शीर्षक,विवरण
न्यायपालिकाको नियति,"न्यायपालिकाको हैसियत व्यवस्थापिका र कार्यपालिकाभन्दा माथिल्लो हुँदैन, तर निष्पक्ष, सक्षमविना मोलाहिजा र पारदर्शी हिसाबले परिआउँदा उसले संविधानको व्याख्या र राज्यलगायत कसैलाई पनि अर्घेल्याइँमा दण्ड दिन सक्नुपर्छ, तर क्रमशः त्यो वातावरण मुलुकबाट समाप्त हुँदै गएका आभास या संकेतहरू सरकारका विभिन्न कदमबाट आइरहेका छन् । अदालतभित्रैबाट पनि न्यायपालिका संकटको नभनिहाले पनि षड्यन्त्रको तारो बनेको अभिव्यक्ति आउनु सामान्य कुरा हैन ।सर्वोच्च अदालतका केही न्यायाधीशविरुद्ध संसद् महाभियोग दर्ता भएलगत्तै प्रधानन्यायाधीश सुशीला कार्कीले त्यसलाई अदालतमाथि विदेशी षड्यन्त्रका रूपमा पेस गरेकी छन्, सार्वजनिक टिप्पणीमार्फत । यसले दुईवटा गम्भीर अर्थ बोकेको छ । पहिलो, साँच्चै विदेशीहरूले न्यायपालिका र न्यायलाई प्रभावित गर्ने प्रयास गरिरहेका छन् र त्यसलाई स्वीकार नगर्ने न्यायाधीश उनीहरूका तारो बनेका छन् । दोस्रो, त्यो 'षड्यन्त्र' मा सांसदहरूसमेत प्रयोग भएका छन् । वास्तवमा यो अत्यन्तै गम्भीर अभिव्यक्ति हो र त्यस सम्बन्धमा प्रधानन्यायाधीशसँग प्राप्त सूचना सरकारलाई उपलब्ध हुनु जरुरी छ । तर, न्यायाधीश र उनीहरूका नियुक्ति दलीय राजनीतिबाट अनि 'कोटा' पद्धतिबाट निर्देशित भएको स्पष्ट छ । त्यो पद्धतिका कारण 'न्याय' दलीयताबाट निर्देशित त नहोला भन्ने डर पनि सर्वत्र व्याप्त छ । खासगरी विगत १० वर्षमा दलीय हैकम अनि 'एक्टिभिज्म' न्यायपालिकामा प्रवेश गरेको छ, 'लाभको पद' के हो, के हैन भन्नेबारे समेत न्यायपालिका मौन छ, न्यायाधीशहरूको हकमा । त्यसले जनमानसमा न्यायपालिका तथा न्यायाधीशप्रति अविश्वास बढाउँछ र आशंकाका आधारमा महाभियोग दर्ता गर्ने चलनले निरन्तरता नपाउला भन्न सकिन्न । यसैबीच सरकारले एउटा रोचक तर खतरनाक निर्णय लिएको छ, न्यायपरिषद् सदस्यको पदपूर्तिमा । एकपटक कांग्रेस नेतृत्वको सरकारले 'नियुक्त' गरेको अनि त्यसपछिको एमाले सरकारले रद्द गरेको रामप्रसाद सिटौलाको नियुक्तिलाई वर्तमान गठबन्धन सरकारले फेरि सदर गरेको छ । न्यायाधीश नियुक्तिमा महत्त्वपूर्ण भूमिका खेल्ने न्यायपरिषद् दलीय कोटाको सुनिश्चितताको अर्को प्रमाण के होला ? यति मात्र हैन, संसद्ले 'संघीय' नेपालमा सातवटा 'उच्च न्यायालय' स्थापनासम्बन्धी विधेयक पारित गरेको छ । त्यससँगै 'प्रतिगामी' शासन पद्धतिअन्तर्गतका पुनरावेदन अदालत रद्द हुनेछन् । उच्च न्यायालयमा सम्भवतः छिट्टै न्यायाधीशहरू नियुक्त हुनेछन्, तर उनीहरूको कार्यालय कहाँ स्थापना होला, सरकार निर्णय लिन सक्तैन । किनकि यो विषय प्रदेशको सीमांकन र राजधानी छनोटसँग जेडिन्छ । न्यायालय न्याय खोज्ने जनताको आस्था र विश्वासको केन्द्र हो, इँटा र माटोको निर्जीव आकृति हैन । यो संविधान एक वर्ष पूरा हुन लाग्दा संविधान खाली कार्यान्वयन हुन नसक्ने प्रावधान र निर्णयहरूको दस्ताबेज बन्न पुगेको छ । मन्त्रिपरिषद्देखि योजना आयोग उच्च जाति र पुरुषहरूको एकलौटी संस्था बन्न पुगेका छन् अर्थात् महिला, दलित र पिछडिएकाहरूको लागि निषेधित क्षेत्र बन्न पुगेका छन् । तर सर्वोच्च न्यायालय स्वतन्त्र छ र बाह्य षड्यन्त्र र भित्री दलीय राजनीतिबाट प्रभावित छैन भन्ने सन्देश गएको भए कमसेकम त्यहाँबाट न्यायिक निर्देशन आउन सक्थ्यो तर भित्रैबाट रोदन आएपछि न्याय खोज्ने कसरी ?"
चार दिने भ्रमणका लागि प्रधानमन्त्री भारत प्रस्थान,"काठमाडौं: प्रधानमन्त्री पुष्पकमल दाहाल प्रचण्ड एक सय १६ सदस्यी प्रतिनिधि मण्डलको नेतृत्व गर्दै बिहीबार दिल्ली प्रस्थान गरेका छन् । नेपाल एयरलाइन्सको विमान मार्फत बिहान ११ बजे प्रधानमन्त्री दिल्ली प्रस्थान गरेका हुन् । चार दिने भ्रमणका क्रममा प्रधानमन्त्रीले भारतसँग आधा दर्जन दुईदेशीय सहमति र समझदारीपत्रहरूमा हस्ताक्षर गर्ने कार्यक्रम रहेको छ । प्रधानमन्त्री दाहालको भारत भ्रमणका क्रममा मोदी र उनको संयुक्त वक्तव्य आउने भएको छ । संयुक्त विषयमा पञ्चेश्वर परियोजनाको विस्तृत अध्ययन प्रतिवेदन (डीपीआर) लाई चाँडै अन्तिम रूप दिनेबारे दुई देशबीचको संयुक्त वक्तव्यमा उल्लेख हुने भएको छ । त्यस्तै हुलाकी राजमार्ग निर्माणको दोस्रो चरणलाई चाँडै अघि बढाउने विषयलाई पनि संयुक्त वक्तव्यमा उल्लेख गरिने छ । नेपाल भारत प्रबुद्ध समूहले सन् १९५० को शान्ति तथा मैत्री सन्धिसहित अन्य सन्धिसम्झौताबारे अध्ययन गरिरहेको विषयलगायतका विषय संयुक्त वक्तव्यमा समेटिने भएको छ । भ्रमणका क्रममा प्रधानमन्त्री बिहीबार नयाँ दिल्लीस्थित नेपाली नेपाली दूतावासले आयोजना गर्ने स्वागत समारोहमा सहभागी हुनेछन् । भाद्र ३१ गते राष्ट्रपति भवनमा आयोजना हुने औपचारिक स्वागत समारोहमा सहभागी हुने, राजघाटस्थित महात्मा गान्धीको समाधिस्थलमा गई श्रद्धाञ्जलि अर्पण गर्ने र सोही दिन भारतका राष्ट्रपति प्रणव मुखर्जी र भारतीय समकक्षी मोदीसँग औपचारिक बैठकमा सहभागी हुने कार्यक्रम रहेका छ । भारत सरकारका केही वरिष्ठ मन्त्रीहरूले छुट्टाछुट्टै भेटघाटका साथै भ्रमणका क्रममा भारतको हिमाञ्चल प्रदेशस्थित नाथपा झाक्री जलविद्युत् आयोजनाको अवलोकन गर्ने र त्यहाँको औद्योगिक उत्पादन एकाइहरूको निरीक्षण गर्ने कार्यक्रम रहेको छ ।"
बरु मन्त्री निवासमा पङ्खा नचलोस्!,"काठमाडौं: 'मेरो निवासको कोठामा एउटा पङ्खा छ, त्यो अहिलेसम्म घुमेको छैन,' सूचना तथा सञ्चार मन्त्री सुरेन्द्रकुमार (राम)कार्कीको यो गुनासो कसैलाई दोष लगाउन होइन।' मुलुकमा जनताले कसरी सार्वजनिक सेवा पाइरहेका होलान् भन्ने प्रश्न उब्जाउन लक्षित थियो । मन्त्रीले भने,'म त्यहाँ गएदेखि त्यो चलेको देखेको छैन, कति महिनामा चल्ला भनेर हेरिरहेको छु।' मन्त्री कार्कीले आफूलाई पङ्खाबिना पनि बस्न अप्ठ्यारो नभएको तर भएको सुविधा किन उपभोग गर्न पाइँदैन र सरकारका सबै निकायले जिम्मेवारी पूरा गर्ने विषयलाई कसरी लिएका छन् भन्ने सन्दर्भमा यो विषय एक संसदीय समितिमा उठान गरेका हुन्। व्यवस्थापिकासंसद्को विकास समितिको बुधबारको बैठकमा नेपाल टेलिकमको मोबाइल सेवा किन गुणस्तरहीन भयो भन्ने सांसद्को प्रश्नको जवाफ दिने क्रममा आफ्नो निवासको समस्या उल्लेख गर्दै उनी मुलुकको यथास्थितिको चित्रण त्यसरुपमा गर्न विवश भएको देखियो। बौद्धिक नेताका रुपमा चिनिने कार्कीले पुल्चोकस्थित आफ्नो सरकारी निवास (मन्त्री क्वाटर) मा पङ्खा नचलेको विषयले मुलुक कसरी चलिरहेको छ भन्ने विश्लेषण गर्न सहयोग पुग्नेतर्फ विधायकको ध्यान ताने। नेपाल सरकारका प्रवक्तासमेत रहेका कार्की मन्त्रीमा नियुक्त भएको करिब एक महिना पुग्न लागेको छ। सुविधाका हिसाबले मन्त्री निवास आकर्षक मानिनुपर्नेमा किन गुनासोयुक्त भयो? मन्त्री कार्कीको उक्त भनाइबाट सम्भवतः समितिका सदस्यमा थप प्रश्न पैदा भएको थियो । समाजवादको दिगो लक्ष्यका साथ राजनीतिमा यात्रारत कार्कीलाई आफ्नो निवासको पङ्खा नचलेको, दूरसञ्चार सेवा प्रभावकारी नभएको जस्ता विषयले मात्र होइन मातहतको गोरखापत्र संस्थानको धर्मपथस्थित जीर्ण भवन देखेर पनि चिन्ता पैदा भएको छ। सूचना तथा सञ्चार क्षेत्रको सुदृढीकरण र ग्रामीण दूरसञ्चार विकास कोषको सदुपयोग लगायतका विषयमा विगतमा समितिले दिएका निर्देशनको प्रभावकारी कार्यान्वयनका सन्दर्भमा समितिका सभापति रवीन्द्र अधिकारीको प्रश्नको जवाफ दिँदै उनले गोरखापत्र संस्थान पुग्दा भवन चर्किएको देख्दा त्यहाँ कर्मचारीले कुन त्रासमा काम गरेका होलान् भन्ने लागेको अनुभव सुनाए। उनले भने,'गोरखापत्र संस्थानको कार्यालयमा बस्दा भगवान् मान्नेले देउता पुज्नुपर्ने हुन्छ, अरू अरू मान्नेले अरू अरू पुज्नुपर्ने हुन्छ, यी हाम्रा निकायका समस्या हुन्, यसमा सांसदको पनि ध्यान जाओस्।' केही दिनअघि गोरखापत्र संस्थानको निरीक्षणमा जाँदाको अनुभव सुनाउँदै मन्त्री कार्कीले भने,'यी संस्थाका भौतिक सम्पत्ति पनि प्रशस्त छन् तर सदुपयोग हुन सकेका छैनन्। मेरो चासो यसमा पनि गएको छ। मन्त्री कार्कीले समिति र मन्त्रालयका बीच उचित समन्वय हुनुपर्ने भन्दै सार्वजनिक संस्थालाई सेवामुखी, प्रतिस्पर्धी र गुणस्तरीय बनाउन नसकिए समाजवादको लक्ष्य बोक्नुको अर्थ नहुने बताए। अरिस्टोटल र हकिन्सका समाजवादका व्याख्या सम्झँदै उहाँले सार्वजनिक क्षेत्रमा निजी क्षेत्रको प्रवेश दिनु समाजवादको मर्मविपरीत भएकाले सार्वजनिक संस्थालाई नै प्रभावकारी बनाउन लाग्न आग्रह गरिरहँदा सांसदले गम्भीरतापूर्वक सुनेका थिए। सभापति अधिकरीले मन्त्री कार्की सिद्धान्त र ज्ञानको अध्येताका रुपमा उनलाई अग्रज मानिएजस्तै सञ्चार क्षेत्रको सुदृढीकरणका लागि अरूले देख्न सकिने काम यो कार्यकालमा मिलेर गर्न आह्वान गरेका थिए।"
विमलेन्द्र निधिलाई कार्यबाहक प्रधानमन्त्रीको जिम्मेवारी,काठमाडौंः उपप्रधान एवम् गृहमन्त्री विमलेन्द्र निधिलाई कार्यबाहक प्रधानमन्त्रीको जिम्मेवारी दिइएको छ। प्रधानमन्त्री पुष्पकमल दाहाल प्रचण्ड चार दिने औपचारिक भ्रमणका लागि भारत प्रस्थान गरेपछि उपप्रधानमन्त्री निधिलाई कार्यबाहक प्रधानमन्त्रीको जिम्मेवारी दिइएको हो। प्रधानमन्त्री प्रचण्डको अनुपस्थितिमा प्रधानमन्त्रीले गर्ने दैनिक प्रशासनिक कार्य कार्यबाहक प्रधानमन्त्री निधिले सम्हाल्नेछन्। प्रधानमन्त्री प्रचण्डको सिफारिसमा राष्ट्रपति विद्यादेबी भण्डारीले उपप्रधानमन्त्री एवं गृहमन्त्री निधिलाई कार्यबाहक प्रधानमन्त्रीको जिम्मेवारी दिएको राष्ट्रपति कार्यालयका सहायक प्रवक्ता ध्रुवराज आचार्यले जारी गरेको विज्ञप्तिमा उल्लेख छ। प्रधानमन्त्री प्रचण्ड चार दिने भारत भ्रमणपछि आउँदो असोज २ गते स्वदेश फर्किने कार्यक्रम छ।
महिला संघमा ५६ पदका लागि एक सय ३३ जनाको उम्मेदवारी दर्ता,"काठमाडौं: नेपाली काँग्रेसका भ्रातृ संस्था नेपाल महिला सङ्घको तेस्रो महाधिवेशनमा ५६ पदका लागि १३३ को उम्मेदवारी दर्ता भएको छ। निर्वाचन समितिले आज एक बजेदेखि चार बजेसम्म उम्मेदवारी दर्ता गरेकोमा अध्यक्षमा दुई, महासचिवमा तीन, कोषाध्यक्षमा दुई एवम् खुला, प्रदेश, दलित, जनजाति, मधेसी र मुस्लिम केन्द्रीय सदस्यमा १२६ गरी १३३ को उम्मेदवारी परेको निर्वाचन समितिले जनाएको छ। सङ्घको विधानअनुसार अध्यक्ष एक, महासचिव एक, कोषाध्यक्ष एक, खुला केन्द्रीय सदस्य २२, सात प्रदेशबाट २१, दलित तीन, जनजाति तीन, मधेसी तीन र मुस्लिम एक पदमा निर्वाचन हुँदैछ। आज चार बजेदेखि बेलुकी आठ बजेसम्म उम्मेदवारी फिर्ता लिने र ८ बजेर १५ मिनेटमा उम्मेदवारको अन्तिम नामावली प्रकाशन गरिने कार्यक्रम रहेको समिति संयोजक यदुनाथ खनालले जानकारी दिए। दुईवर्षे कार्यकालका लागि हुने निर्वाचनमा मीना पाण्डे र उमा रेग्मीले अध्यक्ष पदमा उम्मेदवारी दर्ता गरेका छन्। महासचिवमा किरणकुमारी सरकार, गोमा केसी र धन खतिवडाको उम्मेदवारी परेको छ। त्यस्तै कोषाध्यक्षमा जानकीदेवी सिंह र कुसुमदेवी थापा प्रतिस्पर्धा गर्दै छन्। महाधिवेशनमा दुई हजार १६५ प्रतिनिधिले भाग लिएका छन्। दश जना महाधिवेशन प्रतिनिधिले विभिन्न देशबाट प्रतिनिधित्व गरी भाग लिएका छन्। महिला सशक्तीकरणका चार निकास, समान सहभागिता, शान्ति, समृद्धि र संवैधानिक विकास भन्ने मूल नाराका साथ सुरु भएको महाधिवेशनमा शुक्रबार बिहान ९ः३० बजेदेखि २ बजेसम्म मतदानको कार्यक्रम तोकिएको छ। महाधिवेशनमा प्रान्तीय संरचनाअनुसार ५६ सदस्यका लागि निर्वाचन हुनेछ। विद्युतीय मतदान यन्त्रबाट मतदान हुने भएकाले शुक्रबार बेलुकी नै मत परिणाम सार्वजनिक हुने समितिले जनाएको छ।"
प्रधानमन्त्री प्रचण्ड र बिहारका मुख्यमन्त्री नितिशबीच भेटवार्ता,"नयाँदिल्लीः भारत भ्रमणमा रहेका प्रधानमन्त्री पुष्पकमल दाहाल प्रचण्डले बिहारका मुख्यमन्त्री नितिश कुमारबीच भेटवार्ता गरेका छन्। बिहीबार साँझ प्रधानमन्त्री प्रचण्ड र बिहारका मुख्यमन्त्री नितिशबीच भेटवार्ता भएको हो । दिल्लीस्थित नेपाली दूतावासमा भएको भेटमा नेपाल र बिहारका विवाद समाधानका विषयमा कुराकानी भएको छ । प्रधानमन्त्री प्रचण्डले नेपाल र बिहारबीचका विवाद समाधानका लागि पहल गर्नुपर्ने विषय उठाएपछि मुख्यमन्त्री नितिशले विवाद समाधानका लागि छलफल गर्न आफू तयार रहेको बताएका छन् । दिल्ली भ्रमणको पहिलो दिन प्रधानमन्त्री प्रचण्ड राजनीतिक भेटघाटमा व्यस्त भएका छन् । प्रचण्डले भारतीय कम्युनिस्ट पार्टीका महासचिव सीताराम यचूरी, नेशनलिस्ट पार्टीका महासचिव डिपी त्रिपाठी र जनता दलका पूर्वअध्यक्ष सरद यादवसँग भेटवार्ता गरिसकेका छन् भने भारतमा रहेका नेपालीसँगको अन्तरक्रिया कार्यक्रमलाई सम्बोधन गरेका छन्।"
वंशज बाहेकका नागरिकलाई राष्ट्रपति र सेनापति बनाउन सकिँदैन: ओली,"ललितपुरः एमाले अध्यक्ष तथा पूर्वप्रधानमन्त्री केपी शर्मा ओलीले वंशज बाहेकका नागरिकता लिनेलाई राष्ट्रपति, सेनापति र संवैधानिक अंगको प्रमुख बनाउन नसकिने बताएका छन् । बिहीबार ललितपुरमा आयोजित एमाले जिल्ला कमिटिको कार्यक्रमलाई सम्बोधन गर्दै ओलीले भने, सबै विवरण पुरा गरेकालाई नागरिकता दिन सकिएला तर राष्ट्रपति, सेनापति वा संवैधानिक अङ्गका प्रमुख बनाउन सकिँदैन । विश्वका अन्य मुलुकका तुलनामा पनि हाम्रो संविधान समावेशी र सबैका लागि मान्य रहेको चर्चा गर्दै अध्यक्ष ओलीले संविधान सर्वस्वीकार्य हुनुपर्नेमा जोड दिए । ९२ प्रतिशतले हस्ताक्षर गरेको संविधान भएकाले यसलाई अस्वीकार गर्नुको अर्थ छैन, ओलीले भने । एमाले सधैँ अखण्डता र विकासको पक्षमा उभिएको बताएका ओलीले पार्टीका विभिन्न तहमा रहेर काम गरिरहेकाले पनि देशको समृद्धिका विषयमा सोच्नुपर्नेमा जोड दिए । त्यस्तै ओलीले शिक्षा, स्वास्थ्य र प्रविधिको विकास अहिलेको आवश्यकता भएको बताएका छन् । एमाले जिल्ला कमिटीको कार्यक्रममा उनले शिक्षा, स्वास्थ्य र प्रविधिको विकासमा जोड नदिई मुलुकको विकास सम्भव नभएको बताएका हुन् । कक्षा १२ मा बाउन्न प्रतिशत विद्यार्थी अनुत्तीर्ण हुनु मुलुककै लागि ठूलो क्षति हो भन्दै उनले स्वास्थ्य क्षेत्रमा भएको एकाधिकार हटाउन पनि ध्यान दिन आवश्यक भएको बताए ।"
भारतमा रहेका नेपालीसँग प्रधानमन्त्री प्रचण्डको अन्तरक्रिया,"नयाँ दिल्लीः प्रधानमन्त्री पुष्पकमल दाहालले नेपालको परिवर्तनका लागि प्रवासी नेपाली समुदायले खेलेको भूमिका प्रशंसनीय रहेको बताएका छन् । अखिल भारत नेपाली एकता समाजले नयाँ दिल्लीस्थित नेपाली दूतावासमा बिहीबार गरेको अन्तरक्रियालाई सम्बोधन गर्दै प्रधानमन्त्रीले नेपालको परिवर्तनको प्रक्रियामा प्रवासी नेपाली समुदायको भूमिकालाई सरकारले उच्च मूल्याङ्कन गरेको बताए । उनले भने, नेपाली समुदाय जहाँ रहे पनि नेपालको हितमा नै काम गर्दै आएको छ । राजनीतिक परिवर्तनमा प्रवासी समुदायको भूमिका महत्वपूर्ण र उल्लेखनीय छ । अब मुलुकको आर्थिक विकास र समृद्धिका लागि पनि प्रवासी समुदायको भूमिका प्रभावकारी हुनुपर्छ । अन्तरक्रियामा सहभागी मञ्चका अध्यक्ष ईश्वरी भण्डारीका अनुसार प्रधानमन्त्रीले नेपालको पछिल्लो राजनीतिक अवस्था, नेपालभारत सम्बन्धका बारेमा जानकारी गराए । यसैबीच, अखिल भारत नेपाली जनसम्पर्क समितिका अध्यक्ष बालकृष्ण पाण्डे नेतृत्वको टोलीले प्रधानमन्त्री दाहाललाई व्यापार सहजीकरण, दुई देशको सम्बन्ध लगायत विषयमा १५ बुँदे ज्ञापनपत्र बुझाएको छ ।"
"तरुण दलको महाधिवेशन फेरि सर्यो, अर्को मिति तय हुन बाँकी","काठमाडौं: नेपाली काँग्रेसको भ्रातृ संस्था नेपाल तरुण दलको चौथो महाधिवेशन मिति पुनः सरेको छ। महाधिवेशन मितिसम्म जिल्ला अधिवेशन भइनसक्ने देखिएपछि मिति केही पछाडि सर्ने निश्चित भएको निर्देशन समितिका सदस्य रामकृष्ण यादवले जानकारी दिए। तरुण दलको हालसम्म ६२ जिल्लामा अधिवेशन भएको र बाँकी जिल्लामा दसँैतिहारपछि मात्र अधिवेशन हुने सम्भावना रहेको महाधिवेशन निर्देशन समितिले जनाएको छ। महाधिवेशन आगामी असोज ३ देखि ५ गतेसम्म पोखरामा गर्ने भनिएकामा तरुण दल स्थापना दिवसको दिन कात्तिक १० गतेलाई मध्यनजर गरी मिति निर्धारण हुने बताइएको छ। यसअघि भदौ २४ देखि २६ गतेसम्मको मिति तोकिए पनि तयारी नपुगेको भनी पछाडि सारिएको थियो। दुई काँग्रेस एकीकरणपछि २०६९ वैशाख २ गते तत्कालीन सभापति सुशील कोइरालाले छ महिनाका लागि भनेर गठन गरेको तदर्थ समितिले हालसम्म महाधिवेशन गर्न सकेको छैन। अधिवेशन हुन बाँकी जिल्लामध्ये कतिपय जिल्लामा समानान्तर समिति छन् भने कतिपयमा गुटको विवाद छ। तरुण दलको आगामी नेतृत्वका लागि हालसम्म ऐम गुरुङ, राधा घले, जन्मजय तिमिल्सिना, नारायण भट्टराई, दामोदर कोइराला, कर्ण मल्ल, टेकराज पौडेल, लक्ष्मी खतिवडा, उत्तम चापागार्इं, निरञ्जन केसी, नागेश्वर यादव, पदम पालङ्गवा, खिममान रायमाझी, मेदिनी सिटौला, पूर्ण गुरुङलगायत आकाङ्क्षी देखिएका छन्। उनीहरुमध्ये अधिकांश मौजुदा केन्द्रीय समितिका सदस्य छन्। मौजुदा तदर्थ केन्द्रीय समिति गठनका बेला समितिका कसैले पनि आगामी महाधिवेशनको निर्वाचनमा उठ्न नपाउने पार्टीको प्रावधान छ। तरुण दलको हालको विधानानुसार महाधिवेशनका लागि मुलुकभरबाट एक हजार ३७० प्रतिनिधि रहनेछन् । हाल केन्द्रीय समिति ४५ सदस्यीय भएकामा विधानमा ६१ सदस्यीय समिति रहने प्रावधान रहेको केन्द्रीय सदस्य राम रोकायाले जानकारी दिए। विसं २०१० कात्तिक १० गते तत्कालीन सभापति बिपी कोइरालाको समन्वय र निर्देशनमा स्थापित तरुण दलको संस्थापक अध्यक्षमा सिंहध्वज खड्का रहेका थिए। त्यसपछि २०१७ पुस १ गते तत्कालीन प्रधानमन्त्री बिपी कोइरालाले तरुण दलको महाधिवेशन उद्घाटन समारोहलाई सम्बोधन गरिरहेका बेला राजा महेन्द्रले सेनाको बलमा सबैलाई थुनेर कुगरेका थिए । राजाले दलमाथि प्रतिबन्ध लगाएको अवस्थामा तरुण दल पनि विघटन हुनपुगेको थियो। विसं २०५४ मा नेपालगन्जमा भएको काँग्रेसको महासमिति भेलामा तत्कालीन सभापति गिरिजाप्रसाद कोइरालाले बालकृष्ण खाँणको नेतृत्वमा तरुण दल पुनःस्थापना भएको घोषणा गरेका थिए। त्यसपछि तरुण दलमा महादेव गुरुङ, विनोद कायस्थ, महेन्द्र यादव र हाल उदयशम्शेर राणाले नेतृत्व सम्हालेका हुन्। रासस"
भारत भ्रमण नेपालको हितका लागि कोसेढुंगाः माधव नेपाल,"विराटनगरः सरकारको प्रमुख प्रतिपक्षी दल नेकपा एमालेका बरिष्ठ नेता माधवकुमार नेपालले प्रधानमन्त्री पुष्पकमल दाहालको भारत भ्रमण नेपालको हितका लागि कोसे ढुँगा सावित हुने विश्वास व्यक्त गरेका छन् । प्रेस चौतारी नेपाल मोरङले बिहीबार विहान विराटनगरमा आयोजना गरेको पत्रकार भेटघाट कार्यक्रमलाई सम्बोधन गर्दै पूर्वप्रधानमन्त्री समेत रहेका नेता नेपालले प्रधानमन्त्रीलाई दुई देशबीचको आपसी विश्वास र समझदारी बढाउनतर्फ भ्रमण केन्द्रीत गर्न पनि आग्रह गरे । उनले भने'नेपालको राष्ट्रिय हित र विगतममा भएका सन्धी सम्झौता कार्यान्वायनमा दाहालको भ्रमण कोसेढुँगा सावित हुने छ ।' नेपालले दाहालको भ्रमण सफल, सुःखद् र फदायी होस भन्ने कामना समेत गरे । 'परस्परिक विश्वास र समझदारीका साथ नेपाली जनताको समवेदनशीलतालाई लिएर प्रधानमन्त्रीले भारत भ्रमण गर्न लागेको बुझेका छौं,' नेपालले भने, 'जनताको भावनामा चोट पुर्याउने र असमझदारीहरु उत्पन्न हुने कुनै पनि काम नहोस ।' भ्रमणका क्रममा प्रधानमन्त्रीले विरोधावासपूर्ण कुनै पनि काम नगरिकन दुई देशबीचको सम्बन्ध अझ प्रगाढ बनाउने कसरत गर्नु पर्ने उनको भनाइ छ । जनताको भावना र चाहनलाई समेटेर संविधान जारी भएको एक वर्ष सम्म मुलुक अन्तिम संक्रमणबाट गुज्रिइरहेको प्रति उनले चिन्ता व्यक्त गरे । 'यसको मुख्य कारक राजनैतिक असमझदारी नै,' उनले भने, 'प्रधानमन्त्री भारतबाट फर्किएपछि सबै खालका असमझदारीको अन्त्य भएर सबै पक्ष समृद्ध नेपाल निर्माणमा जुट्ने विश्वास लिएको छु ।' नेपालले भ्रमणका विषयलाई लिएर उत्पन्न भएका विभिन्न शंका उपशंका मेटाउन दाहाल सफल हुनु पर्नेमा जोड दिए । नेता नेपालले कार्यक्रम भरी कुनै पनि दल र व्यक्ति विशेषको विरोध भने गरेनन् । नेता नेपालले भारतले विगतमा नेपालका विरुद्धमा गरेका गतिविधीलाई स्मरण गर्दै भने, 'नेपालको आन्तरिक मामिलामा हात हाल्नेलाई संधै नोक्सानी पुग्छ ।' नेपालको आन्तरिक मामिलामा हस्तक्षेप गर्ने हिसावले हात हालेको विषयलाई लिएर भारतका एक जना नेताले सुनाएको अनुभवलाई नेता नेपालले भने, 'अर्काको मामिलामा हात हालेको तर औंलानै पोल्यो भनेर भने । त्यही भएर हाम्रो आन्तरिक मामिलामा हात हाल्नेलाई कहिल्यै पनि भलो हुँदैन ।' उनले नेपालका नेताले अव विदेशीका पछि लागेर राष्ट्रहित विपरित काम गर्ने दिन गएको बताए । पुनसंरचना आयोगले गाउँपालिकाको सन्दर्भमा बनाएको अवधारणाले व्यापक असन्तोष जन्माएको र त्यसले संविधानलाई क्रियाशील बनाएर कार्यान्वायन नै हुन नदिने सम्मको स्थिती उत्पन्न गराउन सक्नेतर्फ सबै सचेत हुनु पर्नेमा पूर्व प्रधानमन्त्री नेपालको जोड छ । विगतमा एमाले नेत्रृत्वको सरकारले गरेका लोकप्रिय र राष्ट्रिय हितका काम तथा छिमेकी मुलकसंग भएका सन्धी सम्झौता कार्यान्वायनलाई यो सरकारले पनि निरन्तरता दिनु पर्नेमा नेता नेपालको जोड छ । राजनैतिक क्रान्तिको अन्त्य गर्दै मुलुकलाई आर्थिक क्रान्तितर्फ उन्मुख गराउन एमाले नेत्रृत्वको सरकारको देन रहेको दावी गर्र्दै उनले भने, 'यस विषयलाई लिएर मैले प्रधानमन्त्रीसंग कुरा थोरै र काम धेरै गर्न आग्रह गरिसकेको छु । त्यसले नै मुलुकलाई समृद्धिको बाटोतर्फ दोहोर्याउने छ ।'"
दाता नपुगेका जिल्लामा पुनःनिर्माण लागि सरकारले एक अर्ब छुट्टायो,"काठमाडौं: गत वर्षको भूकम्पका कारण भत्किएका र क्षति भएका केही जिल्लाका स्वास्थ्य संस्थाको पुनःनिर्माण अझै सुरु हुन सकेको छैन। भूकम्पबाट अति प्रभावित रामेछाप, ओखलढुङ्गा, मकवानपुर, सिन्धुलीमा पुनःनिर्माण पुनःस्थापनाका लागि सहयोगी संस्था नआउँदा सरकार आफैँले पुनःनिर्माण थाल्ने भएको छ। ती जिल्लाका २०० स्वास्थ्य संस्थाका बनाउनका लागि स्वास्थ्य मन्त्रालयले करिब एक अर्ब रुपैयाँ छुट्टाएको छ। मन्त्रालयका नीति, योजना तथा अन्तर्राष्ट्रिय सहयोग महाशाखा प्रमुख तथा प्रवक्ता महेन्द्रप्रसाद श्रेष्ठले ओखलढुङ्गा र सिन्धुलीमा एउटा पनि स्वास्थ्य संस्था बन्न नसकेको र रामेछाप र मकवानपुर जिल्लाका केही स्थानमा निर्माण सुरु भएको जानकारी दिए। अद्यावधिक आँकडाबमोजिम भूकम्पबाट अति प्रभावित १४ जिल्लाका जम्मा ८१६ स्वास्थ्य संस्थामध्ये पूर्णरुपमा क्षति ३९५ ९आयुर्वेदिक ९३ स्वास्थ्य केन्द्र समेत०, आंशिक क्षति १४४ र न्यून क्षति १६६ र क्षति नभएका स्वास्थ्य संस्था १९९ रहेका छन्। मन्त्रालयको विनाशकारी भूकम्प पश्चातको पुनःनिर्माण तथा पुनःस्थापना सम्बन्धमा स्वास्थ्य मन्त्रालयको सहभागिता र समन्वयमा हालसम्मको प्रगति प्रतिवेदनमा पुनःनिर्माणतर्फ हालसम्मको प्रगतिअन्तर्गत हालसम्म ३६८ वटा स्वास्थ्य संस्था भवन पुनःनिर्माणका लागि विभिन्न ६० भन्दा बढी राष्ट्रियअन्तर्राष्ट्रिय सङ्घसंस्थासँग सम्झौता गरिएको उल्लेख गरिएको छ। हालसम्म १०० स्वास्थ्य संस्थाको पुनःनिमार्ण भइसकेको, थप १०० वटा अन्तिम चरणमा रहेको र बाँकी ६८ स्वास्थ्य संस्था आगामी डिसेम्बर महिनासम्म निमार्ण भइसक्ने मन्त्रालयले जनाएको छ । सरकारका तर्फबाट भूकम्प प्रभावित जिल्लाका कुल ६३ वटा स्वास्थ्य संस्थाको स्थायी संरचना निर्माणाधीन अवस्थामा रहेका छन्।मन्त्रालयको नेतृत्वमा जाइकाले निर्माण गर्न लागिएका वीर अस्पताल तथा प्रसूति अस्पतालको पनि सम्पूर्ण डिजाइन सम्बन्धित अस्पताल, भवन विभाग, महानगरपालिकाबाट समेत छलफल गराई नक्सापास हुने अवस्थामा रहेको छ। भूकम्पपछिको प्रकोप मूल्याङ्कन गरी ३१ जिल्लाका ८८८ वटा स्वास्थ्य संस्थाको स्थायी पुनःनिर्माण, आवश्यक चिकित्सकीय उपकरण, फर्निचर तथा अन्य सामग्री उपलब्ध गराउन आगामी पाँच वर्षका लागि स्वास्थ्य क्षेत्रका लागि मात्र १७।४० अर्बको योजना प्रस्तुत गरिएको छ भने पोषण क्षेत्रका लागि करिब ७।४ अर्बको प्रस्तावना गरिएको छ। गत मङ्सिर २०७२ पछि त्रिपक्षीय सम्झौताअनुसार पनि राष्ट्रिय पुनःनिर्माण प्राधिकरण, स्वास्थ्य मन्त्रालय तथा १३ वटा सहयोगी (साझेदार) निकायबीच रु ७२ करोड बराबरको सम्झौता भई ३२ वटा स्वास्थ्य संस्थाको पुनःनिर्माण तथा पुनःस्थापनासम्बन्धी कार्यक्रम सञ्चालनमा रहेको मन्त्रालयको प्रस्तुत प्रतिवेदनमा उल्लेख छ। रासस"
प्रधानमन्त्री प्रचण्डलार्इ भारतीय विदेशमन्त्री स्वराजद्वारा विमानस्थलमा स्वागत,नयाँ दिल्लीः प्रधानमन्त्री पुष्पकमल दाहाल प्रचण्डलाई भारतीय विदेशमन्त्री सुष्मा स्वारजले स्वागत गरेकी छिन्। चार दिने भारत भ्रमणका लागि बिहीबार भारत पुगेका प्रधानमन्त्री प्रचण्डलाई इन्दिरागान्धी अन्तर्राष्ट्रिय विमानस्थलमा भारतीय विदेशमन्त्री स्वराजले विमानस्थलमै पुगेर स्वागत गरेकी हुन्। प्रधानमन्त्री प्रचण्ड दिउँसो १२ः४५ मिनेटमा इन्दिरागान्धी विमानस्थलमा ओर्लिएका हुन्। उनलाई विमानबाट ओर्लिए लगत्तै भारतीय विदेशमन्त्री स्वराजले स्वागत गरेकी थिइन्। प्रधानमन्त्री प्रचण्डसहितको नेपाली प्रतिनिधिमण्डलको टोली भारतीय राष्ट्रपति भवनतर्फ प्रस्थान गरेका छन्।
७० जिल्ला मात्र पुगेको छुः गगन थापा,"काठमाडौँः कांग्रेस नेता एवम् स्वास्थ्य मन्त्री गगन थापाले आफू ७० जिल्लामा मात्र पुगेको बताएका छन् । स्वास्थ्य खबर पत्रिकाको एक कार्यक्रमलाई बिहीबार सम्बोधन गर्दै स्वास्थ्यमन्त्री थापाले भने, अहिलेसम्म ७० जिल्ला पुगेको छु, यो वर्ष ७५ जिल्ला पुग्ने योजना बनाएको छु । पहिलो पटक मन्त्री बनेका थापाले आफू मन्त्री भएर मन्त्रालय छिरेको बिहीबार २० दिन पुगेको बताउदै स्वास्थ्य क्षेत्रको सुधारका लागि योजना बनाउने काम भइरहेको उल्लेख गरे । थापाले भने, मन्त्री भएको २० दिन भयो, स्वास्थ्य क्षेत्रमा समस्या समाधानका लागि अध्ययान गरिराखेको छु । जनताले महसुस गर्ने गरी काम गर्छु । जनतालाई निःशुल्क उपचार दिने कुरा संविधानमा लेखेर आएको उल्लेख गर्दै उनले नागरिकका भोगाइलाई नजिकबाट हेरिरहेको बताए ।"
महिला संघको महाधिवेशनमा बन्दसत्र सुरु,"काठमाडौं: नेपाल महिला सङ्घको जारी तेस्रो महाधिवेशनको बन्द सत्र सुरु भएको छ। बिहान ११ बजेदेखि भृकुटीमण्डपमा सुरु भएको बन्दसत्रमा प्रस्तुत राजनीतिक, साङ्गठनिक र लेखा परीक्षण प्रतिवेदनमा छलफल गरी पारित गरिने भएको छ। निर्वाचन समितिले आज १ बजेदेखि उम्मेदवारी दर्ता सुरु गर्ने गरी निर्वाचन कार्यक्रम सार्वजनिक गरेको छ। १ बजेदेखि ३ बजेसम्म मनोनयनपत्र दर्ता, ३ः३० बजेसम्म मनोनयनपत्रमाथि दाबी विरोध, ३ः३० बजेदेखि ४ बजेसम्म जाँचबुझ, ४ बजे अन्तिम नामावली प्रकाशन गर्ने कार्यक्रम बनाइएको समिति सदस्य केशव निरौलाले जानकारी दिए। अपरान्ह ४ बजेदेखि बेलुकी ८ बजेसम्म उम्मेदवारी फिर्ता लिने र ८ः१५ बजे उम्मेदवारको अन्तिम नामावली प्रकाशन गरिने उनले बताए। दुईवर्षे कार्यकालका लागि हुने निर्वाचनका लागि मीना पाण्डे र उमा रेग्मीले अध्यक्ष पदमा उम्मेदवारी घोषणा गरेका छन्। रेग्मी नेपाली काँग्रेसका सभापति शेरबहादुर देउवा समूह र पाण्डे वरिष्ठ नेता रामचन्द्र पौडेल समूहबाट प्रतिस्पर्धा गर्ने चर्चा छ। दुई हजार १६५ प्रतिनिधिले भाग लिएका महाधिवेशनमा विभिन्न देशबाट दशजनाले प्रतिनिधित्व गरेका छन्। महिला सशक्तीकरणका चार निकास, समान सहभागिता, शान्ति, समृद्धि र संवैधानिक विकास भन्ने मूल नाराका साथ सुरु भएको महाधिवेशनमा शुक्रबार बिहान ९ः३० बजेदेखि २ बजेसम्म मतदानको कार्यक्रम राखिएको छ। महाधिवेशनमा प्रान्तीय संरचनाअनुसार ५१ सदस्यका लागि निर्वाचन हुनेछ।रासस"
भारत भ्रमणमा प्रधानमन्त्रीले आधा दर्जन समझदारीमा हस्ताक्षर गर्ने,"नयाँदिल्ली: प्रधानमन्त्री पुष्पकमल दाहालको बिहीबार सुरु हुने भारत भ्रमणका क्रममा आधा दर्जन दुईदेशीय सहमति र समझदारीपत्रहरूमा हस्ताक्षर हुने भएको छ । प्रधानमन्त्री दाहाल र भारतीय समकक्षी नरेन्द्र मोदीबीच शुक्रबार नयाँदिल्लीस्थित हैदराबाद हाउसमा हुने द्विपक्षीय भेटवार्तापछि नेपाल र भारतीक्ष उच्च अधिकारीले ती सहमति र समझदारीपत्रमा हस्ताक्षर गर्नेछन् । कूटनीतिक स्रोतका अनुसार दाहालको भ्रमणमा नेपालभारत मुजफ्फरपुर ढल्केबर प्रसारण लाइनबाट आयातनिर्यात हुने विद्युत्का लागि भारतले हेटौंडामा विद्युत् प्रसारण सबस्टेसनमा ऋण सहयोग उपलब्ध गराउने सम्बन्धी समझदारीपत्रमा हस्ताक्षर हुने भएको छ । नेपालको भूकम्पपछिको पुनर्निर्माणमा भारतले सात सय ५० मिलियन अमेरिकी डलर सहुलियत पूर्ण ऋण सहयोग उपलब्ध गराउने सम्बन्धी समझदारीपत्रमा भ्रमणमा हस्ताक्षर हुने भएको छ । भारतले नेपालको हुलाकी राजमार्गको पहिलो चरण निर्माणका लागि परामर्शदाता उपलब्ध गराउने सम्बन्धी समझदारीपत्रमा पनि भ्रमणमा हस्ताक्षर हुनेछ । त्यस्तै प्रधानमन्त्री दाहालको जन्मस्थल कास्कीको ढिकुरपोखरीमा पोलिटेक्निक इन्स्टिच्युटको निर्माण सम्बन्धी बेग्लै समझदारीपत्रमा हस्ताक्षर हुने भएको छ । रेडियो नेपाल र अल इन्डिया रेडियोबीच सहकार्यका लागि अर्को एक समझदारीपत्रमा हस्ताक्षर हुने भनिए पनि त्यसबारे सहमति हुन नसकेको स्रोतले जनाएको छ । संयुक्त वक्तव्य यस्त प्रधानमन्त्री दाहालको भारत भ्रमणका क्रममा मोदी र उनको संयुक्त वक्तव्य आउने भएको छ । संयुक्त विषयमा यी विषय समेटिनेछन्ः १ पञ्चेश्वर परियोजनाको विस्तृत अध्ययन प्रतिवेदन (डीपीआर) लाई चाँडै अन्तिम रूप दिनेबारे दुई देशबीचको संयुक्त वक्तव्यमा उल्लेख हुने भएको छ । उक्त परियोजना कार्यान्वयनमा ल्याउन दुवै देशले द्रुत गतिमा काम अघि बढाउन सैद्धान्तिक सहमत भएको संयुक्त वक्तव्यमा लेखिनेछ । यसअघि पञ्चेश्वर परियोजनाको विस्तृत अध्ययन प्रतिवेदन भारतले तयार गरेर नेपाललाई बुझाएको थियो । तर उक्त प्रतिवेदनमा नेपाल सहमत हुन सकेको छैन । अन्य विवादसहित मूलतः महाकाली नदीको पानी बाँडफाँटबारे नेपाल र भारतबीच विवाद छ । त्यसकारण डीपीआर टुंगिन सकेको छैन । २ दाहालको भ्रमणका क्रममा जारी हुने दुईदेशीय संयुक्त वक्तव्यमा नेपालको नयाँ संविधानबारे केही पनि उल्लेख नहुने कूटनीतिक स्रोतले बतायो । पूर्ववर्ती प्रधानमन्त्री केपी शर्मा ओलीको भारत भ्रमणका क्रममा भारतले नेपालको संविधान स्वागत भएको वाक्यांश राख्न अस्वीकार गरेको थियो । उसले नेपालले समयबद्ध रूपमा मधेसीका माग सम्बोधन भएको वाक्यांश राख्न नेपाललाई दबाब दिएको थियो । जसका कारण ओलीको भ्रमणमा संयुक्त वक्तव्य नै जारी हुन सकेन । यसपटक संयुक्त वक्तव्य जारी गर्ने तर नेपालको नयाँ संविधानबारे केही उल्लेख नगर्नेमा दुवै पक्ष सहमत भएका छन् । ३ हुलाकी राजमार्ग निर्माणको दोस्रो चरणलाई चाँडै अघि बढाउने विषयलाई पनि संयुक्त वक्तव्यमा उल्लेख गरिने भएको छ । ४ नेपाल भारत प्रबुद्ध समूहले सन् १९५० को शान्ति तथा मैत्री सन्धिसहित अन्य सन्धिसम्झौताबारे अध्ययन गरिरहेको विषय पनि संयुक्त वक्तव्यमा समेटिने भएको छ । ५ नेपाल र भारतबीचको विदेशमन्त्रीस्तरीय संयुक्त आयोग बैठक चाँडै बस्ने विषय पनि वक्तव्यमा उल्लेख हुनेछ । त्यस्तै कालापानी, सुस्तालगायतका विवादित सीमाक्षेत्रका विषयमा वक्तव्यमा केही उल्लेख नहुने भएको छ । तर वक्तव्यमा हाल दुईदेशीय सीमा कार्यदलले गरिरहेका कामबारे सन्तुष्टि व्यक्त गरिने भएको छ । ६ नेपाल र भारतबीच उच्चस्तरीय भ्रमण आदानप्रदान बढाउने विषयलाई पनि संयुक्त वक्तव्यमा राखिनेछ । ७ नेपाल र भारतबीच भारतीय प्रधानमन्त्री नरेन्द्र मोदीको नेपाल भ्रमणमा हस्ताक्षर भएको ऊर्जा व्यापार सम्झौताको कार्यान्वयन अघि बढाउन दुवै देश सहमत रहेको धारणा संयुक्त वक्तव्यमा आउनेछ । त्यस्तै भारतीय लगानीमा बन्ने माथिल्लो कर्णाली जलविद्युत् परियोजना, अरुण तेस्रो परियोजनाबारे समेत वक्तव्यमा उल्लेख हुनेछ । ८ नेपाल र भारतबीच सडक, अन्तरदेशीय रेल र हवाई सम्पर्क अझै बढाउने विषयलाई संयुक्त वक्तव्यले समेट्नेछ । सुपुर्दगी सन्धि उल्लेख गर्न नेपाल मानेन भारतीय पक्षले सुपुर्दगी सन्धि र त्यससँगै जोडिएर आउने पारस्परिक सहायता सम्झौता (एमएलए) मा चाँडै हस्ताक्षर गर्न नेपाल तयार रहेको भन्ने वाक्यांश राख्न दबाब दिएको भए पनि नेपालले नमानेको कूटनीतिक स्रोतले बतायो । प्रधानमन्त्री दाहालले सुपुर्दगी सन्धिमा हस्ताक्षर गर्न तत्काल सम्भव नरहेको भन्दै त्यसलाई संयुक्त वक्तव्यमा नराख्न परराष्ट्रमन्त्रीलाई निर्देशन दिएका थिए । 'सुपुर्दगी सन्धि र एमएलएलाई चाँडै टुंग्याउन नेपाल तयार रहेको भन्ने भाषा संयुक्त वक्तव्यमा राख्न नसकिने जबाफ भारतीय विदेश मन्त्रालयलाई हामीले दिइसकेका छौं', एक उच्च सरकारी अधिकारीले अन्नपूर्णसँग भने ।"
तरुण दलको महाधिवेशन कार्त्तिक २७ मा हुने,"काठमाडौंः नेपाल तरुण दलको चौथो महाधिवेशन कार्त्तिक २७ मा हुने भएको छ। निर्देशक समितिको बिहीबार बसेको बैठकले असोज ३ देखि ५ गतेसम्म पोखरामा गरिने भनिएको महाधिवेशनलार्इ सार्दै आउँदो कार्त्तिक २७ देखि २९ गतेसम्म गर्ने निर्णय गरेको हो। निर्देशक समितिका सदस्य एवम् कांग्रेस केन्द्रीय सदस्य रामकृष्ण यादवले आगामी असोज १५ गतेसम्म सबै जिल्लाका अधिवेशन सम्पन्न गर्न समेत तरुण दललाई निर्देशन दिएको बताए। असोज १५ सम्म पनि जिल्ला अधिवेशन हुन नसके निर्देशन समितिले हस्तक्षेप गरी कार्त्तिक १० गतेसम्म विवादित सबै जिल्लाको अधिवेशन गराउने निर्णय लिएको यादवले बताए। तरुण दलको अहिलेसम्म ६२ जिल्ला अधिवेशनमात्रै सम्पन्न भएको छ। बाँकी १३ जिल्लाको अधिवेशन हुन अझै बाँकी छ। यसअघि पनि भदौ २४ देखि २६ गतेसम्मको मिति तोकिए पनि तयारी नपुगेको भन्दै असोज ३ देखि ५ गतेसम्म पोखरामा चौथो महाधिवेशन गर्ने निर्णय भएको थियो। तर, १३ जिल्लाको विवाद अझै नटुंगिएको र बरिष्ठ नेता रामचन्द्र पौडेल पक्षले विवादकैबीच अधिवेशन गरिए बहिष्कार गर्दै समानान्तर समिति बनाउने चेतावनी दिएपछि महाधिवेशन कार्त्तिक २७ गते गर्ने निर्णय निर्देशक समितिले गरेको हो। तरुण दलको महाधिवेशन गराउन तत्कालीन सभापति सुशील कोइरालाले उदय शम्शेर राणाको संयोजकत्वमा तदर्थ समिति गठन गरेपनि अधिवेशन हुन सकेको छैन।"
प्रधानमन्त्री प्रचण्ड र भाकपाका महासचिव यचूरीबीच भेटवार्ता,"नयाँदिल्लीः भारत भ्रमणमा रहेका प्रधानमन्त्री पुष्पकमल दाहाल प्रचण्डले भारतीय कम्युनिस्ट पार्टीका महासचिव सीताराम यचुरीसँग भेटवार्ता गरेका छन् । नयाँ दिल्लीस्थित नेपाली दूतावासमा भएको भेटमा यचूरीले पार्टीको तर्फबाट नेपालका भूकम्पपीडितलाई आर्थिक सहयोग गर्ने प्रतिबद्धता व्यक्त गरेका छन् । यचूरीले पार्टीको तर्फबाट नेपालका भूकम्पपीडितको सहयोगका लागि ९ करोड ७२ लाख भारतीय रुपैयाँ दिने लिखित प्रतिबद्धता व्यक्त गरेका छन् । भेटमा यचूरीले नेपालको संविधान संशोधनपछि सबैको माग सम्बोधन हुने विश्वास व्यक्त गरेको उल्लेख गरे । भेटपछि यचूरीले भने, संविधान संशोधनपछि सबै पक्षको माग सम्बोधन होस् भन्ने हाम्रो चाहना हो । यचूरीलाई भेट्नु अघि प्रधानमन्त्री प्रचण्डले भारतीय दूतावासमा नेशनलिस्ट पार्टीका महासचिव डिपी त्रिपाठीसँग समेत भेटवार्ता गरेका छन् । त्यस्तै जनता दलका पूर्वअध्यक्ष सदर यादवसँग समेत प्रधानमन्त्री प्रचण्डले भेटवार्ता गरेका छन् । दूतावासमा प्रधानमन्त्री प्रचण्डले तिनै नेतासँग छुट्टाछुट्टै भेटवार्ता गरेका छन् ।"
