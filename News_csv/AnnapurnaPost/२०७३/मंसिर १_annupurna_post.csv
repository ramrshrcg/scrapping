शीर्षक,विवरण
बिजुलीमा राजनीति,"धेरै वर्षपछि राजधानी एक किसिमले 'लोडसेडिङ' शून्य भएको छ । जलविद्युत्को धनाढ्य मुलुक नेपालमा पर्याप्त बिजुली उत्पादन नहुनु र उत्पादित सानो अंशको वितरण र व्यवस्थापन सक्षम तथा न्यायोचित ढंगले हुन नसक्दा मुलुक अक्सर अँध्यारोमै अल्झिएको छ । तर यसपटक प्राधिकरणका कार्यकारी प्रमुख कुलमान घिसिङले कुनै अतिरिक्त उत्पादनविना नै वितरणमा पारदर्शिता सुनिश्चित गर्न सफल भएपछि कमसेकम राजधानी लोडसेडिङमुक्त भएको छ । तर घिसिङले जे गरे त्यो पहिला नहुनुमा प्राधिकरणको उपल्लो तहमा हुने अनियमित, कुनाफामा साझेदारी र राजस्वमा चुहावट जस्ता कुप्रवृत्तिको वर्चस्व रहने गरेको सावित भएको छ । त्यतिमात्र हैन, त्यो अनियमिततामा विभिन्न राजनीति दलहरूसँग अबाद्ध ट्रेड युनियनहरूको साँठगाँठ रहने गरेको परिस्थितिजन्य प्रमाणहरू अहिले फेला परेका छन् । ट्रेड युनियनहरू गैरसंवैधानिक र मुनाफाखोर संगठन हैनन् । उनीहरूलाई मजदुरहरूको शोषण र ठगी रोजगारदाता तथा मालिकहरूले नठगून् या शोषण नगरून् भनी सुनिश्चित गर्न कानुनी हैसियत प्रदान गरिएको हो । तर उत्पादन र संस्थाको कार्यदक्षताविरुद्ध अनि गैरन्यायिक समूहको हित साधनामा लाग्ने छुट कानुनले दिँदैन । उदार प्रजातन्त्रवादी मुलुकहरूमा पनि त्यस्ता गतिविधिहरूमा लागेको या कम्पनीको अहित हुने कार्यमा लाग्दा रोजगारको सुनिश्चित तथा निरन्तरताको ग्यारेन्टी नहुने मात्र हैन, त्यस्ता गतिविधिमा लागेको फेला परेका मजदुरहरूलाई कामबाट निष्कासन गर्ने कानुनी व्यवस्थासमेत छ । त्यसलाई विभिन्न तहका न्यायालयहरूले आफ्नो फैसलाद्वारा अनुमोदन तथा थप वैधानिकता दिने गरेका छन् । दुर्भाग्य, नेपालको औद्योगिक उत्पादन र सञ्चालन खासगरी ०४७ यता राजनीतिक या दलीय हस्तक्षेप, युनियनबाजी अनि १० वर्ष माओवादी सशस्त्र विद्रोहका कारण प्रभावित हुँदै आएका छन् प्रतिकुल रूपमा । त्यसले अरू उग्र र खुलारूप लिएको छ अहिले । राजधानी लोडसेडिङमुक्त भएको दुई दिनभित्रै विद्युत् प्राधिकरणका दुई मुख्य ट्रेड युनियनहरूले घिसिङलाई कार्यालयमा प्रवेश गर्न नदिने धम्की दिएका छन् । ट्रेड युनियनका केही माग जायज हुन सक्छन्, तर उनलाई प्रवेश निषेध नै गर्ने गरी लोडसेडिङशून्य हुनेबित्तिकै आन्दोलनको चेतावनी आउँदा दुइटा विषय र परिस्थितिलाई अलग गर्न सकिन्न । यसअघि प्राधिकरणबाट बिजुली अवैध र अपारदर्शी तरिकाले अन्यत्र बाडिँदा प्राधिकरणका तत्कालीन हाकिमहरूसँग खुसी रहँदै आएका ट्रेड युनियनहरू त्यसमा रोक लाग्नेबित्तिकै किन जुर्मुराए ? यो ट्रेड युनियन नेतृत्वको मात्र हैन, उनीहरू आबद्ध रहेको राजनीतिक दलहरूको नेतृत्वको आचरण र नियतसँग पनि जोडिएको प्रश्न हो । ट्रेड युनियनका माग कति जायजनाजायज तथा विभिन्न कारणले कार्यान्वयन हुन सक्ने तथा नसक्ने विषय व्यवस्थापन र युनियनबीचको छलफलबाट निर्धारित हुने विषय हो । तर अहिलेको युनियन धम्की प्रकरणलाई जनताले पनि नियालिरहेका छन्, खासगरी त्यो धम्कीको पृष्ठभूमिमा । वास्तवमा विगतको अनियमितता रोक्न र नाजायज रूपमा कसैलाई फाइदा नपुर्याउने कस्ता उपायहरू अपनाउने भन्नेबारेमा व्यवस्थापन र ट्रेड युनियनले भविष्यमा पनि सहकार्य गर्न सके भने त्यो फाइदाको जायज हकदार त्यहाँका मजदुरसमेत बन्नेछन् । तर त्यसलाई रोक्न र नाजायज धन्धामा लाग्न ट्रेड युनियनले मुढेबलको प्रयोग गरेमा त्यसले समग्र 'ट्रेड युनियन' कै लागि कलंक निम्त्याउनेछ ।"
भागबन्डामा तरुण दल,"पोखरा: कांग्रेस भ्रातृ संगठन तरुण दलको पोखरामा आयोजित चौथो महाधिवेशनका प्रतिनिधिलाई मताधिकार नदिई नेताको भागबन्डामा नयाँ नेतृत्वको खाका तयार पारिएको छ । पार्टी सभापति शेरबहादुर देउवाले दलको अध्यक्ष प्रस्ताव गरेका जितजंग बस्नेतबारे अरू नेताहरू सहमत भए पनि अन्य पदको भागबन्डा मंगलबार अबेरसम्म पनि मिल्ने सकेन । नेता कृष्णप्रसाद सिटौला पक्षले उपाध्यक्ष पाएको र त्यसमा उनले उत्तम चापागाईंलाई पठाएका छन् । महामन्त्रीमा भने वरिष्ठ नेता रामचन्द्र पौडेलले नाम सिफारिस गर्न नसकेको स्रोत बताउँछ । पार्टी महामन्त्री शशांक कोइराला र पौडेल तथा अर्का नेता रामशरण महतबीच महामन्त्री कसलाई बनाउने भन्नेमा कुरा नमिलेको हो । कोषाध्यक्षमा चाहिँ नेता खुमबहादुर खड्काले आफू निकटलाई सिफारिस गर्ने पक्का भएको छ ।पौडेल पक्षले पदाधिकारी र सदस्यको संख्या बढाउने वा नबढाउने भन्नेबारे पनि निर्णय दिन नसकेको गुनासो सभापति देउवा पक्षले लगाएको छ । 'नेताहरूबाट सर्वसम्मतको प्रयास भएको हो, तर सहमति जुट्न सकेन', पार्टीको निर्देशक समितिका संयोजक बालकृष्ण खाँडले अन्नपूर्णसँग भने । नेताहरूले भागबन्डाका आधारमा सर्वसम्मतिको प्रयास गर्दा प्रतिनिधि नेतृत्व आफैं चुन्ने अधिकारबाट वञ्चित भएका छन् । सिटौला पक्षले मताधिकारको माग गर्दै मंगलबार दिनभर महाधिवेशनस्थल पोखरा सभागृहअगाडि धर्ना पनि दिएको थियो । शनिबार उद्घाटित महाधिवेशनमा आइतबार बन्दसत्र चल्यो । जिल्ला नेता र प्रतिनिधिले मतदानबाट नयाँ नेतृत्वको माग गरे । तर सोमबार र मंगलबार महाधिवेशनका कुनै पनि कार्यक्रम भएनन् । अन्तिमका दुवै दिन होटलहरूमा नेताहरूका बन्दसत्र भए पनि महाधिवेशनस्थल पोखरा सभागृहमा कुनै कार्यक्रम भएन । अधिकांश प्रतिनिधिले मंगलबारै पोखरा छाडेका छन् । उनीहरूका निम्ति मंगलबार रातिका लागि होटल र खानाको व्यवस्था पनि आयोजकले गरेका थिएनन् । पद पाइन्छ कि भन्ने आसमा रहेका प्रतिनिधिले मात्र पोखरा छाडेका छैनन् । पार्टी सभापति शेरबहादुर देउवा, वरिष्ठ नेता रामचन्द्र पौडेल र अर्का नेता कृष्णप्रसाद सिटौलासहितका शीर्ष नेताहरूले भने पोखरा छाडेका छैनन् । 'नेताहरूले एकताको सन्देश दिन भनेर सर्वसम्मति चाहनुभयो', निर्देशक समितिका संयोजक खाँडले अन्नपूर्णसँग भने, 'तर सर्वसम्मतिमा नेताहरूकै कुरा मिलेन ।' उनले तरुण दलको ऊर्जा नेताहरूले फेवातालमा लगेर डुबाएको पनि आरोप लगाए । नेताहरू बैठक बस्दा सहमत हुने र बाहिर निस्किएपछि फेरि असहमत हुने गर्दा सर्वसम्मतको प्रयास विफल भएको खाँडले बताए । 'निर्देशक समितिकै साथीहरू पनि जुट्न सकेका छैनौं', उनले भने, 'हामी पर्खिरहन्छौं, अरू साथीहरू आउँदै आउनुहुन्न ।' निर्देशक समिति सदस्य सरिता प्रसाईंले पनि मंगलबार सर्वसम्मतको प्रयास गर्दा पनि सफल हुन नसकेको जानकारी दिइन् ।"
"भागबन्डा मिल्यो, तरुण दलको नेतृत्व घोषणा","पोखराः नेपाल तरुण दलको चौथो महाधिवेशनको पाँचौ दिन नयाँ नेतृत्व घोषणा भएको छ। निकै लामो कसरतपछि भागबन्डाका आधारमा अध्यक्षसहित पदाधिकारी घोषणा भएको हो। नेपाली काँग्रेसको भ्रातृ संस्था तरुण दलको पोखरामा जारी महाधिवशेनको बुधबार पाँचौँ दिन तरुण दलको नयाँ नेतृत्व चयन गरेको हो । तरुण दलको अध्यक्षमा अध्यक्षमा जितजङ्ग बस्नेतलाई सर्वसम्मतरुपमा चयन भएका छन् । सर्वसम्मतिका आधारमा नेतृत्व चयन गरेको पार्टीको निर्देशन समिति सदस्य रामकृष्ण यादवले जानकारी दिए । उपाध्यक्षमा उत्तम चापागाइँ, महामन्त्रीमा भूपेन्द्रजङ्ग शाही र कोषाध्यक्षमा विद्वान गुरुङ चयन भएका छन् । अध्यक्ष बस्नेत पार्टी सभापति शेरबहादुर देउवा निकट हुन् भने उपाध्यक्ष चापागाइँ पूर्वमहामन्त्री कृष्णप्रसाद सिटौला पक्षका हुन् । त्यस्तै महामन्त्री शाही वरिष्ठ नेता रामचन्द्र पौडेल पक्षधर मानिन्छन् भने कोषाध्यक्ष पार्टी नेता खुमबहादुर खड्का निकट मानिन्छन् । संशोधित विधानअनुसार कुल ९५ सदस्य रहने समितिका अन्य सदस्यको नामावली निर्देशन समितिको अर्को बैठकले काठमाडौँमा तय गर्ने नेता यादवले जानकारी दिए । पार्टीले मुलुकको वर्तमान परिस्थितिका कारण सर्वसम्मतरुपमा नेतृत्व चयन गरेको जनाए पनि नेताले भागबन्डा गरी पदाधिकारी चयन गरेका हुन् ।"
फुटबल टिमलाई उपराष्ट्रपति पुनको बधाइ,"काठमाडौंः उपराष्ट्रपति नन्द बहादुर पुन पासाङ ले नेपाली राष्ट्रिय फुटबल टिमलाई बधाई दिएका छन् । नेपाली फुटबलमा अहिलेसम्मकै ठूलो उपलब्धि हात पार्न सफल भएको बन्दै उनले बधाइ सन्देश दिएका हुन् । मलेसियाको कुचिङमा भएको एएफसी सोलिडारिटी कपको फाईनल खेलमा मकाउलाई स्तब्ध पार्दै पहिलो पटक एशियाली फुटबल महासंघ (एएफसी)को प्रतियोगिता जितेकोमा उनले प्रमुख प्रशिक्षक ग्योटु कोजीलाई बधाई दिएका हुन् । नेपाली फुटबल क्षेत्रले ऐतिहासिक उपलब्धि प्राप्त गरेकोमा म अत्यन्त हर्षित र गौरवान्वित भएको छु उनले भने । उनले खुशीयालीको सुखद अवसरमा राष्ट्रको गरिमा बढाई नेपाल र नेपालीको शीर उचो बनाएको भन्दै नेपाली राष्ट्रिय फुटबल टिमका प्रमुख प्रशिक्षक, प्रशिक्षक, कप्तान, खेलाडी तथा खेल सम्बद्ध पदाधिकारीलाई धन्यवादसहित हृदयदेखि नै हार्दिक बधाइ तथा शुभकामना व्यक्त गरेका छन् । एएफसी प्रतियोगिता खेल्न थालेको ३२ वर्षपछि नेपालले सफलता गरेका गरेको हो । एक वर्षको अन्तरालमा यसअघि बंगलादेशको ढाकामा आयोजित बंगबन्धु गोल्ड कप र भारतको गुवाहाटीमा भएको १२ औं दक्षिण एशियाली खेलकूद प्रतियोगिता अन्तर्गत फुटबलको स्वर्ण पदक जित्न सकेकोमा उनले स्मरण गरेका छन् । यसबाट नेपाली फुटबलले ठूलो फड्को मारेको पुष्टि हुन्छ । अन्तर्राष्ट्रिय प्रतियोगितामा नेपाली खेलाडी उच्च मनोबालका साथ मैदानमा उत्रने र यी भन्दा ठूला सफलताहरु हाँसिल गर्नेमा म विश्वस्त छु । उनले दिएको बधाई सन्देशमा भनिएको छ । राष्ट्रको सान विश्व सामु चिनाउने प्रशिक्षक र खेलाडीको राज्यले उचित सम्मान गर्ने उनले विश्वास दिएका छन् ।"
'नेपालका मन्त्रालय भारत र पाकिस्तान',"काठमाडौं: संसदको विकास समितिका सभापति रविन्द्र अधिकारीले नेपालका मन्त्रालय भारत र पाकिस्तानजस्ता भएको टिप्पणी गरेका छन् । एक सय दुई वटा बैठक सम्पन्न गरेको समितिले गरेका निर्णय र निर्देशनको समीक्षा बैठकमा बुधबार सभापति अधिकारीले यस्तो बताएका हुन् । अधिकारीले विकास निर्माणका काममा सरकारले प्राथमिकता दिनुपर्नेमा हरेकजसो मन्त्रालयले आआफ्नो ठाउँमा काम अड्काउने काम गरेको टिप्पणी गरेका हुन् । अन्तरमन्त्रालय समन्वय नहुँदा धेरै काम अड्किएको बताउँदै उनले भने, वन मन्त्रालयले वनमा रोक्छ, स्थानीय विकास मन्त्रालयले निर्माण सामग्रीमा रोक्छ, घरी वातावरण मन्त्रालयले अल्झाएको हुन्छ कहिले बिष्फोटक पदार्थको अनुमतिका कारण आयोजना रोकिएको हुन्छ । नेपालका मन्त्रालयहरु भारत र पाकिस्तान जस्ता छन् अनि कसरी हुन्छ विकास ? उनले कर्मचारीहरुले नै जानीबुझी विकास निर्माणका लागि गुणस्तरीय सामग्री खरिद नगरेको र कुनै ठूला काम पनि दिगो नभएको आरोप लगाए । उनले थपे, बजेट अभावले यस्तो भएको होइन, अहिले बजेटभन्दा पनि कामको अभाव छ, इच्छाशक्तिको अभाव छ अनि छ दक्ष जनशक्तिको । राष्ट्रिय योजना आयोगले पनि योजनाहरु स्वीकृत गर्न ढिला गरेको र आफूअनुकूलका योजना छिटो अघि बढाउने र १४ तह पार गरेर जनताबाट छानिएका योजना आइपुगिहाले पनि अल्झाएर ढिलो गर्ने गरेको उनको भनाई थियो । खल्तीबाट योजना हाल्ने प्रवृत्ति अझै हावी भएको भन्दै उनले बजेट पारित भएको छ महिनासम्म स्वीकृत नहुने र त्यसपछि टेण्डरका क्रममा मन्त्रालय वा विभागले अरु दुई तीन महिना लगाउने भएकाले कुनै पनि ठुला योजना, आयोजना समयमै अघि बढ्न नपाएको दाबी गरे । बजेट छुट्याएर योजना स्वीकृत भई ठेक्का लागेपछि बेमौसममा सरुवा गर्ने सरकारी अर्को प्रवृत्ति पनि विकासको बाधक भएको समितिका सभापति अधिकारीले बताए । समितिका अन्य बैठकभन्दा फरक ढंगले आक्रोशित रुपमा प्रस्तुत भएका उनले भने, संसदको समितिले निर्णय गर्ने र सरकारलाई निर्देशन दिने हो तर सरकार त्यसको कार्यान्वयन गर्दैन भने समितिको अर्थ के ? जनताको तर्फबाट विकास निर्माणका कामको खबरदारी गर्ने विकास समितिले बैठकमा सम्बन्धित मन्त्री, सचिव वा महानिर्देशकलाई बोलाएर उनीहरुले गर्न सकिन्छ भनेका विषयमा मात्र निर्णय र निर्देशन गरे पनि काम नभएको भन्दै उनले संसदलाई प्रभावकारी र सरकारलाई जवाफदेही बनाउनै पर्नेमा जोड दिए । उनले भने, समितिले विकासे आयोजनामा काम नभएको विषयमा प्रतिवेदन तयार पारेर दुई साताभित्र संसदमा छलफलका लागि पेश गर्नेछ ।"
महाधिवेशनले पार्टीको आन्तरिक एकतालाई थप सुदृढ बनाएको छ,"पोखराः नेपाल तरुण दलका केन्द्रीय निर्देशन समितिका संयोजक बालकृष्ण खाँणले पोखरामा सम्पन्न दलको चौथो राष्ट्रिय महाधिवेशनले पार्टीको एकतालाई थप सुदृढ बनाएको बताएका छन् । । महाधिवेशनबाट गरिएको नेतृत्व चयनलगायतका विषयमा जानकारी दिने उद्देश्यका साथ बुधबार आयोजित पत्रकार भेटघाट कार्यक्रममा उनले मुलुकको वर्तमान राजनीतिक परिस्थितिमा पार्टीको आन्तरिक एकता मजबुत बन्नुपर्ने आवश्यकतालाई दृष्टिगत गरी पार्टी नेतृत्व र प्रतिनिधिको भावनालाई मनन गरी सर्वसम्मत नेतृत्व चयन गरिएको जानकारी दिए । उनले महाधिवेशनमा अध्यक्षको प्रतिवेदन, आर्थिक प्रतिवेदन पारित भई विधान संशोधनलगायतका प्रस्ताव निर्देशन समितिमा पठाउने निर्णय भएको र महाधिवेशन सफलतापूर्वक सम्पन्न गराएकोमा तरुण दलका केन्द्रीय अध्यक्ष एवम् सदस्य, सहभागी प्रतिनिधि सबैलाई धन्यवाद व्यक्त गरे । उनले नेपाल तरुण दलको विधान (संशोधित र परिमार्जित) बमोजिम दलको केन्द्रीय समितिका बाँकी पदाधिकारी र सदस्यको चयन केन्द्रीय निर्देशन समितिको आगामी बैठकबाट गरिने जानकारी दिए । रक्षामन्त्री एवम् तरुण दलका पूर्व अध्यक्षसमेत रहेका नेता खाँणले काठमाडौँ्र फर्केलगत्तै पोखरामा निर्माणाधिन पोखरा अन्तर्राष्ट्रिय विमानस्थलको कार्यलाई तीव्रताका साथ अघि बढाउन पहल गर्ने विश्वास व्यक्त गरे । र्चौंथो महाधिवेशनबाट नवगठित नेपाल तरुण दलका केन्द्रीय अध्यक्ष जीतजङ्ग बस्नेतले समाजमा विद्यमान विकृति विसङ्गतिका विरुद्धमा सङ्घर्ष गर्दै आगामी दिनमा नवीनतम सोचका साथ दलको सङ्गठन देश र समाजको हितमा क्रियाशील बन्ने धारणा राखे । नेपाल तरुण दलका निवर्तमान अध्यक्ष उदयशम्शेर राणाले पोखरा महाधिवेशनलाई सम्पन्न गराउन महत्वपूर्ण सहयोग गर्ने पार्टी सभापतिसहित दलका नेता, निर्देशन समितिका संयोजक एवम् सदस्य, कार्यसमितिका सदस्य, सञ्चारकर्मी सबैमा आभार व्यक्त गरे ।"
संविधान संशोधनमा प्रचण्ड र ओलीबीच सकारात्मक वार्ता,"काठमाडौं: संविधान संशोधन र पछिल्लो राजनीतिक घटनाक्रमका विषयमा माओवादी केन्द्रका अध्यक्ष एवम् प्रधानमन्त्री पुष्पकमल दाहाल प्रचण्ड र एमाले अध्यक्ष केपी शर्मा ओलीबीच छलफल भएको छ । व्यवस्थापिकासंसद् भवन नयाँबानेश्वरमा एमालेका अध्यक्ष ओली र प्रधानमन्त्री प्रचण्डबीच बुधबार अपराह्न कुराकानी भएको हो । करिब ४५ मिनेट भएको कुराकानी सकारात्मक रहेको भेटपछि प्रधानमन्त्री प्रचण्डले सञ्चारकर्मीलाई जानकारी दिए । भेटवार्तापछि पत्रकारसँग कुरा गर्दै प्रधानमन्त्री प्रचण्डले भने, एमालेका अध्यक्ष ओलीजीसित संविधान संशोधनको विषयमा सकारात्मक रुपमा कुराकानी भयो । प्रचण्डले दुई नेताबीचको भेटवार्ता सकारात्मक भएको उल्लेख गरे । उहाँ यस विषयमा सकारात्मक देखिनुभएको छ, प्रधानमन्त्री प्रचण्डले भने । सोमबार मधेसी मोर्चाले संविधान संशोधनका निम्ति १५ दिनको अल्टिमेटम दिएपछि प्रधानमन्त्रीले शीर्ष नेतासँगको छलफललाई तिब्रता दिएका छन् । प्रचण्डलाई प्रधानमन्त्री बनाउन साथ दिएको मोर्चाले संविधान संशोधनका नाममा उनले धोका दिएको भन्दै केही समययता व्यवस्थापिका संसद् बैठक समेत बहिष्कार गर्दै आएको छ । मोर्चाले संविधान संशोधन प्रस्ताव छिटो ल्याउनका निम्ति दबाब स्वरुप बैठक बहिष्कार गरेको बताएको छ । एमाले अध्यक्ष ओली नेतृत्वको सरकार गिराएर प्रचण्ड नेतृत्वमा कांग्रेस एमाले गठबन्धनको सरकार बनेपछि दुई नेताबीचको सम्बन्ध चिसिएको थियो । पछिल्ला दिनमा भने ओली र प्रचण्डबीच भेटवार्ताले निरन्तरता पाउँदै आएको छ ।"
