शीर्षक,विवरण
राजदूत नियुक्ति,"झन्डै तीन वर्षयता रिक्त विभिन्न १४ मुलुकमा सरकारले राजदूत नियुक्त गरेको छ । मुलुकको हित र उपस्थिति द्विपक्षीय तथा अन्तर्राष्ट्रिय मञ्चमार्फत अगाडि बढाउन महत्वपूर्ण भूमिका खेल्ने राजदूत नियुक्ति नै नभएको अवस्थालाई सरकारको टिठलाग्दो कूटनीतिको रूपमा हेर्न सकिन्छ । तर त्यो टिठलाग्दो परिस्थितिलाई जरुरी सम्बोधन गर्ने प्रयास गरेको छ सरकारले, त्यो बढी दुःखद र दयनीय छ । १४ राजदूतको नियुक्तिमा दलीय भागबन्डा र आफ्नालाई नियुक्ति गर्ने विगत एक दसकको कुसंस्कारलाई निरन्तरता दिइएको छ । तर त्यो प्रक्रियामा योग्यता, चरित्र, पात्रतालाई ग्राह्यता दिँदै राष्ट्रिय हित र स्वार्थलाई प्रोत्साहित दिन कुनै खास अभ्यास नियुक्तिकर्ता दलहरूले गरेको देखिँदैन । यति मात्र हैन, मुलुकका परराष्ट्रमन्त्रीले सरकारको र मुलुकको भन्दा बढी सम्बन्धित पार्टीका प्रतिनिधिका रूपमा आफूलाई प्रस्ततु गरे, यो समग्र प्रकरणमा । विभिन्न महत्वपूर्ण मुलुकहरूमा राजदूत नियुक्त गर्दा सधैं प्रशासनतन्त्रबाट या करियर डिप्लोम्याट बाट छनोट गर्दा कूटनीतिक अभ्यास एक आयामी हुन सक्छ भन्ने मान्यता स्विकार्दै परिआउँदा विज्ञ र सम्बन्धित मुलुकलाई द्विपक्षीय या अन्तर्राष्ट्रिय सन्दर्भमा बुझ्नेहरूलाई पनि जिम्मेवारी दिने गरिन्छ । तर त्यसो गर्दा कूटनीतिक या प्रशासनिक तहलाई पूर्णतया निषेध गरिँदैन । एउटा निश्चित अनुपातमा राजनीतिक नियुक्ति र कूटनीतिक तहबाट राजदूत नियुक्त गरिन्छ । तर दुर्भाग्य यसपटकको नियुक्तिमा १४ जना राजदूतहरू नै सत्ता गठबन्धन र तिनले पत्याएका राजनीतिक दलहरूमा या तिनका नेताहरूको झोलाबाट निस्किए । केही अपवादबाहेक विषयवस्तुको समझदारी, कूटनीतिक समझदारी र विज्ञता छैन उनीहरूमा । बरू, नियुक्तमध्ये केही मुनाफा बढी भएको व्यवसायसँग जोडिएकाले यो नियुक्तिलाई अरू फ्याक्टर ले पनि प्रभावित गर्यो कि भन्ने स्वाभाविक अड्कलबाजी र अनुमान हुन थालेको छ । सामान्यतः राजनीतिक नियुक्तिमार्फत कूटनीतिक पद सम्हाल्नेहरूले नियुक्तिकर्ता सरकार सत्तामुक्त भएपछि पदबाट राजीनामा दिने अपेक्षा गरिन्छ । गठबन्धनका ठूला दुई दलबीचको सहमतिअनुसार चल्ने हो भने अगामी दुई महिनामा वर्तमान सरकारको आयु समाप्त हुनेछ । त्यो सहमति कार्यान्वयन भएको अवस्थामा नेपाली कांग्रेसको नेतृत्वको सरकार बन्नेछ । तर त्योभन्दा फरक समीकरण या नेतृत्वको सरकार बनेमा यी राजदूतहरू फिर्ता बोलाइने सम्भावना त्यत्तिकै प्रबल छ । त्यसको करियर डिप्लोम्याटलाई दुरुत्साहित गर्नु प्रत्युत्पादक सावित हुनेछ । वैदेशिक तथा अन्तर्राष्ट्रिय क्षेत्रमा मुलुकको हितलाई प्रत्यक्ष प्रभाव पार्ने निर्णयमा सरकारको न्यून संवेदनशीलताको परिचायक हो यो नियुक्ति । यो नियुक्तिमा सामेल केही अपवादबाहेक सम्भवतः निर्देशन दिइनैपर्ने एउटा महत्वपूर्ण विषय छ यदि राजदूतका रूपमा मुलुकको हित सुनिश्चित गर्न सक्तैनौ भने कमसेकम आफ्नो निजी व्यापार, स्वार्थ र दलीय स्वार्थ नहेर । यो न्यूनतम नयाँ महामहिम हरूले बुझिदिए भने निकट अतीतका केही कलंकित उदाहरण दोहोरिने छैनन् र नेपाल र नेपालीहरू बढी हेपिने छैनन् विदेशमा ।"
चुनाव हुनेमा शंका गर्नु हुँदैन् : देउवा,"विर्तामोड : नेपाली काँग्रेसका सभापति शेरबहादुर देउवाले स्थानीय निकायको चुनाव हुनेमा शङ्का नगर्न आग्रह गरेका छन्। नेपाली कांग्रेस झापाले शुक्रबार विर्तामोडमा गरेको कार्यकर्ता भेटघाट कार्यक्रममा उनले भने, संविधानको पूर्ण कार्यान्वयनका लागि चुनाव अपरिहार्य छ । सभापति देउवाले संविधान संशोधन प्रस्तावअघि बढिसकेकाले स्थानीय निकायको चुनाव हुन्छ, यसमा कसैले शङ्का लिनु हुदैन् भन्दैे निर्वाचनमा होमिन कार्यकर्तालाई निर्देशन दिएका छन्। नेकपा (एमाले)ले समाजिक सद्भाव बिगार्ने काममा लागेको आरोप लगाउँदै उनले भने, मधेसी र पहाडे दुबै नेपाली नागरिक हुन्, दुबैको अस्तित्वलाई स्वीकार गर्नुपर्छ, सिमानामा बसेर सीमाको सुरक्षा गर्ने मधेसी समुदायलाई शङ्का गर्नुहुँदैन । काँग्रेस नेता कृष्णप्रसाद सिटौलाले मुलुकमा देखिएका थुप्रै समस्या र चुनौतीलाई समाधान गर्न कांग्रेसले मात्र सक्ने उल्लेख गर्दै कांग्रेस अभिभावक पार्टी भएकाले पनि त्यो जिम्मेवारी पूरा गर्नुपर्ने दायित्व रहेको स्पष्ट पारे । त्यस्तै काँग्रेस नेता तथा सामान्य प्रशासनमन्त्री केशवकुमार बुढाथोकीले स्थानीय निकायको चुनावको मिति घोषणा भइसकेकाले चुनाव जुनसुकै अवस्थामा भएरै छाड्ने विश्वास व्यक्त गरे । उनले जनतामा अधिकार पुयाउन पनि तीन तहकै निर्वाचन आवश्यक रहेको प्रष्ट पारे । रासस"
देउवालाई सत्तामा जान हतार भएर चुनाव घोषणाः माधव नेपाल,"पर्वतः नेकपा एमालेका बरिष्ठ नेता तथा पूर्व प्रधानमन्त्री माधबकुमार नेपालले काँग्रेस सभापति शेरबहादुर देउवालाई जेठमा सत्ताको नेतृत्व गर्न हतार भएका कारण वैशाख मसान्तमा चुनावको मिति घोषणा गर्न लगाइएको दावी गरेका छन् । साथै उनले वैशाख ३१ मा स्थानीय चुनाव हुने निश्चित नभएको बताएका छन् । पर्वत सदरमुकाम कुश्माबजारमा शुक्रवार साँझ आयोजित कार्यकर्ता भेटघाट कार्यक्रममा बोल्दै नेता नेपालले सत्ताको नेतृत्व गरेका दलहरु विश्वासिला शक्ति नभएका कारण चुनाव भैहाल्छ भनेर ढुक्क हुन सकिने बातावरण बतातएका हुन् । नेता नेपालले प्रधानमन्त्री प्रचण्ड निर्वाचन नगरी लागेको सत्ता लम्ब्याउने खेलमा लागेको अरोप समेत लगाए उनले आफ्ना कार्यकर्तालाई निर्देशन दिँदै भने चुनाव हुनेमा केही आशंका छन् तर तपाईहरु कुनै शंका नगरी चुनावको तयारीमा लाग्नुहोस् हामी आशंकाको निवारण गर्नेछौ। एकातिर मधेशी दलको बिरोध अर्कोतर्फ माओवादी र काँग्रेसको धिमा गतिको तयारीका कारण चुनाव हुन नसक्ने नेता नेपालले दावी गरे । उनले संसदमा दर्ता भएको संविधान संशोधन प्रस्ताब कुनैपनि हालतमा पास नहुने ठोकुवा गरेका छन् । संविधान संशोधन प्रस्ताव मुलुकको हितमा नरहेको बताउँदै नेता नेपालले एमालले कुनै पनि हालतमा पास हुन नदिने बताए । उनले स्वयं पुष्पकमल दाहालपनि संशोधन प्रस्ताव पास गराउने मनस्थितिमा नरहेको खुलासा गरे । मधेश केन्द्रित दललाई सहमतिमा ल्याउने प्रयास सफल हुन नसक्ने उनले बताए । संविधान संशोधन प्रस्ताव पास नभएसम्म स्थानिय चुनावमा सहभागि नहुने मधेशी दलको धम्कीप्रति काँग्रेस र माओवादीले खुट्टा कमाईरहेको बताए । चुनावमा सवै दल सहभागि हुनुपर्छ भन्ने छैन विदेशमा थोरै प्रतिशतले मात्र मतदान गरेपनि चुनाव हुन्छ तर नेपालमा किन गर्न नहुने उनले भने । उनले संसदमा दर्ता भएको संविधान संशोधन प्रस्ताब कुनैपनि हालतमा पास नहुने ठोकुवा गरेका छन् । संविधान संशोधन प्रस्ताव मुलुकको हितमा नरहेको बताउँदै नेता नेपालले एमालले कुनै पनि हालतमा पास हुन नदिने बताए । नेकपा एमालेकै अडानका कारण राष्ट्रियता जोगिएको बताउँदै नेता नेपालले काँग्रेसभित्र स्पष्टता, देशभक्ति भावना र गतिलो नेतृत्व नभएको बताए । उनले माओवादी केन्द्र र नयाँ शक्ति जस्ता पार्टीको अब नेपालमा कुनै अस्तित्व नरहने बताए । ती पार्टीमा रहेका जिम्मेवार पदकै नेताहरु एमालेमा आउन तछाडमछाड गरिरहेको बताउँदै विस्तारै एमालेमा भित्रिने क्रम पनि बढ्दै गएको बताए ।"
संशोधन हाल्न ७२ घन्टाको समय,"काठमाडौं: संविधान संशोधन विधेयक राष्ट्रघाती र असंवैधानिक भन्दै आएको विपक्षी एमाले संसद्मा मौन बस्दा संविधान संशोधन विधेयकमाथिको प्रक्रिया अघि बढेको छ । विधेयकको चर्को विरोध गर्दै आएको एमाले मौन बसेपछि विधेयकमाथि विचार गरियोस् भन्ने प्रस्ताव बिहीबार नै पारित भई सांसदलाई संशोधन हाल्न ७२ घन्टाको समयसीमा खुला गरिएको छ । एमाले अध्यक्ष केपी ओली र प्रधानमन्त्री एवं माओवादी केन्द्रका अध्यक्ष पुष्पकमल दाहालबीच निर्वाचनको वातावरण बनाउन एमाले मौन बस्ने र विधेयकमाथि सांसदलाई संशोधन हाल्ने समय दिने सहमति भएको थियो । सभामुख ओनसरी घर्तीमगरको कार्यकक्ष सिंहदरबारमा बिहीबार बिहान दुई नेताबीच भएको सहमतिअनुसार विधेयकलाई प्रक्रियामा लगिएको थियो । सांसदहरूले संशोधन हालिसकेपछि विधेयकलाई सोझै संसद् बैठकमा निर्णयार्थ पेस गर्ने वा विशेष समितिमा पठाएर छलफल गराउने भन्नेमा दलहरूबीच सहमति हुन बाँकी नै छ । एमाले अध्यक्ष केपी ओली र प्रधानमन्त्री एवं माओवादी केन्द्रका अध्यक्ष पुष्पकमल दाहालबीच निर्वाचनको वातावरण बनाउन एमाले मौन बस्ने र विधेयकमाथि सांसदलाई संशोधन हाल्ने समय दिने सहमति । ९ दलीय विपक्षी मोर्चाको नेमकिपाले भने विधेयकको विरोध जनाउँदै नाराबाजी गरेको थियो । एमाले संसदीय दलका उपनेता सुवास नेम्बाङले विधेयकप्रतिको ९ विपक्षी दलको अडान र मान्यता कायमै रहेको भन्दै एक दिनका लागि मौन बस्ने जानकारी दिए । संसद्मा विशेष समय लिएर नेम्बाङले स्थानीय तह निर्वाचनको मिति घोषणापछि विधेयक अघि बढाउन सरकारले जोड गर्नुको कारण नै आश्चर्यजनक भएको बताए । संसद्को अंकगणितले विधेयकका पक्षमा दुईतिहाइ नपुगेर पारित हुने अवस्था नरहे पनि सरकारले अघि बढाउन खोज्नु आश्चर्यजनक भएको उनको भनाइ थियो । यो विधेयक पास गर्न सकिन्न, नेम्बाङले भने, फेल गर्न पनि सोच्नुपर्ने अवस्था छ । सत्ता पक्ष भने पास भए होस्, फेल भए पनि होस् भन्ने पक्षमा देखिन्छ । सत्ता पक्ष (मधेसी मोर्चा) विधेयकलाई प्रक्रियामा लैजाँदा आउने परिणामलाई स्वीकार गर्न तयार नहुनु अर्को समस्या भएको नेम्बाङले बताए । संशोधन प्रस्ताव मधेसी जनताको हितमा नरहेको उल्लेख गर्दै नेम्बाङले विधेयक असंवैधानिक भएकाले छलफल गर्नुको अर्थ नहुने पनि बताए । संशोधन विधेयकमाथि विचार गरियोस् भन्ने प्रस्तावमाथिको छलफलमा कांग्रेसका फरमुल्लाह मन्सुरले प्रक्रिया अघि बढ्न दिने एमालेको निर्णयले उसको बुद्धि पलाएको बताए । व्यक्ति र पार्टीभन्दा पनि तराई मधेसका जनताका पक्षमा संशोधन विधेयक आएकाले पारित गर्नुपर्ने मन्सुरले बताए । माओवादी केन्द्रका सांसद उमेश यादवले तराई मधेसका जनताका पक्षमा संशोधन विधेयक आएको बताए । तमलोपाका सर्वेन्द्रनाथ शुक्लाले चुनावमा जाने भए परिमार्जनसहित विधेयक पारित गर्नुपर्ने बताए । विधेयकले सबै माग पूरा नगरे पनि सत्ता पक्ष र विपक्षी मिलेर विधेयक पारित गर्नु नै उत्तम उपाय भएको शुक्लाले बताए । कांग्रेसका तेजुलाल चौधरीले थारू समुदायका माग सम्बोधन नभएकाले परिमार्जनसहित विधेयक पारित गर्नुपर्ने बताए । थरुहट तराई पार्टीकी रुक्मिणी चौधरीले थारू समुदायका माग सम्बोधन गरेर मात्र संशोधन विधेयक पारित गर्नुपर्ने धारणा राखिन् ।"
गाउँमा भुइँचालो थेग्ने घर बनेन,"काठमाडौंः राष्ट्रिय पुनर्निर्माण प्राधिकरणले भूकम्प प्रभावित जिल्लामा निर्माण भइरहेका आधा घर भूकम्प प्रतिरोधी मापदण्डअनुरूप निर्माण नभएको स्वीकार गरेको छ। प्राधिकरणका प्रमुख कार्यकारी अधिकृत गोविन्द पोखरेलले विकास साझेदार संस्थासँग बिहीबार सिंहदरबारमा भएको छलफलमा गाउँमा पर्याप्त प्राविधिक सहयोग नपुगेका कारण भुइँचालो थेग्ने घर नबनेको स्वीकार गरेका हुन् । भूकम्प प्रतिरोधी मापदण्डविपरीत निर्माण भएका घरलाई अनुदान उपलब्ध गराउन नसकिने व्यवस्था छ । एसियाली विकास बैंक, विश्व बैंक, जापानी सहयोग नियोग (जाइका), संयुक्त राष्ट्रसंघीय विकास कार्यक्रमलगायत राष्ट्रिय तथा अन्तर्राष्ट्रिय संस्थाका प्रतिनिधि सहभागी रहेको बैठकमा सीईओ पोखरेलले भूकम्प प्रभावित जिल्लामा पर्याप्त मात्रामा प्राविधिक जनशक्तिको व्यवस्थापन हुन नसकेकाले भूकम्प प्रतिरोधी घर निर्माणका लागि प्राविधिक सहयोग बढाइदिन विकास साझेदार संस्थाहरूलाई आग्रह गरेको उनको सचिवालयले जनाएको छ । स्रोतसाधन पुग्छ भने आवास अनुदान, पूर्वाधार विकासका लागि अनुदान र प्राविधिक सहयोग दिनुहोस् । स्रोतको अभाव छ भने प्राविधिक सहयोगलाई मात्रै भए पनि बढाएर सबै घरलाई भूकम्प प्रतिरोधी बनाउने वातावरणका लागि सहयोग गर्नुहोस् । प्रारम्भिक रिपोर्टले आधाभन्दा बढी घर सरकारी मापदण्डअनुरूप बनिरहेको जानकारी पाइएको छ । विकास साझेदार संस्थाले ग्रामीण क्षेत्रमा अनुदानभन्दा पनि तालिम प्राप्त ओभरसियर र इन्जिनियरलाई परिचालन गर्नु पर्नेछ, बैठकपछि सचिवालयले पठाएको प्रेस नोटमा भनिएको छ । विकास साझेदार संस्थाहरूले निर्माण भइरहेका घर भूकम्प प्रतिरोधी मापदण्डअनुसार भएनभएको बारेमा जिज्ञासा राखेका थिए । सहरी विकास मन्त्रालयले इन्जिनियर र ओभरसियर गाउँमा पठाउनुभन्दा अगाडि आफ्नै हिसाबले घर बनाएका भूकम्पपीडितले अनुदान रकम मागिरहेका छन् तर पाइरहेका छैनन् । पहिलो किस्ताको ५० हजार रुपैयाँ अनुदान लिएर सरकारी प्राविधिक निगरानीबिना यसै वर्षभित्र घर बनाएका पीडितले पनि दोस्रो किस्ताको रकम मागिरहेका छन् तर पाइरहेका छैनन् । पूर्ण रूपमा भूकम्पप्रतिरोधी मापदण्डअनुसार घर बनाएका पीडितलाई एकमुष्ठ रकम उपलब्ध गराउने निर्णय गरिएको छ । दोस्रो किस्ताको रकम वितरण गर्न प्रक्रिया अगाडि बढेको छ तर पीडितको खातामा पैसा पुगिसकेको छैन, भुसालले भने । पहिलो किस्ता ५० हजार रुपैयाँ लिएपछि कति घर बने र अनुदान रकम लिनुभन्दा अगाडि कति घर बने भन्ने तथ्यांक प्राधिकरण, संघीय मामिला तथा स्थानीय विकास मन्त्रालय र सहरी विकास मन्त्रालयसँग पनि छैन । भूकम्पबाट अति प्रभावित १४ जिल्लामा निजी घर पुनर्निर्माणका लागि अनुदान सम्झौता गरेका पाँच लाख ५० हजार दुई सय ४१ घरधनीमध्ये माघ १८ गतेसम्म पाँच लाख १० हजार एक सय ३० जनाले पहिलो किस्ताको ५० हजार रुपैयाँ प्राप्त गरेका छन् । एनजीओ र आईएनजीओका कामको गुनासो आउने गरेको ध्यानाकर्षण गराउँदै विकास साझेदार संस्थाहरूलाई पारदर्शी र जबाफदेही भएर काम गर्न आग्रह गरेका छन् । बैठकमा विकास साझेदार संस्थाका प्रतिनिधिहरूले प्रभावित क्षेत्रमा सीधै काम गर्न नमिल्ने समस्याका कारण स्थानीय गैरसरकारी संस्थासँग समन्वय गरेर काम गर्दा स्रोत र साधनको अभाव हुने गरेको बताएको सचिवालयले जनाएको छ । विगत एक वर्षको अवधिमा व्यापक रूपमा स्थानीयलाई डकर्मी तालिम दिएर भूकम्प प्रतिरोधी घर बनाउने आधार तयार गर्नुपथ्र्यो, पोखरेलले भनेका छन्, तर त्यो हुन नसकेकाले फेरि पनि जनताले सरकारको मापदण्डविपरीत घर नबनाऊन् भनेर हामीले ग्रामीण क्षेत्रमा प्राविधिक सहयोगलाई अझै बढी केन्द्रित गर्न भनेका छौं । प्राधिकरणका प्रवक्ता यमलाल भुसालका अनुसार पूरै गाविस वा क्षेत्र जिम्मा लिने गरी प्रस्ताव ल्याउन पोखरेलले गरेको आग्रहलाई गैरसरकारी संस्थाले सकारात्मक रूपमा लिएका छन् । एउटै गाविस वा क्षेत्रमा धेरै एनजीओ सहभागी हुनुभन्दा एक वा दुई संस्था मिलेर एउटा गाविस वा क्षेत्र जिम्मा लिने प्रस्ताव ल्याउनुहोला, पोखरेलको भनाइ उद्धृत गर्दै भुसालले अन्नपूर्णसँग भने ।"
विखण्डनवादीलाई सेनाको चेतावनी,"काठमाडौं: नेपाली सेनाले विखण्डनवादी र हतियार उठाउने धम्की दिँदै आएका समूहको अवाञ्छनीय गतिविधिलाई निस्तेज गर्न तयारी हालतमा रहेको स्पष्ट पारेको छ । सेना दिवसका अवसरमा मुलुकको पछिल्लो राजनीतिक र सुरक्षा अवस्थाबारे विश्लेषण गर्दै सेनाले विखण्डनवादी र साम्प्रदायिक शक्तिलाई निस्तेज गर्न तयारी अवस्थामा रहेको जनाएको हो । जंगी अड्डामा बिहीबार आयोजित विशेष समारोहमा प्रधानसेनापति राजेन्द्र क्षेत्रीले मुलुकलाई विखण्डन गर्ने र हतियार उठाएर सामाजिक सद्भाव एवं सहिष्णुता तहसनहस पार्ने उद्देश्यले भइरहेका गतिविधि सामना गर्न नेपाली सेना तयारी अवस्थामा रहेको बताए । विखण्डनवादी र हतियार उठाउन धम्की दिने समूहको नाम नलिइकनै प्रधानसेनापति क्षेत्रीले त्यस्ता अवाञ्छित गतिविधि निस्तेज गर्न सरकारको निर्देशन र संविधानले दिएको अधिकार पर्याप्त हुने जनाएका छन् । प्रधानसेनापति क्षेत्रीको भनाइ उद्धृत गर्दै जंगी अड्डा भन्छ, पुर्खाको रगतपसिनाले जोगाएको इतिहासलाई खण्डित तुल्याउने कुनै पनि अवाञ्छनीय गतिविधिलाई निस्तेज गर्न नेपाली सेना हरमहेसा तयारी हालतमा छ । प्रधानसेनापति क्षेत्रीले राष्ट्रिय हितविरुद्ध उत्पन्न हुनसक्ने आन्तरिक तथा बाह्य सुरक्षा चुनौतीको सामना गर्न सेना सक्षम रहेको बताएका छन् । नेपालको संविधान र नेपाल सरकारद्वारा दिइने सबै जिम्मेवारी पूरा गर्न कुनै कसर बाँकी नराख्ने उनले उल्लेख गरे । मुलुकलाई विखण्डन गर्ने र हतियार उठाएर सामाजिक सद्भाव एवं सहिष्णुता तहसनहस पार्ने उद्देश्यले भइरहेका गतिविधिको सामना गर्न नेपाली सेना तयारी अवस्थामा छ । राजेन्द्र क्षेत्री, प्रधानसेनापति जंगीअड्डामै मंगलबार आयोजित पृतनापतिको सम्मेलनमा पनि मुलुकको पछिल्लो अस्थिर राजनीतिक परिस्थिति र त्यसले निम्त्याएको सुरक्षा चुनौतीबारे छलफल भएको थियो । सम्मेलनमा तराई मधेसमा हिंस्रक र विखण्डनकारी गतिविधि गर्दै आएका सीके राउत, तराई मधेसमा सक्रिय विभिन्न हतियारधारी भूमिगत समूह तथा राजनीतिक आवरणमा हतियार उठाउने धम्की दिँदै आएको नेत्रविक्रम चन्द नेतृत्वको माओवादीका गतिविधिले मुलुकको सुरक्षा अवस्थामा खतरा उत्पन्न गर्न सक्नेबारे छलफल भएको थियो। विखण्डनकारी अभिव्यक्ति दिँदै आएका राउतले तराई मधेसमा सक्रिय हतियारधारी समूहसँग सम्बन्ध बढाउँदै गएको र भविष्यमा ती समूहको सम्बन्ध खतरापूर्ण हुन सक्नेमा सेना सजग रहेको उच्चस्रोतले जनाएको छ । प्रधानसेनापति क्षेत्रीले पृतनापतिहरूको छलफलमा उठेका विषय तथा मुलुकको पछिल्लो राजनीति र सुरक्षा अवस्थालाई विश्लेषण गर्दै सेना दिवसका अवसरमा आफ्नो धारणा सार्वजनिक गरेका हुन् । पृतनापति बैठकमा संसद्मा प्रतिनिधित्व गर्ने केही मधेसवादी दलको गतिविधिसमेत अवाञ्छनीय रहेको र उनीहरूको सम्बन्ध विखण्डनकारीसँग हुनसक्ने भन्दै नेपाली सेना सचेत हुनुपर्ने रिपोर्टिङ गरेको स्रोतले बताएको छ । प्रधानसेनापति क्षेत्रीले समयअनुसार परिवर्तनलाई नेपाली सेनाले सदैव आत्मसात गर्दै आएको बताएका छन् । सेनालाई सबल र सक्षम बनाउने, नागरिकसैनिक सम्बन्ध सुदृढ गर्ने, उच्च मनोबलयुक्त फौज तयार गर्ने, वृत्तिविकास प्रणालीलाई व्यावहारिक बनाउने कार्यलाई निरन्तरता दिइरहेको उनले जनाए । प्रधानसेनापतिले सैनिक कूटनीतिलाई बलियो बनाउन मित्रराष्ट्रहरूसँग विभिन्न तालिम र अभ्यास भइरहेको र छिट्टै बंगलादेश र चीनसँग पनि संयुक्त अभ्यासको तयारी भइरहेको बताएको सैनिक जनसम्पर्क निर्देशनालयले जारी गरेको विज्ञप्तिमा उल्लेख छ ।"
स्थानीय चुनाव तयारीबारे भारतीय चासो,"कठमाडौं: भारतले आसन्न स्थानीय तहको चुनाव तयारीबारे निर्वाचन आयोगसँग चासो राखेको छ । नेपालका लागि भारतीय राजदूत रञ्जित रेले प्रमुख निर्वाचन आयुक्त अयोधिप्रसाद यादवसँग बिहीबार भेट गरी स्थानीय तहको चुनाव सम्पन्न गर्न आयोगको तयारीबारे जिज्ञासा राखेका हुन् ।आयोगका सचिव गोपीनाथ मैनालीका अनुसार भारतीय राजदूत रेले यति छोटो समय बाँकी छ । आयोगको तयारी के छ ? यहाँहरूले स्थानीय चुनाव सम्पन्न गर्न सक्नुहुन्छ त ? भनी प्रमुख आयुक्त यादवलाई सोधेका थिए । प्रमुख आयुक्त यादवले सरकारले वैशाख ३१ मा स्थानीय चुनाव गर्ने घोषणा गरिसकेको र चुनाव सम्पन्न गर्न तयारी द्रुत गतिमा भइरहेको जानकारी गराएका थिए । भारतीय राजदूतले स्थानीय तहको चुनावमा सहयोग गर्न भारत तयार रहेको बताएका थिए । उनले नेपालको लोकतान्त्रिक प्रक्रियामा भारतको सहयोग रहँदै आएको स्मरण गराएका थिए । हामीले चुनावमा भारतबाट प्राविधिक सहयोग लिनुपर्छ । मतदानमा प्रयोग हुने मतपेटिका, नउड्ने मसीलगायत भारतबाटै ल्याउने हो, सचिव मैनालीले भने, यस खालको प्राविधिक सहयोगका लागि भारतीय दूतावासले सहजीकरण गर्नुपर्ने हुन्छ । हामीले यिनै विषयमा भारतीय राजदूतसँग छलफल गर्याैं । भारतले स्थानीय तहको चुनाव हुनुअघि मधेसी मोर्चाको मागअनुसार संविधान संशोधन गर्न नेपालका प्रमुख राजनीतिक दललाई दबाब दिइरहेको सम्बद्ध स्रोतले बतायो । भारतीय विदेश मन्त्रालयका प्रवक्ताले नेपालको पछिल्लो राजनीतिक अवस्थाबारे कुनै प्रेस्क्रिप्सन नरहेको बताए पनि सबै पक्षको भावना समेटेर राजनीतिक प्रक्रिया अघि बढ्ने भन्दै मधेसी दलको भावना समेटियोस् भन्ने आशयको वक्तव्य अघिल्लो साता दिएका थिए । छोटो समय बाँकी छ । आयोगको तयारी के छ ? यहाँहरूले स्थानीय चुनाव सम्पन्न गर्न सक्नुहुन्छ त ? रञ्जित रे, भारतीय राजदूत प्रमुख प्रतिपक्षी दल एमालेको समर्थनबिना संसद्मा पेस भएको संविधान संशोधन विधेयक पास हुन दुईतिहाइ बहुमत पुग्दैन । भारतले दबाब दिए पनि संविधान संशोधन विधेयक पास हुन सहज छैन । मधेसी मोर्चाले स्थानीय चुनावमा वातावरण बनाउने रणनीतिअनुसार आन्दोलन जारी राखेको विश्लेषण भइरहेको छ । भारतीय राजदूतले यहाँको स्थानीय चुनावमा प्राविधिकलगायत सबै खालका सहयोग गर्न तयार रहेको बताएका थिए । भेटमा परराष्ट्र मन्त्रालय र भारतीय दूतावासका अधिकारी सहभागी थिए । यसैबीच नेपालका लागि भारतीय राजदूत रेले परराष्ट्रमन्त्री प्रकाशशरण महतसँग बिदाइ भेट गरेका छन् । भेटमा मन्त्री महतले अहिलेको नेपालभारत सम्बन्धको अवस्थाप्रति खुसी व्यक्त गरेका थिए । भारतीय राजदूत रे आफ्नो कार्यकाल सकेर मार्च १ तारिखमा स्वदेश फर्किंदैछन् । उनी यतिबेला बिदाइ भेटमा व्यस्त छन् । राजदूत रेलाई यसअघि परराष्ट्रसचिव शंकर बैरागीले बिदाइ भोज दिएका थिए । उक्त अवसरमा रेले भारतले अघिल्लो वर्ष नेपालमा गरेको नाकाबन्दीतर्फ इंगित गर्दै भनेका थिए, मेरो कार्यकालमा हाम्रो सम्बन्धमा उतारचढाव आए । तर अहिले हाम्रो सम्बन्धमा निकै न्यायोपन आइरहेको छ । सम्बन्ध सकारात्मक रूपमा अघि बढेको छ । रेको कार्यकाल यही फेब्रुअरी २८ मा सकिँदैछ । रेको स्थानमा कसलाई पठाउने भन्नेबारे भारतले औपचारिक घोषणा अहिलेसम्म गरेको छैन । भारतीय ऋण समीक्षा बैठक नेपाल र भारतका अधिकारीबीच राहुघाट हाइड्रोइलेक्ट्रिक परियोजना, कोसी करिडोर, सोलु करिडोर र मोदीलेखनाथ ट्रान्समिसन लाइन निर्माणलाई तीव्र गतिमा अघि बढाउने सहमति भएको छ । अर्थ मन्त्रालयमा बुधबार र बिहीबार भएको दुई देशका अधिकारीहरूको बैठकमा नेपालमा भारतीय ऋण सहयोगको अवस्थाबारे समीक्षा भएको भारतीय दूतावासले विज्ञप्तिमा जनाएको छ । पुनर्निर्माण प्राधिकरणको क्षमता अभिवृद्धि गर्ने र नेपालमा भारतीय लगानीका परियोजनाको कार्यान्वयन सुनिश्चितताका लागि संयुक्त अनुगमन संयन्त्र गठन गरी त्यसको हरेक चार महिनामा बैठक बस्ने सहमति दुई देशबीच भएको छ । भारत सरकारले भारतीय एक्जिम बैंकमार्फत नेपाललाई विगतमा उपलब्ध गराएको १०० मिलियन अमेरिकी डलर ऋण सहयोग (एलओसी १) र २५० मिलियन अमेरिकी डलर ऋण सहयोग (एलओसी २) को कार्यान्वयनमा भइरहेको प्रगतिबारेमा बैठकमा समीक्षा भएको थियो । त्यस्तै ५५० मिलियन अमेरिकी डलरको अर्को ऋण सहयोग (एलओसी ३) कार्यान्वयनबारे पनि बैठकमा छलफल भएको थियो । एलओसी ३ अन्तर्गत भारतले महाकाली नदीमा पुल बनाउनेलगायत अन्य १५ हुलाकी सडक निर्माण पर्छन् । भारतले यी १६ परियोजनाका लागि ३४० मिलियन अमेरिकी डलर छुट्ट्याइएको जानकारी सरकारलाई दिएको छ । भारतले नेपालको भूकम्पपछिको पुनर्निर्माणका लागि उपलब्ध गराएको ७५० मिलियन अमेरिकी डलर ऋण सहयोगको ढाँचाबारे पनि बैठकमा छलफल भएको दूतावासले जनाएको छ । बैठकमा नेपाली पक्षको नेतृत्व अर्थ मन्त्रालयका वैदेशिक सहायता समन्वय महाशाख प्रमुख वैकुण्ठ अर्यालले गरेको थिए भने भारतीय पक्षको नेतृत्व विदेश मन्त्रालयका सहसचिव अजित गुप्तेले गरेका थिए । बैठक आउँदो अगस्ट महिनामा नयाँदिल्लीमा हुनेछ ।"
स्थानीय निर्वाचनमा दलीय उम्मेदवार नदिने छलफल भएको गृहमन्त्रीको खुलासा,"काठमाडौँः दलहरुले आसन्न स्थानीय निकायको निर्वाचनमा दलीय आधारमा उमेदवारी नदिने बारे छलफल सुरु गरेका छन् । स्थानीय तहको निर्वाचन घोषणा हुनु अघिल्लो दिन नेपाली काँग्रेस, नेकपा माओवादी केन्द्र , राष्ट्रिय प्रजातन्त्र पार्टी र सरकारलाई समर्थन गर्दै आएको मधेसी मोर्चाका साथै प्रमुख प्रतिपक्षी दल नेकपा (एमाले)का बीचमा सो विषयले प्रवेश पाएको खुलासा भएको छ । उपप्रधानमन्त्री एवम् गृहमन्त्री विमलेन्द्र निधिले महेन्द्रनारायण निधिको ९५ औं जन्मजयन्तीका अवसरका आयोजित पुरस्कार वितरण कार्यक्रमलाई सम्बोधन गर्दै प्रमुख दलका शीर्ष नेताले स्थानीय तहको निर्वाचन दलीय आधारमा नलडौँ भन्ने प्रस्ताव राखेको जानकारी दिएका छन् । दलीय आधारमा चुनाव नलडी के आधारमा चुनाव भाग लिने त ? भन्ने प्रश्न आउन सक्छ, यसलाई विकासका एजेन्डासँग जोड्न दलका नेताहरुबीचका कुराकानी भएको उहाँले बताउनु भयो । निधीले आगामी दलका नेताबीच हुने बैठकमा यस विषयमा विस्तृत छलफल हुने समेत जानकारी दिए । गृहमन्त्री निधि संविधान संशोधन गरी निर्धारित समयमा नै निर्वाचन गरिने दावी गर्दै निर्वाचन नहोला की भनी शङ्का नगर्न आग्रह समेत गरे । रासस"
आईजीपी विवाद: सर्वोच्चको आदेश स्वतन्त्र छैन,"काठमाडौं: महान्यायाधिवक्ता रमनकुमार श्रेष्ठले आईजीपी नियुक्तिसम्बन्धी मन्त्रिपरिषद्को निर्णय कार्यान्वयनमा रोक लगाउने सर्वोच्चको आदेश स्वतन्त्र नभएको बताएका छन् । आईजीपी नियुक्ति विवादमा बिहीबार सरकारका तर्फबाट बहस गर्दै श्रेष्ठले डीआईजी जयबहादुर चन्दलाई आईजीपी नियुक्त गर्ने सरकारको निर्णय संविधान, कानुनसम्मत भएको र अतीतका त्यस्ता विभिन्न दृष्टान्त रहेको तर्क गरे। प्रधानन्यायाधीशको एकल इजलासले सरकार पक्षलाई सुनुवाइका लागि पेसीसमेत चढाउन नदिनु कानुनी रूपमा त्रुटिपूर्ण रहेको भन्दै उनले नियुक्तिविरुद्धको रिट बदर गर्न माग गरेका छन् । आईजीपीको निर्णयपछि परेको पूरक रिटमा सर्वोच्च प्रशासनबाट पेसी नै नचढाई सुनुवाइ भएर अन्तरिम आदेश भएको छ । एउटा रिटमा माग छ तर अर्को रिटका आधारमा अन्तरिम आदेश भयो, श्रेष्ठले बहसमा भने, सुनुवाइप्रक्रिया नै नपुगे निर्णय स्वतः बदरभागी हुने सर्वोच्चका नजिर छन् तर पूरक निवेदनमा प्रतिवादको मौका दिइएन । पेसी पनि तोकिएन । आईजीपीमा नियुक्तिका लागि जयबहादुर चन्दको सिफारिस निर्णयपछि त्यसलाई रोक्न माग राखेर अधिवक्ता कपिलदेव ढकालले दायर गरेको रिटमा आफ्नो पक्षलाई सूचनासमेत नदिई एकतर्फी रूपमा छलफलमा डाकेको भन्दै श्रेष्ठले आपत्ति जनाएका हुन् । बहसमा श्रेष्ठले भने, बन्दीप्रत्यक्षीकरणका रिटबाहेक सर्वोच्चका रजिस्ट्रारलाई मात्र पेसी चढाउने अधिकार छ । पेसीको प्रक्रियामै कार्यविधिगत त्रुटि छ । जगै भत्केपछि के बाँकी रहन्छ ? आईजीपी नियुक्ति विवादमा सर्वोच्चमा बुधबारबाट बहस सुरु भएको थियो । अर्को बहस मंगलबार हुनेछ । आईजीपीको निर्णयपछि परेको पूरक रिटमा सर्वोच्च प्रशासनबाट पेसी नै नचढाई सुनुवाइ भएर अन्तरिम आदेश भएको छ । एउटा रिटमा माग छ तर अर्को रिटका आधारमा अन्तरिम आदेश भयो ।रमनकुमार श्रेष्ठ, महान्यायाधिवक्ता उनले गत शुक्रबार अधिवक्ता ढकालको रिट र आइतबार डीआईजी नवराज सिलवालले दायर गरेको रिटको अंश हुबहु मिलेकाले मिलिभगतमा दायर भएको देखिएको भन्दै सार्वजनिक सरोकार मान्न नमिल्ने दाबीसमेत गरे । ढकालले दायर गरेको रिट सिलवालकै डमी भएको उनले बताए । उनले सुरुमा ढकालले रिट दर्ता गरे पनि प्रधानन्यायाधीश कार्कीबाट गत फागुन १ गते भएको अल्पकालीन अन्तरिम आदेशसमेत सिलवालले दिएको रिटमा टेकेर भएको जिकिर गरे । पहिले दिएको त्यो अल्पकालीन अन्तरिम आदेश नै स्वतन्त्रपूर्वक भएको छैन । निवेदक ढकालले दिएको रिट पेसीमा चढाएर त्यसै दिन सिलवालले दिएको रिटको आधारमा भएको छ, उनको दाबी थियो । ढकालले गत माघ २८ गते एउटा र निर्णयपछि फागुन १ गते अर्को रिट दिएका थिए । अघिल्लो रिटमा चन्द र प्रहरी प्रधान कार्यालयलाई विपक्षी बनाइएको थिएन भने दोस्रो पूरक निवेदनमा भने विपक्षी बनाइएको थियो । निर्णय गर्ने मन्त्रिपरिषद्लाई समेत रिटमा विपक्षी नबनाइएको र प्रमुख विपक्षी बनाइएका शेरबहादुर देउवालाई कारण देखाऊ आदेशसमेत जारी नभएको अवस्थामा अन्तरिम आदेशले निरन्तरता पाउन नसक्ने तर्क पनि गरे । यस्तै प्रहरीका अरू पदमा ज्येष्ठता आधार भए पनि प्रहरी नियमावलीअनुसार आईजीपीका लागि बन्धनकारी नभएको भनाइ श्रेष्ठको थियो । आईजीपीका लागि सर्वोच्चबाटै व्यक्तिगत क्षमता र सामथ्र्य हेर्ने गरी भएको नजिर पनि उनले पेस गरे । सशस्त्रका एआईजी दिनकरशमशेर राणाको रिटमा पनि यो नजिर स्थापित भएको भनाइ श्रेष्ठको थियो । आईजीपीका लागि उत्तरदायित्व बहन गर्नसक्ने पूर्वानुमानका आधारमा उपयुक्त व्यक्तिलाई सरकारले निर्णय गर्नसक्छ, श्रेष्ठले भने । यस्तै न्यायपरिषद्ले उच्च अदालतका न्यायाधीश नियुक्तिमा निर्णय गर्दासमेत दर्जनौं वरिष्ठ लाई मिचेको दृष्टान्त उनले सुनाए । आईजीपी नहुँदा नेपाल भारत सीमामा अपराध र तस्करी बढ्यो भनेर आफूलाई सूचना प्राप्त भएको जानकारी महान्यायाधिवक्ता श्रेष्ठले इजलासलाई जानकारी गराएका थिए । डाक्टरले आईजीपी चल्दैन । स्यालुट ठोक्न सजिलोका लागिमात्र हो, उनले भने । नायब महान्यायाधिवक्ता दुर्गाबन्धु पोखरेल, खगराज पौडेल र सहन्यायाधिवक्ता रेवती त्रिपाठीले पनि रिट प्रराम्भिक रूपमै अवैध देखिएको भन्दै खारेजीको माग गरे । सरकारको प्रतिरक्षामा बहस गर्ने सरकारी वकिलले प्रहरी नियमावलीको नियम ४१ ले प्रहरीको माथिल्लो तहमा मन्त्रिपरिषद्ले स्वविवेकीय अधिकार प्रयोग गर्न पाउने सुविधा दिएको भन्दै अधिवक्ता सुनिलरञ्जन सिंहको रिटमा स्थापित नजिरसमेत पेस गरेका थिए ।"
"पूर्वराष्ट्रपतिलाई ५० हजार, उपराष्ट्रपतिलाई ४० हजार मासिक भत्ता","काठमाडौंः सरकारले पूर्वराष्ट्रपति र उपराष्ट्रपतिलाई मासिक भत्ता दिने प्रस्तावसहित पूर्वपदाधिकारीलाई सुविधासम्बन्धी विधेयक संसद्मा दर्ता गरेको छ । गृह मन्त्रालयले दर्ता गरेको विधेयकमा आवास, सवारी तथा इन्धन, निजी सचिवालय र कर्मचारीसहित पूर्वराष्ट्रपतिलाई ५० हजार र पूर्वउपराष्ट्रपतिलाई ४० हजार मासिक भत्ता दिने प्रस्ताव गरिएको छ । पूर्वराष्ट्रपतिपूर्वउपराष्ट्रपति, पूर्वप्रधानमन्त्रीमन्त्रिपरिषद् अध्यक्ष, पूर्वप्रधानन्यायाधीश, संसद्को पूर्वसभामुख वा संविधानसभाको पूर्वअध्यक्ष र राष्ट्रियसभाका पूर्वअध्यक्षलाई कानुनअनुसार सेवासुविधा दिने विधेयक ल्याउनुपरेको उपप्रधान तथा गृहमन्त्री विमलेन्द्र निधिले बताएका छन् । मुलुकको उच्च तहमा बहाल रही निवृत्त पदाधिकारीको मर्यादा तथा सम्मान कायम राख्न त्यस्ता पदाधिकारीलाई सुविधा प्रदान गर्न आवश्यक रहेको, विधेयकको उद्देश्य र कारणमा उपप्रधान एवं गृहमन्त्री निधिले भनेका छन्, तर हालसम्म कार्यकारिणी निर्णयद्वारा त्यस्तो सुविधा उपलब्ध हुँदै आएकोमा कानुनद्वारा नै त्यस्तो सुविधाको व्यवस्था गर्न वाञ्छनीय भएकाले पूर्वपदाधिकारीलाई सुविधा प्रदान गर्ने सम्बन्धमा व्यवस्था गर्न बनेको विधेयक संसद्समक्ष पेस गरेको छु । विधेयकमा आवास, सवारी तथा इन्धन, निजी सचिवालय र कर्मचारीसहित पूर्वराष्ट्रपतिलाई ५० हजार र पूर्वउपराष्ट्रपतिलाई ४० हजार मासिक भत्ता दिने प्रस्ताव गरिएको छ । हाल सरकारले हचुवाका भरमा निर्णय गर्दै पूर्वपदाधिकारीदेखि विभिन्न पहुँचवाला व्यक्तिलाई सुविधा र सुरक्षाकर्मी दिने गरेको छ ।विधेयकमा पूर्वराष्ट्रपतिलाई मासिक भत्ताका साथै काठमाडौं उपत्यकामा घर नभए मासिक दुई लाख र घर भए मर्मतबापत एक लाख रकम, एउटा सरकारी सवारीसाधन, मन्त्रीसरहको इन्धन र उपसचिव स्तरको एकजना कर्मचारी, सवारी चालक र कार्यालय सहयोगी तथा सुरक्षा खतराको मूल्यांकन गरी सुरक्षाकर्मी उपलब्ध गराउने प्रस्ताव गरिएको छ । उपराष्ट्रपतिलाई पनि ४० हजार मासिक भत्ताको प्रस्ताव गरिएको छ । पूर्वउपराष्ट्रपति, पूर्वप्रधानमन्त्री, पूर्वसभामुख वा पूर्व राष्ट्रिय सभाका पूर्वअध्यक्षलाई काठमाडौं उपत्यकामा आफ्नै घर नभए घर भाडाबापत मासिक ७५ हजार तथा घर भए मर्मत खर्चका लागि मासिक ३५ हजार, राज्यमन्त्रीसरह इन्धन, शाखा अधिकृतसरहको कर्मचारी, एकजना चालक र सुरक्षा खतराको मूल्यांकन गरी सुरक्षाकर्मी दिने प्रस्ताव गरिएको छ । पूर्वपदाधिकारीको सुविधा समयसापेक्ष बनाउन सरकारले राजपत्रमा सूचना प्रकाशित गरेर सुविधा थप गर्न पाउने व्यवस्था विधेयकमा छ । पूर्वपदाधिकारीको सुविधा सहज बनाउन पूर्वराष्ट्रपतिलाई राष्ट्रपति कार्यालय, पूर्वउपराष्ट्रपतिलाई उपराष्ट्रपति कार्यालय, पूर्वप्रधानमन्त्रीमन्त्रिपरिषद्का अध्यक्षलाई गृह मन्त्रालय, पूर्वप्रधानन्यायाधीशलाई सर्वोच्च अदालत तथा संसद्का पूर्वसभामुख वा राष्ट्रिय सभाका पूर्वअध्यक्षलाई संसद् सचिवालयबाट सुविधा दिनुपर्ने प्रस्ताव विधेयकमा गरिएको छ । सरकारी कोषबाट पारि श्रमिक पाउने गरी निर्वाचित, मनोनीत वा नियुक्त भई सार्वजनिक पदमा बहाल रहेको, महाभियोगको प्रस्तावबाट पदमुक्त भएको, नैतिक पतन देखिने फौजदारी अभियोगमा अदालतबाट सजाय पाएको अवस्थामा भने सुविधा नपाइने विधेयकमा उल्लेख छ । पूर्वपदाधिकारीले पेन्सन प्राप्त गरिरहेको भए दोहोरो नपर्ने गरी सुविधा दिइने पनि विधेयकमा छ ।"
