शीर्षक,विवरण
पृथ्वी जयन्ती,"नेपाल एकीकरणको २४७ वर्ष बितेको छ । नेपाली राष्ट्रियता र राष्ट्र त्यो एकीकरणका मुख्य नायक तथा त्यो सफल अभियानका सहभागी समस्त पुर्खाप्रति कृतज्ञ छ । पूर्वीय दर्शन र समाजको यो मौलिक संस्कार र संस्कृति पनि हो कि ऊ आफ्ना पूर्वज अनि राष्ट्रका विभिन्न जीवनमा सकारात्मक योगदान पुर्याएकाहरूप्रति सधैं सम्मानजनक र कृतज्ञ रहन्छ । पृथ्वीनारायण शाहको जीवन उपलब्धिमूलक रह्यो, तर एकीकरणपछि उनी ६ वर्ष मात्र बाँचे । त्यही छोटो अवधिमा पनि उनले नेपाली राष्ट्रियताको बलियो जग हाले । कूटनीति तथा सुरक्षा नीति, घरेल राज्य सञ्चालन, सार्वजनिक जीवनको शुद्धताको आधार र नीति तय गरे उनले दिव्योपदेशद्वारा । एकीकरणकै क्रममा उनले विविध धर्म र साम्राज्यको महत्वाकांक्षा बोकेका आततायीहरूलाई पराजित गरी नेपाललाई मनोवैज्ञानिक हिसाबले राष्ट्रियताको चौघेराभित्र सुदृढ अस्तित्व दिए । खासगरी धर्म परिवर्तनमार्फत र नेपाली राष्ट्रियतालाई अवमूल्यन या धराशायी बनाउने असफल खेलमा लागेका विदेशीले उनलाई निर्मम र क्रूर' योद्धाको रूपमा पनि प्रस्तुत गरेका छन् भावी इतिहासलाई प्रभावित गर्ने गरी र कतिपय नेपाली अध्येता र इतिहासविद्ले त्यसलाई नियोजित असत्य प्रचारको संज्ञा दिएका छन् । जे होस्, इतिहास सधैं खोज र अनुसन्धानको विषय रहिआएको छ सर्वत्र र पृथ्वीनारायण त्यस अर्थमा इतिहासका अपवाद पात्र रहने छैनन् । तर ०६३ को राजनीतिक परिवर्तनमा पृथ्वीनारायणले पराजित गरेका शक्तिहरूका मान्यतालाई प्रतिनिधित्व गर्ने शक्ति र दाताहरूको उक्साहटमा नेपाललाई जातीय दलदलमा फसाउन केही स्थानीयहरू पनि लागिपरेका छन् । यी प्रवृत्तिले पृथ्वी जयन्तीलाई राष्ट्रिय दिवसको रूपमा हटाउने तत्कालीन गृहमन्त्री कृष्णप्रसाद सिटौलाको निर्णयसँगै मलजल पायो । यसलाई नियोजित षड्यन्त्रको पाटो मान्ने धेरै आधार छन्, नेपाली एकीकरणविरुद्ध । तर त्यसभन्दा आपत्तिजनक आचरण अहिलेका राजनीतिज्ञहरूले प्रदर्शन गरेका छन् । राष्ट्रपति विद्या भण्डारीदेखि प्रधानमन्त्री पुष्पकमल दाहाल, प्रतिपक्षी नेता केपी ओली र पृथ्वी जयन्तीका अवसरमा चियापान आयोजना गर्दै आएका राप्रपा नेपालका नेता कमल थापा सबैले पृथ्वीनारायणप्रति राष्ट्रले सम्मान गर्नुपर्ने अडान' लिए पनि त्यो निर्णय नगर्नुले उनीहरूको द्वैध चरित्र या राष्ट्रियताका प्रतीकात्मक तत्वहरूप्रतिको उदासीनता देखाउँछ । यिनीहरूमध्ये कसैले पनि दरो र इमानदार अडान दिन सकेको भए पृथ्वी जयन्तीलाई राष्ट्रिय दिवसका रूपमा मान्यता दिन कठिन थिएन । तर महत्वपूर्ण निर्णयहरूसमेत बाह्य शक्ति केन्द्रहरूलाई सोधेर लिन थालेका नेताहरूमा राष्ट्रियता र राष्ट्र निर्माताको सम्मानमा उभिने साहस आउला र ? तर नेता तथा उच्च ओहोदामा बस्नेहरू मुलुक एकीकरणप्रति कृतघ्न भएको सन्देश गए पनि पृथ्वीनारायणलाई राष्ट्र र समाजका विभिन्न समूहले सम्मान गर्नुले एकीकरणप्रतिको उनीहरूको सम्मान देखाउँछ । त्यसैको जगमा नेपालको स्वतन्त्र अस्तित्व र राष्ट्रियता अडिग रहिरहने दरिलो सन्देश प्रवाह भएको छ ।"
एक हप्तापछि घडी काण्ड बारे बोले प्रबलमान गुरुङ,"काठमाडौं : पूर्वसेनापति छत्रमानसिंह गुरुङका छोरा प्रबलमान सिंह गुरुङ घडी काण्डबारे हप्ता दिनपछि बोलेका छन् । गुरुङको घडी नेपाली कांग्रेसका सांसद् रामहरि खतिवडाले चोरेको आरोप लागेको थियो । खतिवडाले भने यस्तो आरोप लागे लगत्तै पत्रकार सम्मेलन गरेर आफूलाई कल्पनै गर्न नसक्ने आरोप लगाइएको बताएका थिए । राजधानीको र्याडिसन होटलबाट प्रबलको घडी हराएको र खतिवडाको गोजीमा भेटिएको खबर सार्वजनिक भएपछि सांसदको चर्को आलोचना भएको थियो । यसै विषयमा प्रबलले बिहीबार विज्ञप्ति निकाले आफ्नो धारणा सार्वजनिक गरेका हुन् । गुरुङले घडीका बारेमा अफवाह फैलिएपछि आफूले केही भन्नैपर्ने आवश्यकता महसुस गरेर विज्ञप्ति सार्वजनिक गरेको बताएका छन् । प्रबलले घडी कांग्रेस सांसद् खतिवडाको गाेजिमा आफैले राखेको भन्दै उनले घडी चोरेको भन्ने समाचार गलत भएको विज्ञप्तिमा उल्लेख गरेका छन् । क्लबको चेन्जिङ रुममा नेपाली कांग्रेसका ओखलढुंगा२ का सांसद रामहरि खतिवडाज्यूले राखेको ट्रयाकसुटको गोजीमा पर्न गएको मेरो घडीबारे जानकारी प्राप्त हुनासाथ उहाँले मेरा मित्र सिमान्त गुरुङलाई एसएमएस र टेलिफोनमार्फत खबर गर्नुभएको रहेछ, घडी काण्डबारे प्रष्ट पार्दै प्रबलको विज्ञप्तिमा भनिएको छ, उक्त विषयमा सिमान्तले मलाई बम्बइमै रहेका बेला फोनबाट अवगत गराइसकेका थिए । उनले घडी हराएको प्रसंगमा सांसद खतिवडाको नाम जोडिएकोप्रति आफ्नो गम्भीर ध्यानाकर्षण भएको उल्लेख गरेका छन् । सँगै उनले यो प्रसंगले सांसद खतिवडाको आत्मसम्मान तथा सामाजिक प्रतिष्ठामा पर्न गएको चोटप्रति समेत दुःख व्यक्त गरेका छन् । घडी हराएको प्रसंगमा माननीय रामहरि खतिवडाज्यूको नाम जोडिएकामा मेरो गम्भीर ध्यानाकर्षण भएको छ । यसबाट पर्न गएको भ्रम कसैमा नरहोस्, विज्ञप्तिमा थप भनिएको छ, माननीय खतिवडाज्यूको आत्मसम्मान तथा सामाजिक प्रतिष्ठामा पर्न गएको चोटप्रति दुःख व्यक्त गर्दै सकारात्मक सहयोगका लागि सबैमा सादर अनुरोध गर्दछु । प्रबलले घडीको आर्थिक स्रोत समेत सार्वजनिक गरेका छन् । मेरो बुबा छत्रमानसिंह गुरुङलाई २०६६ माघ २७ गते सम्धी भेटका क्रममा भाटभटेनी सुपर मार्केटका सञ्चालक मीनबहादुर गुरुङका तर्फबाट उक्त घडी प्रधानसेनापति निवास शशीभवनमा दिनुभएको थियो, विज्ञप्तिमा भनेका छन् । प्रेस विज्ञप्ति मितिः २०७३०९२८ २०७३ साल पुस २० गते काठमाण्डौको लाजिम्पाटस्थित होटल र्याडिशनको हेल्थ क्लबबाट हराएको मेरो घडीका बारेमा विभिन्न अफवाह फैलिएपछि केही भन्नैपर्ने आवश्यकता महसुस गरेर यो विज्ञप्ति जारी गरेको छु । मेरो बुबा छत्रमानसिंह गुरुङलाई २०६६ माघ २७ गते सम्धी भेटका क्रममा भाटभटेनी सुपर मार्केटका सञ्चालक मीनबहादुर गुरुङका तर्फबाट उक्त घडी प्रधानसेनापति निवास शशीभवनमा दिनुभएको थियो । त्यसयता उक्त रोलेक्स घडी मैले लगाउँदै आएको थिएँ । घडी हराएको सम्बन्धमा जानकारी गराई म कामको सिलसिलामा भोलिपल्टै भारतको मुम्बई गएँ । नेपाल फर्केर आउँदासम्म घडी हराएको प्रसंगमा विभिन्न सञ्चार माध्यमहरुमा अफवाह फैलिएको पाएँ । त्यसदिन क्लबको चेन्जिङ रुममा नेपाली काँग्रेसका ओखलढुंगा२ का सांसद तथा युवा नेता माननीय रामहरि खतिवडाज्यूले राखेको ट्रयाकसुटको गोजीमा पर्न गएको मेरो घडीबारे जानकारी प्राप्त हुनासाथ उहाँले मेरा मित्र सिमान्त गुरुङलाई एसएमएस र टेलिफोनमार्फत खबर गर्नुभएको रहेछ । उक्त विषयमा सिमान्तले मलाई बम्बइमै रहेका बेला फोनबाट अवगत गराइसकेका थिए । तर, हालै घडी हराएको प्रसंगमा माननीय रामहरि खतिवडाज्यूको नाम जोडिएकामा मेरो गम्भीर ध्यानाकर्षण भएको छ । यसबाट पर्न गएको भ्रम कसैमा नरहोस् । साथै माननीय खतिवडाज्यूको आत्मसम्मान तथा सामाजिक प्रतिष्ठामा पर्न गएको चोटप्रति दुःख व्यक्त गर्दै सकारात्मक सहयोगका लागि सबैमा सादर अनुरोध गर्दछु । प्रबलमानसिंह गुरुङ काठमाडौं यो पनि पढ्नुहोस् सांसद खतिवडाले भनेः गोली हानेर मारेको भए राम्रो हुन्थ्यो"
वाग्मती किनारमा सरकारी पृथ्वी जयन्ती',"काठमाडौंः वाग्मती सफाइ अभियन्ता उत्तम पुडासैनी यसपटकको पृथ्वी जयन्ती खुलामञ्चमा मनाउन पाउने आशामा थिए । त्यहाँ नेपाली सेनाले सलामी देला र सरकारी ब्यान्डबाजा बज्ला भन्ने उनलाई लागेको थियो । तर यसपटक पनि उनको सपना अधुरै रह्यो । सरकारी स्तरबाट यो दिवस बनाउन नपाएपछि पुडासैनीलगायत स्थानीयले नयाँ उपाय निकाले वाग्मती किनारामा राष्ट्रिय झन्डा अभियान चलाउने । त्यसपछि जम्बुडाँडा जोरपाटीका स्थानीय जुटे र झन्डा उद्यान अभियान सञ्चालन गरे । त्यसलाई उत्प्रेरण हौसला दिए क्षेत्र ३ का सांसद रामेश्वर फुयाँलले । बुधबार बिहानै वाग्मती किनारमा सर्वसाधारण जम्मा भइसकेका थिए । कार्यक्रम आयोजना गरेको थियो स्थानीय टाइमलाइन स्कुल र सुगम नगर विकास समाजले । प्रमुख अतिथि फुयाँलले सांसदको लोगो देखाउँदै भने, सरकारी स्तरमा पृथ्वी जयन्ती मनाइएन भनेर चिन्ता नगर्नुस्, म सरकारी प्रतिनिधि हुँ । त्यसैले यो दिवस पनि सरकारी नै हो ।' त्यसपछि सहभागीले समर्थनमा ताली पड्काए । पृथ्वी जयन्तीको अवसर पारेर फुयाँलले नजिकै रहेको खाली जग्गामा २० फिटको राष्ट्रिय झन्डा फहराए । लाइफटाइम विद्यालय व्यवस्थापन समितिका अध्यक्ष नवराज ढकालका अनुसार हरेक वर्ष २० फिट लामो राष्ट्रिय झन्डा फेर्ने जिम्मा विद्यालयले लिएको छ । माघेसंक्रान्तिका दिनदेखि यो झन्डामुनि दिनमा हजार मानिस बस्छन् र सलाम गर्छन्', फुयाँलले उद्घोष गरे । उनका अनुसार यो गाडिएको सबैभन्दा अग्लो झन्डा हो । यसअघि भद्रवासको तारेभीरमा १९ फिट अग्लो राष्ट्रिय झन्डा फहराइएको उनी बताउँछन् । वाग्मती सफाइ अभियान्ता पुडासैनीका अनुसार अब वाग्मती करिडोरमा झन्डा अभियान चलाइनेछ । यसका लागि यस क्षेत्रमा गठन भएका २० उपभोक्ता समितिसँग परामर्श भएको छ । पृथ्वी जयन्ती पारेर सुरु गरिएको अभियानलाई विस्तार गर्ने र करिडोरलाई नै झन्डा उद्यानमा परिणत गर्ने तयारी छ । उनका अनुसार यसका लागि कुनै बजेट छैन । स्थानीय जनता आफैं जुटेका छन् । बगैंचामा रुद्राक्ष, तुलसीलगायत विभिन्न जातका बिरुवा रोपिनेछ । वाग्मती करिडोरलाई झन्डा उद्यानमा परिणत गरी रुद्राक्ष, तुलसीलगायत विभिन्न जातका बिरुवा रोप्ने उद्घोष । फुयाँलले नेपालको झन्डा फेर्ने षड्यन्त्र आफूहरूले विफल पारेको दाबी गरे । संविधानसभाको समितिमा दुई भोट नपुगेकाले अहिले झन्डा फेरिन नपाएको हो । उनले थपे, यो नेपालको झन्डा हो, इतिहास बोकेको छ, कुनै वंशसँग जोडिएको छैन ।' पार्टीभित्र आफूले यो अभियान सुरु गर्दा निकै कठिन भए पनि पछि पार्टीको कार्यक्रममा औपचारिक प्रयोग गर्न पाएकोमा लडाइँ जितेजस्तो महसुस भएको उनले बताए । फुयाँलले झन्डा अभियान सञ्चालन गर्ने नयाँ तरिका पनि सुझाए । अब हरेकले राष्ट्रिय झन्डा प्रयोग गरौं, पृथ्वीनारायण शाहले गरेको नेपाल एकीकरणको उच्च सम्मान गरौं', उनले भने, यो अभियान क्षेत्र ३ बाट सुरु गरौं, एक घर एक झन्डा राखौं । क्षेत्र ३ मा यसलाई एउटा अभियानका रूपमा पहिला सञ्चालन गरौं ।'"
दीपक मनाङगेसहित चार सय जना राप्रपामा प्रवेश,"काठमाडौं : चर्चित डन दीपक मनाङगेसहित चार सय जना राष्ट्रिय प्रजातन्त्र पार्टी (राप्रपा) मा प्रवेश गरेका छन् । बिहीबार राप्रपाका अध्यक्ष कमल थापाले मनाङगेसहित चार सय युवालाई खादा र टिका लगाएर पार्टीमा स्वागत गरेका हुन्। राप्रपाका सह प्रवक्ता मोहन श्रेष्ठका अनुसार नयाँ बजारको एक पार्टी प्यालेसमा आयोजित कार्यक्रममा अध्यक्ष थापाले मनाङगेसहितका युवालाई स्वागत गरेका हुन्। राप्रपाका केन्द्रीय सदस्य भुजुङ गुरुङले भने, मनाङ क्षेत्रका चार सय ६० बढी युवा राप्रपामा प्रवेश गरेका छन् । मनाङगे राजधानीको ठमेल क्षेत्रमा गुण्डागर्दीमा सक्रिय भएको भन्दै गतवर्ष महानगरीय परिसर काठमाडौंले उनीमाथि कारबाही चलाएको थियो । प्रहरीले संगठित अपराधमा संलग्न भएको भन्दै पुर्पक्षका लागि कारागार पठाए पनि उनी महिना दिनमै छुटेका थिए । बिहीबार मात्र राप्रपा प्रवेश गरेका मनाङगेविरुद्ध विशेष अदालतमा समेत मुद्दा चलिरहेको छ । अपराधिक गतिविधि सञ्चालन गर्दै अकुत सम्पत्ति आर्जन गरेको आरोपमा उनीविरुद्ध विशेष अदालतमा सम्पत्ति शुद्धिकरणको मुद्धा छ । यस अघि दीपक कांग्रेसको राजनीतिमा सक्रिय थिए । नेपाली कांग्रेसको युवा संगठन तरुण दलको जिल्ला अध्यक्ष समेत भएका मनाङगे त्यसअघि भने पशुपति शम्शेर राणाको सहयोगीका रुपमा राप्रपामै सक्रिय थिए । राणा नेतृत्वको राष्ट्रिय प्रजातन्त्र पार्टी र थापा नेतृत्वको राष्ट्रिय प्रजातन्त्र पार्टी नेपालबीच एकतापछि बनेको राप्रपामा मनाङगे पुन प्रवेश गरेका हुन् । मनाङगे सँगै कलाकार डिबी गुरुङ, राजीव गुरुङसँगै एमाले, कांग्रेस र माओवादीका कार्यकर्ता राप्रपामा प्रवेश गरेको केन्द्रीय सदस्य गुरुङले अन्नपूर्णलाई जानकारी दिए । कार्यक्रमलाई सम्बोधन गर्दै राप्रपाका अध्यक्ष थापाले यथास्थितिमा संविधान संशोधनको विधेयकलाई समर्थन गर्न नसकिने बताएका छन् । थापाले करिब ७० लाख युवामध्ये ५० लाख बिदेसिएकोमा चिन्ता व्यक्त गर्दै विकासका योजना ल्याएर स्वदेशमै युवालाई रोजगारी दिनुपर्ने बताए । सोही कार्यक्रममा पार्टीका राष्ट्रिय अध्यक्ष पशुपतिशम्शेर राणाले सरकारले मुलुकमा शान्ति सुरक्षा, भ्रष्टाचार नियन्त्रण गर्न नसकेको आरोप लगाएका छन् । अर्का नेता डा प्रकाशचन्द्र लोहनीले नेपालमा राजनीतिक अस्थिरता र अन्योलताले विकास निर्माणका काम हुन नसकेकोमा दुःख व्यक्त गरे । तस्बिरः रमेशको फेसबुकबाट"
एमालेसँग निर्वाचनमा जाने सहमति भएको ऊर्जामन्त्रीको खुलासा,"अर्घाखाँची : ऊर्जामन्त्री जनार्दन शर्माले संविधान संशोधनका लागि मतदान प्रक्रियामा जाने र निर्वाचनको मिति तोक्न एमालेसँग सहमति भएको बताएका छन् । प्रेस सेन्टर नेपालले बिहीबार गरेको पत्रकार सम्मेलनमा उनले गणतन्त्र, सङ्घीयता र प्राप्त उपलब्धिलाई संस्थागत गर्न प्रमुख दलहरु एक हुनुपर्ने विचार व्यक्त गरे । मन्त्री शर्माले रोल्पा र रुकुमका जनताको मागअनुसार नै ५ नं प्रदेशबाट पहाडी जिल्ला अलग्याएको बताउँदै अर्घाखाँचीका जनतालाई पोखरा जान टाढा भएमा सुरुङ मार्ग निर्माण गरिदिने पनि आश्वासन दिए । उनले देशभिर नै विद्युत्भार कटौती अन्त्य गर्र्ने गरी ऊर्जा मन्त्रालय लागिपरेको बताउँदै अहिले काठमाडौँसहितका सहरमा विद्युत्भार कटौती मुक्त भएको उल्लेख गरे । उनले अर्घाखाँची जिल्लाको सिमानामा रहेको नौमुरे परियोजना छिट्टै सञ्चालन हुने गरी काम भइरहेको, पश्चिमको सेती, नरसिङघाट, सल्यानमा भएको शारदा, उत्तरगङ्गा, अरुण तमोर, बूढीगण्डकीलगायतका परियोजनालाई अगाडि बढाउने गरी काम भइरहेको बताए । रासस"
कांग्रेस नेताले टेरेनन् केन्द्रको निर्देशन,"काठमाडौः कांग्रेस केन्द्रीय कार्यालयबाट २७ बुँदे जिम्मेवारीसहित जिल्ला खटाइएका अधिकांश केन्द्रीय सदस्यले पार्टी निर्देशन अटेर गरेका छन् । एक महिनाअघि पार्टी सभापति शेरबहादुर देउवाले संगठन सुदृढीकरणका लागि पुस महिनाभरि बस्ने गरी ७० जिल्लामा केन्द्रीय सदस्यलाई प्रतिनिधि खटाएका थिए । तर अधिकांश केन्द्रीय सदस्य खटाइएको जिल्लामा गएनन् भने गएका पनि सदरमुकाम बसेर एक साताभित्रै फर्किएका छन् । केन्द्रीय सदस्यलाई विभिन्न २७ बुँदे जिम्मेवारी दिएर कम्तीमा १५ दिन र बढीमा एक महिना सम्बन्धित जिल्लामै बस्न निर्देशन दिइएको थियो । निर्देशनमा जिल्ला, नगर तथा गाउँ कमिटीले पूर्णता पाएको छ कि छैन, पाएको छैन भने केके कारणले पाएको छैन, यी कमिटीको बैठक कति महिनामा बस्ने गरेको छ, कस्ता निर्णय हुने गरेका छन् जस्ता प्रश्न समावेश थियो । त्यसैगरी बैठक बसेको छैन भने किन बसेको छैन, पार्टी कार्यालय कसरी सञ्चालन भएका छन्, पार्टी कार्यालयको भौतिक संरचना कस्तो छ, रेकर्ड प्रणाली कस्तो छ, हरेक कार्यालयमा आफ्नो मातहत क्षेत्रको प्रोफाइल छ कि छैन, आफ्नै कार्यालय भवन छन् वा छैनन्लगायत बुँदा समेटेर केन्द्रमा लिखित प्रतिवेदन बुझाउन निर्देशन गरिएको थियो । प्रतिनिधि खटाएको एक महिनासम्म एकजना पनि प्रतिनिधिले केन्द्रमा प्रतिवेदन बुझाएका छैनन् । जिल्ला खटाइएका केन्द्रीय सदस्य कसैको पनि प्रतिवेदन केन्द्रमा आएको छैन', कांग्रेस केन्द्रीय कार्यालयका सचिव प्रेम केसीले अन्नपूर्णसँग भने, उहाँहरूको प्रतिवेदन आउँदै होला ।' कांग्रेसले निकट भविष्यमा हुने तीनै तहका निर्वाचनलाई मध्यनजर गरेर जिल्ला, क्षेत्र र गाउँको पार्टी संगठन संरचना, जनताको गुनासोलगायत विषयमा धारणा बनाउने गरी केन्द्रीय प्रतिनिधि खटाएको हो । उनीहरूलाई पार्टीको जिल्ला कार्यसमिति, क्षेत्रीय कार्यसमिति र गाउँ कार्यसमितिको कम्तीमा एकएक बैठकमा सहभागी भएर त्यहाँको संगठन विस्तारका चुनौती र सम्भावनाका विषयमा अध्ययन गर्न निर्देश दिइएको थियो । तर एकजना पनि केन्द्रीय सदस्य खटाइएको जिल्लामा एक महिनासम्म नबसेको केन्द्रीय कार्यालयले जनाएको छ । पार्टी निर्देशनमा केन्द्रीय प्रतिनिधिलाई सम्बन्धित जिल्लाको पार्टीको हितका लागि प्राथमिकतामा राख्नुपर्ने विकासनिर्माणका आयोजना, स्थानीय तहको पुनर्संरचना अभियान, पुनर्संरचनापछि स्थानीय तहमा नेपाली कांग्रेस तथा अन्य पार्टीको अवस्थालगायत विषय समेटेर प्रतिवेदन तयार गर्ने कार्यभार दिइएको थियो । तनहुँमा प्रतिनिधि खटिएका चन्द्र भण्डारी एकदिने कार्यकर्ता भेटघाट गरेर फर्किए । त्यस्तै शंकर भण्डारी खटाइएको जिल्ला रोल्पा अझै पुगेकै छैनन् । बझाङ खटिएका नवीन्द्रराज जोशी, उदयपुर खटिएका देवन्द्रराज कँडेल, रौतहट खटिएका महेश आचार्य, सिन्धुली खटिएकी कमल पन्त जिल्ला पुगेका छैनन् ।त्यस्तै कालीकोट खटिएका रमेश लेखक, हुम्ला खटिएका गगन थापा र सल्यान खटिएका मीन विश्वकर्मा पनि गएका छैनन् । अधिकांश केन्द्रीय सदस्य खटाइएको जिल्लामा गएनन् भने गएका पनि सदरमुकाम बसेर एक साताभित्रै फर्किएका छन् । डोल्पा खटिएका जीवनबहादुर शाही, मुगु खटिएका अर्जुननरसिंह केसी, बझाङ खटिएका दीपक गिरी र जाजरकोट खटिएका पद्मनारायण चौधरी पनि जिल्ला पुगेका छैनन् । केन्द्रीय कार्यालयले खटाएकामध्ये आधाजसो नेता जिल्ला नपुगेको केन्द्रीय कार्यालयले जनाएको छ । पूर्वमहामन्त्री कृष्णप्रसाद सिटौलाले सुनसरी जिल्लाका ६ वटै निर्वाचन क्षेत्रमा एकएकवटा भेला सम्पन्न गरिसकेका छन् । उनी १० दिन सुनसरी बसेर फेरि फर्किएका छन् । परराष्ट्रमन्त्रीसमेत रहेका डाप्रकाशशरण महतले चितवन तीनपटक आवत्जावत गरेका छन् । बहादुरसिंह लामाले पुस २७ गतेका लागि सिन्धुपाल्चोकको चौतारामा जिल्ला भेला बोलाएका थिए । ज्ञानेन्द्रबहादुर कार्कीले झापामा तीनवटा क्षेत्रीय र गाउँ तहका भेला गरेका छन् ।"
ढुंगा प्रहारपछि उर्जामन्त्रीको उद्धार (भिडियोसहित),"सन्धिखर्कः अर्घाखाँची महोत्सवको उद्घाटन सत्रमा तनाव भएपछि ऊर्जामन्त्री जनार्दन शर्मा कार्यक्रमलाई सम्बोधन नै नगरी काठमाडौं फर्किएका छन् । बिहीबारदेखि सुरु हुन लागेको अर्घाखाँची महोत्सवको उद्घाटन कार्यक्रममा माओवादी केन्द्रका नेता डिलाराम आचार्यले देश टुक्रिनु भएन, ५ नम्बर टुक्रेमा केही हुदैन भनेपछि आक्रोशित युवाले मञ्चमा ढुंगा बर्साएका थिए । महोत्सव उद्घाटन गर्न हेलिकोप्टर चढेर आएका ऊर्जामन्त्री शर्मा कार्यक्रममा तनाव भएपछि मन्तव्य नराखी फर्किएका हुन् । माओवादी नेताको अभिव्यक्ति आपत्तिजनक भएको भन्दै स्थानीयले ढुंगामुढा गरेपछि कार्यक्रम नै स्थगित भएको छ । भिडियाे हेर्नुहाेस् कार्यक्रमस्थल तनावग्रस्त बनेपछि मन्त्री शर्मालाई प्रहरीले स्कटिङ गरेर बाहिर लगेको थियो। आफ्नो अभिव्यक्तिका कारण कार्यक्रममा तनाव भएपछि माओवादी नेता आचार्यले माफी मागेपछि मात्र स्थिति सामान्य भएको थियो । नेता आचार्यले आफू अर्घाखाँजीवासी भएको र जिल्लावासीसँग टाढा हुन नसक्ने भन्दै आफूले बोलेका शब्द फिर्ता लिदै माफी मागेका थिए । कार्यक्रमस्थलमा ढुंगामुढा हुँदा प्रेम खड्का र मानबहादुर भुसाल घाइते भएका छन् । घाइते दुबैजनाको जिल्ल अस्पताल सन्धिखर्कमा उपचार भइरहेको छ ।"
