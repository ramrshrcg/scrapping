शीर्षक,विवरण
दाइजो र इस्लाम,"कुनै पनि समाजमा धर्म, जातीय चलन, परम्परा या संस्कारका नाममा स्थापित व्यवस्थालाई सम्बन्धित समूहभित्रैबाट परिवर्तन जति सहज हुन्छ, बाह्य हस्तक्षेप या दबाबबाट हुँदैन । कानुनको भूमिका निर्णायक भए पनि मूलतः सहायक नै हुन जान्छ । छुवाछूतलाई आधा शताब्दी पहिला नै कानुनतः अपराध ठहर गरिए पनि व्यवहारमा त्यो उन्मूलन हुन नसक्नुमा छुवाछूत प्रथालाई निरन्तरता दिँदै आएको समूहमा आवश्यक चेतना र तदनुरूपको प्रतिबद्धताको अभाव देखा पर्यो । कानुनको भूमिका सक्रिय र निर्णायक बन्न सकेन । केही महिनाअघि मधेस क्षेत्रका केही पढेलेखेका तथा प्रतिष्ठित युवाहरूले अतीतमा उनीहरूका जातिले छुवाछूत' प्रथालाई स्वीकारी दलितहरूप्रति छुवाछूत र हेय व्यवहार गरेकाले सामाजिक सञ्जालमार्फत र पीडित समूहसमक्ष पुगी माफी मागे पनि त्यसलाई व्यवहारमा निरन्तरता दिइएको कुनै उदाहरण कसैले प्रस्तुत गर्न सकेन । प्रचारको लागि गरिने आन्दोलन' अल्पकालीन प्रोपगान्डा' मात्र बन्न पुग्छ । उक्त अभियान कुनै दाता या आईएनजीओको सहयोगमा नभएको सम्बन्धित अभियन्ताहरूले स्पष्टीकरण दिए पनि सामाजिक सद्भाव तथा समानताको लागि आवश्यक सक्रियता र निरन्तर संलग्नता अनि गतिविधि प्रदर्शन गर्नमा उनीहरू सफल भएको मान्न सकिन्न । भेदभाव अन्त्यको लागि सद्भाव' आवश्यक हुन्छ, तर त्यो पर्याप्त हुँदैन । तर त्यो अपर्याप्तताकै बीच मधेसकै रौतहट क्षेत्रमा इस्लाम धर्मावलम्बीहरूको एउटा सराहनीय अठोटले संगठित आन्दोलन र सुधारको रूप लिएको छ । आफ्ना परिवारका पुरुष सदस्यहरूको विवाहमा लिएको दाइजो फकार्उने अभियान सुरु भएको चार महिनाभित्रै करिब दुई करोड रुपैयाँ एकत्र भएको छ । त्यस्तै निकाहमा मौलाना (धर्मगुरु) ले दाइजो लिएनलिएको सोध्दै दाइजो लिएको अवस्थामा निकाह कबुल' नभएको अर्थात् विवाहको धार्मिक मान्यता नभएको फैसला दिन थालेका छन् । इस्लाममा दाइजोलगायतका नाजायज कमाइलाई हराम' मानिएको व्याख्यासहित समाजको प्रचलन फेर्न सम्बन्धित सम्प्रदाय तथा समुदायका सदस्यहरूले अग्रता लिएकाले दाइजोरूपी सामाजिक कुरीतिबाट सम्भवतः नेपाली मुस्लिम समाज छिटै मुक्त हुनेछ । रौतहटबाट सुरु भएको यो अभियान त्यो जिल्ला र मुस्लिम समुदायमा मात्र सीमित हुनु हुँदैन । शैक्षिक र आर्थिक दृष्टिकोणले तुलनात्मक रूपमा कमजोर इस्लाम समुदायले नारी पुरुष समानता र शोषणविरुद्ध चलाएको यो अभियानले केही समयमा एउटा सफल क्रान्तिका रूपमा स्थापित हुने पूर्ण सम्भावना बोकेको छ । वास्तवमा दाइजो कुप्रथा र लोभसँग जोडिएको एउटा परम्परा पनि बनेको छ । सम्भवतः रौतहटका अग्रणी युवाहरूले फिर्ता भएको दाइजो रकमबाट एउटा फन्ड' निर्माण गरी आर्थिकरूपमा क्षमताविहीन महिलाहरूको विवाह या विवाहपूर्व वृत्ति विकासमा जिल्लाभित्र र बाहिर सांकेतिक सहयोग प्रदान गरेमा उनीहरूको क्रान्तिको व्यापकता र थप स्वीकार्यता सुनिश्चित हुनेछ । त्यो अभियानले अरू धर्मका अनुयायीहरूलाई पनि प्रेरित गर्नेछ, धर्म र परम्पराका नाममा विवाहमा लेनदेनलाई संस्थागत गर्नु अपराधले भनी त्यस्तै अभियान चलाउन ।"
चुरे उत्खननलाई वैज्ञानिक बनाउन राष्ट्रपतिको निर्देशन,"काठमाडौं : राष्ट्रपति विद्यादेवी भण्डारीले तराईमा भइरहेको गिटी, बालुवा र ढुंगाको अवैज्ञानिक उत्खनन तत्काल बन्द गर्न निर्देशन दिएकी छिन् । शुक्रबार वनमन्त्री मन्त्री शंकर भण्डारी, वातावरणमन्त्री जयदेव जोशी, राष्ट्रपति चुरे तराई मधेश संरक्षण विकास समितिका पदाधिकारी र सरोकारवाला विभिन्न निकायका प्रतिनिधिलाई राष्ट्रपति कार्यालयमा डाकेर अहिले भैरहेको चुरे उत्खनन बन्द गर्न निर्देशन दिएकी हुन् । राष्ट्रपति भण्डारीले प्राकृतिक सम्पदाको संरक्षण गर्न नसके भोलीका पुस्ताले दुःख पाउनुका साथै वातावरणमै नकरात्मक असर पर्ने भन्दै तत्काल वैज्ञानिक मापदण्ड बनाएर लागु गर्न सबैलाई आग्रह गरिन् । वातावरण भनेको मानव जातीको मात्रै नभै सबै प्रणीको प्रणा हो, राष्ट्रपति चुरे तराई मधेश संरक्षणका उपलब्धि तथा मुख्य चुनौतीका बारेमा प्रस्तुति एवम् छलफलमा उनले भनिन्, त्यसलै चुरेमा भइरहेको उत्खननका विषयमा तपाईहरुले वैज्ञानिक मापदण्ड बनाएर लागु गर्नुहोस् । राष्ट्रपति भण्डारीले चुरे उत्खननका विषयमा नियमनकारी निकायहरु चनाखो हुनुपर्ने भन्दै सरकारलाई त्यस विषयमा प्रोएक्टिभ हुन पनि आग्रह गरेकी छिन्। कार्यक्रममा वनमन्त्री भण्डारीले भने तराईमा बाढीले नदीको धार परिवर्त गरेर चिरै चिरा परेकाले त्यहाँका ढुगा, गिटी र वालुवा निकाल्दा वातावरणमा कुनै प्रभाव नपर्ने जिकिर गर्दै संचार माध्याममा आएको समाचार गलत भएको धारणा राखेका थिए । कार्यक्रममा पूर्व अर्थसचिव रामेश्वर खनालले चुरे उत्खननले दीघकालिन असर गर्ने भएकाले पनि कडाई गर्नुपर्ने धारणा राखेका थिए । राष्ट्रपतिले चुरे उत्खननलाई वैज्ञानिक बनाएर थप कडाई गर्नुपर्ने धारणा राख्नु भएको थियो,छलफलमा सहभागी वातावरण पत्रकार समूहका अर्जुन ढकालले अन्नपूर्णसँग भने, राष्ट्रपतिले नियमनकारी निकायलाई कडाई गर्न निर्देशन दिनुभएको छ। छलफल कार्यक्रम वन तथा वातावराण मन्त्रीका साथै दुवै मन्त्रालयका सचिव, समितिका पदाधिकारी, राष्ट्रपति कार्यालयका उच्च अधिकारी, नागरिक समाजका प्रतिनिधिलगायत सहभागी थिए ।"
स्थानीय निर्वाचनको मिति घोषणा भोलि,"काठमाडौं : प्रधानमन्त्री पुष्पकमल दाहालले शुक्रबार निर्वाचन आयोगका प्रमुख आयुक्त अयोधिप्रसाद यादव र आयुक्तसंगको भेटमा प्रजातन्त्र दिवसको अवसरमा भोलि स्थानीय निर्वाचनको मिति तोकिने बताएका छन् । उनको भनाइ उदद्धृत गर्दै आयोगका एक सदस्यले भने, प्रधानमन्त्री दाहालले आफूहरुसंगको भेटमा स्थानीय निर्वाचनको मिति भोलि तोकिने बताउनुभएको छ । आयोगका पदाधिकारीले स्थानीय निर्वाचनको मिति घोषणा चाँडोभन्दा चाडो गर्न प्रधानमन्त्रीलाई आग्रह गरेका थिए । आयोका प्रमुख आयुक्त यादवले आगामी जेठ १ र २१ गतेको मिति प्रस्ताव गरेको भएपनि प्रधानमन्त्रीले हप्ता दस दिनको फरकमा निर्वाचन गराउनु पर्ने धारणा राखेका थिए । प्रधानमन्त्रीले आयोगका पदाधिकारीसंगको परामर्शमा मुलुकको सुरक्षा स्थितिलाई समेत ध्यान दिँदै स्थानीय निर्वाचनको मिति घोषणा गर्ने दाबी उनको सचिवालय स्रोत गर्छ । प्रधानमन्त्री दाहालसंग शुक्रबार साँझ संघीय समाजवादी फोरम नेपालका अध्यक्ष उपेन्द्र यादवले भेट गरे सो भेटमा यादवले मोर्चासँग भएको तीन बुँदे सहमति अनुसार संविधान संशोधनपछि निर्वाचनको मिति तोक्न आग्रह गरेको जानरकारी प्रधानमन्त्री सचिवालय स्रोतले अन्नपूर्णलाई दियो । स्रोतले भन्यो, संशोधन प्रक्रिया र निर्वाचनको प्रक्रिया एक साथअघि बढाउने उद्देश्यका साथ आफूले प्रजातन्त्र दिवसका दिन नै स्थानीय निर्वाचनको मिति तोक्दैछु । संविधान संशोधन एक महिनाबीच हुने र त्यसका लागि आफूले प्रमुख प्रतिपक्षी दलको सहयोग जुटाउएको जानकरी दाहालले यादवलाई दिएका थिए । स्थानीय निर्वाचनलाई मोर्चाले पूर्ण सहयोग, समथर्न र सहभागी हुने कुरामा आफू विश्वस्त रहेको धारणा प्रधानमन्त्रीले राखेका थिए ।"
एमालेबाहेकका शक्तिलाई राप्रपाले धक्का दिन सक्छ: अोली,"काठमाडौंः नेकपा एमालेका अध्यक्ष केपी शर्मा ओलीले राष्ट्रिय प्रजातन्त्र पार्टी (राप्रपा)ले एमालेबाहेकका राजनीतिक शक्तिहरुलाई धक्का दिन सक्ने बताएका छन्। शुक्रबारबाट सुरु भएको राप्रपाको एकता महाधिवेशनको उद्घाटन समारोहलाई सम्बोधन गर्दै ओलीले राम्रो नीति लिए राप्रपाले एमालेबाहेकका राजनीतिक शक्तिलाई धक्का दिन सक्ने बताएका हुन्। ओलीले भने, सहि नीति लिएर अघि बढे एमालेबाहेकलाई ठूलो धक्का दिन सक्छ। त्यो सम्भव छ। अरु होसियार भए हुन्छ। ओलीले संविधान संशोधन प्रस्ताव देशको हित र जनताको भावनाविपरीत रहेको बताए। उनले संशोधन प्रस्ताव जबरजस्ती ल्याएको भन्दै त्यो पास हुन नसक्ने ठोकुवा गरे। उनले भने,प्रमुख प्रतिपक्षी दल एमाले संशोधनको विरुद्धमा छ। राप्रपा पनि त्यसको विपक्षमा छ। अनि कसरी पास हुन्छ? उनले ९० प्रतिशतभन्दा बढी सांसदको हस्ताक्षर भएको संविधान नै सर्वस्वीकार्य भएको बताए। उनले भने,सवैले मान्ने भन्ने कुरा कहाँबाट आउँछ। यो संविधान संशोधन प्रस्ताव एमाले मान्दैन। पास हुँदैन म ठोकुवा गर्छु। ओलीले राप्रपालाई राष्ट्रवादी शक्तिका रुपमा आफूलाई उभ्याउन समेत आग्रह गरे। यो पनि पढ्नुस्: देउवाले भने,राप्रपाको झापामै बढी भोट आएको छ, ओलीजी होसियार हुनुस्"
पत्नी कोमलको जन्मदिन मनाउन पूर्वराजा ज्ञानेन्द्र चितवनमा,"भरतपुरः पूर्वराजा ज्ञानेन्द्र शाह चितवन आइपुगेका छन्। बिहीबार सिमरा पुगेका पूर्वराजा ज्ञानेन्द्र शुक्रबार दिउँसो चितवन आइपुगेका हुन्। शनिबार परेको पत्नी कोमलको जन्मदिन मनाउन चितवन आइपुगेका पूर्वराजा शाहलाई भरतपुरमा भव्य स्वागत गरिएको थियो। राष्ट्रिय नागरिक संघर्ष समिति चितवन र नवलपरासीको आह्वानमा पूर्वराजा ज्ञानेन्द्र र उनकी पत्नी कोमललाई स्वागत गरेका हुन्। समितिले भरतपुरको चौबीसकोठीमा 'आजको आवश्यकता राष्ट्र बचाउन राजसंस्था' भन्ने नारा उल्लेखित ब्यानर टाँसेको थियो। पूर्वराजा रानीको जयजयकार गरिएको ब्यानरमा राजा आऊ देश बचाऊ, नेपालको मेरुदण्ड राजसंस्था भन्ने नारासमेत लेखिएको थियो। पूर्वराजारानीको स्वागतका लागि सर्वसाधारणले दुई घण्टा लामो प्रतिक्षा गरेका थिए। पूर्वराजा रानीको भ्रमणलाई ध्यान दिएर चौबीसकोठी र आसपासको क्षेत्रमा सुरक्षा व्यवस्था कडा पारिएको थियो। सिमराबाट आफैले गाडी हाँकेर चितवनको भरतपुर आएका पूर्वराजा ज्ञानेन्द्र पत्नी कोमलसहित शुक्रबार नै चितवनको मेघौली पुगेका छन्। मेघौली जानुपूर्व उनले भरतपुरस्थित एक रिसोर्टमा शुभचिन्तक र प्रशंसकहरुलाई भेटेका थिए। मेघौलीस्थित एक रिसोर्टमा पूर्वरानी कोमलको जन्मदिन मनाउने कार्यक्रम रहेको छ।"
"झापामै राप्रपाको बढी भोट आएको छ, ओलीजी होसियार हुनुस्","काठमाडौंः नेपाली कांग्रेसका सभापति शेरबहादुर देउवाले मधेसी जनताको भावना समेट्न संविधान संशोधन प्रस्ताव संसदमा टेबुल गरिएको बताएका छन्। उनले संविधान संशोधन गरी संविधानलाई सर्वस्वीकार्य बनाएर त्यसको कार्यान्वयनका लागि चुनावमा जानु पर्ने बताए। शुक्रबार राप्रपाको एकता महाधिवेशनको उद्घाटन समारोहमा पार्टीको तर्फबाट शुभकामना व्यक्त गर्दै देउवाले तीन तहको निर्वाचन आवश्यक रहेको बताए। उनले संविधान कार्यान्वयनका लागि स्थानीय, पान्त र संघीय चुनाव आवश्यक रहेको बताउँदै सवैलाई दलहरुलाई सहमतिमा आउन आग्रह गरे। उनले स्थानीय निर्वाचनमा मधेस, पहाड र हिमालका जनताको सहभागीता जरुरी रहेको बताए। देउवाले संशोधन प्रस्ताव राष्ट्रको हितमा रहेको दाबी गर्दै त्यसलाई पास गर्न सहयोगका लागि राप्रपासहितका दलहरुलाई आग्रह गरे। उनदे राप्रपा राष्ट्रको हितलाई ध्यानमा राखेर संशोधनको पक्षमा अडिने विश्वाससमेत व्यक्त गरे। राप्रपाले एमालेबाहेकका शक्तिलाई धक्का दिन सक्ने एमाले अध्यक्ष केपी शर्मा ओलीको भनाईप्रति लक्षित गर्दै देउवाले सवैभन्दा बढी भोट झापामै आएको भन्दै ओलीलाई होसियार हुन आग्रह गरे। राप्रपाको झापामै सवैभन्दा बढी भोट आएको छ। ओलीजी होसियार हुनुस्, देउवाले भने। यो पनि पढ्नुस्: राप्रपाले एमालेबाहेकका शक्तिलाई धक्का दिन सक्छ: अोली"
निर्वाचन गराउन नसके प्रचण्डले सरकार छोडे हुन्छः भट्टराई,भक्तपुरः नेकपा एमाले सचिव एवं प्रचार विभाग प्रमुख योगेश भट्टराईले निर्वाचन गराउन नसक्ने भए सरकार छोड्न प्रधानमन्त्री पुष्पकमल दाहाल प्रचण्डलाई सुझाव दिएका छन्। रफत सञ्चार क्लवले शुक्रबार गरेको साक्षात्कार कार्यक्रममा प्रचार विभाग प्रमुख भट्टराईले सरकारले तत्काल निर्वाचनको मिति घोषणा नगरे पदमा बस्नुको औचित्य नभएको बताएका हुन्। संविधान निर्माण गर्ने मुख्य राजनीतिक दलहरु एक ठाउँमा उभिएर अगाडि बढ्नुपर्नेमा जोड दिए। संविधान घोषणा गर्ने मुख्य राजनीतिक शक्तिबीचको समझदारीबाट अगाडि बढ्नुपर्ने खाँचो औल्याउँदै त्यसो नभए सरकारलाई एक मिनेट पनि पदमा बस्ने नैतिक आधार नभएको बताए। मधेसवादी दलले पनि चुनावमा भाग लिएर आफ्ना एजेन्डा टेष्ट गर्न उनले आग्रह गरे। संविधान संशोधनको प्रस्ताव मृत अवस्थामा पुगिसकेको बताउँदै उनले संशोधन तुल्सीको बोटमा सास ढुकढुकी भएको अवस्थामा पुगेको बताए। उनले संविधान संशोधन प्राकृतिक हिसावले मरिसकेको र प्राविधिक हिसावले ढुकीढुकी रहेको संशोधन संसदको शैयामा सुताइएकाले निर्वाचनको माध्यमबाट आउँदो संसदमा सो विधेयकलाई अगाडि बढाउन आग्रह गरे। सवै पार्टी मिलेर भाग लिनुपर्ने बताउँदै निर्वाचनको वातावरण बनाउन सबै लागिपर्नुपर्ने उनले बताए। शान्तिपूर्ण राजनीतिमा विश्वास गर्ने राजनीतिक दलहरु निर्वाचनदेखि नभाग्ने बताउँदै संसदले संविधान संशोधनलाई अस्वीकार गरिसकेकाले निर्वाचनबाट बहुमत ल्याएर संशोधन गर्न आग्रह गरे।
यसरी चल्दैछ थबाङमा विप्लव माओवादीको बन्दसत्र,"थबाङः रोल्पाको थबाङमा नेत्रविक्रम चन्द विप्लव नेतृत्वको माओवादीका नेता कार्यकर्ताको चहलपहल छ। बिहीबारबाट जारी बन्दसत्रमा प्रस्तुत विधान र महासचिव चन्दद्वारा प्रस्तुत राजनीतिक प्रतिवेदनमा समूहमा छलफल जारी छ। शुक्रबार विहान आठ वजेदेखि २० वटा समूह विभाजन गरी प्रतिवेदनमाथि समूहमा छलफल भइरहेको छ। जिल्ला सचिव दलबहादुर खत्रीका अनुसार ६५ देखि एक सय जनासम्मको २० समूह वनाइएको छ। देशभरबाट प्रतिनिधि र पर्यवेक्षकसहित आठ सय बन्दसत्रमा सहभागी छने। बन्दको सुरुमा सुभेच्छुक विदेशी भाइचारा संगठनका प्रतिनिधि र अतिथिले शुभकामना दिएका थिए। त्यसपछि पार्टी कार्यसमिति, संगठनको ढाँचा कस्तो वनाउने भन्नेबारे पनि बन्दसत्रमा छलफल भइरहेको छ। बन्दसत्रमा विधान र महासचिवको राजनीतिक प्रतिवेदन प्रस्तुत भएपछि प्रतिनिधि पर्यवेक्षकमा अनौपचारिक छलफलसमेत तीव्र वनेको छ। प्रवक्ता खड्क विश्वकर्मा प्रकाण्ड का अनुसार शुक्रबार दिनभर समूह छलफल हुनेछ। समूहको निष्कर्ष र सुझाव समूह नेताबाट प्रस्तुत हुने व्यवस्था मिलाइएको छ। बन्दसत्रमा प्रस्तुत महासचिवको राजनीतिक प्रतिवेदनमा केन्द्रीय जनपरिषदले जनताको सेवामा काम गर्ने उल्लेख छ। अहिलेको नेपालको सत्ताले जनताको सेवा गरेको छैन र गर्दैन पनि। तसर्थ, जनसत्ताको अभ्यास हुँदै आएको छ। अझ घनिभूत रुपमा जनसत्ता सञ्चालन गर्छौं, प्रवक्ता प्रकाण्डले भने,अव समानान्तर सत्ता होइन, जनताको वैकल्पिक जनसत्ता संचालन हुन्छ। नेपाल सरकारका प्रधानमन्त्री पुष्पकमल दाहाल प्रचण्ड र प्रमुख राजनीतिक दलहरुका नेताले संविधान कार्यन्वयनका लागि चुनाव गर्ने चर्चा चलाइरहेका वेला जारी बन्द सत्रबाट पार्टीले चुनावको सशक्त प्रतिवाद गर्ने बाटो रोज्ने देखिएको छ। प्रवक्ता प्रकाण्ड भन्छन्,दलालहरुको डिजाइनमा हुने चुनावको अर्थ छैन। यसको हामी सशक्त मात्र होइन, चुनावको त हामी आक्रामक प्रतिरोधमा उत्रन्छौं। चुनावको वहानामा विदेशी सुपरपावरवाला दलालहरुको चलखेलले देश नै विखण्डनतर्फ लैजाने खतरा बढेकोबारे पनि बन्दसत्रमा छलफल जारी छ। राष्ट्रियता गम्भीर खतरामा परेको महासचिवले प्रतिवेदनमा उल्लेख छ। दलालहरुको हस्तक्षेपविरुद्ध सार्थक प्रतिरोध नगरे देश नै ध्वस्त हुने खतरा रहेको प्रतिवेदनमा उल्लेख छ। जनताको वलमा क्रान्ति हुने भनिएको छ। प्रचण्ड, किरण र बाबुरामले क्रान्तिको निर्णायक शक्तिका रुपमा वाह्य दलालहरुलाई ठानेको निष्कर्ष छ। नेपालको सन्दर्भमा उत्पीडित वर्ग, श्रमिक, मध्यम र राष्ट्रवादी नै निर्णायक शक्ति शक्ति भएको ठहर विप्लवले पेश गरेको प्रतिवेदनमा उल्लेख छ। एकीकृत जनक्रान्तिको कार्यदिशाले गाउँ र शहरका जनतालाई एकीकृत नेतृत्व गर्ने भनेकाले फागुन १ गते काठमाडौं खुलामञ्चमा महाधिवेशनको उद्घाटन गरेर थबाङ गाउँमा बन्दसत्र गर्न खोजिएको पार्टीका नेता कार्याकर्ताले बताएका छन्। थबाङ जनयुद्ध को आधार क्षेत्र होे र प्रचण्ड बाबुरामले थबाङ (गाउँ) को रक्षा गर्न सकेनन्। त्यसैले थबाङको रक्षा गर्न यहाँ बन्दसत्र आयोजना गरिएको हो, प्रवक्ता प्रकाण्डले पत्रकारहरुसँग भने, रियाक्सनरीहरुको अखडा काठमाडौंलाई झड्का दिन उद्घाटन उता गरिएको हो, क्रान्तिको डिभेन्सका लागि थबाङ (गाउँ) मा बन्दसत्र गरिएको हो। बन्दुक वोकेर गइहाल्छन् भन्ने अपवाह माओवादी केन्द्रले फैलाउने गरेको भन्दै अपवाहको कुनै तुक नभएको दाबी प्रतिवेदनमा गरिएको छ। बन्दुक वोक्ने या नवोक्ने परिस्थिति सत्ताधारीको व्यवहारमा निर्भर हुने पनि उल्लेख छ। क्रान्ति गर्ने कम्युनिष्ट पार्टी सेनाविहीन नहुने भने प्रवक्ता प्रकाण्डले दावी गरे। बन्दसत्रमा पार्टीको नाम कम्युनिष्ट पार्टी राख्नेबारे पनि छलफल भइरहेको छ। सैद्धान्तिक र व्यवहारिक दुवै दृष्टिकोणले कम्युनिष्ट पार्टीको नाम अगाडि र पछाडि उपमा झुण्ड्याउन आवश्यक नभएकाले प्रस्ताव ल्याइएको जनाइएको छ। नेपाल कम्यूनिष्ट पार्टी या कम्युनिष्ट पार्टी नेपाल बनाउनेबारे बन्दसत्रले टुंगो लगाउने भएको छ। जनयुद्धको जगमा उभिएको पार्टी विप्लव नेतृत्वको पार्टीलाई योजनावद्ध तरिकाले विप्लव समूह भनिएकोमा आपत्ति समेत जनाएका छन्। बन्दसत्र प्रायोजनका लागि दुई महिना अघिदेखि नै करिव १ हजार अटाउने भवन वनाइएको छ । शहिद स्मृति भवन नामांकरण गरिएको हलमा बन्दसत्र जारी छ।"
राष्ट्रपति र संसदलाई धम्की दिए सात वर्ष कैद,"काठमाडौं : जनप्रतिनिधि निकाय सांसदलाई काम गर्न बाध्य पार्ने, बल प्रयोग गरेर वा नगरेर धम्की दिनेलाई सात वर्ष कैद सजाय हुने भएको छ। संसदको विधायन समितिले शुक्रबार पारित गरेको मुलुकी ऐन प्रतिस्थापन गर्न बनेको फौजदारी कसुर संहितामा संसदलाई धम्की दिनेलाई कैद सजायको व्यवस्था गरिएको हो । जनप्रतिनिधि निकायलाई धम्की दिनेलाई कैद सजायको व्यवस्था ऐनमा गर्दा दुरुपयोग हुन सक्ने भन्दै केही सांसदको असहमतिबीच पनि यस्तो व्यवस्था पारित गरिएको हो। तर, सांसदको मर्यादा र इज्जतका लागि यस्तो व्यवस्था राखिएको उपसमिति संयोजक कृष्णभक्त पोखरेलले जानकारी दिए। विधेयकको दफा ५५ मा भनिएको छ, कसैले नेपालको राष्ट्रपति वा व्यवस्थापिका सांसदलाई संविधान तथा कानुन बमोजिम गर्नुपर्ने कार्य सम्पादन गर्नबाट रोक लगाउन वा बञ्चित गर्न वा कुनै खास तरिकाबाट कार्य सम्पादन गर्न बाध्य गराउन कुनै किसिमको बल प्रयोग गरि वा नगरी कुनै किसिमको धम्की दिन, डर वा त्रास देखाउन वा अन्य कुनै किसिमले दबाव दिन हुंदैन। यस्तो कसुर गर्ने व्यक्तिलाई सात बर्षसम्म कैद वा सत्तरी हजार रुपैयाँसम्म जरिवाना वा दुवै सजाय हुनेछ । केही मुलुकमा ससद र सांसदलाई बन्धक बनाई निर्णय गर्न बाध्य पारिएका घटनाहरु भएका कारण पनि संसद र राष्ट्रपतिलाई धम्की दिए कैदको व्यवस्था राख्नुपरेको समितिका सदस्यहरु बताउछन्। जन्मकैदमा २० वर्ष कैद हुने हाल व्यवस्था रहेपनि विधेयकले ६ वटा अपराधमा भने जीवित हुंदासम्म कैदको व्यवस्था हुने व्यवस्था गरेको छ। क्रुर यातना दिई वा निर्ममतापूर्वक ज्यान मारेको, वायुवान अपहरण गरी विस्फोटक गरी ज्यान मारेको, अपहरण गरी वा शरीर बन्धक लिई ज्यान मारेको, सार्वजनिक रुपमा उपभोग हुने पेय पदार्थ वा खाद्य पदार्थमा विष हाली ज्यान मारेको, कुनै जात, जाति वा सम्प्रदायको अस्तित्व नै लोप गर्ने जातिहत्या (जेनोसाइड) गरेको वा गर्ने उदेश्यले कसुर गरेको वा जबर्जस्ती करणी गरी ज्यान मारेमा जीवित हुँदासम्म कैदको व्यवस्था गरिएको छ। राष्ट्रपतिको अपहरण गर्न, निजको शरीर बन्धक लिन वा निज उपर कुनै किसिमको आक्रमण गरेमा पनि जन्मकैद हुने व्यवस्था विधेयकमा गरिएको छ। कुनै पनि कसुर के कति गम्भीर हो भन्ने परिस्थितीसहितको विषयहरुको सूची पनि विधेयकमा राखिएको छ । जन्मकैद सम्बन्धी अन्य अपराधमा पनि सजायको मात्रा २० वर्षबाट बढाएर २५ वर्ष कायम गरिएको छ। हाल कैद र जरिवानाको न्यूनतम थ्रेसहोल्ड (यति देखि यतिसम्म) भन्ने व्यवस्थालाई हटाएर अपराधको पहिचान अनुसार अधिकतम सजायको मात्रा तोकिएको समिति सदस्य एवम् एमाले सांसद रेवतीरमण भण्डारीले जानकारी दिए। न्युनतम थ्रेसहोल्ड राख्दा सजायको मात्रा तोक्ने काममा अदालतमा चलखेल हुने गरेको भन्दै अधिकतम सीमा मात्र राखिएको समितिका सदस्य बताउँछन्। सार्वजनिक ओहोदामा पुगेको व्यक्तिले शपथ लिन इन्कार गरेमा ६ महिनासम्म कैदको व्यवस्था गरिएको छ। जुवा खेल्ने व्यक्तिलाई पटक पिच्छे सजायको मात्रा बढने गरी विधेयकमा व्यवस्था गरिएको छ। पहिलोपटक जुवा खेल्दा समातिए ३ महिना कैद, दोस्रोपटक समातिए १ वर्ष र त्यसपछि पटकैपिच्छे तीनतीन महिना सजाय बढने गरी विधेयकमा व्यवस्था गरिएको छ। विवाह सम्बन्धी महलमा बहुविवाह स्वतः रद्ध हुने व्यवस्था गरिएको छ। छोडपत्र नगरी अर्को विवाह गरेमा ५ वर्ष कैदसहित त्यस्तो विवाह स्वतः रद्ध हुनेछ ।"
"थापालाई अध्यक्ष बनाउने सहमति तोडियो, लोहनीद्वारा उम्मेदवारी घोषणा","काठमाडौंः कमल थापालाई सर्वसम्मतीबाट अध्यक्ष बनाउने सहमति तोड्दै राष्ट्रिय अध्यक्ष डा प्रकाशचन्द्र लोहनीले उम्मेदवारी घोषणा गरेका छन्। एकतन्त्रिय पद्धतिबाट पार्टीलाई कब्जा गर्न खोजिएको भन्दै लोहनीले अध्यक्ष पदका लागि उम्मेदवारी घोषणा गरेका हुन्। शुक्रबार रिपोर्टर्स क्लब नेपालमा पत्रकार सम्मेलन गरी लोहनीले पार्टीको चुनावी चिन्ह र शक्ति सन्तुलनमा गम्भीर असन्तुष्टि राख्दै अध्यक्षमा उम्मेद्वारी घोषणा गरेका हुन्। बुधबार साँझ लोक बहादुर चन्द्रको निवासमा भएको सहमति अनुसार पार्टी चल्ने नदेखेपछि आफूले उम्मेद्वारी दिएको बताए। उपाध्यक्ष र महामन्त्री कम्तिमा दुईजना निर्वाचित हुनुपर्ने र कार्यकर्ताको मतको सम्मान गर्नुपर्ने उनले बताए। डा लोहोनीले भने,पहिले चुनावी चिन्ह हलो हुनेछ भनेर सहमति गरियो, आज आएर एकलौटी रुपमा चिन्ह र शक्ति सन्तुलनको विषयलाई वेवास्ता गर्दै अघि जान खोजिएको छ, यसमा मेरो गम्भिर असन्तुष्टि छ, पहिलेको सहमति नमान्ने र पछिल्लो सहमति मात्रै मान्नुपर्छ भन्ने हुन्छ? यस्तो एकतन्त्रिय पार्टीको निमार्ण राप्रपाका लाखौ कार्यकर्ताले चाहेका छैनन् । उनले भने,अहिलेको पार्टीको विधान अनुसार कार्यकर्ताहरू कसैको हनुमान भएर बस्नुपर्ने हुन सक्छ, पुरानो सहमति पनि कार्यन्वयन हुनुपर्छ, आधा पदाधिकारीहरू निर्वाचन प्रक्रियाबाट चुनिनुपर्छ भन्ने मेरो माग हो। पार्टीको नयाँ विधानमा सबै सदस्य मनोनितको व्यवस्था छ, त्यसैले पनि कमल थापालाई अध्यक्ष बनाउने सहमतिको कुनै अर्थ छैन। डा लोहनीले भने,अहिले पार्टी एकता होईन पार्टी विलयजस्तो भएको छ, हामी त्यस्तो हुन दिदैनौँ, हजारौ कार्यकर्ताको उत्साहलाई मर्न दिने छैनौ, यूवाहरूलाई स्थान दिनुपर्छ, प्रजातिन्त्रक रुपमा पार्टीलाई अघि बढाउने र भोलि पार्टी टुटफुटबाट बचाउनलाई पनि मेरो उम्मेदारी हो, महाधिवेशनमा मेरो जित सुनिश्चित छ। तत्कालीन राप्रपा र राप्रपा नेपालबीच गत मंसिर ६ गते पार्टीको एकता भएको भने एकताको महाधिवेशन आजदेखि राजधानीमा सुरु हुँदैछ।"
हामीले आफ्नै आस्था र विश्वासको राजनीति अंगाल्नुपर्छ : पूर्वराजा ज्ञानेन्द्र,"काठमाडौं : पूर्वराजा ज्ञानेन्द्र शाहले राजसंस्था तर्फ लक्षित गर्दै आफ्नै आस्था र विश्वासको राजनीति अंगाल्नुपर्ने बताएका छन्। ६७ औँ प्रजातन्त्र दिवसको अवसरमा शुक्रबार शुभकामना सन्देश सार्वजनिक गर्दै पूर्वराजा ज्ञानेन्द्रले यस्तो बताएका हुन् । शुभकामनामा ज्ञानेन्द्रले राजा त्रिभुवनको स्मरण गर्दै प्रजातन्त्रको समेत व्यख्या गरेका छन् । ६७ औँ प्रजातन्त्र दिवसका अवसरमा म हाम्रा जिजुबुबा राष्ट्रपिता श्री ५ त्रिभुवनसहित प्रजातन्त्रका निम्ति त्याग र उत्सर्ग गर्ने सबैको स्मरण गर्न चाहन्छु, शुभकामना सन्देशमा भनिएको छ, प्रजातन्त्र आधुनिक विश्व राज्य व्यवस्थाको एक सुन्तर अलंकार मात्र होइन मानवीय हक र हितको आधार स्तम्भ पनि हो । प्रजातन्त्रको पहिलो सर्त जनताप्रति उत्तरदायी नेतृत्व हुनुपर्छ भन्ने आफ्नो धारणा रहेको समेत पूर्वराजा ज्ञानेन्द्रले शुभकामना सन्देशमा उल्लेख गरेका छन्। प्रजातन्त्रमा राजनीतिक पद्धतिका अनेक रुप हुन सक्दछन् तर जुनसुकै नामका प्रणाली भएता पनि प्रजातन्त्रको पहिलो सर्त जनताप्रति उत्तरदायी नेतृत्व हुनुपर्दछ भन्ने मलाई लाग्दछ, ज्ञानेन्द्रको शुभकामनामा भनिएको छ, राष्ट्र सर्वोपरी हुन्छ भने शासन परिवर्तनीय हुन सक्दछ । त्यसैले हामीले आफ्नै आस्था र विश्वासको राजनीतिक जगलाई अंगाल्नु पर्दछ । उनले नेपालका आफ्नै दर्शन र गौरव भएकाले तिनलाई जोगाउनुपर्नेमा समेत जोड दिएका छन् । हाम्रा आफ्नै दर्शन, गौरव,शान, सभ्यता, संस्कार र शक्ति छन् । तिनलाई जगाउन, बचाउन र मर्यादित बनाउनु भनेको राष्ट्रको प्रतिष्ठा अभिवृद्धि गराउनु हो । पूर्वराजा ज्ञानेन्द्रले शुभकामनाको अन्तिममा प्रजातन्त्रबारे व्याख्या गर्दै सबैले आफूले आफैँलाई प्रश्न गर्नुपर्ने घडी आएको उल्लेख गरेका छन् । किसानले खेतमा, मजदुरले कार्यस्थलमा, पैदलयात्रीले सडकमा, सेवाग्राहीले प्रशासनिक निकायमा, पीडितले न्यायालयमा, उपभोक्ताले बजारमा, उद्यमी, व्यवसायीले आफ्नो कर्मक्षेत्रमा, स्वास्थ्यकर्मी, शिक्षक, कानुन व्यवसायी एवम् पत्रकारले आफ्नो पेशा व्यवसायमा, सुरक्षाकर्मीले आफ्नो कर्तव्य निर्वाह गर्ने क्रममा, विद्यार्थीले विद्यालयमा, य्ुवाले राष्ट्र निर्माणमा र नारीले पाइला पाइलामा सुखानुभुति गर्नु नै प्रजातन्त्र हो भने हामीले भोगिरहेको वर्तमानले यस्तो अवस्था प्रदान गरेको छ कि छैन आफूले आफैँलाई प्रश्न गर्नु पर्ने घडी आएको छ, शुभकामना सन्देशमा भनिएको छ।"
मधेसीलाई जातीयतावादीको आरोप लगाउनेले ऐना हेरून्,"काठमाडौंः तराई मधेस लोकतान्त्रिक पार्टीका सहअध्यक्ष हृदयश त्रिपाठीले मधेसी दलहरुलाई जातीयतावादीको आरोप लगाउनेहरुलाई आफ्नो मुख ऐनामा हेर्न सुझाव दिएका छन्। राप्रपाको एकता महाधिवेशनको उद्घाटन समारोहमा शुक्रबार शुभकामना दिँदै त्रिपाठीले भने,हामी मधेसी दलहरुलाई जातीयतावादीको आरोप लगाउँदै आइएको छ। अराष्ट्रवादी भनिएको छ। ति नेताहरुलाई चुनौती दिन चाहन्छु हामीलाई यस्तो आरोप लगाउनेहरुले पहिले एेना हेर्नुस्। त्रिपाठीले मधेसी जनताको देशभक्तिमाथि प्रश्न नउठाउनसमेत चेतावनी दिए। उनले संविधान संशोधन प्रस्तावलाई राष्ट्रघाती भनिएकोमा आपत्ति जनाए। प्रदेश नम्बर ५ को सीमांकन हेरफेर हुँदा देश टुक्रिन्छ भन्ने भ्रम फैलाइएको छ,उनले भने, २ नम्बर प्रदेश किन बताएको त? के कश्मीर बनाउन? कि त्यहाँ मधेसी जनता छैनन्? त्रिपाठीले संविधान संशोधन नभए मधेसको समस्या सम्बोधन हुन नसक्ने बताए। संविधान अपुरो रहेको भन्दै उनले संविधान संशोधनमार्फत मधेसी जनताको माग सम्बोधन नभए निर्वाचन हुन नदिने बताए। उनले संविधान संशोधन नभए २०४७ सालको घटना दोहोरिन सक्ने चेतावनी पनि दिए। उनले भने,२०४७ सालको घटना सबैलाई याद नै हो। संविधान संशोधन नगरी संविधानको अवसान भयो र पछि मलामी पनि भएनन्। अहिलेपनि संशोधन नभए त्यो घटना दोहोरिन्छ।"
परराष्ट्रमन्त्रीद्धारा लक्जम्बर्गका प्रधानमन्त्रीसँग भेट,"काठमाडौः युरोप भ्रमणमा रहनुभएका परराष्ट्रमन्त्री डा प्रकाश शरण महतले बिहीबार लक्जम्बर्गका प्रधानमन्त्रीसहित अन्य दुई मन्त्रीसंग भेटवार्ता गरेका छन् । मन्त्री डामहतले लक्जम्बर्गका प्रधानमन्त्री ज्याभियर बेटेललाई लक्जम्बर्गले उपलब्ध गराउने अन्तर्राष्ट्रिय सहयोगको प्राथमिकता सूचीमा नेपाललाई पनि समावेश गर्न आग्रह गरे । सो आग्रहपछि प्रधानमन्त्री बेटेलले नयाँ दिल्लीमा रहेको लक्जम्बर्गको दूताबास र बेल्जियममा रहेको नेपाली दूताबासमार्फत यो प्रक्रिया अगाडि बढाउने र नेपाललाई पनि सहयोगको प्राथमिकताको सूचीमा राख्ने बारेमा पुनर्विचार गर्ने आवश्वासन दिएको मन्त्री महतका प्रेस संयोजक एकराज पाठकले बताए । हालसम्म लक्जम्बर्गले नेपाललाई युरोपियन युनियन र विभिन्न अन्तर्राष्ट्रिय सहयोग संस्थाहरुमार्फत विशेषगरी शिक्षा र स्वास्थ्यका क्षेत्रमा सहयोग पुर्याउदै आएको छ । मन्त्री डा महतले यस सहयोगका लागि विशेष धन्यवाद ज्ञापन गर्दै आगामी दिनमा पनि नेपाललाई विशेषगरी पूर्वाधार निर्माण, सीप विकास र पुननिर्माणका क्षेत्रमा थप सहयोगका लागि आग्रह गरे । प्रधानमन्त्री बेटेलले नेपाललाई दिइँदै आएको सहयोग निरन्तर रहने र थप सहयोगका क्षेत्रको विस्तारमा पनि आफूहरु सकारात्मक रहेको जानकारी दिए । मन्त्री डामहतले आजै लक्जम्बर्गका विदेशमन्त्री जिन असलबर्न र अन्तर्राष्ट्रिय विकासमन्त्री रोमेन सिडरसँग पनि द्धिपक्षीय भेटवार्ता गरे । ती भेटहरुमा पनि मन्त्री डामहतले नेपालमा लगानीको क्षेत्र विस्तारका साथै नेपालको बृहत्तर विकासमा सहयोगका लागि आग्रह गरे । मन्त्री डामहत बिहीबार नै बेल्जियमबाट लक्जम्बर्ग पुगेका हुन् ।"
स्थानीय तहको संख्या बढ्ने,"काठमाडौः गाउँपालिका, नगरपालिका तथा विशेष, संरक्षित वा स्वायत्त क्षेत्रको संख्या तथा सीमा निर्धारण आयोगको प्रतिवेदनले सिफारिस गरेको ७ सय १९ स्थानीय तहको संख्या बढाएर प्रतिवेदन परिमार्जन गरिने भएको छ । आयोगको प्रतिवेदनप्रति तराई मधेससहित विभिन्न ठाउँबाट गुनासा सम्बोधन हुने गरी सुझाव पेस गर्न मन्त्रिपरिषद्ले संघीय मामिला तथा स्थानीय विकासमन्त्री हितराज पाण्डेको नेतृत्वमा कार्यदलले स्थानीय तहको संख्या बढाउन सकिने प्रतिवेदन प्रधानमन्त्री पुष्पकमल दाहाललाई बिहीबार बुझाएको हो । मन्त्री पाण्डेले अन्नपूर्णसँग भने, आयोगले पनि अधिकतम ७ सय ४४ सम्म बनाउन सकिन्छ भनेकै छ । संख्याको कारणले चुनाव नहुने र मधेस केन्द्रित दल चुनावमा सहभागी नहुने स्थिति रहनुहुँदैन । राजनीतिक सहमतिका आधारमा बढाउन पनि सकिन्छ ।' पूर्वसचिव बालानन्द पौड्याल नेतृत्वको आयोगले बुझाएको प्रतिवेदनमा स्थानीय तह ७ सय १९ रहने उल्लेख थियो । आयोगका प्रतिवेदनमा महानगरपालिका चार, उपमहानगरपालिका १२, नगरपालिका २ सय ४१ र गाउँपालिका ४ सय ६२ वटा प्रस्ताव गरिएको थियो । आयोगको प्रतिवेदन अध्ययन गरी दुई नम्बर प्रदेशबाट बढी गुनासो आएका कारण सो प्रदेशसहित अन्यत्रका पनि गुनासो समेटेर सुझाव दिन मन्त्रिपरिषद्ले पाण्डेको नेतृत्वमा १५ दिनको समयसीमा तोकेर कार्यदल गठन गरेको थियो । हामीले मधेस केन्द्रित दलका सांसदसँग पनि छलफल गरेर प्रतिवेदन प्रधानमन्त्रीलाई बुझाएका हौं, पाण्डेले भने, हामीले समयभित्रै सुझावसहितको प्रतिवेदन बुझाएका छौं । यस क्रममा हामीले प्रमुख दलका नेता, दुई नम्बर प्रदेशका सबै जिल्लाका सांसद, संयुक्त लोकतान्त्रिक मधेसी मोर्चाका नेतालगायत सबै पक्षसँग छलफल गरेर सुझाव पेस गरेका छौं । हाम्रो प्रतिवेदनले निर्वाचनका लागि थप सहज वातावरण बनेको छ । सरकारले छिटै आवश्यक निर्णय गर्नेछ । आयोगले बुझाएको प्रतिवेदनमाथि अध्ययन गरी सुझाव पेस गर्न बनेको कार्य दलले बुझाएको प्रतिवेदन ग्रहण गर्दै प्रधानमन्त्री दाहालले प्रतिवेदन हेरेर आवश्यक निर्णय गरिने बताए । दुई नम्बर प्रदेशमा जनसंख्याको चाप विचार गरी स्थानीय तहको संख्या थप्ने, जिल्लाबाट सहमतिका आधारमा पठाइएका प्रतिवेदनलाई सम्बोधन गर्ने, स्थानीय तहको नाम, सीमांकन लगायतका विषयलाई अधिकतम सम्बोधन गर्ने गरी सुझाव दिइएको मन्त्री पाण्डेले जानकारी दिए । आयोगको प्रतिवेदनअध्ययन गरी सुझाव पेस गर्न मन्त्रिपरिषद्ले पाण्डेको संयोजकत्वमा गठित कार्यदलमा उद्योगमन्त्री नवीन्द्रराज जोशी, वाणिज्य तथा आपूर्तिमन्त्री दीपक बोहरा सदस्य थिए । यसअघि बालुवाटारमा बसेको माओवादी नेताहरूको बैठकमा प्रधानमन्त्री दाहालले निर्वाचन र संविधान संशोधनमा रहेका जटिलता सकारात्मक बन्दै गएको बताएका थिए । नेता हरिबोल गजुरेलका अनुसार सम्भव भएसम्म असन्तुष्ट पक्षलाई समेट्ने गरी आयोगको प्रतिवेदन परिमार्जन निर्वाचनको मिति घोषणा गर्ने तयारीमा प्रधानमन्त्री दाहाल देखिएका छन् । आयोग र कार्यदलको प्रतिवेदनलाई अन्तिम रूप दिएर जाने तयारीमा सरकार रहेको गजुरेलले बताए । निर्वाचन आयोगले निर्वाचनको मिति मागेको जानकारी प्रधानमन्त्री दाहालले गराएको अर्का नेता गिरिराजमणि पोखरेलले बताए । मधेस केन्द्रित दल र एमालेलाई सहमतिमा ल्याएर निर्वाचन मिति घोषणा गर्न मेहनत गरिएको छ', प्रधानमन्त्री दाहालको भनाइ उद्धृत गर्दै नेता पोखरेलले भने । मधेसी र थारू समुदायका सांसद र नेताले एमाले र मधेसी नेताहरूलाई संविधान संशोधन र निर्वाचनको मिति घोषणालाई सँगसँगै लैजान दबाब दिइरहेको पनि प्रधानमन्त्री दाहालले गराएका थिए । संविधान संशोधन गरेर मात्रै निर्वाचनको मिति घोषणा गर्नुपर्ने मधेस केन्द्रित दलका नेताहरूको अडान र निर्वाचन मिति घोषणा गर्न एमाले नेताहरूले जोड दिँदै आएका छन् । सरकारले जेठभित्र स्थानीयतहको निर्वाचन गराउने दाबी गर्दै आएको छ । त्यसका लागि राजनीतिक वातावरण बनाउन दलहरूबीच छलफल पनि भइरहेको छ तर सहमति जुट्न सकिरहेको छैन । माओवादी नेताहरूको बैठकमा नेता नारायणकाजी श्रेष्ठले आफ्नो भारत भ्रमणका क्रममा भारतीय नेताहरूसँग भएको छलफलका बारेमा जानकारी गराएका थिए ।"
'नेपालचीन सम्बन्ध गहिरिएको छ',"काठमाडौः नेपालका लागि चिनियाँ राजदूत यु होङ्ले नेपालचीनबीचको राजनीतिक, आर्थिक, ब्यापारिक र सांस्कृतिक सम्बन्ध हालैका बर्षहरुमा गहिरिंदै गएको बताएकी छिन् । चीनको स्वशाषित क्षेत्र तिब्बतमा मनाइने ल्होसारका अवसरमा काठमाडौस्थित चिनियाँ दूतावासले बिहीबार आयोजना गरेको कार्यक्रममा बोल्दै राजदूत युले त्यस्तो बताएकी हुन् । चीन र नेपाल पहाड र नदीले जोडिएका मित्रवत् छिमेकी मुलुक हुन्' उनले भनिन् हाम्रो संबन्ध स्थिर रुपमा राजनीतिक, आर्थिक, ब्यापारिक र सांस्कृतिक क्षेत्रमा गहिरिंदै गएको छ ।' राजदूत युले नेपालमा रहेको स्वशाषित क्षेत्र तिब्बतका नागरिकलाई ल्होसारको अवसरमा शुभकामना दिंदै तिब्बतको विकासमा गरिरहेको योगदानका लागि धन्यवाद दिइन् । नेपाल र चीनबीचको संबन्ध मजबुत बनाउन नेपालस्थित तिब्बती समुदायको भूमिका अहम् रहेको उनले बताइन् । चीनको तिब्बत क्षेत्रले हालैका बर्षहरुमा पूर्वाधार निर्माण र आर्थिक क्षेत्रमा द्रुततर विकास गरिरहेको उनले बताइन् । उनले तिब्बतको स्थायित्व र प्रगतिका लागि तिब्बती समुदाय एक हुनुपर्ने बताइन् । बिदेशमा रहेर पनि तिब्बती समुदायले तिब्बतको विकास, प्रगति, र जातिय एकता चाहेकोमा उनले धन्यवाद दिइन् । चीनका ग्वाङडोङ् प्रान्तबाट तिब्बत हुंदै नेपाल सीमा केरुङ्सम्म ६ हजार ७० किलोमिटर रेल सेवा संचालन हुन थालिसकेको छ । त्यस्तै चीन र नेपालको संयुक्त लगानी रहेको हिमालय एयरलाइन्सको प्रारम्भिक उडान भइसकेको छ ' उनले भनिन् यसले हाम्रो द्विपक्षिय ब्यापार र संबन्धलाई अझै विस्तार गर्न सहयोग गरेको छ ।'"
निर्वाचन गर्न एमालेले बाध्य पार्ने',"काठमाडौंः एमाले पोलिटब्युरो बैठकले सरकारबाट स्वतन्त्र न्यायपालिका, सुरक्षा क्षेत्र, पुनर्निर्माण प्राधिकरणलगायत राज्यका विभिन्न अंगमा भइरहेको हस्तक्षेपप्रति खेद व्यक्त गरेको छ । पार्टी अध्यक्ष केपी शर्मा ओलीको अध्यक्षतामा बुधबार सुरु बैठक १२ बुँदे राजनीतिक प्रस्ताव पारित गर्दै बिहीबार सकिएको छ । अध्यक्ष ओलीले संविधान कार्यान्वयन र संक्रमणकाल अन्त्य गर्दै मुलुकमा राजनीतिक स्थायित्वका लागि संविधानले निर्देश गरेको समय अवधिभित्र तीन तहको निर्वाचन सम्पन्न गर्नगराउन एमालेले जनदबाबदेखि सरकारलाई बाध्य गराउनेसम्मका कार्य गर्ने जानकारी दिए । स्थानीय तह पुनःसंरचना आयोगको प्रतिवेदन कार्यान्वयन, प्रदेश सभा र प्रतिनिधि सभाको निर्वाचन क्षेत्र निर्धारण आयोग गठन, निर्वाचनसँग सम्बन्धित कानुन निर्माण गर्नेलगायत कामसहित निर्वाचनको वातावरणको विकल्प छैन', ओलीले भने । मुलुकको गम्भीर परिस्थिति, राष्ट्रिय एकता, सामाजिक सद्भाव, सार्वभौमसत्ता, राष्ट्रिय अखण्डताजस्ता पक्षमा गम्भीर चुनौती देखापरेको अहिलेको अवस्थामा ती सबै परिस्थितिको सामना गर्न सुदृढ र खँदिलो आन्तरिक एकतामा ओलीले जोड दिएका थिए । बैठकले यही फागुन २१ गतेदेखि सुरु हुने मेचीमहाकाली राष्ट्रिय अभियानलाई अभूतपूर्व रूपमा सफल बनाउन पार्टीका सम्पूर्ण तहगत कमिटी, जनसंगठनहरू र आम जनसमुदायलाई हार्दिक अपिल गरेको छ । संविधान संशोधनका बारेमा एमालेलाई जोडेर आइरहेका विभिन्न समाचारको भ्रममा नपर्न र यस सम्बन्धमा पार्टीको अडान यथावत् रहेको कुरा सम्बन्धित सबैलाई पुनःस्मरण गराएको छ । बैठकले अध्यक्ष ओलीद्वारा प्रस्तुत राजनीतिक प्रतिवेदनलाई सुझावसहित पारित गरेको छ । बिहीबारको बैठकमा अध्यक्ष ओलीले प्रस्तुत गरेको प्रतिवेदनमाथि पर्शुराम मेघी गुरुङ, काशीनाथ अधिकारी, गोरखबहादुर बोगटी, राजेन्द्रप्रसाद पाण्डे, श्रीमाया थकाली, विजयकुमार पौडेल, नागेन्द्र चौधरी, वेदुराम भुसाल, राधा ज्ञवाली, गंगालाल तुलाधर, रघुजी पन्त, लालबाबु पण्डित, केशव बडाल, पुष्प कँडेल, भीम रावल र भीम आचार्यले सुझाव प्रस्तुत गरेका थिए । बैठकले पारित गरेको १२ बुँदे समसामयिक प्रस्तावमा २०७४ वैशाखभित्रै स्थानीय तह निर्वाचन हुने सुनिश्चित गर्दै अविलम्ब तीनै तहको निर्वाचन मिति घोषणा गर्न माग गरेको छ । निर्वाचनका लागि आवश्यक कानुन तत्काल निर्माण गर्न र पुनर्संरचना आयोगको प्रतिवेदन कार्यान्वयन गर्न सरकारसँग आग्रह गरेको छ । संविधान संशोधन प्रस्ताव राष्ट्रिय हित र जनभावना विपरीत रहेकाले पारित हुन नसक्नेमा पुनः जोड दिएको छ । अन्तर्राष्ट्रिय विमानस्थलमा विदेशी सुरक्षाकर्मीलाई हतियारसहित आउन छुट दिने, सार्कको भूमिकालाई कमजोर गर्ने र विगतमा छिमेकी मुलुकसँग भएका सम्झौता र सहमतिको कार्यान्वयनमा ढिलासुस्ती र बहानावाजी गर्ने कुराको एमालेले आलोचना गरेको छ ।"
