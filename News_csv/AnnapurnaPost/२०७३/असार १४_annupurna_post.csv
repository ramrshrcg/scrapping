शीर्षक,विवरण
सरकारको अपराध,"अफगानिस्तानमा आतंकवादी हमलामा परी १३ जना नेपालीले ज्यान गुमाएको एक हप्ताभित्रै लिइएको एउटा निर्णयमा सरकार नराम्रोसँग चुकेको छ । वास्तवमा ऊ चुकेको मात्र हैन, आपराधिक निर्णयमा सामेल भएको छ । आतंकवादीको निशानामा परी ज्यान गुमाएका नेपालीहरूको शव लिएर नेपाल वायु सेवाको विमान आइपुग्दा व्यक्तिगतरूपमा आधा दर्जन मन्त्रीसँग विमानस्थलमा पुगेर प्रधानमन्त्रीले दुईतीनवटा महत्वपूर्ण सन्देश दिएका थिए । पहिलो, जहाँसुकै भए पनि विपत्मा पर्दा नेपालीहरू तथा उनका परिवारलाई ढाढस दिन्छ नेपालले, त्यो पहिलो सन्देश थियो । त्यससँगै आतंकवादविरुद्धको उपस्थिति पनि थियो, सांकेतिक रूपमा । त्यसलगत्तै सरकारले प्रभावित परिवारलाई सांकेतिक क्षतिपूर्ति दिने तथा थप सहयोगको लागि क्यानडेली सरकारसँग वार्ता गर्ने निर्णय लिएर यसअघिको भन्दा सकारात्मक र फरक ढंगले सरकार पेस भएको सबैले अनुभूति गरेका छन् ।यसैगरी सरकारले आतंकवादको निशानामा रहेको अफगानिस्तानमा नेपाली कामदारलाई नपठाउने निर्णय लिएलगत्तै त्यसमा संशोधन गरी पहिल्यैदेखि नै करार' मा रहेका तर अहिले छुट्टीमा आएकाहरूलाई त्यहाँ जाने छुट सरकारले दिएको छ । त्यो छुटको कारण कमसेकम ४० जना कामदार अफगानिस्तान जाँदै छन् । के उनीहरूले करारमा हस्ताक्षर गरेकै आधारमा मर्ने अवस्था' मा धकेल्नु या साक्षी बस्नु सरकारबाट अपेक्षित कदम थियो त ? अफगानिस्तान तथा अन्य आतंकवादबाट ग्रस्त सिरिया र लिबियामा कामदार नपठाउने या उनीहरूलाई वर्क परामिट' नदिने पुरानो निर्णयलाई एक किसिमले कमजोर या निष्क्रिय तुल्याएको छ सरकारले ।अफगानिस्तानमा कामदार पठाउन केही नेपालबाहिरका म्यानपावर' एजेन्सीहरूको भूमिका देखिएको छ । सरकारले ती एजेन्सीहरू तथा सम्बन्धित सरकारसँग वार्ता गरी नेपालको कानुन र नीति मिचिने र नेपाली नागरिकको ज्यान खतरामा पर्ने गरी कामदार' नपठाउन दबाब दिनुपर्नेमा उनीहरूका सबै पुराना निर्णयलाई अनुमोदन गरेको छ । नेपालमा युथेनेसिया' या मार्से किलिङ' वैध छैन, तर सरकारको पछिल्लो निर्णयले जोखिम मोल्न तयार भए नेपाली कामदार आतंकवादको निशाना बन्न पाउँछन् भन्ने सन्देश गएको छ । पहिले करारमा हस्ताक्षर गरेकै आधारमा उनीहरूलाई आतंकवादको मुखमा धकेल्दा यसले खतरनाक पूर्वदृष्टान्त सिर्जना गर्नेछ । यो निर्णयको समीक्षासँगै त्यसलाई रद्द नगरेमा अन्तर्राष्ट्रिय आतंकवाद खुसी हुनेछ, नेपाल सरकारसँग ।"
