शीर्षक,विवरण
झन्डै दसकपछि नेविसंघको महाधिवेशन,"काठमाडौँ : नेपाली काँग्रेसको भ्रातृ सङ्गठन नेपाल विद्यार्थी सङ्घ (नेवि सङ्घ)को ११ औं महाधिवेशन नौ वर्षपछि आइतबार राजधानीमा सुरु हुँदैछ । निकै लामो अन्योल र विवादपछि संघको महधिवेशन हुन लागेको हो। महाधिवेशनका लागि सबै तयारी पुरा भइसकेको छ। तीनदिने ११औँ महाधिवेशनको नेपाली काँग्रेसका सभापति एवम् पूर्व प्रधानमन्त्री शेरबहादुर देउवाले राजधानीस्थित भृकुटीमण्डमा भव्य समारोहबीच दिउँसो उद्घाटन गर्ने कार्यक्रम रहेको छ। करिब तीन हजार ४०० प्रतिनिधि बस्नका लागि सुन्धारालगायतका स्थानमा होटल बुकिङ भइसकेको छ । पार्टीले डेमोक्र्याटिक लयर्स एसोसिएसन (डिएलए)का पूर्व अध्यक्ष गोपालकृष्ण घिमिरेको नेतृत्वमा निर्वाचन समिति गठन गरेको छ । मतदानलाई व्यवस्थित बनाउन महाधिवेशन प्रतिनिधिका लागि परिचयपत्रको अनिवार्य व्यवस्था गरिएको छ । नेविसंघको महाधिवेशन झन्डै एक दसकपछि हुन लागेको हो। सङ्घको १० औं महाधिवेशन २०६४ जेठ ६, ७ र ८ गते चितवनमा भएको थियो। २०२७ वैशाख ६ गते स्थापना भएको नेवि सङ्घमा हालसम्म विपिन कोइराला, शेरबहादुर देउवा, विमलेन्द्र निधि, ज्ञानेन्द्रबहादुर कार्की, बलबहादुर केसी, बालकृष्ण खाण, नारायणप्रकाश साउद, धनराज गुरुङ, गोविन्द भट्टराई, विश्वप्रकाश शर्मा, गुरुराज घिमिरे, किशोरसिंह राठौर, केशव सिंह, महेन्द्र शर्मा, प्रदीप पौडेल, कल्याण गुरुङ र रञ्जीत कर्ण अध्यक्ष भइसकेका छन् । उद्घाटनसत्रलाई पार्टी सभापति देउवासहित वरिष्ठ नेता रामचन्द्र पौडेल, नेताहरु प्रकाशमान सिंह, नेता कृष्णप्रसाद सिटौला, विमलेन्द्र निधिलगायत शीर्ष नेताले सम्बोधन गर्नु कार्यक्रम छ । यसैगरी अन्य क्रियाशील विद्यार्थी सङ्गठनका नेताहरुले महाधिवेशनको सफलताको शुभकामना दिने कार्यक्रम छ । महाधिवेशनमा देशभरका जिल्ला, क्याम्पस तथा विदेशस्थित सम्पर्क समितिका गरी करिब तीन हजार ४०० प्रतिनिधिले भाग लिँदैछन् । महाधिवेशनमा भाग लिन अधिकांश प्रतिनिधि राजधानी आइसकेको नेवि सङ्घका प्रवक्ता युपी लामिछानेले जानकारी दिएका छन्। नेकाँ पार्टीको आन्तरिक जीवनलाई समेत महाधिवेशनले नयाँ गति दिने हुँदा यसलाई पार्टी नेतृत्व एवम् आम सर्वसाधारणले उत्सुकतापूर्वक नियालिरहेका छन् । महाधिवेशनको पहिलो दिन उद्घाटन सत्रमा सीमित रहनेछ । साउन २४ गते बन्दसत्र र साउन २५ गते नयाँ नेतृत्वका लागि निर्वाचन हुने कार्यक्रम रहेको छ । बन्दसत्रमा सङ्घका अध्यक्ष रञ्जित कर्णले राजनीतिक तथा साङ्गठनिक, शैक्षिक तथा आर्थिक प्रतिवेदन गरी तीनवटा प्रतिवेदन पेस गर्नेछन्। साउन २५ गते नयाँ नेतृत्वका लागि निर्वाचन हुने कार्यक्रम रहेको छ । सङ्घमा अब एक व्यक्ति एक पदको अवधारणा अनिवार्यरूपमा लागू भएको छ । कुनै एक पदमा बहाल रहेको व्यक्तिले अर्काे पदमा उम्मेदवारी दर्ता गरे उसको तल्लो तहको पद स्वतः खारेज हुने व्यवस्था छ।अब सङ्घको केन्द्रीय समिति १५१ सदस्यीय हुनेछ । जसअनुसार एक अध्यक्ष, सात प्रदेशबाट एकएकजना गरी सात, समावेशी चार र दुई मनोनीत गरी १३ जना उपाध्यक्ष रहनेछन् । त्यस्तै दुई निर्वाचित महामन्त्री र एक मनोनीत गरी तीन महामन्त्री हुनेछन् । सात प्रदेशबाट एकएक गरी सात, उपत्यका एक, पिछडिएको क्षेत्र एक, चार समावेशी र तीन मनोनीत गरी १६ सहमहामन्त्री रहने व्यवस्था गरिएको पनि उहाँले जानकारी दिनुभयो । त्यस्तै एक निर्वाचित कोषाध्यक्ष र बाँकी सदस्य रहनेछन् । सङ्घको दुई वर्षभित्र अधिवेशन नगरे तीन महिनामा स्वतः केन्द्रीय समिति भङ्ग हुने गरी पार्टीको निर्देशक समितिले विधानको टुङ्गो लगाएको छ । एघारौँ महाधिवेशनमा उम्मेदवारी दर्ता गरेपछि हाल रहेको केन्द्रीय समितिको पद पनि स्वतः खारेज हुनेछ । सङ्घको अध्यक्षमा हालसम्म नैनसिंह महर, जितजङ्ग बस्नेत, मनोजमणि आचार्य, क्षितिज भण्डारी, दीपक भट्टराई, विनिता अधिकारी, नीलकण्ठ रिजाल, आनन्दराज त्रिपाठी, कुन्दनराज काफ्ले, शुभराम बस्नेतलगायतले उम्मेदवारी घोषणा गरिसकेका छन् । अन्य केही नेताहरू घोषणा गर्ने क्रममा रहेको बताइएको छ । त्यस्तै महामन्त्री पदमा नेवि सङ्घ नेताहरू मनोज वैद्य, उर्मिला थपलिया, डिल्लीराज सुवेदी, मोतीलाल भण्डारी, विनयराम भट्ट, रमेश रिजाल, प्रचण्डविक्रम न्यौपाने, हिमालदत्त श्रेष्ठ, युवराज पाण्डे, मित्र भट्टराईलगायतले उम्मेदवारी दिने घोषणा गरेका छन् । दुवै काँग्रेस एकीकरणपछि हुन लागेको महाधिवेशनमा पदाधिकारी र सदस्यमा करिब ५०० उम्मेदवारी पर्ने देखिन्छ । सातपटक स्थगित भएको महाधिवेशन हुन्छ कि हुँदैन भन्ने अन्योलका बीच महाधिवेशन हुने भएपछि नेवि सङ्घमा राजनीति गर्दै आएका नेता तथा कार्यकर्तामा नयाँ उत्साह थपिएको छ । रातो पृष्ठभूमिमा सेतो गोलाकारभित्र मसाल र कलम अङ्कित सङ्घको झन्डा, ब्यानर, तुलले महाधिवेशनस्थल भृकुटीमण्डप क्षेत्र दुलही झँै सिँगारिएको छ । महाधिवेशनमा भाग लिन मुलुकभरबाट अधिकांश विद्यार्थी नेता कार्यकर्ता काठमाडौँ आइसकेका छन् । अर्काेतिर महाधिवेशनमा आआफ्नो स्थान सुनिश्चित गर्न नेता कार्यकर्ता आफू निकट पार्टीका नेताका घर धाउनेक्रमसमेत बढेको छ । पार्टील निर्धारित समयमै नेवि सङ्घको महाधिवेशन सम्पन्न गर्न नेता डा प्रकाशशरण महतको संयोजकत्वमा निर्देशन समिति गठन गरेको छ । समितिमा गोविन्द भट्टराई, गुरुराज घिमिरे, प्रदीप पौडेल र किशोरसिंह राठौर रहनुभएको छ । नेवि सङ्घ महाधिवेशनको जम्मा खर्च रु एक करोड ७८ लाख ८० हजार लाग्ने अनुमान गरिएको छ । महाधिवेशनस्थल भृकुटीमण्डपको हल दैनिक रु दुई लाख १० हजारका दरले तीन दिनका लागि लिइएको छ। महाधिवेशनमा लाग्ने सबै खर्च पार्टीले दिने भएको छ । नेवि सङ्घले कहीँ कतै चन्दा नलिएको र लिने नीति पनि नरहेको जनाएको छ ।"
माओवादी केन्द्रमाथि जनताको अपेक्षा,"काठमाडौँः नेकपा (माओवादी केन्द्र)की प्रवक्ता पम्फा भुसालले वर्तमान सरकारले देश र जनताको पक्षमा अधिकभन्दा अधिक काम गरेर मुलुक र जनतालाई एकीकृत गर्ने बताएकी छन् । प्रेस सेन्टर नेपाल राष्ट्रिय सञ्चार प्रतिष्ठान समितिको एकता भेलालाई शनिबार सम्बोधन गर्दै भुसालले थोरै समयमा देश र जनताको पक्षमा काम गर्ने सुअवसर प्राप्त भएकाले त्यसलाई अधिकभन्दा अधिक सदुपयोग गर्ने बताइन । जनताको ठूलो अपेक्षा हाम्रो पार्टीमाथि छ । यस्तै वर्तमान सरकारप्रति पनि जनताको ठूलो अपेक्षा छ । त्यो अपेक्षालाई पूरा गर्न हामी सबैको साथ र सहयोग जरुरी छ । प्रवक्ता भुसालले भनिन्, हाम्रो पार्टीको ध्यान देश र जनतालाई समृद्ध बनाउनेतर्फ केन्द्रित हुन्छ र रहन्छ । उनले १० वटा माओवादी घटकबीचको एकताले नेपाली जनतामा ठूलो उत्साहको सञ्चार गरेकाले सो प्रक्रियाभन्दा बाहिर रहेका अन्य माओवादी घटकसमेत ढिलो चाँडो एकता प्रक्रियामा आउने र त्यसका लागि आफूहरुको पहल जारी रहेको बताइन । मुलुक र जनतालाई एकीकृत बनाउन सूचना तथा सञ्चार क्षेत्रको महत्वपूर्ण भूमिका रहेकाले पत्रकारको क्षमता अभिवृद्धि गर्न र उनीहरुको पेसागत सुरक्षामा विशेष चनाखो रहनुपर्नेमा जोड दिइन । सत्य तथा तथ्य सूचना सम्प्रेषण गर्दै जनताको सुख दुःखमा साथ दिने सञ्चारकर्मीलाई राज्यले विशेष योगदान दिनुपर्ने र क्षमता अभिवृद्धिमा समेत जोड दिनुपर्ने उनको कथन छ । प्रेस सेन्टर नेपालका संयोजक गोविन्द आचार्यले पत्रकारको पेसागत सुरक्षा, श्रमजीवी पत्रकार ऐनको कार्यान्वयन एवम् राष्ट्रिय तथा स्थानीय मुद्दामा आफ्नो सङ्गठन नै अग्रणी रहेको बताए । प्रेस सेन्टर नेपालका कार्यालय सदस्य बलराम थापा, राजु लामालगायतले पत्रकारको पेसागत सुरक्षाको विषयमा धेरै काम गर्न बाँकी रहेको बताए । लम्सालको नेतृत्वमा नयाँ कार्यसमिति एकता भेलाले राष्ट्रिय समाचार समितिका संवाददाता रमेश लम्सालको संयोजकत्वमा ७५ सदस्यीय प्रेस सेन्टर नेपाल राष्ट्रिय सञ्चार प्रतिष्ठान समिति चयन गरेको छ । समितिको सहसंयोजकमा उद्धव कार्की र सदस्यहरुमा वीरेन्द्र ओली, सञ्चु ब्लोन, क्रन्दन चापागाईं, हरि दुलाल, विनोद घिमिरे, सुमिता लामा, नरेश ज्ञवाली, आस्था केसी, सन्तोष धिताल, मधुसूदन रायमाझी, राजेश भण्डारी, निशा सिग्देल, रघुनाथ बजगाईं, कृष्ण गिरी, हरि घिमिरेलगायत छन् । भेलाले सरकारले निर्धारण गरेर पत्रकारको न्यूनतम पारिश्रमिक तत्काल लागू गर्न सरकारसँग माग गर्दै पत्रकारको क्षमता वृद्धि एवम् पेसागत सुरक्षालगायतका विषयमा दृढतापूर्वक लाग्ने प्रतिबद्धतासमेत व्यक्त गरेको छ । रासस"
राजदूत सिफारिस रद्द,"काठमाडौंः पूर्ववर्ती सरकारले राजनीतिक कोटामा राजदूतमा सिफारिस गरेकाहरूको नियुक्ति प्रक्रिया रद्द भएको छ ।माओवादी केन्द्रका अध्यक्ष पुष्पकमल दाहाल नेतृत्वमा सरकार बनेको दोस्रो दिन शुक्रबार बसेको मन्त्रिपरिषद् बैठकले राजनीतिक आधारमा सिफारिस गरिएका १४ राजदूतको नियुक्ति प्रक्रिया रद्द गरेको हो । मन्त्रिपरिषद्को निर्णलगत्तै बसेको संसदीय सुनाइ विशेष समितिको पूर्वनिर्धारित सुनुवाइ स्वतः रद्द भएको छ । समितिका सभापति कुलबहादुर गुरुङले मन्त्रिपरिष्दको बैठकले निर्णय उल्ट्याएपछि १४ जनाका विषयमा सुनुवाइ गर्न नमिल्ने भएकाले रद्द भएको बताए । सरकारको पछिल्लो निर्णयपछि सिफारिस भएर पनि राजदूतमा नियुक्त हुन नपाउनेमा एमाले, एमाओवादी, फोरम लोकतान्त्रिक र राप्रपा नेपालका कोटामा परेका व्यक्तिहरू छन् । राजदूतमा सिफारिस भएका १४ जनाका बारेमा शुक्रबार सुनुवाइ गर्ने कार्यसूची थियो । अघिल्लो सरकारले एमालेबाट महेन्द्रबहादुर पाण्डे (चीन), डाखड्ग केसी ( जापान), युवराज कार्की (दक्षिण कोरिया), नारद भारद्वाज ( श्रीलंका), अलि अख्तर मिकरानी (साउदी अरेबिया), डा शिवमाया तुम्बाहाम्फे (इजरायल), राजदूतमा सिफारिस गरेको थियो । त्यसैगरी माओवादी केन्द्रबाट युवनाथ लम्साल (डेनमार्क), लक्की शेर्पा (अस्ट्रेलिया), पदम सुन्दास (बहराइन), महेन्द्र सिंह (कतार) सिफारिस भएका थिए । राप्रपा नेपालबाट निरञ्जन थापा (रसिया), भरतबहादुर रायमाझी (यूएई) र खगेन्द्र बस्नेत (बंगलादेश) तथा फोरम लोकतान्त्रिकबाट शर्मिला पराजुली (ओमन) सिफारिस भएकी थिइन् । संसदीय सुनुवाइ विशेष समितिको शुक्रबार बसेको बैठकले तत्कालीन सरकारले सुनुवाइका लागि सिफारिस गरेका २२ मध्ये परराष्ट्रसेवाका आठजनाको नाम अनुमोदन गरेको छ । अनुमोदन गरिएकामा डा दुर्गाबहादुर सुवेदी (बेलायत), लोकबहादुर थापा (बेल्जियम), प्रकाशकुमार सुवेदी ( अस्ट्रिया), ताराप्रसाद पोखरेल (ब्राजिल), रमेशप्रसाद खनाल (जर्मनी), सेवा लम्साल अधिकारी (पाकिस्तान), झवीन्द्र अर्याल (इजिप्ट) र ऋषिराम घिमिरे (म्यानमार) छन् । संसदीय समितिमा सुनुवाइका क्रममा रहेको राजदूत सिफारिसको निर्णय फिर्ता गरेको भन्दै प्रमुख प्रतिपक्षी एमालेले असन्तोष प्रकट गरेको छ । एमाले संसदीय दलका प्रमुख सचेक भानुभक्त ढकालले संसदीय समितिमा प्रवेश गरेको विषयमाथि सरकारले हस्तक्षेप गरेको आरोप लगाए । मृतक परिवारलाई १० लाख सरकारले तराईमधेस र थरुहट आन्दोलनका क्रममा मृत्यु भएका व्यक्तिका परिवारलाई एक साताभित्र राहतस्वरूप जनही रु १० लाख उपलब्ध गराउने निर्णय गरेको उपप्रधानमन्त्री एवं अर्थमन्त्री कष्णबहादुर महराले जानकारी दिए । त्यस्तै सरकारले मृतक परिवारको पहिचान तथा समन्वयका लागि सम्बन्धित राजनीतिक दलले सहयोग गर्ने र आन्दोलनमा घाइते भएकाको उपचार खर्च सम्बन्धित अस्पताललाई गृह मन्त्रालयले बिलबमोजिम भुक्तानी गर्ने व्यवस्था मिलाउने निर्णय पनि गरेको छ । आन्दोलनका कुन घाइतेको कति खर्च भएको हो सोको आधिकारिक प्रमाणित बिल सम्बन्धित राजनीतिक दलले समन्वय गरी गृह मन्त्रालयमार्फत उपलब्ध गराउने निर्णय भएको छ', महराले भने । त्यस्तै तराईमधेस र थरुहट आन्दोलनका क्रममा लागेकाहरूको मुद्दा र बन्दी रिहाइसँग सम्बन्धित विवरण मन्त्रालयले एक साताभित्र तयार गर्ने तथा आन्दोलनका क्रममा अपांग भएकाहरूको विवरण दुई साताभित्र संकलन गर्ने निर्णय भएको छ । मन्त्रिपरिषद्ले तराईमधेस आन्दोलनका क्रममा भएका आगजनी, तोडफोडका घटना छानबिनका लागि आयोग गठन प्रक्रिया सुरु गरी एक साताभित्र मन्त्रिपरिषद्मा पेस गर्न गृह मन्त्रालयलाई निर्देशन दिएको छ । मन्त्रिपरिषद्ले दुई सहसचिव राजेश्वरमान सिंह र लवदेव अवस्थीलाई सचिवमा बढुवा गर्ने निर्णय गरेको छ ।"
प्रधानमन्त्री प्रचण्डलाई श्रीलंकाका प्रधानमन्त्रीको बधाई,काठमाडौँः नवनिर्वाचित प्रधानमन्त्री पुष्पकमल दाहाल प्रचण्डलाई श्रीलंकाका प्रधानमन्त्री रनिल विक्रमसिंगेले बधाई र सफल कार्यकालको शुभकामना दिएका छन् । शनिबार बिहान टेलिफोन गरेर प्रधानमन्त्री प्रचण्डलाई श्रीलंकाका समकक्षी विक्रमसिंगेले अबको नेतृत्वले नेपालको संविधान कार्यान्वयन र राष्ट्रिय समस्या समाधान गर्ने विश्वास व्यक्त गरे । प्रधानमन्त्री प्रचण्डको निजी सचिवालयका अनुसार संविधान कार्यान्वयनपछि देश विकासको बाटो खुल्ने विश्वास समेत श्रीलंकाली प्रधानमन्त्री विक्रमसिंगेले गरेका छन् । टेलिफोन कुराकानीमा प्रधानमन्त्री प्रचण्डले अगामी दिनमा नेपाल र श्रीलंकाको सम्बन्ध सुदृढ हुने विश्वास व्यक्त गरेका छन् ।
बुढानिलकण्ठमा प्रचण्ड र देउवाबीच के कुराकानी भयो,"काठमाडौं : प्रधानमन्त्री तथा नेकपा माओवादी केन्द्रका अध्यक्ष पुष्पकमल दाहाल प्रचण्ड नेपाली कांग्रेसका सभापति शेरबहादुर देउवालाई भेट्न देउवा निवास बुढानिलकण्ठ पुगेका छन् । करिब एक घन्टा लामो वार्तामा मधेसी मोर्चासहितको गठबन्धनसँग भएको तीनबुँदे सहमति कार्यान्वयन र मन्त्रिमण्डल विस्तार र संविधान कार्यान्वयनलगायतका विषयमा छलफल भएको छ। कांग्रेस र माओवादीबीचको गठबन्धनले गरेको सहमति अनुसार कांग्रेसले १३ र माओवादीले ८ मन्त्रालय लिने सहमति भएपनि प्रधानमन्त्रीसहित माओवादीका चार र नेपाली कांग्रेसका दुई मन्त्रीले मात्र कार्यभार सम्हालेका छन् । दुवैलाई मन्त्री छान्न सकस भएको छ। वार्तामा मन्त्रिमण्डल गठनमा ढिलाइ नगर्ने र विवाद पनि सकेसम्म बाहिर नल्याउने सहमति भएको छ। वार्तामा संविधान कार्यान्वयनमा एमालेलाई समेत समेटेर अघि बढ्ने बारेमा पनि सकारात्मक छलफल भएको छ। देउवाले पनि कसैलाई पनि नचिढाइकन अघि बढ्नुपर्ने सल्लाह दिएका थिए। सभापति देउवाका निजी सचिव भानु देउवाले दिएको जानकारीअनुसार पछिल्लो राजनीतिक अवस्था, मन्त्रिमण्डल विस्तार, संविधान कार्यान्वयन र आन्दोलनरत मधेसवादी दलका बीच भएका तीनबुँदे सहमति कार्यान्वयन विषयमा वार्ता केन्द्रित रहेको छ।"
"बाबुरामले भने, ' संसदीय प्रणाली अन्त्य गरेर कार्यकारी राष्ट्रपतिमा जानुपर्छ'","झापा : नयाँ शक्ति नेपालका संयोजक डा बाबुराम भट्टराईले संसदीय प्रणाली अन्त्य गर्नुपर्ने बताएका छन्। संसदीय प्रणाली कायम रहेसम्म मुलुक आर्थिक समृद्धितर्फ अघि नबढ्ने उनको भनाइ छ। पूर्वप्रधानमन्त्रीसमेत रहेका डा भट्टराईले झापाको बिर्तामोडमा बिर्तामोड प्रेस क्लबले आयोजना गरेको पत्रकार सम्मेलनमा भने, 'संसदीय प्रणाली अन्त्य गर्नुपर्छ। प्रत्यक्ष निर्वाचित कार्यकारी राष्ट्रपतीय प्रणालीमा जानुपर्छ। त्यसपछि मात्र मुलुकमा स्थिरता र समृद्धि संभव हुन्छ।' उनले भने, प्रत्यक्ष निर्वाचित कार्यकारी राष्ट्रपतले कम्तीमा पाँच वर्ष सरकार आफ्नो हिसाबले चलाउन पाउँछ र मन्त्रीहरु आफ्नै ढंगले छान्न पाउँछ। उसलाई दलीय दबाब तथा संसदीय गणितको त्रास हुँदैन। यसले अहिले देखिएको अराजकता र अनुशासनहिनता पनि हट्छ।' उनले संसद्मा भइरहने सत्ताको फोहोरी खेल अन्त्य गर्न अब राष्ट्रपतीय प्रणालीमा जानुबाहेक अर्को विकल्प नरहेको बताए। उनले भने, 'सरकार गिराउने र बनाउने खेलले आर्थिक क्षेत्र तहसनहस भएको छ। हामी सत्ताको राजनीतिमै बढी अल्झिएका छौं।' संविधान आफैँमा अपूर्ण भएको बताउँदै नेता भट्टराईले भने गणतन्त्रलाई संस्थागत गर्न मात्र आफूले संविधानमा हस्ताक्षर गरेको हुँ । विद्यामान राजनीतिक अस्थिरताको अन्त्य गर्न सबै मिलेर संविधान संसोधन गर्नुपर्ने उहाँको भनाइ थियो ।"
रिबन काट्ने कार्यक्रममा जान्नः प्रधानमन्त्री प्रचण्ड,"काठमाडौँः प्रधानमन्त्री पुष्पकमल दाहाल प्रचण्डले प्रधानमन्त्रीको रुपमा रिबट काट्ने कार्यक्रममा नअल्झने बताएका छन् । शनिबार गोरखाकाठमाडौँ सम्पर्क मञ्चको एकता भेलालाई सम्बोधन गर्दै प्रचण्डले भने, कार्यकाललाई प्रभावकारी बनाउन अपवादबाहेक उद्घाटन र रिबन काट्ने कार्यक्रममा जान्न । प्रचण्डले आफ्नो कार्यकाललाई प्रभावकारी बनाउन लागि पर्ने बताउदै रिबन काट्न नजाने बताएका हुन् । उनले शनिबारको कार्यक्रम पूर्वनिर्धारित भएकाले मात्र उपस्थित भएको समेत प्रष्ट पारे । परिणाममुखी काम हुनुपर्छ भन्नेमा छु । यो कार्यक्रम प्रधानमन्त्री हुनुपूर्व नै तय भएकाले आएँ तर आगामी दिनमा रिबन काट्ने काममा अल्झने छैन । भेलामा प्रधानमन्त्रीले १० माओवादीको एकतापछि नेकपा (माओवादी केन्द्र) ठूलो दल भएको दाबी गरे । संसदमा हामी अहिले पनि तेस्रो दलकै रुपमा उपस्थित छौँ । तर, १० माओवादीको एकतापछि हामी ठूलो दल बनेका छौं, उनले भने, एकतालाई जनतासम्म पुर्याएर जनआकांक्षा पुरा गर्नतिर लाग्नु आजको प्राथमिकता हो । संविधानको परिमार्जनसहित कार्यान्वयन, भूकम्पको पुनर्निमाण र राहत, आर्थिक समृद्धि र जनआकांक्षाको परिपूर्ति सरकारको मूख्य कार्यभार रहेको भन्दै प्रधामन्त्रीले चुनौतीकाबीच होसियारीपूर्वक परिणाम निकाल्ने बताए । भेलामा माओवादी केन्द्रका नेता नारायणकाजी श्रेष्ठ, माओवादी केन्द्र संसदीय दलका प्रमुख सचेतक हितराज पाण्डे, देव गुरुङ, हरिराज अधिकारी, लेखनाथ न्यौपाने, अमृता थापा मगरले मन्तव्य राखे ।"
साउन २५ गते दुई राप्रपाको एकता घोषणा सभा,"काठमाडौँः साउन २५ गते राष्ट्रिय प्रजातन्त्र पार्टी नेपाल र राष्ट्रिय प्रजातन्त्र पार्टीबीच एकताको घोषणा हुने भएको छ। लामो समयको छलफलपछि कमल थापा नेतृत्वको राप्रपा नेपाल र पशुपति शम्शेर राणा नेतृत्वको राप्रपाबीच एकीकरण घोषणा सभा गर्ने निश्चित भएको हो। एकताको घोषणा २५ गते हुने जानकारी दिदै राप्रपा नेपालका सहप्रवक्ता मोहन श्रेष्ठले अन्नपूर्ण अनलाइनसँग भने, शनिबार दुवै पार्टीका अध्यक्षले एकता सम्बन्धि विभिन्न ९ बुँदा समेटिएको पत्रमा हस्ताक्षर गर्नुभएको छ । दुवै पार्टीको केन्द्रीय समिति बैठकले अनुमोदन गरेपछि दुवै पार्टीका अध्यक्षले ९ बुँदे सहमति पत्रमा हस्ताक्षर गरेको श्रेष्ठले बताए । ९ बुँदे सहमतिमा पार्टी एकताको आधारलाई समेटिएको छ। एकताका लागि राप्रपाले लामो समयदेखि वार्ता समिति बनाएर छलफल अगाडि बढाएको थियो । वार्ता समितिले एकताको विषयमा तयार पारेको आधार पत्रलाई साउन ११ गते बसेको दुवै पार्टीको केन्द्रीय समिति बैठकले अनुमोदन गरेको थियो । एकता घोषणा सभाको बारे जानकारी गराउदै राप्रपा नेपालका अध्यक्ष कमल थापाले ट्वीटमा लेखेका छन्, राष्ट्रियता, प्रजातन्त्र, उदारवाद र सनातन धर्ममा आस्था राख्नेहरुलाई खुसीको खबरसाउन २५ गते राप्रपा नेपाल र राप्रपाका बीचमा एकीकरण घोषणा सभा हुनेछ। राष्ट्रियता,प्रजातन्त्र,उदारवाद र सनातन धर्ममा आस्था राख्नेहरुलाई खुसीको खबरश्रावण २५ राप्रपा नेपाल र राप्रपाका बिचमा एकिकरण घोषणासभा हुनेछ   ()  ,"
देउवालाई भेट्न प्रधानमन्त्री प्रचण्ड बुढानिलकण्ठमा,"काठमाडौंः प्रधानमन्त्री तथा नेकपा माओवादी केन्द्रका अध्यक्ष पुष्पकमल दाहाल प्रचण्ड नेपाली कांग्रेसका सभापति शेरबहादुर देउवालाई भेट्न देउवा निवास बुढानिलकण्ठ पुगेका छन् । प्रमुख सत्ता साझेदार कांग्रेससँग सरकार विस्तारका विषयमा छलफल गर्ने प्रचण्डका सहयोगीले बताएका छन् । देउवासँग सरकार विस्तारका साथै मन्त्रिपरिषदलाई पूर्णता दिने, सरकारले चाल्ने आगामी कार्यक्रम लगायतका विषयमा छलफल हुनेछ । कांग्रेस र माओवादीबीचको गठबन्धनले गरेको सहमति अनुसार कांग्रेसले १३ र माओवादीले ८ मन्त्रालय लिने सहमति भएपनि प्रधानमन्त्रीसहित माओवादीका चार र नेपाली कांग्रेसका दुई मन्त्रीले मात्र कार्यभार सम्हालेका छन् ।"
एक महिनामा संविधान संशोधनः प्रधानमन्त्री,"काठमाडौंः प्रधानमन्त्री पुष्पकमल दाहाल एक महिनाभित्र नेपालको संविधानको दोस्रो संशोधन गरी मधेसी मोर्चाका माग पूरा गर्न प्रतिबद्ध भएका छन् । प्रधानमन्त्री कार्यालय सिंहदरबारमा शुक्रबार सत्तापक्ष र मेधसी मोर्चाबीच भएको बैठकमा प्रधानमन्त्री दाहालले संविधानमा दोस्रो संशोधन विधेयक एक महिनाभित्र व्यवस्थापिका संसद्मा प्रस्तुत गरी मधेसीको माग पूरा गर्न आफू प्रतिबद्ध रहेको बताएका हुन् । दाहाललाई उद्धृत गर्दै बैठकमा सहभागी मोर्चाका एक शीर्ष नेताले भने, तपार्इंहरूले मलाई गत बुधबार प्रधानमन्त्री पदमा निर्वाचित गरियोस् भन्ने प्रस्तावको पक्षमा मतदान गरेर आफ्नो प्रतिबद्धता पूरा गर्नुभयो । अब म संविधानमा दोस्रो संशोधन गरेर तपाईंहरूका माग पूरा गर्नेछु । मोर्चाका साथीहरू ढुक्क रहनुहोस्, एक महिनाभित्र संविधान संशोधनका लागि संसद्मा विधेयक आउँछ ।' संविधानमा गत माघ ९ गते पहिलो संशोधन भएको थियो । संविधान संशोधनका लागि गृहकार्य गर्न आगामी साता कार्यदल गठन हुने भएको छ । संविधान संशोधनका लागि संसद्मा दुई तिहाइ मत चाहिन्छ । कांग्रेसमाओवादी केन्द्र र संयुक्त लोकतान्त्रिक मधेसी मोर्चाबीच सरकार गठन र संविधान कार्यान्वयनका सम्बन्धमा तीनबुँदे सहमति भएको थियो । प्रधानमन्त्रीसँग शुक्रबार भएको छलफलपछि मोर्चाले आफ्ना मागप्रति सत्तापक्ष सकारात्मक र विश्वसनीय रूपमा प्रस्तुत भएको टिप्पणी गरेको छ । संविधानका अन्तरवस्तुप्रति असन्तुष्टि जनाउँदै लामो समयदेखि आन्दोलन गर्दै आएको मोर्चाले यही साउन १९ गते कांग्रेस र मोआवादी केन्द्रसँग तीनबुँदे सहमति गरेको थियो । सोही सहमतिका आधारमा मोर्चा सम्बद्ध ४२ जना सांसदले प्रधानमन्त्रीका उम्मेदवार पुष्पकमल दाहालको पक्षमा मतदान गरेका थिए । गृह मन्त्रालयका सचिव नारायणगोपाल मलेगो र कानुन सचिव टेकप्रसाद ढुंगानासमेत सहभागी उक्त बैठकमा मधेस आन्दोलनका घटना छानबिन गर्न केकस्तो प्रक्रियाको आयोग गठन गर्ने, मोर्चाका कार्यकर्ताविरुद्ध अदालतमा परेका मुद्दामा कसरी माफी दिन सकिन्छ भन्ने विषयमा पनि छलफल भएको थियो । बैठकमा गृहसचिव मलेगोले मधेस आन्दोलनमा मारिएकाललाई सहिद घोषणा र पीडित परिवारलाई क्षतिपूर्ति दिने निर्णय यसअघि नै भए पनि पीडित परिवार सम्पर्कमा नआएकाले केहीले राहत नपाएको बताएका थिए । मधेस आन्दोलनका क्रममा मोर्चाले आफ्ना ६० जनाको मृत्यु भएको दाबी गर्दै आएको छ । तर गृह सचिव मलेगोले सम्बद्ध जिल्ला प्रशासनबाट वास्तविक तथ्यांक आएपछि यकिन गर्न सकिने बताएका थिए । कानुन सचिव ढुंगानाले मुद्दा फिर्ताका लागि मन्त्रालयले मापदण्ड बनाएको र सोहीअनुसार प्रक्रिया अघि बढाइने जानकारी बैठकमा दिएका थिए । स्रोतका अनुसार गृहसचिव मलेगोले गत वर्ष साउन २८ गतेदेखि माघ २८ गतेसम्म ४४ जनालाई सहिद घोषणा गरी उनीहरूका परिवारलाई १०१० लाख रुपैयाँ दिएको विवरण बैठकमा पेस गरेका थिए । यस्तै मधेस आन्दोलनका घाइतेमध्ये १९ जनालाई गरी ३१ लाख रुपैयाँ उपलब्ध गराएको पनि सचिव मलेगोले बैठकमा जानकारी दिएका थिए । संघीय समाजवादी फोरमका अध्यक्ष उपेन्द्र यादवले माओवादी केन्द्रका अध्यक्ष दाहाल नेतृत्वमा सरकार गठन भएको भोलिपल्टै सहमति कार्यान्वयनमा तदारुकता देखाउनु सकारात्मक भएको टिप्पणी गरे । उनले भने, सहमतिअनुसार छानबिन आयोग गठन, मुद्दा फिर्ता, सहिद घोषणा, बन्दी रिहाइ, घाइतेको निःशुल्क उपचार गर्ने विषयमा प्राथमिकताका आधार तयार गर्नु सकारात्मक संकेत हो ।' आन्दोलनका क्रममा भएको हत्या र आगजनीका विषयमा न्यायिक छानबिन गर्न आवश्यक रहेको बताउँदै अध्यक्ष यादवले सरकारबाट यसलाई चाँडै सम्बोधन गर्ने आश्वासन दिएको जानकारी दिए । मधेसी जनअधिकार फोरम गणतान्त्रिकका अध्यक्ष राजकिशोर यादवले सरकारसँग भएको छलफलले सकारात्मक र विश्वसनीय आधार तयार गरेको दाबी गरे । उनले भने, सरकारले सहमति इमानदारीपूर्वक छिटोभन्दा छिटो कार्यान्वयन गर्नुपर्छ ।' उनले सहमति कार्यान्वयन गर्ने प्राथमिकताको आधार छनोट र कुन ढंगबाट अघि बढ्दा परिणाम निकाल्न सकिन्छ भनेर छलफल भएको जानकारी दिए । छलफलमा प्रधानमन्त्री दाहाल, नेपाली कांग्रेसका सभापति शेरबहादुर देउवा, उपप्रधानमन्त्रीद्वय विमलेन्द्र निधि र कृष्णबहादुर महरालगायत मन्त्रिपरिषद्का अन्य सदस्य तथा मोर्चाका तर्फबाट उपेन्द्र यादव, तराईमधेस लोकतान्त्रिक पार्टीका अध्यक्ष महन्थ ठाकुर, सद्भावना पार्टीका अध्यक्ष राजेन्द्र महतो, तराई समाजवादी पार्टीका अध्यक्ष शरत्सिंह भण्डारी, नेपाल सद्भावना पार्टीका अध्यक्ष अनिलकुमार झालगायत सहभागी थिए ।"
नेविसंघमा राजनीति गर्न उमेर हद ३२ वर्ष,"काठमाडौंः कांग्रेसको नर्सरीका रूपमा रहेको नेपाल विद्यार्थी संघले आफ्नो संगठन संरचनालाई प्रादेशिक र पूर्ण समावेशी ढाँचामा लैजाने भएको छ । संघको विधान संशोधनको प्रस्ताव टुंगो लगाउँदै एक सय ५१ सदस्यीय कार्यसमिति गठन हुने गरी उपाध्यक्ष, सहमहामन्त्री र केन्द्रीय सदस्यमा समानुपातिक प्रतिनिधित्वको सुनिश्चितता गर्ने निर्णय शुक्रबार गरिएको हो । पूर्ण समावेशी हुने गरी संगठनलाई प्रादेशिक संरचनामा लैजान विधान संशोधन हुने भएको छ', नेविसंघ अधिवेशन निर्देशन समितिका सदस्य एवं कांग्रेस केन्द्रीय सदस्य गोविन्द भट्टराईले भने, विधान संशोधनको मस्यौदाले नयाँ संविधान अनुशरण गर्दै सबैको प्रतिनिधित्वको ग्यारेन्टी गरेको छ ।' सात प्रदेशबाट एकएकजना उपसभापति र दलित, महिला, जनजाति, मधेसीतर्फबाट पनि एकएकजना उपसभापति चयन हुने प्रावधान राखिएको छ । सहमहामन्त्री पनि सात प्रदेश र समानुपातिक बनाउने प्रस्ताव विधानमा छ । साथै केन्द्रीय सदस्यमा पनि समावेशी र विश्वविद्यालयका लागि आरक्षणको व्यवस्था राखिएको छ । नेविसंघमा अब १३ उपाध्यक्ष हुनेछन् । सातजना प्रदेशबाट चयन हुनेछन् भने दलित, महिला, मधेसी र जनजाति एकएकजना सबै प्रतिनिधिले मतदान गरेर चयन हुनेछन् । दुई उपाध्यक्ष अध्यक्षले मनोनीत गर्ने प्रावधान राखिएको छ । दुईजना निर्वाचित र एक मनोनीत गरी तीनजना महामन्त्री हुने प्रावधान पनि विधानमा राखिएको छ । सहमहामन्त्रीको संख्या १६ पुर्याइएको छ । सहमहामन्त्री सात प्रदेशबाट सात, दलित, महिला, मधेसी र जनजातिबाट चार, काठमाडौं उपत्यका र पिछडिएको क्षेत्रबाट एकएक र तीनजना मनोनीत हुनेछन् । कोषाध्यक्ष भने निर्वाचित एकजना रहने व्यवस्था छ । विधान संशोधन प्रस्तावमा ३२ वर्षको उमेर हदसमेत कामय गर्ने उल्लेख छ । नेविसंघमा ५० वर्ष उमेर पुगेका समेत नेतृत्वमा दाबेदारी प्रस्तुत गर्न थालेपछि ३२ वर्षको उमेर हद लागू गर्न लागिएको हो । तर ३२ वर्षको उमेर हदको प्रावधान अर्को महाधिवेशनबाट मात्रै लागू हुनेछ । नेविसंघको आइतबार सुरु हुने ११ औं महाधिवेशनमा सबै प्रतिनिधि चयन भइसकेकाले उमेर हद लागू गर्न नसकिएको हो । त्यसैगरी एउटै व्यक्ति तरुण दल, नेविसंघ र पार्टीमा समेत सक्रिय हुने परिपाटी अन्त्य गर्न एक व्यक्ति एक संगठनको नीतिसमेत लागू गर्ने भएको छ । विधानमा नेविसंघमा प्रत्येक दुई वर्षमा केन्द्रीय कार्यसमिति स्वतः विघटन हुने प्रावधान पनि राखिएको छ । यसअघि झन्डै नौ वर्षसम्म पनि संघको अधिवेशन हुन नसकेपछि नियमति अधिवेशन गराउन यस्तो बाध्यकारी प्रावधान राखिएको हो । नेतृत्वका लागि दर्जन प्रतिस्पर्धामा नेविसंघको ११ औं महाधिवेशनमा नेतृत्वका लागि झन्डै दर्जन नेताहरूले दाबी प्रस्तुत गरेका छन् । लामो समय संघको अधिवेशन नभएकाले पनि अहिले यसअघिको कार्यसमितिमा केन्द्रीय सदस्य भएकादेखि पदाधिकारीसम्मले अध्यक्षको उम्मेदवार घोषणा गर्दै प्रचारप्रसार तीव्र बनाएका छन् । अधिवेशनस्थल राजधानीको भृकुटीमण्डपमा चुनावी अभियान तीव्र पारिएको छ । अध्यक्षका लागि झन्डै दर्जन नेता आकांक्षी छन् । सभापति देउवा पक्षबाट जितजंग बस्नेत र नैनसिंह महर अध्यक्षका दाबेदार हुन् । त्यस्तै नेता रामचन्द्र पौडेल पक्षबाट दीपक भट्टराई, मनोजमणि आचार्य, आनन्दराज त्रिपाठी, क्षितिज भण्डारी र लक्ष्मण आचार्य अध्यक्षका दाबेदार हुन् । त्यस्तै नेता कृष्णप्रसाद सिटौला पक्षबाट कुन्दनराज काफ्लेले अध्यक्षको दाबी गरेका छन् । उपाध्यक्षमा प्रकाश राना, सोपान बाहोरा, गोपाल सेढार्इं, निर्मल ओझा, खगेन्द्र कर्ण, वामदेव अधिकारी, तीर्थ गौतम, कल्याणबाबु भण्डारी, सागर परियार, डीबी सुनार, नवीन राई, शंकर पौडेल, भरत खड्का, राजन कुँवरलगायत आकांक्षी छन् । महामन्त्रीमा मनोज वैद्य, उर्मिला थपलिया, हिलदत्त श्रेष्ठ, विनयराम भट्ट, रमेश रिजाल, पुष्पकुमार शाही, युवराज पाण्डे, सरोज थापालगायतले दाबेदारी प्रस्तुत गरेका छन् । प्रतिनिधि विवाद साँघुरिँदै प्रतिनिधि विवादका कारण अड्कँदै आएको संघको महाधिवेशनका लागि थाती रहेका विवाद साँघुरिँदै गएका छन् । कांग्रेस सभापति शेरबहादुर देउवाले नेविसंघको अधिवेशनका लागि पाँच सदस्यीय निर्देशन समिति गठन गरेपछि विवाद घट्दै गएका छन् । शनिबारसम्ममा सबै विवाद समाधान गर्नेगरी निर्देशक समितिले काम गरिरहेको छ । हामी विवादलाई आपसी सहमतिमा मिलाउने गरी अघि बढेका छौं', निर्देशक समितिका सदस्य भट्टराईले भने, अधिवेशनअघि नै सबै विवाद समाधान हुन्छ ।'"
झुट प्रेमीसँग 'लभ' गरेकाले धोका भयोः ओली,"काठमाडौँ: एमाले अध्यक्ष एवम् पूर्व प्रधानमन्त्री केपी शर्मा ओलीले नेकपा (माओवादी केन्द्र)ले आफूसँगको सहयात्रामा धोका दिएको बताएका छन् । जापानको हिरोसिमा र नागासाकीमा एटम बम हमला भएको ७१औँ स्मृति वर्षका सन्दर्भमा शनिबार नेपाल अफ्रोएसियाली जनएकता सङ्गठन (आप्सो)ले आयोजना गरेको एसियामा आणविक अस्त्रको अविछिन्न सन्त्रास विषयक गोष्ठीमा अध्यक्ष ओलीले जहाँ पुग्यो त्यहीँ प्रेम (लभ) गर्नेहरुसँगको सङ्गतका कारण आफू सरकारबाट बाहिरिनुपरेको टिप्पणी गरे । संसद्मा अविश्वासको प्रस्तावको छलफलपछि अध्यक्ष ओलीले यही साउन ९ गते प्रधानमन्त्री पदबाट राजीनामा दिएका थिए । आप्सोका अध्यक्षसमेत रहेका उनले भने, साथीहरु जहाँ पुग्यो त्यहीँ लभ गर्दारहेछन्, मधेसमा पुग्यो त्यहीँ लभ गर्ने, पहाडमा गयो त्यहीँ लभ गर्ने, गत वर्ष मसँग पनि लभ गरे तर धोका दिए । अध्यक्ष ओलीले साना स्वार्थले मानव जातिको विकासको बाटो लिन नहुने भन्दै विश्वलाई शस्त्रास्त्रमुक्त पार्नुपर्नेमा जोड दिए । कार्यक्रममा खाद्य प्रविधि तथा गुण नियन्त्रण विभागका महानिर्देशक डा मनिता जोशी वैद्यले विकिरणहरुको प्रयोग र दुरुपयोगका कारण खाद्यान्नमा पनि नकारात्मक असर पर्ने बताए। आप्सोका कार्यबाहक अध्यक्ष हिरण्यलाल श्रेष्ठले हिरोसिमा र नागासाकीमा एटम बम हमला मानवीय संवेदनामाथिको ठूलो प्रहारको घटना भएकाले त्यस्ता घटनाको जति निन्दा गरे पनि अपुग हुने उल्लेख गरे । दोस्रो विश्व युद्धका क्रममा सन् १९४५ को अगष्ट ६ मा अमेरिकाले जापानको हिरोसिमामा एटम बम आक्रमणका कारण ४० हजारको निधन भएको थियो ।"
दीर्घकालीन सम्झौता कार्यान्वयन हुने विश्वासःचीन,"काठमाडौंः चिनियाँ राजदूत ऊ चुन्ताईले पूर्ववर्ती सरकारका पालामा भएका नेपालचीन दीर्घकालीन महत्वका सम्झौता कार्यान्वयन हुने विश्वास व्यक्त गरेका छन् । एमाले अध्यक्ष एवम् पूर्वप्रधानमन्त्री केपी शर्मा ओलीसँग शुक्रबार भएको भेटमा चिनियाँ राजदुत ऊले ओलीले ९ महिना सरकारको नेतृत्व गर्दा नेपाल र चीनबीच द्विपक्षीय दीर्घकालीन हितका विषयमा महत्पूर्ण सम्झौता भएको भन्दै तिनको कार्यान्वयन हुने विश्वास व्यक्त गरेका हुन् । माओवादी केन्द्रका अध्यक्ष पुष्पकमल दाहालको नेतृत्वमा बनेको नयाँ सरकारले भारतीय दबाब र हस्तक्षेपमा चीनसँगका महत्वपूर्ण सम्झौता कार्यान्वयन नगर्ने हो कि भन्ने आशंका व्याप्त रहेका बेला चिनियाँ राजदूतले ओलीसँग भेटी सम्झौताबारे छलफल गरेका हुन् । राजदूत ऊले नेपाल र चीनबीच कनेक्टिभिटी', नेपालको विकासमा चिनियाँ लगानी र सहयोगलाई द्विपक्षीय समझदारीमा अघि बढाइएको र त्यसका सकारात्मक परिणाम आइरहेको समेत बताए । वार्तामा नेपालको विकासमा चीन सधैं सहयोगी रहने समेत चिनियाँ राजदूतले बताएको ओलीका विदेश मामिला विज्ञ गोपाल खनालले बताए । पूर्वप्रधानमन्त्री ओलीले आफ्नो कार्यकालमा नेपाल र चीनबीच पारवहन तथा यातायातलगायतका ऐतिहासिक सम्झौता भएकोमा सन्तोष लागेको भन्दै तिनले नेपालको विकासलाई अघि बढाउन महत्वपूर्ण भूमिका खेल्ने बताएका थिए । ओलीले नेपालको विकासमा दुवै छिमेकी चीन र भारतलाई उत्तिकै महत्वकासाथ सहभागी हुन आग्रह गरिएको र सन्तुलनका आधारमा वैदेशिक सम्बन्ध अघि बढाएको बताए । चीन र नेपालबीचका सम्झौताप्रति भारतले देखाएको नाजायज चासोतर्फ लक्षित गर्दै ओलीले भेटमा भने, चीनसँगका सम्झौता र समझदारी नेपालको हितमा रहेको भन्दै तिनलाई कुनै देश लक्षित रूपमा बुझ्नु हुँदैन ।' यसअघि बिहीबार चिनियाँ विदेश मन्त्रालयले वक्तव्य निकालेर नेपालसँगका सम्झौता कार्यान्वयन गर्न मिलेर काम गर्न तयार रहेको बताएको थियो । नेपाल हुँदै भारतसम्म चिनियाँ रेल' कूटनीतिक मामिलाका चिनियाँ विज्ञहरूले छिङ्हाईतिब्बत रेलवेलाई नेपाल हुँदै भारतसम्म जोड्न आर्थिक तथा प्राविधिक रूपले सम्भव रहेको बताएका छन् । चाइना टिबेटोलोजी रिसर्च सेन्टरले बेइजिङमा आयोजना गरेको कार्यक्रममा चिनियाँ विज्ञले त्यस्तो बताएका हुन् । सन् २०२० सम्म नेपालचीन सीमा बिन्दु केरुङसम्म विस्तार हुने चिनियाँ रेलवेलाई स्वशासित क्षेत्र तिब्बत हुँदै दक्षिण एसिया जोड्न प्रविधि र अनुभव चीनसँग रहेको उनीहरूले बताएका छन् । यो कुनै सपनामात्र होइन, व्यावहारमै लागू गर्न सकिन्छ', विज्ञहरूलाई उधृत गर्दै चिनियाँ कम्युनिस्ट पार्टीको मुखपत्र पिपुल्स डेलीले लेखेको छ । तिब्बतको सिगात्से आइपुगेको रेललाई सन् २०२० सम्म केरुङ (जिरोङ) हुँदै नेपालसम्म विस्तार गर्ने लक्ष्य चीनको छ । यद्यपि नेपाल जोड्ने रेल उच्चगतिको भने नहुने भएको छ । चीनले काठमाडौंसम्म रेल विस्तार गर्नेमा नेपाल आशावादी देखिएको विज्ञहरूले बताए । नेपालतर्फ रेल विस्तार भएमा राष्ट्रपति सी जिनपिङले प्रस्ताव गरेको वान बेल्ट वान रोड अभियानअन्तर्गत नेपालसँगको आर्थिक, सांस्कृतिक र धार्मिक सम्पर्क बढ्ने चीनको अपेक्षा छ', पिपुल्स डेलीले लेखेको छ । बेइजिङ युनिभर्सिटी अफ टेक्नोलोजीका उपनिर्देशक चङ गङले हिमालय पार गरेर रेल निर्माण गर्न आर्थिक तथा प्राविधिक रूपमा सम्भव रहेको बताए । केरुङ समुद्री सतहबाट दुई हजार आठ सय मिटर उचाइमा रहेको र केरुङबाट नेपालतर्फको पहाडी भाग समुद्र सतहबाट एक हजार आठ सय मिटरमा रहेकाले भौगोलिक रूपमा चिनियाँ रेल नेपालतर्फ विस्तार सम्भव रहेको उनले बताए । चिनियाँ प्रधानमन्त्री ली खछ्याङ् र पूर्वप्रधानमन्त्री ओलीबीच गत मार्चमा बेइजिङमा भएको द्विपक्षीय वार्तामा सीमासम्म रेल विस्तार गर्ने र त्यसका लागि चिनियाँ कम्पनीले प्रारम्भिक अनुसन्धान थाल्ने विषयमा छलफल गरेको पिपुल्स डेलीले लेखेको छ ।"
