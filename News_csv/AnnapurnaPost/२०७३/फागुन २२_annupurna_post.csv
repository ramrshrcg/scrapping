शीर्षक,विवरण
'एमाले अभियान गलत समयमा',"काठमाडौः तराई मधेस लोकतान्त्रिक पार्टीका अध्यक्ष महन्थ ठाकुरले प्रमुख प्रतिपक्षी दल एमालेले गलत समयमा मेचीकाली अभियान सञ्चालन गरेको बताउँदै यसले मधेसमा द्वन्द्व बढ्ने चेतावनी दिएका छन् । अहिले मधेस अशान्त अवस्थामा छ । जनतामा आक्रोश छ । ठाउँठाउँमा आन्दोलन भइरहेका छन् । यस्तो अवस्थामा एमालेले गलत समयमा गलत काम गरेको छ । यसले जनतामा गलत सन्देश प्रवाह भएको छ', उनले भने, यसले वातावरण बिगार्छ । स्थितिलाई भड्काउँछ । परिस्थिति असहज बन्छ । अभियानबाट उत्पन्न परिस्थितिको जिम्मेवारी एमालेले नै लिनुपर्छ ।' राजधानीमा शनिबार आयोजित कार्यक्रममा उनले एमालेको अभियानले असहज स्थिति पैदा हुने खतरा बढ्दै गएको बताए । हामी अहिले शान्तिपूर्ण आन्दोलनमा छौं । एमाले लट्ठी लिएर आए उसले मधेसमा नमस्कार पाउँदैन, तिरस्कार पाउँछ ।' एमालेको अभियानलाई तपाईंहरूले प्रतिवाद गर्ने तयारी गर्नुभएको हो भन्ने जिज्ञासामा उनले भने, हामी कहाँ चुप लागेर बसेका छौं र ? हामी त शान्तिपूर्ण आन्दोलनमै छौं । हाम्रो माग पूरा गराउन लागिरहेका छौं ।' संविधान संशोधन प्रस्ताव पारित नभएसम्म देशमा कुनै पनि चुनाव हुन नसक्ने ठोकुवा गर्दै ठाकुरले भने, संविधान संशोधन प्रस्ताव पारित गर्नुपर्छ । त्यसको विकल्प छैन । हाम्रा माग मधेसका मात्रै होइनन्, देशकै माग हुन् ।' ठाकुरले संविधान जारी गरेझैं बलजफ्ती गरेर चुनाव गर्न खोजिए देशको अवस्था भयावह हुने चेतावनी दिए । सरकारले स्थानीय तह निर्वाचन मिति हतारमा घोषणा गरेर गम्भीर गल्ती गरेको टिप्पणी गर्दै उनले भने, सरकारले चुनावको मिति घोषणा गरे गल्ती गर्यो । अहिले संविधान संशोधन र निर्वाचन दुवै धरापमा परेको छ ।' तीनबुँदे सहमतिअनुसार संविधान संशोधन गरेर मात्रै चुनाव गर्नुपर्ने उनको जिकिर थियो । हामी चुनावविरोधी होइनौं तर संशोधन नभईकन चुनावमा भाग लिँदैनौं । मुलुकको प्रत्येक परिवर्तनको केन्द्रबिन्दु मधेस रहँदै आएको छ । शासनको केन्द्रबिन्दु काठमाडौंमा छ । त्यसैले हामी उठाएका माग पनि सम्बोधन हुनुपर्छ ।' स्थानीय तह पुनर्संरचना आयोगको प्रतिवेदनलाई आफूहरूले पहिलेदेखि नै अस्वीकार गरेको भन्दै उनले जनसंख्याका आधारमा पुनर्संरचना नगर्दा बजेट विनियोजनमा समेत असर पार्ने चिन्ता व्यक्त गरे ।"
लगानी सम्मेलन,"राजनीतिक अन्योल र अस्थिरताले आर्थिक वृद्धि तथा लगानीका सम्भावना न्यून गरेका तर्क सामान्यतया आई नै रहन्छन् अक्सर, विज्ञ र विश्लेषकहरूद्वारा । तर यो अस्थिरता र लम्बिँदो संक्रमणबीच पनि के आर्थिक समृद्धिका सम्भावना खोज्न सकिन्छ ? के त्यस्ता कुनै प्रयास भएका छन् त, इमानदारी र प्रतिबद्धताका साथ ? त्यसमा सकारात्मक दाबी गर्ने बलिया आधार देखा पर्दैनन् । हो, विगत १० वर्षकोे संक्रमणमा महत्ववपूर्ण भूमिका ओगटेका या ओगटाइएका माओवादी नेताहरू, खासगरी पुष्पकमल दाहाल, बाबुराम भट्टराई र केही अन्यले नेपालमा राजनीतिक क्रान्ति पूरा भइसकेकाले अब आर्थिक क्रान्ति हुनुपर्ने मन्तव्य दिँदै आएका छन् । त्यो व्यावहारिक सम्भाव्यतामा आधारित मान्यताभन्दा पनि उनीहरूले जबर्जस्ती लादेको राजनीतिक परिवर्तन तथा एजेन्डा पूर्णरूपमा विफल भएपछि जनता संगठित विरोधमा उत्रेलान् कि भन्ने भयबाट निर्देशित अभिव्यक्ति हो । आर्थिक क्रान्ति' कथित राजनीतिक क्रान्तिबाट निरपेक्ष र तटस्थ हुन सक्तैन । राजनीतिक परिवर्तनलाई व्यवस्थित गर्न नसकेको नेतृत्वले आर्थिक क्रान्ति' या परिवर्तन व्यवस्थित गर्न सक्तैन । यही अन्योलबीच आएको महाभूकम्प, भारतीय नाकाबन्दी र नेपालको राजनीतिक नेतृत्वमा भ्रष्टाचारले सुरसास्वरूप लिएको सन्देश अन्तर्राष्ट्रिय जगत्मा पुगेको अवस्थामा बाह्य लगानी निरुत्साहित हुनु अस्वाभाविक हैन । तर भूकम्पपछि आयोजित अन्तर्राष्ट्रिय दातृ सम्मेलन र हालै सम्पन्न दुईदिने नेपाल लगानी सम्मेलन २०१७' मा क्रमशः दाता र लगानीकर्ताले जनाएका प्रतिबद्धताले नेपाल र नेपालीप्रति बाह्य जगत्मा पर्याप्त सद्भाव र सहानुभूति रहेको स्पष्ट संकेत दिएका छन् । दातृ समूहले प्रतिबद्धता जनाएको चार खर्ब रुपैयाँ नेपालले हात पार्न सकेको छैन, मुख्य रूपमा उसले पुनर्निर्माणबारे उचित योजना तर्जुमा र कार्यान्वयन गर्न नसकेकोमा । हालै उद्योग मन्त्रालय र लगानी बोर्डद्वारा संयुक्त रूपमा आयोजित सम्मेलनमा सहभागी नेपाललगायत सात मुलुकका दुई सय ५० भन्दा बढी प्रतिनिधिले १४ खर्बभन्दा बढी लगानी गर्ने उत्साहजनक प्रतिबद्धता व्यक्त गरेका छन् । तर आयोजक नेपालले के बुझ्नु आवश्यक छ भने यो लगानीको लागि लगानी मैत्री कानुन, वातावरण प्रशासनिक चरित्र तथा संयन्त्र विकास गर्नु पहिलो सर्त हो । छिमेकी चीनले प्रतिबद्धता व्यक्त गरिएको कुल रकमको ६१ प्रतिशत लगानीको जिम्मा लिएको छ भने भारतले ३१ अर्ब रुपैयाँ मात्रको प्रतिबद्धता जनाए पनि निजगढ काठमाडौं द्रूतमार्गदेखि त्यहाँका विमानस्थलसँगै भूकम्पपछिको पुनर्निर्माणमा विशेष रुचि देखाएको छ, यद्यपि ती परियोजना आफैंले पूरा गर्ने अठोट नेपालले जनाएको छ । जापान तथा बेलायतले पनि आकर्षक लगानीको प्रतिबद्धता व्यक्त गरेका छन् । तर यो प्रतिबद्धता कुनै कारणले कार्यान्वयनमा आउन सकेन भने त्यसको दोष सरकारले त लिनैपर्नेछ, त्यससँगै आउँदा कयौं वर्ष नेपालमा ठूलो बाह्य लगानी भित्रिन कठिन हुनेछ ।"
