शीर्षक,विवरण
'तोडफोड' र राजनीति,"दसबर्से सशस्त्र युद्धको असान्दर्भिकता स्थापित भइसकेको छ, यद्यपि नेपालको नयाँ संविधानले सत्ता र राजनीतिक परिवर्तनमा हिंसालाई स्वीकार्य र सम्मानित माध्यमको रूपमा पेस गरेको छ। विनाशको जगमा मात्र विकास ठडिन्छ भन्ने सशस्त्र विद्रोहको नाराको कुव्याख्या गर्दै डर र आतंक पैदा गरेका द्वन्द्वकालीन विद्रोही नेताहरूले परोक्षरूपमा हिंसालाई 'क्रान्तिको निर्मम नियम' भने पनि त्यसबाट अगाडि बढ्ने प्रण गरेका छन्, स्वागतयोग्य रूपमा। नयाँ शक्तिका नेता बाबुराम भट्टराईले 'विकास' को मात्र नारा दिएका छन्, बदलिएको परिदृश्यमा। माउ पार्टी नेकपामाओवादी केन्द्रका नेता तथा गृहमन्त्री शक्तिबहादुर बस्नेतले द्वन्द्वमा सँगै 'विनाश' को राजनीति गरेका नेत्रविक्रम चन्द 'विप्लव' को गतिविधिबारे सरकारले कडा निगरानी राख्ने चेतावनी दिएका छन्। यसबीच विभिन्न प्रतिकूल कारण र पृष्ठभूमिमा तर सम्भवतः बलियो देखिने चाहनाका साथ माओवादीबाट चोइटिएका झन्डै एक दर्जन समूहहरू एक भई नेकपा माओवादी केन्द्र जन्मिएको छ। यी सबैको माउ पार्टी एमाओवादीमा फर्कन उनीहरूले चाहेनन्, बरु छुट्टै नयाँ दलको निर्माणलाई सर्त बनाए। त्यसले पक्कै पनि त्यसका नेता पुष्पकमल दाहालको हैसियतलाई समेत कमजोर बनाएको छ, तत्काल र सतही रूपमा हेर्दा। उक्त समूहमा फर्किन मोहन वैद्य किरण, सीपी गजुरेललगायतले अस्वीकार गर्दा पुरानो माओवादी समूहमा माओवादी केन्द्रको 'राष्ट्रियता' बारे प्रश्नचिन्ह उठि नै रहनेछ भने अर्कोतिर विप्लव समूहले फेरि हिंसाको राजनीति अँगाल्दा शान्तिप्रक्रियाको सफलता अनि त्यससँग जोडिएको संविधानको नैतिक र राजनीतिक हैसियत पनि खतरामा पर्नेछ। त्यसैले के यो सरकार र त्यसमा बलियो हैसियत राख्ने नेकपामाओवादी केन्द्र हिंसा नियन्त्रण गर्न र विप्लव समूहलाई 'अवैध' घोषित गर्न या ती दुवैमा जान नचाहे उनीहरूलाई तत्काल वार्ताको टेबुलमा ल्याई संविधान स्वीकार्य बनाउन सक्षम होला त ? यसबीचमा विप्लव समूहले जलविद्युत् र निर्माण परियोजनाका सामग्री, एनसेलको सम्पत्ति र वर्ल्ड भिजनका वाहनहरूमा तोडफोड र क्षति पुर्याएको राजधानीवरिपरि र केही टाढा। गृहमन्त्री बस्नेतले सरकारले विप्लव समूहका गतिविधिमा निगरानी राख्नेछ भन्नु पर्याप्त हुँदैन। सरकारको नजरमा विप्लवले नेतृत्व गरेको संगठनको हैसियत के हो ? त्यो वैधानिक राजनीतिक संगठन हो या अवैधानिक ? संविधानले विगतमा भएका हिंसात्मक आन्दोलनको सराहना गरेपछि वर्तमानमा देखा परेको यो आन्दोलनलाई कुन आधारमा कारबाही गर्ने? त्यसैले संविधानलाई विश्वकै सर्वोत्कृष्ट दस्ताबेज भन्नुपूर्व त्यसमा निहित हिंसाको अनुमोदन र प्रशस्ति गायनबारे पुनर्विचार गर्ने कि? र मुलुकले हिंसालाई क्रान्ति र राजनीतिक परिवर्तनको माध्यमका रूपमा स्विकार्ने हो भने त्यस्तो स्वीकार्य माध्यम अपनाई परिवर्तन खोज्ने या त्यसमा लागेकाहरूलाई विदेशी शक्तिले समेत सहयोग पुर्याउन चाहेमा के त्यसलाई प्रजातन्त्रको पक्षमा आएको बाह्य समर्थन मान्ने? संविधानले दूरगामी अर्थ र महत्व राख्छ। त्यसैले 'उत्कृष्ट' संविधानका निर्माताहरूले त्यो आशय र अर्थलाई संशोधन नगर्ने हो भने विप्लव या अन्य समूहले भविष्यमा गर्न सक्ने हिंसालाई कसरी रोक्न मिल्छ र? तर, विप्लव समूहले हिंसामार्फत सरकारलाई 'कर' नतिरेका कम्पनीहरूलाई निशाना बनाएर उसले सरकारको 'सशस्त्र एकाइ' रूपमा काम गर्न खोजेको हो या कुनै किसिमले जनताको सहानुभूति खोजेको हो ? संविधानले जे भने पनि हिंसा, तोडफोड र हत्याको राजनीति जनताले स्विकारेका छैनन्, किनकि त्यो नेपालमा प्रत्युत्पादक र अफापसिद्ध भइसकेको छ।"
नयाँ शक्ति,"सशस्त्र विद्रोहका 'आइडोलोग। र वर्तमान संविधान निर्माणमा महत्वपूर्ण भूमिका खेलेका आधा दर्जन नेताहरूमध्ये एक अर्थात् बाबुराम भट्टराईको नेतृत्वमा 'नयाँ शक्ति नेपाल। नामक पार्टी अस्तित्वमा आएको छ, जुन निर्वाचन आयोगमा दर्ता हुने १८१ औँ राजनीतिक दल हुनेछ। नेपाल सायद सबभन्दा धेरै दलहरू भएको मुलुकहरूमध्ये पर्छ, विश्वमै। विद्यमान दलहरूसँग जनता निराश छन्, त्यसैले कुनै नयाँ पार्टी जन्मिँदा त्यसले जनताको विश्वास र समर्थन प्राप्त गरि नै हाल्छ भन्ने सामान्य सोच नवागन्तुक दलहरूमा हुन सक्छ, तर त्यो मात्र पर्याप्त हुँदैन। नयाँ शक्ति नेपालका नेता भट्टराईलाई प्रधानमन्त्री र त्यसअघि सशस्त्र विद्रोहताका 'जनसरकार प्रमुख। का रूपमा सबैले चिनेका छन्। नेपालमा विद्यमान वैदेशिक हस्तक्षेप, अराजकता र अनिश्चितताको लागि उनी कम दोषी छैनन्। यो परिस्थितिको समीक्षा र समाधान नखोजी नयाँ शक्तिको नारा 'अबको निकास, आर्थिक विकास कार्यान्वयनमा आउन सक्तैन। कुनै पनि दल एउटा समान मान्यता, सिद्धान्त र प्रतिबद्धता बोक्नेहरूको समूह हो। हो, व्यावहारिकताका नाममा त्यसमा परिवर्तन हुन सक्छ। तर नयाँ शक्तिमा साम्यवादीदेखि नवउदारवादी अर्थतन्त्रमा विश्वास गर्नेहरू छन्। साझा मान्यता के त ? त्यस्तै भट्टराईले 'चेगुवारा। शैलीमा आफूलाई प्रस्तुत गरे पनि साम्यवादी परम्परामा विदेशीहरूको कार्ल माक्स, लेनिन आदिको फोटो सजाएनन् मञ्चमा। तर, सांकेतिक सन्देश दिएर जनता आकर्षण गर्न कठिन हुन्छ। त्यसको लागि स्पष्ट नीति, सन्देश र तदनुसारको व्यवहार झल्किनुपर्छ नेता र पार्टीको संस्थागत व्यवहारमा। नेपाली राजनीतिमा बाह्य शक्तिले यो हदसम्म निर्णायक भूमिका खेलेका थिएनन्, जति कि बाह्रबुँदे र त्यसपछिको चरणमा खेले। त्यो भूमिका खासगरी भारतलाई दिन सहजकर्ताका रूपमा भट्टराईको भूमिका रहेको धेरैको मान्यता छ। नेपाल भूरणनीतिक हिसाबले अति नै महत्व राख्दछ र यहाँको राजनीति तथा नेतृत्व पात्रमाथि बाहिरको चासो रहि नै रहन्छ। नयाँ शक्तिको 'उद्घाटन। को अवसरमा विभिन्न मुलुकका राजनीतिक र कूटनीतिक प्रतिनिधिहरूको उपस्थिति त्यसैको सन्देश हो र त्यसमा छिमेकी भारतबाट विभिन्न दलहरूको उपस्थिति भए पनि सत्ताधारी भारतीय जनता पार्टीले नयाँ शक्तिको निम्तोलाई वास्ता नगर्नुले केही अर्थ राख्दछ। नयाँ शक्तिले कुन अर्थमा अरू दलभन्दा फरक चरित्र र प्रदर्शन देखाउँछ, शान्ति प्रक्रिया र संविधान कार्यान्वयनमा ऊ कसरी सहायक बन्छ अनि उसले नेपालभित्र परस्पर प्रतिस्पर्धामा रहेका बाह्य शक्तिहरूसँग कसरी 'डिल। गर्छ, आन्तरिक राजनीतिलाई उसले जनताको सार्वभौम अधिकार क्षेत्रमा ल्याउँछ कि ल्याउँदैन र मुलुकमा देखा परेको 'पृथकतावादी। प्रवृत्ति र जातीय राजनीतिबारे उसले कस्तो धारणा राख्दछ, यी महत्वपूर्ण पक्ष हुनेछन्, जसका आधारमा जनताले नयाँ शक्तिलाई मूल्यांकन गर्नेछन्। मुलुकको आर्थिक विकास, समुन्नत समाजवाद, स्वतन्त्रता र सार्वभौमसत्ताको हिमायती, सुशासन र सदाचार, समतामूलक समृद्धि अनि समानुपातिकसमावेशी र सहभागितामूलक लोकतन्त्रको लक्ष सहज छैन हासिल गर्न। जवाफदेही चरित्र कति विकसित गर्ला नयाँ दलले ? त्यस्तै विभिन्न राजनीतिक, अराजनीतिक र गैरराजनीतिक पृष्ठभूमिबाट आएको भीडलाई कसरी दलको स्वरूप दिने ? त्यो नै नयाँ शक्ति नेपालको औपचारिक घोषणापछिको सबभन्दा ठूलो चुनौती हुनेछ र भट्टराईको पनि !"
द्वैध शासन,"नेपालको इतिहासमा शक्ति केन्द्र झगडाको सिकार बन्दा या कमजोर बन्दा समानान्तर शक्ति केन्द्र खडा भएका र त्यसले राज्यलाई कमजोर बनाएका अनेक उदाहरण छन् । एकीकरणपछिको अवस्थामा त्यस्ता प्रवृत्तिले राणाशासनको उदयसमेत भएको छ। गैरसंवैधानिक प्रवृत्तिले संस्थागत रूप पाउँदा त्यसले अक्सर नेपाली सत्ता सञ्चालन, परिवर्तन आदिमा बाह्य भूमिकासमेत प्रभावकारी ढंगमा भित्रिएका छन्। अक्सर बाह्य भूमिका कि त आकर्षक र आम जनतालाई लोभ्याउने खालका नारामा आउने गर्छन् या महत्वाकांक्षी राजनीतिज्ञ र आन्तरिक शक्ति केन्द्रहरूले निम्त्याउने गर्छन्। त्यसले जनताको भूमिका कमजोर पार्छ आन्तरिक राजनीतिमा भने अर्कोतिर अन्तर्राष्ट्रिय जगत्मा समेत नेपालको हैसियत कमजोर तुल्याउँछ । यो कुनै कोरा सिद्धान्तका आधारमा भन्दा आम नेपालीले ०६३ यताको भोगाइबाट निकालिएको निष्कर्ष हो। नेपाल अहिले अपहरित' राज्य बनेको छ किनकि देखिने शासकहरूले शासन त गरिरहेका छन्, तर आन्तरिक राजनीतिको नियन्त्रण उनीहरूसँग छैन । न त उनीहरू नेपाली जनताप्रति नै जिम्मेवार छन्, व्यवहारमा। मुलुकमा व्याप्त अराजकता र जवाफदेहीविहीन अवस्थाकै बीच निजी, व्यक्तिगत र दलीय स्वार्थ सत्ताका हरेक क्षेत्रमा प्रवेश गरेका छन्। सबभन्दा यता आएर प्रजातन्त्रको अभ्यासका नाममा मुलुकको स्थायी सरकार भनिने प्रशासनयन्त्रमा दलीयता प्रवेश गरेको छ । आगामी दिनमा प्रशासन सरकारले तय गरेको नीति र निर्देशन अनि त्यहाँ अत्यावश्यक मानिने चेन अफ कमान्ड' मा आधारित रहेर चल्छ या निर्वाचनमार्फत वैधानिकता पाएको दम्भका कारण व्यापक अवज्ञा तथा अनुशासनहीनताको सिकार बन्छ, समग्र प्रशासनिक निकाय हेर्न बाँकी छ। तर अनुशासनहीनता, दलीयता र अवज्ञा अनि कानुनभन्दा माथिको हैसियत आर्जेको मान्यताका साथ प्रशासनिक संयन्त्रको परम्परा र वैधानिक कर्मचारी ट्रेड युनियन' बीच टकराव बढ्यो भने राजनीतिक दल र सिंहदरबारमा जनताको तिरोबाट पालिएको प्रशासनयन्त्र त्यत्तिकै अविश्वसनीय र जनविरोधी हुने खतरा बढेको छ। हालै सम्पन्न निर्वाचनमा एमालेसँग आबद्ध प्यानलले अत्यधिक बहुमतका साथ अधिकताम स्थानमा पकड जमाएको छ। कांग्रेस र माओवादीले सांकेतिक उपस्थिति पाएका छन्। सवाल कुन पार्टीले जित्यो या हार्यो त्यो होइन, तर दलीय अंगका रूपमा प्रशासनक गोलबद्ध भएपछि त्यो प्रशासनले कस्तो माहोल उत्पन्न गर्ला, ऊ आफ्नो राजनीतिक दलप्रति जिम्मेवार होला या नीति, नियम, कानुन, संविधान र जनहित तथा सर्भिस डेलिभरिप्रति' ? यो चिन्ता हो। ०६३ यता प्रशासनमा दलीयता नांगो हिसाबले प्रवेश गरेको, उपसचिवसम्म ट्रेड युनियनमा र सहसचिव तथा सचिवको बढुवा शासक दलका नेता या मन्त्रीहरूको सिफारिसमा हुने परम्परा बसेको यो अवस्थामा अब सिंहदरबार पनि एउटा कार्यकालसम्मको लागि बल्खु सरेको सन्देश गएको छ। तर यसले निम्त्याउने निराशा र जनविद्रोहबारे सरकार अहिल्यै सचेत हुन आवश्यक छ। प्रशासन दलले हैन संविधान, नीति र सरकारले चलाउने हो।"
