शीर्षक,विवरण
कर्मकाण्डी सुनुवाइ,"०६३ को राजनीतिक परिवर्तन व्यवस्थित गर्न निर्वाचित संविधानसभाद्वारा संविधान निर्माण गर्ने घोषणा राजाबाट भए पनि हतार र अपरिपक्व मनस्थिति बोकेका नेताहरूले घोडाअगाडि गाढा तेस्र्याउने प्रपन्च रचे । त्यो कति नियोजित र कति बदनियताका साथ थियो, भन्न सकिन्न । तर न्यायपालिकालाई प्रत्यक्ष या घुमाउरो किसिमले व्यवस्थापिका या दलीय नियन्त्रणमा ल्याउने खेल त्यसैबेलादेखि सुरु भयो । सर्वोच्च न्यायालयका वहालवाला न्यायाधीशहरूलाई समेत ताजा शपथ खानुपर्ने व्यवस्थासँगै न्यायाधीश नियुक्तिमा संसदीय सुनवाइको अभ्याससमेत सुरु गरियो । न्यायाधीशको पद, चरित्र, योग्यता, पात्रता र निष्पक्षताभन्दा दलीय अनुमोदनबाट प्रमाणित जागिरको हैसियतमा झर्यो । त्यसको विरोध गर्ने साहस र चरित्र एकजना न्यायाधीशले पनि देखाएन त्यसबेला । कसैले त्यसलाई चुनौती दिने साहस गरेको भए सायद दलीय भागवन्डामा न्यायाधीश नियुक्त हुने र संसदीय समितिले आफूलाई कर्मकाण्डी सुनवाइमा सीमित राख्नुपर्ने अवस्था आउने थिएन । संसदीय समितिले यसपल्ट पनि त्यो कर्मकाण्ड पूरा गरेको छ । प्रस्तावित ११ जना न्यायाधीशको नाम अनुमोदन गरी न्यायपरिषद्लाई पठाएको छ बाँकी औपचारिकता पूरा गर्न । न्यायाधीशमा नियुक्ति हुनेहरूको योग्यता र पात्रतामा प्रश्न गर्नु सम्भवतः सर्वोच्चको मात्र हैन 'सम्मानित' संसदीय समितिको समेत मानहानिका रूपमा लिन सक्लान् कसैले । तर यो कर्मकाण्डी अभ्यास औचित्यहीन सावित भएको छ । सत्ताका दलहरूले न्यायाधीश तोक्ने र तिनै दलका सदस्यहरूको बहुमतको समितिले अनुमोदन गर्ने अभ्यास के औचित्यपूर्ण छ त ? केही 'प्रस्तावित' हरूसँग उनीहरूको दलीय आवद्धताबारे सोधियो । उनीहरूमा तयार उत्तर थियो, न्यायाधीश बनेपछि दलीय आवद्धता बिर्सने छौं । प्रधानन्यायाधीशले भनेजस्तै उनीहरूले अब दलीय जुत्ता सर्वोच्च बाहिरै खोलेर इजलाशमा प्रवेश गर्ने भए । दलीय मात्र हैन, दाता र एनजीओहरूसँग बनेको सम्बन्ध र भोलि तिनीहरू मुद्दामा पक्ष विपक्ष बन्दा न्याय दिन सकिन्छ कि सकिन्न त्यो कसैले सोधेन । केहीको सुगारटाइ आयो, दलीय पृष्ठभूमिका न्यायाधीशहरू उत्कृष्ट सावित भएका छन् । प्रतिप्रश्न गरिएन समितिमा । सदस्यहरूमा त्यससम्बन्धी ज्ञान र योग्यता थिएन भन्न मिल्दैन । अमेरिकामा दलीय पृष्ठभूमिको व्यक्ति न्यायाधीश नियुक्त हुन सक्छ, संसदीय सुनुवाइ समितिले अनुमोदन गरेमा । तर त्यहाँको संसद्मा समेत दलले ह्वीप जारी गर्दैन सदस्यहरूलाई र आफ्नो मान्यता र विवेकअनुसार दलभन्दा बाहिर गएर मत दिने छुट हुन्छ सदस्यलाई । समिति त दलभन्दा माथि हुन्छ नै । भारतमा न्यायाधीश नियुक्तिको प्रक्रिया बेग्लै छ । तर दलीय पृष्ठभूमिका उत्कृष्ट न्यायाधीशका रूपमा एकजना मात्र व्यक्ति चिनिन्छन्, पुजिन्छन् त्यहाँ । ती हुन भी आर कृष्ण अय्यर । केरला ५० को दशकमा वाममोर्चामा मन्त्री रहेका अय्यरले पार्टी त्याग गरी एक दशकसम्म न्यायिक सुधारमा लागे र ६० को दशकको अन्त्यतिर उच्च न्यायालयपछि सर्वोच्चका न्यायाधीश बने । उनको उत्कृष्टताको कारण ज्ञान, योग्यता, चरित्र र प्रतिबद्धता थियो, दलसँगको आवद्धता हैन । तर हाम्रो समितिले सोध्ने हिम्मत गरेन शक्ति पृथकीकरणको सिद्धान्तविपरीत खिलराज रेग्मी प्रधानमन्त्री समेत बन्दा तपाइँहरूको मान्यता के थियो ? समितिले आफ्नो दायित्व पूरा गरेको मान्न मिल्ला र ? त्यति महत्त्वपूर्ण प्रश्न समेत नसोधेको समिति र न्यायपालिका र दश राजनीतिक दलहरूको अन्तरविवादमा मौन रहेकाहरू या त्यसलाई स्वीकार गरेकाहरूबाट अब के अपेक्षा गर्ने ? लाचारीमै प्रतीक्षा गरौं, केही इजलाशबाटै आत्मालोचनासम्म होला कि ? यो नियुक्तिले विवाद र सर्वोच्चमाथि जनताको अविश्वास र निगरानीलाई कम गरेको छैन । संसद् पनि त्यही घेराभित्र छ । भोलि इजलास बस्दा इजलास (नेका) र इजलास (एमाले) ले यो निर्णय देला भनी अनुमान सुरु हुन थाल्नु दुर्भाग्य हुनेछ नेपालको न्यायपालिकाका लागि र कानुनमा आधारित राज्यको अवधारणाका लागि ।"
प्रचण्डलाई प्रधानमन्त्री बन्न समर्थन गर्ने १६ दल,"काठमाडौँ: नेकपा (माओवादी केन्द्र)का अध्यक्ष पुष्पकमल दाहाल प्रचण्डले बुधबार हुने प्रधानमन्त्रीको निर्वाचनमा १६ दलका ३५८ सांसदको समर्थन प्राप्त गरेका छन् । व्यवस्थापिकासंसद् सचिवालयले प्रकाशन गरेको सूचनाअनुसार मंगलबारको निर्धारित समयमा प्रधानमन्त्रीमा प्रचण्डको मात्र उम्मेदवारी परेको छ । सचिवालयका अनुसार उनको उम्मेदवारीमा नेपाली कांग्रेका सभापति शेरबहादुर देउवा प्रस्तावक छन् भने संसद्का अन्य १६ दलका नेताले समर्थन जनाएका छन् । सचिवालयका सहायक प्रवक्ता सुदर्शन कुईकेलका अनुसार अध्यक्ष दाहालको उम्मेदवारीमा १६ दलका सांसद् तथा नेताले समर्थन गरेका छन् । यी हुन् प्रचण्डका समर्थक माओवादी केन्द्रका नेता कृष्णबहादुर महरा, संघीय समाजवादी फोरम नेपालका अध्यक्ष उपेन्द्र यादव, तराई मधेश लोकतान्त्रिक पार्टीका नेता सर्वेन्द्रनाथ शुक्ला, राष्ट्रिय प्रजातन्त्र पार्टीका नेता परशुराम तामाङ, सदभावना पार्टीका सहअध्यक्ष लक्ष्मणलाल कर्ण, नेकपा (संयुक्त) का जयदेब जोशी, समाजवादी जनता पार्टीका प्रेमबहादुर सिंह, नेपाली जनता दलका हरिचरण साह, जनजागरण पार्टीका लोकमणि ढकाल, संघीय लोकतान्त्रिक राष्ट्रिय मञ्च (थरुहट) का रुक्मिणी चौधरी, खुम्बुवान राष्ट्रिय मोर्चा नेपालका रामकुमार राई, थरुहट तराई पार्टी नेपालका गंगा चौधरी (सत्गौवा), मधेसी जनाधिकार फोरम (लोकतान्त्रिक) का योगेन्द्र चौधरी, अखण्ड नेपालका कुमार खड्का, दलित जनजाति पार्टी नेपालका यसोदाकुमारी लामा र स्वतन्त्र सांसद चन्द्रेश्वर झाले समर्थन जनाएका छन् । प्रचण्डको पक्षमा मतदान गर्ने ३५८ सांसद नेपाली कांग्रेस २०७ माओवादी केन्द्रका ८१ सङ्घीय समाजवादीका १५ फोरम (लोकतान्त्रिक)का १४ राप्रपाका १२ तमलोपाका ११ सद्भावना पार्टीका ५ नेकपा (संयुक्त) ३ थरुहट तराई पार्टी २ सङ्घीय लोकतान्त्रिक राष्ट्रिय मञ्च (थरुहट) १, समाजवादी जनता पार्टी १ नेपाली जनता दल १ खुम्बुवान राष्ट्रिय मोर्चा १ अखण्ड नेपाल पार्टी १ दलित जनजाति पार्टी १ जनजागरण पार्टी १ स्वतन्त्र सांसद १ यसरी प्रचण्डलाई जम्मा ३५८ सांसदले समर्थन जनाउने छन् । यो सङ्ख्या भोलि मतदानको समयसम्ममा अझ बढ्नसक्ने नयाँ गठबन्धनका नेताहरुले बताएका छन् । प्रधानमन्त्रीको निर्वाचन भोलि बिहान ११ बजे बस्ने संसद् बैठकमा प्रारम्भ हुनेछ । संसद्मा हाल ५९५ सांसद छन् । संसद् नियमावलीअनुसार प्रधानमन्त्रीमा निर्वाचित हुन संसदमा तत्काल कायम सदस्य सङ्ख्याको बहुमत अर्थात २९८ मत ल्याउनुपर्छ ।"
नौ महिनामा ओली सरकारले सञ्चार क्षेत्रमा गरेका सुधार,"काठमाडौँः प्रधानमन्त्री केपी शर्मा ओली नेतृत्वको सरकारका सूचना तथा सञ्चार मन्त्री शेरधन राईले करिब नौ महिने कार्यकालमा राष्ट्रिय आमसञ्चार नीतिलगायत महत्वपूर्ण नीतिगत सुधारका काम गरेका छन्। मन्त्री राईको कार्यकालमा नयाँ संविधानको भावना र मर्मअनुसार राष्ट्रिय आमसञ्चारसम्बन्धी नीति तर्जुमा गर्न गठित उच्चस्तरीय समितिले बुझाएको प्रतिवेदनका आधारमा सो नीति स्वीकृतलगायत उपलब्धि देखिएका छन् । समितिका अध्यक्ष काशीराज दाहालको अध्यक्षतामा रहेको समितिको सिफारिसका आधारमा मन्त्रिपरिषद्को यही साउन ६ गतेको बैठकले सो नीति पारित गरेको थियो । स्वदेशी टेलिभिजन र विज्ञापन एजेन्सीलाई प्रोत्साहन तथा ठूलो मात्रामा विदेशिने विदेशी मुद्रा कम गर्न नयाँ विज्ञापनरहित क्लिनफिड नीति, २०७३ पनि जारी भएको छ । सञ्चार मन्त्रालयमा मंगलबार आफ्ना आठ महिने २१ दिनका उपलब्धिबारे जानकारी दिँदै मन्त्री राईले महत्वपूर्ण र संवेदनशील निकाय रहेका भन्ने आधार आफ्नो कार्यकालमा खडा गरिएको भन्दै त्यस आधारमा टेकेर हिँडेमा नयाँ आउने मन्त्री सफल हुने विश्वास व्यक्त गरे । आमसञ्चार सङ्ग्राहलय आमसञ्चारको इतिहासलाई सङ्ग्रहित गरी संरक्षण गर्न र पर्यटन प्रर्वद्वनमा टेवा पुर्याउन, आम पत्रकारको दक्षता, सीप, क्षमताको विकास र अभिवृद्धिका लागि राष्ट्रिय आमसञ्चार सङ्ग्राहलय अध्ययन प्रशिक्षण केन्द्र गठनको प्रस्ताव मन्त्रिपरिषद्मा प्रस्तुत गरिएको छ । न्यूनतम पारिश्रामिक निर्धारण श्रमजीवि पत्रकारको न्यूनतम पारिश्रामिक निर्धारण गरी यही साउन १ गते बाट लागू गरिएको छ, जसको कार्यान्वयनका लागि नेपाल राजपत्रमा प्रकाशित भइसकेको छ । साथै, सरकारी अस्पतालमा उपचार गर्दा श्रमजीवि पत्रकारको निमित्त ५० प्रतिशत छुटको व्यवस्था गरिएको छ । श्रमजीवि पत्रकारको दुर्घटना बिमालाई कार्यान्वयनमा लगिएको छ । विज्ञापनको रकम दोब्बर छापा माध्यम, विद्युतीय सञ्चार माध्यमलाई दिइँदै आएको लोककल्याणकारी विज्ञापन बापतको बजेटलाई दोब्बर बनाउन अर्थ मन्त्रालयमा सिफारिस गरिएको र अनलाइन सञ्चार माध्यमलाई समेत बजेटको प्रस्ताव गरिएको मन्त्री राईले बताए । सञ्चार गृहलाई विशेष उद्योगको मान्यता दिई राज्यका तर्फबाट आवश्यक सेवा सुविधाका लागि ऐन संशोधनको प्रक्रिया अगाडि बढाइएको र वरिष्ठ पत्रकार सम्मान वृत्तिकोष खडा गरी वरिष्ठ पत्रकारलाई सम्मान गर्न र मासिक वृत्ति उपलब्ध गराउन रु एक करोडको कोष स्थापना गर्न अर्थ मन्त्रालयमा सहमतिका लागि पठाइएको छ । राष्ट्रिय पत्रकारिता दिवस सरकारले आम पत्रकारहरुको छुट्टै राष्ट्रिय पत्रकारिता दिवसको घोषणा गरि गत वैशाख महिनामा राष्ट्रव्यापी रुपमा भव्यताका साथ मनाइ सकिएको छ । अनलाइन मिडियालाई प्रभावकारी वनाउन, व्यवस्थित अभिलेखीकरण गर्न र प्रेस संहिताको दायरामा ल्याउन तत्कालका लागि निर्देशिका जारी गरिएको छ । निर्देशिकामा संसोधन गर्न प्रेस काउन्सिलको अध्यक्षको संयोजकत्वमा गठित तीन सदस्य समितिको सुझावका आधारमा संशोधनको प्रक्रिया अगाडि बढाइएको छ । प्रेस काउन्सिलको काम प्रभावकारी प्रेस काउन्सिलको कामलाई प्रभावकारी एवम् प्रविधियुक्त बनाई क्षमता अभिवृद्धि गर्न आवश्यक बजेटको प्रबन्ध गरिएको, स्व तारिणीप्रसाद कोइरालाको स्मृतिमा आधुनिक, सुविधा सम्पन्न, प्रविधियुक्त सञ्चार ग्राम भवनको विराटनगरमा शिलान्यास गरिएको, नेपाल टेलिभिजन र रेडियो नेपाललाई एक आपसमा गाभी सार्वजानिक प्रसारण संस्थाका रुपमा रुपान्तरण गर्न सार्वजनिक सेवा प्रशारण विधेयक, २०७३ तर्जुमा गरिएको मन्त्री राईले बताए । यस्तै गोरखापत्र संस्थान, रेडियो नेपाल तथा राससको महत्वपूर्ण तथ्याङ्क विवरणको विद्युतीय अभिलेख गर्ने कार्य सुरु हुनुका साथै ती संस्थामा व्यवस्थापन सुधार कार्ययोजना तर्जुमा भएका छन् । मुद्रण विभागबाट २००८ सालदेखि हालसम्मको प्रकाशित नेपाल राजपत्रलाई ९डिजिटलाइज० विद्युतीय अभिलेखीकरण गरी वेभसाइडमा राखिएको छ भने चलचित्र उद्योगमा क्रियाशील चलचित्रकर्मीको पहिचान र सम्मानका लागि चलचित्रकर्मी परिचयपत्र वितरणसम्बन्धी मापदण्ड, २०७२ स्वीकृत गरी लागू गरिएको छ । दूरसञ्चार तथा प्रविधि विकास र समृद्धिमा सूचना र आजको विकसित प्रविधिलाई जोड्न र अधिकतम उपयोग गर्न रेडियो फ्रिक्वेन्सी नीतिमा समसामयिक सुधार गर्न दूरसञ्चार सेवाको रेडियो फ्रिक्वेन्सी बाँडफाँड तथा मूल्यसम्बन्धी नीति (पहिलो संशोधन), २०७३ मार्फत प्रविधि तटस्थताको नीति अवलम्बन गरिएको छ। मित्रराष्ट्र चीनतर्फ अप्टिकल फाइबर विस्तार गरी क्रस बोर्डर कनेक्टिभिटीको कार्य सम्पन्न गरिसकिएको र चीनबाट इन्टरनेट ब्याण्डविथ खरिदको प्रक्रिया अगाडि बढाइसकिएको छ । यसले एकतर्फी निर्भरताको अन्त्यका साथै सुपथ मूल्यमा इन्टरनेट प्राप्त गर्न सकिने अवसर मिलेको मन्त्री राईको कथन छ ।रासस"
राप्रपा नेपाल पनि प्रचण्ड सरकारमा सहभागी हुने,"काठमाडौं : केपी ओली नेतृत्वको सरकारमा महत्वपूर्ण साझेदारका रुपमा अन्तिम क्षणसम्म पनि साथ दिएको कमल थापा नेतृत्वको राष्ट्रिय प्रजातन्त्र पार्टी नेपाल नयाँ सरकारमा सहभागी हुने भएको छ । औपचारिक निर्णय गर्न बाँकी भए पनि पुष्पकमल दाहाल नेतृत्वको सरकारमा सहभागी हुन राप्रपा नेपालको नेतृत्व सकारात्मक रहेको छ । एक नेताले अन्नपूर्ण अनलाइनसँग बताए, संभवतः भोलि बिहान बस्ने बैठकले सरकारमा सहभागी हुने निर्णय गर्नेछ । पार्टी कायसम्पाद समिति र संसदीय दलको मंगलबारको संयुक्त बैठकका बोल्ने धेरै सदस्यहरुले सरकारमा सहभागी हुनुपर्ने पक्षमा धारणा राखेका थिए । यसबारेमा औपचारिक निर्णय लिन बुधबार बिहान संयुक्त बैठक बोलाइएको पार्टीका सहप्रवक्ता मोहन श्रेष्ठले अन्नपूर्ण अनलाइनसँग बताए । उनले भने, 'जानुपर्ने नजानुपर्ने दुवै पक्षमा धारणा आएका छन् । बुधबार औपचारिक निर्णय हुन्छ ।' भावी प्रधानमन्त्रीमा निश्चित भइसकेका प्रचण्डले मंगलबार पनि राप्रपा नेपालका अध्यक्ष कमल थापालाई टेलिफोन गरेर सम्मानजनक हैसियतमा सरकारमा सहभागी हुन आग्रह गरेका छन् । प्रचण्डको आग्रहमा थापाले सकारात्मक प्रतिक्रिया दिएका छन् र बुधबार बिहानसम्म निर्णय लिएर जानकारी दिने बताएका छन् । यसअघि पनि सरकार निर्माण र सहभागिताबारे प्रचण्ड र थापाबीच पटकपटक वार्ता भएको छ । संसद्मा फरक धारको रुपमा स्थापित राप्रपा नेपाललाई सरकारमा सहभागी गराउँदा सरकार संचालन तथा संविधान कार्यान्वयनमा थप सहजता हुने विश्लेषणअनुसार राप्रपा नेपाललाई सरकारमा सहभागी गराउन पहल गरिएको छ । राप्रपा नेपाल पनि गठबन्धनमा सहभागी भएपछि प्रचण्डको पक्षमा झन्डै दुई तिहाई बहुमत पुग्नेछ ।"
निर्णय लिन नसक्नु पनि उच्च राजनीतिक संस्कार !,"समाचार टिप्पणी विष्णु सुवेदी काठमाडौं: सोमबार बेलुकासम्म प्रधानमन्त्री पदका लागि पूर्वसभामुखसमेत रहेका सुवास नेम्वाङको चर्चा थियो । तर बिहानै बालुवाटारबाट अचम्मको निर्णय आयो, एमालेले प्रधानमन्त्री पदमा कसैलाई उम्मेदवार नबनाउने। संभवतः यो निर्णय सुनेर एमालेका कार्यकर्ता मात्रै होइन, आमसुभेच्छुक पनि अचम्मित भए होलान् । हुन त एमालेले यसअघि पनि यस्ता अनौठा र अर्थहीन निर्णय पटकपटक गरिसकेको छ। एमाले स्थायी समितिको मंगलबार बिहान बालुवाटार बसेको बैठकमा हार्ने उम्मेदवार तोक्न पनि निकै सकस भयो । त्यही सकसको समाधानको रुपमा निर्णय आयो, कसैलाई पनि उम्मेदवार नबनाउने । उम्मेदवार कसैलाई नबनाउने तर मतदानमा भाग लिएर प्रधानमन्त्रीका उम्मेदवार पुष्पकमल दाहाल (प्रचण्ड) को विपक्षमा मतदान गर्ने एमालेको निर्णय राजनीतिक हिसाबले अर्थहीन देखिन्छ। पार्टीभित्रको आन्तरिक झगडा र गुटबन्दीका कारण एमालेले उम्मेदवार तोक्नसक्ने अवस्था भएन तर बाहिर त्यसलाई ढाकछोप गरेर उच्च राजनीतिक संस्कार प्रदर्शन गरेको भन्दै प्रचार पनि गरियो ।पार्टी प्रचार प्रमुख योगेश भट्टराईले यो निर्णयलाई उच्च राजनीतिक संस्कार भन्दै ट्वीट पनि गरेका छन्। एमालेको यो निर्णय राजनीतिक सहमति तथा सहयात्राको पक्षमा उसले देखाएको कुनै सदासयता वा संस्कार होइन, आन्तरिक गुटबन्दीले निर्णय क्षमता गुमाउँदै गएको प्रमाण हो यो । प्रधानमन्त्रीबाट राजीनामा दिएपछि आन्तरिक शक्ति अभ्यासमा केपी ओली कमजोर हुँदै गएको संकेत पनि यसले दिएको छ । सुरुमा बामदेव गौतमको चर्चा भए पनि उनले संसदीय दलको नेता बनाउने निश्चित भए मात्र उम्मेदवार बन्ने अडान लिएका थिए। तर ओली संसदीय दलको नेता आफूले छोडेर बामदेव वा अरु कसैलाई उम्मेदवार बनाउन तयार देखिएनन्। त्यसो गर्दा संसदीय राजनीतिमा आफ्नो भूमिका कमजोर हुने र भोलि फेरि नेतृत्वको मौका आएमा सकस पर्ने विश्लेषण ओली पक्षको थियो। त्यसपछि ओलीले सुवास नेम्वाङलाई आफ्नो उत्तराधिकारी बनाउने कोसिस गरे। पछिल्ला दिनमा आफ्नो पक्षमा चर्को वकालत गर्दै आएका पूर्वसभामुख नेम्वाङलाई उम्मेदवारका रुपमा अघि सारियो र ओली वृत्तबाट त्यसलाई प्रचारमा पनि ल्याइयो । संसदीय दलको नेता आफू नै रहेर उपनेता रहेका नेम्वाङलाई मैदानमा पराजय भोग्न पठाउने ओलीको रणनीतिलाई माधव नेपाल र झलनाथ समूहले सफल हुन दिएन ।यसमा बामदेवको पनि साथ देखिएपछि सुवासको नाम स्थायी समितिबाट अनुमोदन गर्न ओलीलाई कठिन भयो । सुवासको विकल्पको रुपमा माधव, झलनाथ र बामदेव समूहले भीम आचार्यको नाम प्रस्ताव गरेका थिए।सुवासको विकल्पमा भीमको नाम आएपछि ओलीले त्यसो भए कसैलाई पनि नबनाऔं भनेर प्रस्ताव राखेका थिए । यसमा सहमत हुन माधव नेपाल, झलनाथ र वामदेवलाई पनि समस्या भएन । हार्ने मैदानमा पनि अरुलाई कमान्डर बनाएर पठाउँदा आफू कमजोर भइन्छ कि भन्ने एमाले नेतृत्वको कमजोर मनोविज्ञान पनि यसले उजागार गरेको छ। बालुवाटार छोड्न लागेका ओलीको मनोवैज्ञानिक त्रासका कारण पार्टीले उम्मेदवार तोक्न समेत नसकेको अवस्थाको पार्टीभित्रैबाट आलोचना सुरु भएको छ। समर्थन गर्न पनि नसकेको र प्रतिस्पर्धाका लागि उम्मेदवार पनि तोक्न नसकेको यो विषयलाई कांग्रेस र माओवादीले पनि राजनीतिक रुपमा 'क्यास' गरेर एमालेको भूमिकालाई कमजोर पार्न खेल्नसक्ने चिन्ता पार्टी वृत्तबाट व्यक्त हुन थालेको छ । यस्तो कमशल निर्णय क्षमता प्रदर्शन गर्नुभन्दा बरु एमालेले प्रचण्डको सरकारलाई आलोचनात्मक खबरदारीसहित सघाउने निर्णय लिने हिम्मत गरेको भए एमाले र ओली दुवैको साख र सम्मान आममानसमा पनि अरु थपिने थियो।"
"एमालेले प्रधानमन्त्रीमा उम्मेदवारी नदिने, विपक्षमा मतदान गर्ने",काठमाडौं : नेकपा एमालेले प्रधानमन्त्रीका लागि उम्मेदवारी नदिने भएको छ । प्रधानमन्त्री निवास बालुवाटारमा पार्टीको स्थायी कमिटीको मंगलबार बसेको बैठकले प्रधानमन्त्रीमा उम्मेदवारी नदिने र प्रतिपक्षमा बस्ने निर्णय गरेको हो । एमालेबाट प्रधानमन्त्रीमा उम्मेदवारीका लागि पूर्वसभामुख सुवास नेम्वाङको चर्चा भएको थियो। प्रधानमन्त्री चुनावको प्रतिस्पर्धामा भाग नलिने र सशक्त प्रतिपक्षमा बस्न निर्णय भएको नेम्वाङले संचारकर्मीसँग बताए। स्रोतका अनुसार पराजित हुने लगभग निश्चित भएकोले एमालेले उम्मेदवारी नदिएर वर्तमान गठबन्धनप्रति केही नरम संकेत देखाएको छ। उम्मेदवारी दर्ता नगरे पनि एमालेले प्रधानमन्त्रीको मतदानमा भाग लिएर विपक्षमा मतदान गर्ने भएको छ। प्रधानमन्त्रीका लागि माओवादी केन्द्रका अध्यक्ष पुष्पकमल दाहाल प्रचण्डले उम्मेद्वारी दर्ता गएका छन् । प्रचण्डलाई नेपाली कांग्रेससहित मधेसीसहितको गठबन्धनले समर्थन गरेको छ । प्रधानमन्त्रीको चयनका लागि व्यवस्थापिका संसदमा बुधबार निर्वाचन हुँनेछ ।
प्रचण्डलाई समर्थन गरेकै दिन देउवालाई पौडेलको चेतावनी,"काठमाडौँः नेपाली कांग्रेसका वरिष्ठ नेता रामचन्द्र पौडेल पक्षधर नेताहरुले महत्वपूर्ण विषयमा विधिसम्मत ढङ्गले निर्णय लिन पार्टी सभापति शेरबहादुर देउवालाई आग्रह गरेका छन् । सभापति देउवाले नेकपा (माओवादी) केन्द्रका अध्यक्ष पुष्पकमल दाहाल प्रचण्डलाई प्रधानमन्त्री बनाउन समर्थक बनेकै दिन पौडेलले देउवालाई महत्वपूर्ण विषयमा निर्णय लिनु अघि पार्टीभित्र छलफल गर्न आग्रह गरेका छन् । वरिष्ठ नेता पौडेल पक्षधर नेताहको मंगलबार अनामनगरमा बसेको बैठकले पार्टी र सरकारका विषयमा निर्णय लिँदा पार्टीभित्र विधिसम्मत र चित्तबुझ्दो ढङ्गले सबैलाई समेटेर निर्णय प्रक्रियामा पुग्न आग्रह गरेको पौडेलका सहयोगी चिरञ्जीवी अधिकारीले जानकारी दिए । बैठकमा कोषाध्यक्ष सीतादेवी यादव, केन्द्रीय सदस्य प्रकाशमान सिंह, डा रामशरण महत, डा शेखर कोइरालालगायतका नेता सहभागी थिए । पार्टीका तर्फबाट मन्त्रिमण्डलमा सहभागिता जनाइँदा आफ्नो पक्षको सम्मानजनक सहभागिता नभए नजाने पक्षमा ती नेताहरु रहेको बताइएको छ । रासस"
"प्रधानमन्त्रीमा प्रचण्ड एक्लो उम्मेदवार , मधेसीसहितको गठबन्धनको समर्थन","काठमाडौं : नयाँ प्रधानमन्त्रीका लागि नेकपा माओवादी केन्द्रका अध्यक्ष पुष्पकमल दाहाल प्रचण्डको उम्मेद्वारी दर्ता भएको छ। उम्मेदवारीका लागि तोकिएको अपरान्ह ४ बजेसम्म अरु कसैको दरखास्त नपरेपछि प्रचण्ड एक्लो उम्मेदवार बनेका छन् । एमालेले मंगलबार बिहान उम्मेदवारी नदिने निर्णय गरेको हो। प्रचण्ड एक्लो उम्मेदवार भए पनि बुधबार मतदान भने हुने भएको छ। प्रधानमन्त्री बन्न बहुमत देखाउनुपर्ने प्रावधानका कारण मतदानमा जानैपर्ने अवस्था छ। माओवादी र कांग्रेसका नेताहरुसहित प्रचण्ड मंगलबार बिहान साढे ११ बजे संसद भवन पुगेका थिए ।मधेसीसहितको गठबन्धनको समर्थन पाएका प्रचण्डको उम्मेद्वारी दर्ता गर्दा कांग्रेस सभापति शेरबहादुर देउवा प्रस्तावक छन् भने माओवादी केन्द्रका कृष्णबहादुर महराले समर्थक छन्। मधेसीसहितको गठबन्धन समर्थन पाएपछि प्रचण्डको पक्षमा अत्यधिक बहुमत देखिएको छ। प्रधानमन्त्रीमा एक्लो उम्मेदवार बने पनि निर्विरोध हुने व्यवस्था छैन। संविधानको धारा २९८ को उपधारा ३ मा पनि व्यवस्थापिका संसदको तत्काल कायम रहेका सम्पूर्ण सदस्य संख्याको बहुमतका आधारमा प्रधानमन्त्री निर्वाचित हुने व्यवस्था छ । संसदमा कायम रहेको सांसद संख्याको बहुमत अर्थात २ सय ९८ जना सांसदको समर्थनमा प्रधानमन्त्री निर्वाचित हुनसक्ने अवस्था छ। कांग्रेस, माओवादी, मधेसी मोर्चासहितको गठबन्धन, राप्रपा तथा अन्यसमेत गरी तीन सय पचासभन्दा बढी संख्या नयाँ समिकरणको पक्षमा देखिएको छ।यसमा अन्य दल र पक्ष पनि थपिने संभावना छ। कांग्रेस र माओवादी केन्द्रले २५३ सांसदको हस्ताक्षरसहित गत असार २९ गते संसद्मा अविश्वास प्रस्ताव दर्ता गराएका थिए। तर अविश्वास प्रस्ताव निर्णयार्थ पेस हुनुअघि नै ओलीले राजीनामा दिएपछि मतदान स्थगित भएको थियो।"
पाकिस्तानका लागि प्रस्तावित राजदूतको सुनुवाइ सकियो,"काठमाडौंः व्यवस्थापिका संसद अन्तर्गतको संसदीय सुनुवाइ विशेष समितिले मंगलबारदेखि प्रस्तावित राजदूतका विषयमा सुनुवाइ गर्न प्रारम्भ गरेको छ। समितिको मंगलबारको पहिलो बैठकमा पाकिस्तानका लागि प्रस्ताव गरिएकी सेवा लम्सालका बारेमा सुनुवाइ भएको छ । सुनुवाइका क्रममा राजदूत प्रस्तावित लम्साललाई नेपाल र पाकिस्तानबीचका सम्बन्ध सुधारका साथै आर्थिक, राजनीतिक, कूटनीतिक, व्यापारिक लगायतका सम्बन्ध कसरी सुधार गर्न सकिन्छ भनेर समिति सदस्यहरुले प्रश्न गरेका थिए । लम्सालले दुई देशबीचको सम्बन्ध सुधारका लागि चाल्नुपर्ने कदमका बारेमा जानकारी गराएकी छन् । सुनुवाइ समितिको मंगलबार दिउसो दुई बजेका लागि अर्को बैठक बोलाइएको छ । बैठकमा प्रस्तावित थप तीन राजदूतका बारेमा सुनुवाइ हुनेछ । अब सुनुवाइ हुने प्रस्तावित राजदूतहरुमा ताराप्रसाद पोख्रेल, प्रकाश सुवेदी र ऋषिराम घिमिरे रहेका छन् । सुनुवाइ समितिले प्रत्येक दिन चार चार जनाका दरले सुनुवाइ गर्ने भएको छ । प्रस्तावित राजदूतमाथि विभिन्न विषयसँग जोडेर नौवटा उजुरी परेका छन् । सरकारले परराष्ट्र सेवाका आठ र राजनीतिक पृष्ठभूमि भएका परराष्ट्र सेवा बाहिरका १४ गरी २२ जनाको नाम राजदूतको लागि प्रस्ताव गरेको छ ।"
अनशनकारी विद्यार्थी बेहोस,काठमाडौंः नेपाल विद्यार्थी संघको महाधिवेशन विधिवत् रूपमा हुनुपर्ने र विभिन्न जिल्ला तथा क्याम्पसमा भएका फर्जी प्रतिनिधिहरू बहिष्कार हुनुपर्ने माग गर्दै नेपाली कांगे्रस केन्द्रीय कार्यालयमा अनशन बसेका विद्यार्थी नेताहरू गणेश सापकोटा र रत्नहरि ढुंगेल बेहोस भएका छन् । गत शनिबारदेखि आमरण अनशन बसेका उनीहरू बेहोस भएपछि चिकित्सक लगरे स्वास्थ्य उपचार गरिएको संघका केन्द्रीय सदस्य बलदेव तिमल्सिनाले बताए । यसैबीच नेविसंघको महाधिवेशन गराउन पार्टीद्वारा गठित निर्देशक समितिका संयोजक प्रकाशशरण महत र सदस्य प्रदीप पौडेलले अनशनस्थल पुगेर दुवैलाई अनशन स्थगित गर्न आग्रह गरेका छन् । नेताहरूले जिल्ला र क्याम्पसमा विधिवत् अधिवेशन नभई त्यत्तिकै गठन गरिएका समिति र फर्जी प्रतिनिधि खारेज हुनुपर्ने अनशनकारीको माग सम्बोधन गर्न नसकिने बरु अन्य मागमा चाहिँ लचक हुनसक्ने बताएका थिए । अनशनकारीहरूले भने आफ्ना माग पूरा नभए अनशन नरोकिने बताएका थिए । संघका पूर्वअध्यक्ष एनपी साउद र पूर्वमहामन्त्री चन्द्र भण्डारीले पनि अनशनस्थलमा पुगेर विद्यार्थीको अवस्थबारे जानकारी लिएका छन् । संघको महाविधेशन आगामी २३ गतेदेखि राजधानीमा हुने कार्यक्रम तय गरिएको छ ।
प्रधानमन्त्री बन्न प्रचण्डले भरेको फारम यस्तो छ,"काठमाडौँः प्रधानमन्त्रीका उम्मेदवारले भर्नुपर्ने फारम कस्तो होला ? सबैलाई जिज्ञासा हुुन्छ । विद्यालय, विश्वविद्यालय र कुनै जागिरका लागि भरिने फारम भन्दा धेरै फरक प्रधानमन्त्रीका उम्मेदवारको समेत हुँदैन । एफोर साइजको कागजमा प्रधानमन्त्रीका उम्मेवारले फारम भर्ने गरेका छन्। मंगलबार नेकपा (माओवादी केन्द्र)का नेता पुष्पकमल दाहाल प्रचण्डले प्रधानमन्त्रीका लागि भरेको फारम बिहान ११ः २५ बजे व्यवस्थापिका संसद सचिवालयमा दर्ता भएको छ । फर्ममा व्यवस्थापिका संसदको सदस्यको नाम लेख्ने ठाउँमा पुष्पकमल दाहाल अटाए पनि प्रचण्ड शब्दलाई संकेत गरेर अलिमाथि लेखिएको छ । प्रधानमन्त्रीका उम्मेदवार प्रचण्डले उमेर, लिंग, ठेगाना प्रष्ट लेखेका छन् तर माता पिता लेख्नुपर्ने ठाउँमा पिताको मात्र नाम लेखेका छन् । हेर्नुहोस् प्रधानमन्त्रीका उम्मेदवार प्रचण्डले भरेको फारम:"
एमालेबाट प्रधानमन्त्रीको उम्मेदवार नेम्बाङ,"काठमाडौंः प्रधानमन्त्री निर्वाचनमा एमालेले उम्मेदवारी दिने तयारी गरेको छ । नेपाली कांग्रेस र माओवादी केन्द्रको गठबन्धनका पक्षमा संसद्मा करिब दुई तिहाइ निकट मत देखिए पनि सो पार्टीले उम्मेदवारी दिन लागेको हो । एमालेसहितको गठबन्धनले दिने उम्मेदवारीले दाहाललाई प्रधानमन्त्री बन्नबाट रोक्ने स्थिति छैन । प्रधानमन्त्री निर्वाचनमा आफ्ना धारणा देशभरि पुर्याउने अवसर सदुपयोग गर्न उम्मेदवारी दिने नेताहरूले बताएका छन् । बुधबार हुने निर्वाचनमा अहिलेसम्म पार्टीका संसदीय दलका उपनेता एवं पूर्वसभामुख सुवास नेम्बाङको नाम अगाडि छ । उम्मेदवारका चर्चामा उपाध्यक्ष वामदेव गौतम र माले महासचिव सीपी मैनालीको नामसमेत चर्चामा आइरहेको छ । मैनाली ओली सरकारका उपप्रधानमन्त्री हुन् । स्रोतका अनुसार गौतमलाई उम्मेदवार बन्नका लागि अध्यक्ष ओलीले प्रस्ताव गरेका थिए । ओलीको सो प्रस्ताव स्वीकार्दै गौतमले त्यसका लागि आफूलाई संसदीय दलको नेता दिनुपर्ने सर्त राखेका थिए । ओली र गौतमबीच विगतको सहमति कार्यान्वयन हुनुपर्ने दाबी गर्दै गौतमले पार्टी सञ्चालनका लागि गुटका नेता नभएर पार्टीकै नेता ल्याउन चुनौतीसमेत दिएको स्रोतको दाबी छ । केही समयपहिले राष्ट्रिय जनमोर्चाका अध्यक्ष चित्रबहादुर केसीको नामसमेत चर्चामा आएको थियो । मसालले केसीको नाम चर्चाबाट हटाउँदै आफूहरू माओवादी केन्द्रका अध्यक्ष दाहालसँग चुनावी प्रतिस्पर्धा नगर्ने जानकारी ओलीलाई दिएको बालुवाटार स्रोतले बतायो । एमालेका केन्द्रीय सदस्य रवीन्द्र अधिकारीले प्रधानमन्त्रीका लागि नेम्बाङले उम्मेदवारी दिने सार्वजनिक रूपमै स्वीकारेका छन् । राजधानीमा सोमबार आयोजित एक कार्यक्रममा उनले भने, अहिलेका प्रधानमन्त्री पार्टी संसदीय दलको नेता हुन् भने बुधबार हुने प्रधानमन्त्री निर्वाचनका उम्मेदवार संसदीय दलका नेताएवं पूर्व सभामुख सुवास नेम्बाङ हुन् ।' एमालेले प्रधानमन्त्रीको उम्मेदवारमा कसलाई प्रस्ताव गर्ने भन्नेबारेमा आधिकारिक रूपमा कुनै निर्णय गरेको छैन । यद्यपि प्रधानमन्त्री ओली, संसदीय दलका उपनेता नेम्बाङ, कानुनमन्त्री अग्नि खरेलबीच नेम्बाङ, गौतम र मैनालीमध्ये कसैलाई उमेदवार बनाउनेबारे छलफल भइरहेको एमाले केन्द्रीय सदस्य सूर्य थापाले बताए । उनले भने, गौतम र सुवास नेम्बाङ तथा नेकपा मालेका महासचिव मैनालीमध्ये एक प्रधानमन्त्रीको उम्मेदवार हुने पक्का छ । ' संसदमा १७२ जना सांसद रहेको पार्टीले पाँच सिट रहेको मालेका महासचिव मैनालीलाई उम्मेदवार उठाउनुपर्ने कारण स्पष्ट गर्न माग गर्दा एक नेताले भने, केपी ओली सरकारलाई अन्तिमसम्म साथ दिनु, मैनाली एमालेको संस्थापक नेता हुनु, साना दललाई महत्व दिएको सन्देश आमजनताबीच पुर्याउनु, कम्युनिस्ट एकताका लागि एमाले प्रतिबद्ध रहेको अनुभूति कार्यकर्तामा पुर्याउनु हो ।' एमाले सचिव एवं प्रचार विभाग प्रमुख योगेश भट्टराईले प्रधानमन्त्रीमा पार्टीबाट कसलाई उम्मेदवारी दिने भने निर्णय हुन बाँकी रहेको बताए । संसदीय दलका प्रमुख सचेतक भानुभक्त ढकालले पार्टी स्थायी समितिको बैठक बसेर वा शीर्ष नेताहरू छलफल गरेर प्रधानमन्त्रीको उम्मेदवारको टुंगो लगाउने जानकारी दिए ।"
"गठबन्धनसँग तीन बुँदे सहमति, मधेस आन्दोलन टुंगियो","काठमाडौं : प्रधानमन्त्रीको निर्वाचनअघि नै मधेसका माग र मुद्दा सम्बोधन गर्ने बारेमा कांग्रेस, माओवादी र मधेसी मोर्चासहितको गठबन्धनबीच तीनबुँदे सहमति भएको छ। तीनै पक्षका शीर्ष नेताहरुबीच मंगलबार बिहान भएको छलफलपछि सहमति भएको हो। प्रधानमन्त्रीका लागि नेकपा माओवादी केन्द्रका अध्यक्ष पुष्पकमल दाहाल प्रचण्डले उम्मेदवारी दर्ता गर्नुअघि नै सहमति गर्न कांग्रेस र माओवादी सफल भएका छन्। सहमतिपछि मात्र प्रचण्डको उम्मेदवारीमा मोर्चाले समर्थन जनाएको छ। मधेस तथा आदिवासी जनजातीले राखेका मागहरुलाई सम्बोधन गर्नका लागि संविधान संशोधन गर्नेलगायतका विषयमा सहमति भएको छ। मोर्चाका नेता लक्ष्मर्णलाल कर्णले तीनबुँदे सहमति भएको र गठबन्धनले नयाँ सरकार गठनमा सघाउने बताए। मधेस आन्दोलनका क्रममा भएका घट्नाहरुको बारेमा छानबिन गर्न न्यायीक जाँचबुझ आयोग गठन गर्ने, मधेस आन्दोलनका क्रममा लगाइएका मुद्दाहरु फिर्ता लिने र प्रदेशको सिमांकनलगायतका विषयलाई संविधान संशोधन गर्ने सहमति भएको छ। यो सहमतिपछि मधेसी मोर्चासहितको गठबन्धनले प्रधानमन्त्रीमा प्रचण्डलाई मत हाल्ने भएको छ। यो सहमतिपछि झन्डै एक वर्ष लामो मधेस आन्दोलन पनि टुंगिएको छ। संविधान जारी नहुँदै मधेसी दलहरुले संविधानसभा छोडेर सिमांकनलगायतका विषयलाई अघि सारेर आन्दोलन गर्दै आएका थिए। बुधबार प्रधानमन्त्रीको मतदान भएकोले त्यसअघि नै मधेससँग सहमति गरेर मधेसीसहितको गठबन्धनको मत आफ्नो पक्षमा पार्न कांग्रेस र माओवादी आइतबारदेखि नै आन्तरिक छलफल र गृहकार्यमा क्रियाशिल भएका थिए। बैठकमा कांग्रेसका सभापति शेरबहादुर देउवा, माओवादी केन्द्रका अध्यक्ष पुष्पकमल दाहाल र मोर्चाबाट महन्थ ठाकूरलगायतका नेताहरु सहभागी थिए। मधेसी मोर्चासहितको गठबन्धनले प्रधानमन्त्रीको चुनावअघि नै मधेस मागलाई सम्बोधन गर्ने बारेमा राजनीतिक तहमा सहमति हुनुपर्ने भन्दै दबाब दिएपछि कांग्रेस र माओवादी सहमतिको कसरतमा जुटेका हुन् ।"
