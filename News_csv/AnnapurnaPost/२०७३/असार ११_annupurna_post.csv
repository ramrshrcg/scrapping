शीर्षक,विवरण
सञ्चारमन्त्रीको प्रश्नः संसद कांग्रेसको पेवा हो ?,"काठमाडौँः सरकारका प्रवक्ता समेत सूचना तथा सञ्चारमन्त्री शेरधन राईले दलहरुबीच राष्ट्रिय सहमति बने सरकारको नेतृत्वका लागि आफूहरु खुल्ला रहेको स्पष्ट पारेका छन् । यो सरकारको नेतृत्व बाहेक राष्ट्रिय सहमति हुन सक्दैन भनेर हामीले भनेका छैनौँ, रिपोर्टर्स क्लब नेपालले शनिवार गरेको साक्षात्कारमा उनले भने, राष्ट्रिय सहमतिको आधार खडा गरे जसले नेतृत्व गरे पनि हुन्छ । हामी बाधक बन्दैनौँ । मन्त्री राईले संविधानको कार्यान्वयन, भूकम्पपछिको पुनर्निर्माण, निर्वाचन, समृद्धि लगायतका विषयहरु राष्ट्रिय सहमतिको आधार हुन सक्ने भन्दै ति विषयमा सहमति भए सरकारको नेतृत्वका लागि खुल्ला भएको बताए । कुनै मान्छेले सपमना देख्दैमा, कसैलाई लोभ लाग्दैमा सरकार फेरबदल हुँदैन । मुल कुरा सहमतिको आधार हो, आधार विनाको सहमतिको अर्थ छैन, उनले भने, संसदीय सुनवाई समिति निर्माणमा दलहरुवीच जसरी सहमति भयो त्यही सहमतिको जगमा टेकेर सहमति गर्न सकिन्छ । मन्त्री राईले राष्ट्रिय सहमति मुलुकको आवश्यकता भएको भन्दै मुलुकको समृद्धि, स्थिरता, संविधानको कार्यान्वयनको लागि प्रमुख दलहरु एक ठाँउमा उभिनैपर्नेमा जोड दिए । भूकम्पपीडितलाई आफूहरुले थोरै किस्तामा रकम दिऊँ भन्दाभन्दै कांग्रेस नेतृत्वको सरकारले चार किस्तामा रकम दिने गरी कार्यविधि बनाएकोमा वर्तमान सरकारले त्यसलाई घटाएर तीन किस्तामा ल्याएको उल्लेख गर्दै प्राधिकरणले काम थालेर रकम उपलब्ध गराइरहेको बेला एकमुष्ट दुई लाख दिने माग राख्ने कांग्रेस अहिलेसम्म कहाँ थियो ? भनि प्रश्न गरे । संसद काग्रेसको पेवा हो र ? प्रधानमन्त्रीले संसदमार्फत जनतालाई जानकारी दिन नपाउने ? विपक्षी भएर जे मन लाग्यो त्यो विषय उठाउन मिल्दैन, मन्त्री राईले भने, राष्ट्रिय समस्या समाधान गरेर चुनाव गर्नुपर्ने बेलामा नाजायज माग राखेर संसद अवरुद्ध गर्नु जिम्मेवार प्रतिपक्षको भूमिका होइन । संसदमा कांग्रेसको रचनात्मक प्रतिपक्षको भूमिका नभएको बताउँदै उनले पुनर्निर्माणमा प्रधानमन्त्रीलाई बोल्नै नदिएको आपत्ति प्रकट गरे । उनले मधेसी मोर्चाले सात बुँदे मागलाई पूर्वसर्तको रुपमा अडान राखे वार्ता हुन नसक्ने स्पष्ट पार्दै बार्ता सरकारको कारणले भन्दा पनि मोर्चाकै आन्तरिक तयारी नपुगेकोले हुन नसकेको दावी गरे । सातबुँदे माग अनुसारको संविधानको पुनर्लेखन सम्भव छैन । यो थाहा हुँदा हुँदै यो बुँदालाई किन पूर्व सर्तको रुपमा राख्यो ?, उनको प्रश्न थियो, यस्तो अडान राखुन्जेल वार्ता हुन सक्दैन । सरकारले संविधानलाई दराजमा राखेर वार्ता गर्दैन । वार्ता गरेर संविधान संशोधनमार्फत समाधान गर्ने हो भने सरकार लचिलो छ । उनले सरकार छिटो समस्या समाधान गरेर संविधान कार्यान्वयनको लागि हतारमा रहेको भन्दै यसका लागि सरकारले मधेसी मोर्चासँग अनौपचारिक रुपमा कुराकानी गरिरहेको जानकारी दिए । प्रयाप्त समय लिएर मुद्दाहरुको निक्र्यौल गरौँ, मन्त्री राईले भने, त्यसपछि वार्ता गरी सहमति गरेर संशोधन प्रक्रियाबाट अघि बढौँ । यसका लागि सरकार तयार छ ।"
जनताको तपस्यालाई राजनीतिक दलले बिर्सनु हुँदैनः यादव,"काठमाडौँ: पूर्वराष्ट्रपति डा रामवरण यादवले संविधान कार्यान्वयनका लागि सबै दल एकजुट हुनुपर्ने बताएका छन् । विद्यार्थी सम्मान कार्यक्रममा बोल्दै पूर्व राष्ट्रपति यादवले नेपाली जनताको ठूलो त्याग र तपस्याबाट संविधान निर्माण भएको भन्दै यसलाई कार्यान्वयन गर्न प्रमुख दलले जनताको तपस्या बिर्सनु नहुने बताए । यादवले भने, सबैलाई समेट्नेखालको संविधान ल्याउन सफल भएका छौँ, यो जनताको ठूलो बलिदानबाट आएको छ, संविधानको सफल कार्यान्वयन गरेर लागू गर्न दलहरु एकजुट भएर जनताको तपस्यालाई बिर्सनु हुँदैन ।' डा यादवले संविधान कार्यान्वयन गर्दा हिमाल, पहाड र तराईलाई समेट्नुपर्ने बताए । उनले जुनसुकै विषय पढे पनि राम्रो हुने बताउँदै यो वा त्यो विषयभन्दा देशको सेवा गर्ने शिक्षा आवश्यक रहेको समेत बताए । कार्यक्रममा नेपाली काँग्रेस काठमाडौँ क्षेत्र नं ६ का सांसद भीमसेनदास प्रधानले मुलुकमा विकास गराउनका लागि व्यवहारमुखी शिक्षा आवश्यक रहेको स्पष्ट पारे । प्रधानले रोजगारमुखी शिक्षा अहिलेको आवश्यकता रहेको बताए । त्रिभुवन विश्वविद्यालयका पूर्व उपकुलपति प्राध्यापक केदारभक्त माथेमाले अनलाइनलाई नेपालको शिक्षा क्षेत्रमा महत्वपूर्ण भूमिका खेल्न आग्रह गरे । नेपाली कांग्रेस काठमाडौँ क्षेत्र नं ६ का क्षेत्रीय सभापति श्यामकृष्ण खड्गीले २१औँ शताब्दीमा अनलाइनको ठूलो महत्व रहेको भन्दै सही र सत्य सूचना प्रवाह गर्न आग्रह गरे । कार्यक्रमका अध्यक्ष सुशील भट्ट, सल्लाहकार मुकुन्द रिजाल, कुन्दन काफ्लेलगायतले मुलुकको शैक्षिक, राजनीतिकलगायतका क्षेत्रमा अनलाइनले महत्वपूर्ण भूमिका खेल्ने विश्वास व्यक्त गरे । कार्यक्रममा पूर्व राष्ट्रपति यादवले तारकेश्वर नगरपालिकाका माविबाट प्रवेशिका परीक्षामा सम्मिलित भई उत्कृष्ट अङ्क हासिल गर्ने विद्यार्थीको सम्मान गरे। रासस"
"सरकाले जनतालाई हँसायो, राहत दिएन","भक्तपुरः नेपाली कांग्रेसका नेता डा प्रकाश शरण महतले वर्तमान सरकारले भूकम्पपिडितका नाममा राहत दिने भन्दा पनि कार्यकता पोस्नतर्फ लागेको आरोप लगाएका छन् । रफत सञ्चार क्लबले गरेको साक्षतकार कार्यक्रममा उनले प्राधिकरणले काम नगरेको अवस्थामा सरकारले आफ्ना कार्यकर्ता भरणपोषणमा लागेको आरोप लगाउँदै पीडितका सवालमा प्रधानमन्त्रीले जेठसम्म छानो दिने भनाइ उखान टुक्का र मनोरञ्जनमै सीमित बनेको बताए । उनले सरकारले भूकम्पपीडितका हकमा जतिसक्दो छिटो बासको बन्दोबस्ती गर्ने प्रतिबद्धता संसदमा पेश गर्दैन, तबसम्म कांग्रेसले संसद अवरुद्ध गर्दै पीडितका पक्षमा उभिने बताए । महतले प्राधिकरणको बिधानमै अध्यक्ष प्रधानमन्त्री र उपाध्यक्षमा प्रमुख प्रतिपक्ष रहने भएता पनि हालसम्म कुनै बैठक नगरेको भन्दै कांग्रेसको बिरोधपश्चात पहिलो बैठक बसेको बताए । प्रचन्डले कांग्रेसलाई समर्थन गर्ने जनाएपनि पछि परिवर्तन भएकै कारण तत्काल सरकार परिवर्तन नभएको भन्दै हालसम्म नेपाली कांग्रेसँग बहुमत नभएकै कारण वर्तमान सरकार टिकेको बताए । कुटनीतिकपक्षमा पूर्णरुपमा असफल रहेको वर्तमान सरकारको काम र ब्यवहार हेरे पुग्ने भन्दै उनले वर्तमान सरकारको नेतृत्वले काम भन्दा पनि नेपालीलाई मनोरञ्जन प्रदान गरेको आरोप लगाए । कांग्रेसमा पछिल्लो समय गट उपगुटको राजनीति मौलाएको बिषय हल्ला मात्र भएको उनको भनाइ छ ।"
"कि जेल जान्छौं, कि त युद्ध थाल्छौं","काठमाडौंः नेकपा नेकपा माओवादी केन्द्रका नेता देब गुरुङ्गले जनयुद्धसम्बन्धी मुद्दालाई सम्बोधन नगरे आफूहरुसँग जेल जाने र युद्धमा होमिने दुईमात्र विकल्प रहेको बताएका छन् । शनिबार दिउँसो रिर्पोर्टस क्लबमा बोल्दै नेता गुरुङले अहिले सरकार परिवर्तन भन्दा पनि बृहत्त् शान्ति सम्झौतासँग जोडिएका मुद्दाहरु संबोधन हुन्छन कि हुँदैनन भन्ने प्रश्न मुल भएको बताए । अहिले सरकार परिवर्तन मात्रै नभई शान्ति सम्झौता, संविधान कार्यान्वयन र निर्वाचन लगायतका विषयमा प्याकेजमै सहमति गर्नुपर्छ, उनले भने, नौ बुँदे सहमति सरकारले कार्यान्वयन गर्छ भने सरकार परिवर्तन गर्नुपर्दैन । हाम्रो कुरा निरपेक्षरुपमा सरकार परिवर्तनसँग छैन । विगतका मुद्दा कार्यान्वयनसँग छ । गुरुङ्गले आफूहरु एमाले सरकारले नै यी मुद्दा सम्बोधन गरोस भन्ने पक्षमा रहेको बताउँदै गर्न नसके सरकारको विकल्प खोज्ने बताए । गुरुङ्गले मुद्दामा सहमति जसको नेतृत्वमा पनि सरकार गठन गर्न सकिने बताए । १२ बुँदे र विस्तृत शान्ति सम्झौतालाई अदालतले स्वामित्व ग्रहण गर्न नसक्दा अहिलेको समस्या आएको हो, उनले भने, द्धन्दकालिन घटनाका मुद्दा सम्बोधन नगरे आफूहरुसँग जेल जाने वा फेरि यूद्धमा जाने बाहेकको विकल्प नभएको चेतावनी दिन्छु । गुरुङ्गले मधेसको अधिकांश माग जायज भएकोले त्यसलाई संवाद र सहमतिको बाटोबाट हल गर्नुपर्ने भन्दै मुलुकको समस्या समाधान अल्पमत र बहुमतको बाटोबाट हुन नसक्ने ठोकुवा गरे ।"
