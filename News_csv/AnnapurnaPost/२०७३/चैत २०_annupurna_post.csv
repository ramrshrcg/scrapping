शीर्षक,विवरण
सीमा विवाद,"सीमा क्षेत्रका नागरिक सीमा संरक्षक पनि मानिन्छन् । उनीहरूको सामान्य र सामाजिक जीवन निर्वाहमा सीमापारिका वासिन्दासँगको सौहार्दपूर्ण सम्बन्ध त्यत्तिकै आवश्यक हुन्छ । तर सीमा विवाद छिमेकी मुलुकबीच नै हुने हुनाले त्यसको प्रत्यक्ष प्रभाव सीमा वारिपारिकै नागरिकको जीवनमा पर्न जान्छ । त्यो तनावले उनीहरूको सामाजिक सम्बन्धमा समेत प्रतिकूल असर पार्न जान्छ । हालै सीमावर्ती कञ्चनपुरमा भारत र नेपालतर्फका वासिन्दाबीच भिडन्तको स्थिति बन्न पुग्यो, सीमा विवादलाई लिएर । तर त्यसलाई शान्तिपूर्ण तरिकाले सम्बोधन गर्न दुई पक्षका निशस्त्र नागरिकलाई सम्झाइबुझाइ गर्नुको साटो सशस्त्र सुरक्षा बलले बन्दुकको सहारा लियो । एक नेपालीको ज्यान गयो । त्यसका कारण नेपाली पक्षमा सशस्त्र सुरक्षा बल र भारतप्रतिको धारणा नकारात्मक बन्न गएको छ । सशस्त्र सुरक्षा बलका तर्फबाट भएको र नेपालीको ज्यान गएको यो पहिलो घटना हैन । भारतले 'दुःख' प्रकट गर्नुबाहेक सशस्त्र सुरक्षा बललाई मानवीय बनाउने या नेपालप्रति, अझ नेपाली सीमा अतिक्रमण गरी नेपालभित्रै नेपालीलाई आतंकित गरिने छैन भन्ने खालका कुनै आश्वासन दिएको छैन । उसको तर्फबाट मारिएका नेपाली परिवारप्रति पनि भारत संवेदनशील देखिएको छैन । सरकारदेखि प्रतिपक्षका कुनै राजनीतिक दलले यो विषयलाई गम्भीरताका साथ उठाएका छैनन् । यसको जरोमा सीमा विवाद छ । जंगे 'पिलर' हरू हटाइने गरेका छन् । सशस्त्र सीमा बलले एकतर्फी रूपमा कतै रुखलाई, कतै अन्य चिनोलाई नै अन्तर्राष्ट्रिय सीमा भन्दै त्यसमा आफ्नो निगरानी बढाएका छन् । फलतः नेपालीका घर र जग्गा 'भारत' मा परेको दाबी उनीहरूले गर्न थालेका छन् । सुस्ता, कालापानीलगायतका सीमा विवाद यसरी थाती रहँदा सीमावर्ती क्षेत्रमा तनाव बढ्नेछ । आपसी सौहार्दता र सद्भावका साथ सीमाका दुईतर्फ अमनचयनको अपेक्षाविपरीत तनाव बढ्दा त्यसले दुवैतिरका सम्बन्धमा कटुता ल्याउनेछ, त्यसका दूरगामी परिणाम हुनेछन् । त्यसको प्रारम्भिक संकेत अहिले बर्दियाको सीमावर्ती गाउँहरूमा देखा पर्न थालेको छ । भारतीय पक्ष, खासगरी सशस्त्र सीमा बलको व्यवहारबाट क्रूद्ध र आफ्नो भूभाग गुम्ने खतरा भोगेका त्यस क्षेत्रका युवायुवतीले सैन्य तालिमको माग गरेका छन् । त्यो माग कति जायज या नाजायाज छ, त्यो एउटा पक्ष हो, तर किन त्यो आक्रोश संगठित हुँदै, चुलिँदै छ, त्यसबारे समयमा दुई मुलुकका सरकारहरूको ध्यान पुगेन भने परिस्थिति विस्फोटक बन्न सक्छ भोलिका दिनमा । भारत सरकारले सशस्त्र सीमा बललाई 'मानवीयकरण' गर्न भारत तयार हुनु आवश्यक छ नै । साथै सबै सीमा विवाद एउटा निश्चित समयभित्र गर्न र त्यसको लागि पर्याप्त वैज्ञानिक र अन्य आधारलाई स्वीकारी तिनीहरूको समुचित समाधान गर्न दुवै सरकारले इमानदार सक्रियता देखाउनु त्यत्तिकै आवश्यक छ । सीमा क्षेत्रको तनावको असर त्यहाँ मात्र सीमित रहन्छ भन्ने सोच र त्यसप्रतिको उदासीनता प्रत्युत्पादक सावित हुन सक्छ अक्सर ।"
केन्द्र विवादले गाउँपालिका कार्यान्वयनमा आउन सकेन,"म्याग्दी: म्याग्दीको रघुगङ्गा भेगका आठ गाविसलाई समावेश गरिएको रघुगङ्गा गाउँपालिकाको केन्द्र विवादले तीन साता बितिसक्दा पनि गाउँपालिका औपचारिकता पाउन सकेको छैन । यस गाउँपालिकामा समावेश अधिकांश साबिकका गाविसमा वडा कार्यालयसमेत स्थापना हुन नसकेको भगवतीका अगुवा रिम कटुवालले बताए। सरकारले राजपत्रमा रघुगङ्गा गाउँपालिकाको केन्द्र पाखापानी तोके पनि त्यस गाउँपालिकामा समावेश पाँच गाविसका बहुसङ्ख्यक जनतालाई अपायक पर्ने देखिएपछि गाउँपालिका कार्यान्वयन कठिन भएको हो । पिप्ले, भगवती, बेगखोला क्षेत्रका बासिन्दाले यथास्थितिमा निर्वाचन गर्न नदिने भन्दै निर्वाचन बहिष्कार अभियान नै चलाएका छन् भने वडा कार्यालयसमेत सञ्चालनमा नआउँदा सर्वसाधारण समस्यामा परेका छन् । भौगोलिक विकटताका कारण गाउँपालिकामा समावेश आठ गाविस झीँ, पाखापानी, कुइनेमङ्गले, चिमखोला, दग्नाम, पिप्ले, भगवती र बेगखोलाका नागरिकलाई एउटै केन्द्रबाट सेवासुविधा लिन अपायक देखिएपछि त्यस क्षेत्रका सरोकारवालाले गाउँपालिका थप गरी विवाद समाधान गर्न माग गरेका छन् । साबिकका आठवटा गाविसमा रहेका क्रियाशील राजनीतिक दल, जिल्लास्थित राजनीतिक दलमा प्रतिनिधित्व गर्ने अगुवा नेता र सरोकारवालाको हालै बेनीमा भएको छलफलबाट उनीहरुले रघुगङ्गा खोलावारि र पारिका बस्तीलाई पायक पर्ने गरी दुईवटा गाउँपालिका माग गर्ने निर्णयसमेत गरेका छन् । भूबनोट र विकटताको कारण नागरिकलाई सेवासुविधा लिन सहज होस् भनेर रघुगङ्गापारिका बेगखोला, भगवती, पिप्ले, दग्नाम र चिमखोला गाविसलाई मौवाफाँट केन्द्र रहनेगरी गाउँपालिका बनाउनुपर्ने र झीँ, पाखापानी र कुइनेमङ्गले गाविसलाई समेटेर पाखापानी केन्द्र रहने गरी अर्को गाउँपालिका बनाउन माग गरिएको छलफलमा सहभागी शिव केसीले बताए। रासस"
पदका लागि हानथाप गरेर देश बन्दैनः ओली,"काभ्रे: नेकपा एमालेका अध्यक्ष तथा पूर्वप्रधानमन्त्री केपी शर्मा ओलीले एमालेले मात्र मुलुक समृद्ध बनाउन सक्ने बताएका छन्। काभ्रेको बनेपामा नवनिर्मित एमाले नगर पार्टी कार्यालय भवन पार्टीका तर्फबाट नगर कमिटीलाई हस्तान्तरण गर्दै अाेलीले देश विकासका लागि एमालेको आवश्यकता रहेको बताए। 'एमालेलाई कुनै पद होइन देश बनाउने जिम्मेवारी दिनुपर्छ,'अाेलीले भने,'हामीले पदकै लागि हानथाप गर्ने हो भने देश कहिल्यै पनि बन्दैन।'समृद्ध नेपालको सम्भावना पत्ता लगाएर त्यसबाट रोजगारीको अवसर सिर्जना गर्नुपर्ने आवश्यकता औँल्याउँदै उनले सम्भावनाको खोजी नगरी वैदेशिक रोजगारीलाई बढावा दिएमा देश विखण्डन हुनसक्ने विचार व्यक्त गरे। कार्यक्रमलाई सम्बोधन गर्दै एमालेका सांसदहरु गोकुल बाँस्कोटा, विदुर सापकोटा तथा टोपबहादुर तामाङले स्थानीय तहको निर्वाचनमा एमालेलाई नै अत्यधिक मतले जिताउनुपर्ने बताएका थिए। रासस"
प्रचण्ड सरकारले फासिवादी आतंक मञ्चन गर्यो : वैद्य,"काठमाडौं : स्थानीय निर्वाचनका लागि पार्टी दर्ता, चुनाव चिन्ह तथा मतदाता नामावलीमा नाम दर्ताको माग गर्दै धर्ना दिने क्रममा पार्टीका शीर्ष नेता पक्राउ परेकोप्रति मोहन वैद्य नेतृत्वको नेपाल कम्युनिस्ट पार्टी (क्रान्तिकारी माओवादी)ले आपत्ति जनाएको छ। पार्टी अध्यक्ष मोहन वैद्यले हस्ताक्षर गरेको विज्ञप्तिमा पार्टी नेतासहित अन्य पार्टीका संयोजक र नेता पक्राउ परेकोप्रति आपत्ति जनएका हुन्। स्थानीय निर्वाचन उपयोग गर्ने क्रममा पार्टी दर्ता, चुनाव चिन्ह तथा मतदाता नामावलीमा नाम दर्ताको विषयलाई लिएर काठमाडौंको निर्वाचन आयोगमा धर्ना कार्यक्रममा संलग्न भएका हाम्रो पार्टीका केन्द्रीय कार्यालय सदस्य तथा देशभक्त जनगणतान्त्रिक मोर्चा नेपालका अध्यक्ष सिपी गजुरेल, केन्द्रीय सदस्य सुरेस श्रेष्ठ, वसन्त वोगटी, कार्यकर्ता किरण नगरकोटी, बालकुमार सुनुवारका साथै नयाँ शक्ति पार्टीका समयोजक तथा पूर्व प्रधानमन्त्री डा वावुराम भट्टराई लगायत ४८ जना भन्दा बढीलाई गिरफ्तार गरी लोकतान्त्रिक गणतन्त्रको धज्जी उडाउँदै वर्तमान सरकार फासिवादी आतंको मंचन गदैंछ, वैद्यले सार्वजनिक गरेको विज्ञप्तिमा भनिएको छ। विज्ञप्तिमा दमन, पक्राउ र मानसिक यातनादिने कार्यप्रति आपत्ति जनाउदै बैद्यले पक्राउ परेका नेतालाई तत्काल रिहा गर्न माग गरेका छन्। यस प्रकारको दमन, धरपकड र मानासिक यातनादिने कार्यप्रति हाम्रो पार्टीको गम्भीर ध्यानाकर्षण भएको छ, विज्ञप्तिमा भनिएको छ, गिरफ्तार गरिएका नेता, कार्यकर्तालाई तत्काल रिहागरी वहाँहरुले उठाएका मागहरु पूरा गरियोस्।"
सूचना लिन गएका प्रहरी ३ घण्टा विप्लवका कार्यकर्ताको कब्जामा,"काठमाडौं : ललितपुरको जाउलाखेलमा शुक्रबार आयोजित एक कार्यक्रममा सूचना संकलन गर्न गएका प्रहरीलाई विप्लव नेतृत्वको नेपाल कम्युनिस्ट पार्टीका कार्यकर्ताले करिब तीन घन्टा नियन्त्रणमा लिएको खुलासा भएको छ । नेकपाद्वारा आयोजित पार्टीको ब्युरोस्तरीय प्रशिक्षण कार्यक्रममा सूचना संकलन गर्न ललितपुर प्रहरी परिसरका दुई र अपराध महाशाखा ललितपुरका तीन गरी पाँच प्रहरी सादा पोसाकमा खटिएका थिए । सूचना संकलन गर्न गएका दुईजना हबल्दार भीमबहादुर खाती र वेद विश्वकर्मा तथा तीन प्रहरी जवान गणेश श्रेष्ठ, सुरेन्द्र खान र स्किन्द्रकुमार महतोलाई नेकपाका कार्यकर्ताले नियन्त्रणमा लिएका थिए । दिउँसो तीन बजे सुरु कार्यक्रममा पुगेका ती प्रहरीलाई नेकपाका कार्यकर्ताले कार्यक्रम नसकिउन्जेल कोठामा थुनेर राखेको ललितपुर प्रहरी परिसरका एक अधिकारीले बताए । जासुसी गर्न आएको भन्दै प्रहरीप्रति नेकपाका कार्यकर्ता आक्रोशित भएका थिए । प्रहरीलाई नियन्त्रणमा लिने नेकपाका कार्यकर्ताको खोजी भइरहेको परिसरका वरिष्ठ अधिकारीले बताए । सूचना लिन जान पाउने प्रहरीको अधिकार हो । प्रहरी थुनेर उनीहरूले ठूलो गल्ती गरेका छन् । प्रहरी थुन्नेको पहिचान भइसकेकाले कारबाही गरिनेछ, प्रहरी अधिकारीले भने । ललितपुर प्रहरी परिसर प्रमुख एसएसपी ठूले राईले घटनाको अनुसन्धान भइरहेको बताए । प्रहरीले नेकपाका गतिविधिमा विशेष निगरानी गर्ने गरेको छ ।"
५५ जिल्लाको मतपत्र छापियो,"काठमाडौं : नयाँ र साना दलले पनि मतपत्रमा आआफ्नो दलको चुनाव चिह्न माग गरिरहेका बेला निर्वाचन आयोगले भने संसद्मा रहेका दललाई मात्र त्यस्तो सुविधा दिएर मतपत्र छपाइको काम अन्तिम चरणमा पुर्याएको छ । स्थानीय तह निर्वाचन ऐनमा संसद्मा रहेका दललाई मात्र दलगत चुनाव चिह्न दिने र अन्यलाई स्वतन्त्र चुनाव चिह्न दिने व्यवस्थाअनुसार मतपत्र छाप्ने काम भइरहेको आयोगले जनाएको छ । बाबुराम भट्टराई संयोजकत्वको नयाँ शक्ति, मोहन वैद्य नेतृत्वको माओवादीको चुनावी मोर्चा देशभक्त गणतान्त्रिक मोर्चालगायत आयोगमा दर्ता भएका अन्य दलले संसद्मा रहेका दललाई मात्र पार्टीको चुनाव चिह्न दिने निर्णय सच्याउनुपर्ने माग गर्दै आएका छन् । निर्वाचन आयुक्त नरेन्द्र दाहालले शनिबारसम्म कम मतदाता भएका ५५ जिल्लाको मतपत्र छपाइको काम सम्पन्न भएको जानकारी दिए । आयोगले अब काठमाडौं, ललितपुर, भक्तपुर, झापा, मोरङ, सुनसरी, कैलाली, कञ्चनपुरलगायत धेरै मतदाता भएका २० जिल्लाको मतपत्र छाप्ने काम अघि बढाउने उनले बताए । 'दुर्गम हिमाली र पहाडी जिल्लाको मतपत्र छाप्ने काम सम्पन्न गरेर अब धेरै मतदाता भएका जिल्लाको काम सुरु गर्दैछौं', उनले भने, 'दुर्गम र पहाडी जिल्लामा मतपत्र ढुवानीमा समय लाग्ने भएकाले ती जिल्लाको मतपत्र पहिलो चरणमा छापिएको हो ।' आयोगले करिब १ करोड ४० लाख मतदाताका लागि १ करोड ५५ लाख मतपत्र छाप्दैछ । केही बिग्रने, च्यातिने र केहीमा दोस्रो चरणको पनि मतदान हुनसक्ने भएकाले १५ लाख बढी मतपत्र छापिने आयोग पदाधिकारी बताउँछन् । आयोगले मतदाता नामावली आइतबार अन्तिम रूप दिने तयारी गरिरहेकाले त्यसपछि मात्र मतदाताको संख्या यकिन भन्न सकिने जानकारी आयोग प्रवक्ता सूर्यप्रसाद शर्माले दिए । आयुक्त दाहालले वैशाख ५ गतेसम्म मतपत्र छाप्ने काम सम्पन्न गरेर वैशाख १५ बाट जिल्लामा पठाउने तयारी भइरहेको बताए । निर्वाचनका लागि आवश्यक अन्य सामग्रीसँगै मतपत्र पनि जिल्ला पठाइने उनले बताए । वैशाख ५ भित्र मतपत्र छाप्ने काम सम्पन्न भए पनि नम्बरिङ र प्याकिङ गर्न थप केही दिन लाग्ने र त्यसपछि दुर्गम र हिमाली जिल्लामा मतपत्र पठाउन सुरु गरिने जानकारी प्रवक्ता शर्माले दिए । आयोगले मतपत्र छाप्ने काम अन्तिम चरणमा पुर्याइरहेका बेला मतपत्रमा आआफ्नो दलको चुनाव चिह्न माग गर्दै नयाँ र साना दलले भने विरोध गरिरहेका छन् । २०७० को संविधानसभा निर्वाचन बहिष्कार गरेको मोहन वैद्य नेतृत्वको माओवादीले पार्टी नेता सीपी गजुरेलको संयोजकत्वमा चुनावी मोर्चा बनाएर स्थानीय तहमा भाग लिने तयारी गरे पनि दलगत चुनाव चिह्न नपाएको भन्दै विरोध जनाएको छ । गजुरेल नेतृत्वको देशभक्त गणतान्त्रिक मोर्चाले विज्ञप्ति प्रकाशित गरी स्थानीय तह निर्वाचन खारेजीको माग गरेको छ । साथै उक्त कानुनका कारण प्रभावित हुन पुगेका अन्य पार्टी एवं संगठनलाई एकजुट भई अगाडि बढ्नसमेत मोर्चाले आह्वान गरेको छ । बाबुराम भट्टराई नेतृत्वको नयाँ शक्तिले दलगत चुनाव चिह्न नपाउने भएपछि आइतबारदेखि विरोध प्रदर्शन गर्ने जनाएको छ । ललितपुरमा शनिबार आयोजित कार्यक्रममा भट्टराईले पुराना पार्टीले नयाँ पार्टीलाई प्रतिस्पर्धामा आउन नदिन रातारात स्थानीय तह ऐन ल्याएको भन्दै त्यसको विरोधमा उत्रन आह्वान गरेका छन् । निर्वाचन आयोगमा दर्ता भएका १० दलले यसअघि नै मोर्चा बनाएर विरोध गर्ने निर्णय गरिसकेका छन् । आयोगका एक उच्च अधिकारीले भने वैशाख ३१ गते निर्धारित निर्वाचनका लागि अब ऐनको प्रावधान सच्याएर अघि बढ्न नसक्ने दाबी गरे । 'मतपत्र यताउति गर्ने हो भने अब वैशाख ३१ गते निर्वाचन सम्भव छैन । आयोगले ऐनको व्यवस्थाअनुसार मतपत्र छापेको कुरा सबै राजनीतिक दलले बुझेका छन् भन्ने हाम्रो विश्वास छ', आयोगका ती अधिकारीले भने ।"
संविधान संशोधनको टुंगो भोलिसम्म लाग्छः प्रधानमन्त्री प्रचण्ड,काठमाडौंः प्रधानमन्त्री पुष्पकमल दाहाल प्रचण्डले संविधान संशोधनको टुंगो भोलिसम्म लाग्ने बताएका छन्। आइतबार बिहान सिंहदरबारमा मधेसी जातीय समन्वय समाजको ज्ञापनपत्र बुझ्दै प्रधानमन्त्री प्रचण्डले संविधान संशोधनका विषयमा आफूहले पहल गरिरहेको र भोलिसम्म यसबारे टुंगो लाग्ने बताएका हुन्। संविधान संशोधनका लागि सत्तापक्षको मात्रै दुई तिहाई नपुग्ने प्रष्टाउँदै प्रधानमन्त्री प्रचण्डले प्रमुख प्रतिपक्ष दल एमालेसँग समेत छलफल गरेर सहमति जुटाउने प्रयास भइरहेको बताए। उनले देशलाई अतिवादमा जान नदिन परिवर्तनकारीहरु मिल्नुको विकल्प नभएको बताए। उनले वैशाख ३१ गते स्थानीय निकायको चुनाव शान्तिपूर्ण वातावरणमा हुने दाबीसमेत गरे। अहिले सिंगो मुलुक निर्वाचनमय भइसकेको बताउँदै प्रधानमन्त्री प्रचण्डले मधेसी मोर्चासँग समेत सहमति बनाएर चुनाव गर्ने प्रयासमा आफू निरन्तर लागि परेको बताए। भेटमा मधेसी जातीय समन्वय समाजले संविधान संशोधन गरेर मात्र चुनावमा जानुपर्ने माग राख्दै प्रधानमन्त्री प्रचण्डलाई ज्ञापनपत्र बुझाएको थियो।
एमाले चुनाव लक्षित सभा गर्ने,"विराटनगर : एमालेले मोरङको क्षेत्र नम्बर ७ मा चुनाव लक्षित आमसभा गर्ने भएको छ । शीर्ष नेताको उपस्थितिमा गरिने सभाको तयारी थालिएको एमालेले जनाएको छ । पार्टीको पहिलो क्षेत्रीय बैठकले क्षेत्र नम्बर ७ स्थित बुढीगंगा गाउँपालिका अन्तर्गतको हात्तीमुडामा चैत ३१ गते र वैशाख ९ गते विराटनगर केन्द्रित सभा गर्ने निर्णय गरेको हो । एमाले मोरङका सचिवालय सदस्य एवं क्षेत्र नम्बर ७ का इन्चार्ज पर्शुराम बस्नेतले बुढीगंगा र विराटनगर भित्र पर्ने क्षेत्र नम्बर ७ का विभिन्न स्थानलाई लक्षित गरेर क्षेत्रीय स्तरको सभा गर्ने निर्णय भएको बताए । मुलुकलाई निर्वाचनमय र निर्वाचनलाई एमालेमय बनाउने उदेश्यका साथ मोरङका ठाउँ ठाउँमा एमालेले चुनावी सभा गर्ने जानकारी उनले दिए । मुलुकलाई चुनावमय र चुनावलाई एमालेमय बनाउनु पर्छ भन्ने हाम्रो उद्देश्य हो, बस्नेतले भने, त्यही अनुरुप हामी अघि बढिरहेका छौं । युवा संघ नेपालका केन्द्रीय सचिव समेत रहेका बस्नेतका अनुसार चैत २५ गते भित्र ७ नम्बर क्षेत्र अन्तर्गतका सम्पूर्ण गाउँपालिका, नगरका वडा, मर्ज भएका वडाहरुका कमिटी गठन र पुर्नगठन गरिने सम्पन्न गरिने भएको छ ।"
निर्वाचन आयोगबाट बाबुराम भट्टराईसहित नयाँ शक्तिका नेता पक्राउ,"काठमाडौः नयाँ शक्ति पार्टीका संयोजक बाबुराम भट्टराई, हिसिला यमीलगायतका नेता पक्राउ परेका छन् । निर्वाचन आयोग घेराउ गर्न पुगेका नयाँ शक्ति नेपालका संयोजक भट्टराईसहित नेता कार्यकर्ता प्रहरीले पक्राउ परेका हुन् । दलीय चुनाव चिन्ह माग गर्दै नयाँ शक्तिसहित ६४ दलले निर्वाचन आयोगमा धर्ना दिनेक्रममा प्रहरीले नेतालाई पक्राउ गरेको हो । नाराजुलससहित निर्वाचन आयोगको कार्यालय बहादुरभवनतर्फ अघि बढेका भट्टराईसहितका नेतालाई प्रहरीले पक्राउ गरेको हो । बहादुर भवन नजिकैबाट भट्टराईसहित ५० जना पक्राउ गरेकाे प्रहरीले जनाएको छ । यसैबीच वैद्य माओवादीका उपाध्यक्ष सिपी गजुरेललाई प्रहरीले पक्राउ गरेको छ । उत्तेजित भएको भीडले प्रधानमन्त्री पुष्पकमल दाहाल प्रचण्डको राजीनामासमेत माग गरेका छन् । प्रहरी दमन मुर्दावाद, चुनाव चिन्ह पाउनै पर्छ, तीन दलीय सिन्डिकेट खारेज गरलगायतका नारा लगाएका छन्। नयाँ शक्तिसहितका साना दलहरुले आसन्न चुनावमा निर्वाचन आयोगले संसदमा प्रतिनिधित्व नगर्ने दललाई चुनाव चिन्ह नदिएपछि निर्वाचन आयोग घेराउ गर्न गएका हुन् । आयोगले संसदमा नरहेका दललाई स्वतन्त्र उम्मेद्वारका रुपमा चुनाव चिन्ह प्रदान गर्ने निर्णय गरेको छ ।"
