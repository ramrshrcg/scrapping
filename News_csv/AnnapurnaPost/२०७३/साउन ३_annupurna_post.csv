शीर्षक,विवरण
संवैधानिक संकट र वकिलहरुको,"नेपालमा कुनै न कुनै किसिमको संकट विद्यमान छ, विगत केही वर्षयता, खासगरी संक्रमणीय राजनीतिमा । राजनीतिक अस्थिरता, परिचालित राजनीति र नेता, ओरालोलाग्दो अर्थतन्त्र आदि यो अवधिमा मुलुकका भोगाइ हुन् । तर हरेक संकट अघिल्लोभन्दा बढी गम्भीर देखिनु अनि नेतृत्वको हैसियत तथा उनीहरूमाथि जनताको विश्वास न्यून बन्दै जानु मुलुकको लागि शुभसंकेत छैन । विगतका सञ्चित राजनीतिक संकटसँगै अहिले संवैधानिक संकट थपिएको छ । माओवादीले आफूसमेत रहेको सत्ता गठबन्धनबाट समर्थन फिर्ता लिँदै पुष्पकमल दाहाल स्वयं प्रधानमन्त्री वा दाबेदार बनेपछि अब मुलुकको नजर संसद् र राजनीतिक नेतृत्वमा मात्र हैन, मुलुकका तीन महत्त्वपूर्ण पदमा आसीन नेतृत्व (संयोगले सबैमा महिला छन्) दौडिन थालेको छ । अबका दिनमा विवाद र संवैधानिक संकटको सम्बोधन गर्न सभामुख ओनसरी घर्तीसँगै राष्ट्राध्यक्ष विद्यादेवी भण्डारी र अन्तिम चरणतिर प्रधानन्यायाधीश सुशील कार्कीको समेत भूमिका हुनेछ । विवेक, कानुन, नैतिकता, धर्म, संविधान, परम्परा या पूर्वदृष्टान्त यी सबैप्रति सन्तुलित सम्मान कसरी देखाउलान् निर्णयका क्रममा, त्यो पनि महत्त्वपूर्ण हुनेछ । संवैधानिक संकटलाई संविधानमार्फत कसरी सम्बोधन गर्ने ? त्यसको लागि सम्बन्धित नेतृत्वमा संविधान र कानुन, त्यससम्बन्धी नजिर र पूर्व दृष्टान्तहरूबारे उनीहरूले जानकारी राख्नु जरुरी छ । त्यस अर्थमा प्रधानमन्त्री र राष्ट्रपति, सभामुख अनि वैकल्पिक सरकारको अभ्यासमा लागेका माओवादी र नेपाली कांग्रेसले समेत संविधानका ज्ञाताहरूसँग परामर्श थालेका छन् या थाल्नेछन् । त्यसैले यसमा अधिवक्ता या कानुनका व्याख्याताहरूले धर्म नछोडी अर्थात् उनीहरूले दलको कोट लगाएर हैन कि एउटा सुसूचित विज्ञका रूपमा कानुनको अक्षर र आशयको व्याख्या गरिदिए भने संवैधानिक संकटलाई सम्बोधन गर्न बढी सहज हुने थियो । तर दुर्भाग्य, अधिकांश कानुनविद्हरूले दलकै कोट लगाएको देखिएको छ, परामर्शको यो प्रारम्भिक चरणमा । सदनभित्रबाट संविधान र संविधानवादका मूल्यमाथि आयात पुगेका अनेकौँ उदाहरण छन् । अहिले ओली सरकारविरुद्ध अविश्वासको प्रस्ताव दर्ता भएको अवस्थामा राजनीतिक या दलीय आबद्धताअनुसार राष्ट्रपति र सभामुखमाथि आक्रमण (र समर्थन पनि) को सिलसिला सुरु भइसकेको छ । अधिवक्ताहरूले कानुनको व्याख्यासँगै न्यायको लागि हुनुपर्ने के ? त्यसबारे दलीय ओडारबाट बाहिर आई स्पष्टसँग बचाइदिए भने सम्भवतः संवैधानिक संकट टार्न त्यति कठिन हुने छैन । कानुनले न्याय सुनिश्चित गर्ला कि नगर्ला संविधान र संविधानवादप्रति ? नैतिकताको स्थान कहाँ हुन्छ त्यो प्रक्रियामा ? सामान्यतया एउटा सरकार जाँदा अथवा त्यसले सदनमा बहुमत गुमाउँदा उत्पन्न हुने रिक्तता त भरिनै पर्छ । तर किन त्यसमा पनि फरक मत आउन थाले विज्ञहरूको, त्यो पनि विश्वकै उत्कृष्ट भनिएको संविधान जारी भएपछि ? यो त्रुटि र विवादका लागि त्यो संविधान जसरी पनि त्यही रूपमा र त्यहीबेला ल्याउनुपर्ने साझा अडान लिएका एमाले, कांग्रेस र माओवादी समान रूपमा दोषी मानिनुपर्छ । ०४७ को संविधानमा यी विवाद र विरोधाभास नहुनुको पछाडि एउटै कारण थियो, संविधान निर्माणको जिम्मा र नेतृत्व लिएकाहरूमा विवेक, चरित्र, प्रतिबद्धता र जिम्मेवारी पूरा गर्ने क्षमता थियो । त्यसैले त्यहाँ विवाद जन्मिएन, एउटा सरकार हटेपछि अर्को बन्न सक्छ कि सक्दैन भन्नेबारे । संकटले विकराल रूप लिँदै गएको यो अवस्थामा कमसेकम अधिवक्ताहरूले यसलाई लेनदेन' को विषय नबनाउन र संविधानवादको पक्षमा सोचून्, धेरै हदसम्म सहज बनाउनेछ संविधान । पहिलो दुई चरणमा विवाद उत्पन्न भएपछि त्यो मामिला सर्वोच्चमा जाने नै छ । तर मौलिक विषय र मान्यतामा विज्ञहरूबीच समझदारी बनेमा सर्वोच्चले भविष्यको लागि उचित नजिरसमेत पेस गर्न सक्नेछ, संविधान र विवेकसम्मत फैसलाबाट ।"
"बालुवाटारमा ओली, देउवा र प्रचण्डबीच भेटवार्ता","काठमाडौं: प्रधानमन्त्री निवास बालुवाटारमा सोमबार बेलुका प्रधानमन्त्री केपी ओलीले मुख्य तीन दलका शीर्ष नेताहरुको बैठक बोलाएको छन् । बैठकमा प्रधानमन्त्री एवं एमालेका अध्यक्ष केपी शर्मा ओली, कांग्रेस सभापति शेर बहादुर देउवा र माओवादी एकता केन्द्रका अध्यक्ष पुष्पकमल दाहाल 'प्रचण्ड' लगायतका शीर्ष नेताहरु सहभागी छन्। बैठकमा मुलुकमा विकसित नयाँ राजनीतिक घटनाक्रम, सरकार गठनका विषयमा उत्पन्न विवाद र संवैधानिक प्रश्नहरु, अविश्वास प्रस्ताव, नयाँ सरकार निर्माणलगायतका विषयमा बारेमा छलफल भइरहेको छ। गठबन्धनका प्रमुख साझेदार माओवादी केन्द्रले गत असार २८ गते सरकारबाट बाहिरिने निर्णय गरेपछि गत बुधबार ओलीविरुद्ध अविश्वास प्रस्ताव प्रस्ताव पेस गरिएको थियो। उक्त विषयलाई लिएर दुवै पक्षले संवैधानिक जटिलताका विषयमा कानुनविद्हरुसँग आआफ्नै ढंगबाट परामर्श गरेका छन्।"
नयाँ सरकार बनाउन कांग्रेसले बोलायो बैठक,"काठमाडौँ : नयाँ राजनीतिक घटनाक्रमका बारेमा छलफल गर्न कांग्रेसले केन्द्रीय समितिको बैठक मंगलबार बोलाएको छ। नयाँ सरकार निर्माण तथा संविधान कार्यान्वयनमा कांग्रेसको भूमिकाबारे छलफल गर्न शभापति शेरबहादुर देउवाले बैठक बोलाएका हुन्। माओवादी केन्द्रसँग मिलेर कांग्रेसले ओलीविरुद्ध संसद्मा दर्ता गराएको अविश्वास प्रस्तावउपर साउन ६ गतेदेखि छलफल हुँदैछ। नेकपा (माओवादी केन्द्र) सँग भएको सहमतिअनुसार अविश्वासको प्रस्ताव पारित गराउने र सरकार निर्माण गर्ने विषयमा बैठकमा छलफल हुने नेता विमलेन्द्र निधिले बताएका छन्। बिहान ८ बजे पार्टी केन्द्रीय कार्यालय सानेपामा बस्ने बैठकमा भ्रातृ संस्थाको महाधिवेशनका सन्दर्भमा पनि छलफल हुने छ। नेपाल विद्यार्थी सङ्घ, नेपाल महिला सङ्घको विधान संशोधन र नेपाल तरुण दल, नेपाल किसान सङ्घ, नेपाल सांस्कृतिक सङ्घलगायत भ्रातृ संस्थाको महाधिवेशनबारे पनि बैठकले टुंगो लगाउने छ।"
गठबन्धनले ओलीविरुद्ध मतदान गर्ने,"काठमाडौँ : संयुक्त लोकतान्त्रिक मधेसी मोर्चासहितको सङ्घीय गठबन्धनले वर्तमान प्रधानमन्त्री केपी शर्मा ओलीविरुद्ध संसद्मा दर्ता भएको अविश्वासको प्रस्तावको पक्षमा मतदान गर्ने निर्णय गरेको छ । तीनकुनेस्थित सङ्घीय समाजवादी फोरम नेपालको कार्यालयमा आज बसेको गठबन्धनको बैठकले अविश्वासको प्रस्ताव पारित गर्न सहयोग गर्ने निर्णय गरेको हो । गठबन्धनले तत्काल सरकारमा जाने वा नजानेबारे कुनै निर्णय गर्न सकेन ।गठबन्धनले उठाउँदै आएको २६ बुँदे मागका विषयमा काँग्रेसमाओवादी गठबन्धनले लिखित सहमतिको प्रतिबद्धता जनाएको खण्डमा गठबन्धन सरकारमा सहभागी हुने मोर्चाले सङ्केत भने दिएको छ । करिब दुई महिने राजधानी केन्द्रित आन्दोलन सकेको गठबन्धनले दोस्रो चरणमा साउन ५ देखि भदौ २८ गतेसम्मको नयाँ आन्दोलनका कार्यक्रम घोषणा गरेको छ । राजधानी काठमाडौँसहित देशका विभिन्न १० स्थानमा बुद्धिजीवी तथा राजनीतिक दलका नेतालगायतसँग बृहत् अन्तक्र्रिया गरिने गठबन्धनको एक घटक सद्भावना पार्टीका महासचिव मनिस सुमनले बताए। गठबन्धनको घोषित कार्यक्रमअनुसार काठमाडौँमा साउन ५, धनगढीमा १७, घोराहीमा २२, बुटवलमा २५, हेटौँडामा ३२, चन्द्रनिगाहपुरमा भदौ ४, बर्दिवासमा ११, इटहरीमा १७, बिर्तामोडमा २२ र विराटनगरमा २८ गते अन्तक्र्रियात्मक कार्यक्रम हुनेछन् ।"
बालुवाटारमा देउवा र प्रचण्डले राजीनामा मागेपछि ओली,"काठमाडौं: प्रधानमन्त्री निवास बालुवाटारमा सोमबार बेलुका बसेको मुख्य तीन दलका शीर्ष नेताहरुको बैठकमा प्रधानमन्त्री केपी ओलीले राजीनामा नदिने र अविश्वास प्रस्ताव सामना गर्ने अडान पेस गरेका छन्। बैठकमा कांग्रेस सभापति शेर बहादुर देउवा र माओवादी एकता केन्द्रका अध्यक्ष पुष्पकमल दाहाल 'प्रचण्ड' ले राजीनामा दिएर नयाँ सरकार गठनका लागि बाटो सहज बनाइदिनुपर्ने बताएका थिए। कांग्रेस र माओवादी केन्द्रले राजीनामा मागे पछि ओलीले अविश्वास प्रस्ताव ल्याइसकेपछि अब किन राजीनामा दिने भन्दै कड्किएका थिए। ओलीले अविश्वास प्रस्ताव र राजीनामा एक साथ हुन नसक्ने बताएका थिए। बैठकमा ओलीले राष्ट्रिय सहमतिलाई भत्काउने गरी आफूलाई रातरात हटाउन खोजिएकोमा आक्रोशसमेत व्यक्त गरेका थिए। ओलीले अविश्वास प्रस्तावमा मतदान भइसकेपछि पनि नयाँ सरकार निर्माणबारे संविधान स्पष्ट नभएकोले यसबारेमा दलहरुबीच सहमति र संविधान संशोधन आवश्यक रहेको तर्क राखेका थिए। कांग्रेस र माओवादीका नेताहरुले भने हुँदै नभएको संविधानको जटिलता देखाएर सत्ता लम्बाउनु गलत हुने बताउँदै नयाँ सरकार निर्माण र संविधानको कार्यान्वयमा सहयोग गर्न आग्रह गरेका थिए। ओलीले संसद्मा सभामुखको भूमिकासमेत सन्तुलित नभएको भन्दै असन्तुष्टी पोखेका थिए। बैठकमा मुलुकमा विकसित नयाँ राजनीतिक घटनाक्रम, सरकार गठनका विषयमा उत्पन्न विवाद र संवैधानिक प्रश्नहरु, अविश्वास प्रस्ताव, नयाँ सरकार निर्माणलगायतका विषयमा बारेमा छलफल भएको छ। गठबन्धनका प्रमुख साझेदार माओवादी केन्द्रले गत असार २८ गते सरकारबाट बाहिरिने निर्णय गरेपछि गत बुधबार ओलीविरुद्ध अविश्वास प्रस्ताव प्रस्ताव पेस गरिएको थियो। उक्त विषयलाई लिएर दुवै पक्षले संवैधानिक जटिलताका विषयमा कानुनविद्हरुसँग आआफ्नै ढंगबाट परामर्श गरेका छन्।"
'संमणकालीन व्यवस्थामा नयाँ सरकार गठनको सम्भावना छैन्',काठमाडौँ: उपप्रधान एवम् रक्षा तथा गृहमन्त्री भीम रावलले संविधानतः मुलुकको सङ्क्रमणकालीन व्यवस्थामा नयाँ सरकार गठनको सम्भावना नरहेको बताएको छन्। राजधानीमा आयोजित कार्यक्रममा उनले सरकारले संसद्मा अविश्वासको प्रस्ताव सामना गर्ने दृढता प्रकट गर्दै संविधानद्वारा निर्दिष्ट मार्ग अवलम्बन गरी मुलुकलाई अगाडि बढाइने बताए। उपप्रधानमन्त्री रावलले नयाँ सरकार गठन गर्नुपर्दा संविधान संशोधन तथा दलहरुबीच सहमतिको खाँचो पनि औँल्याए।उनले विभिन्न दलको साथ र सहयोगमा संविधान जारी भए जस्तै संविधान कार्यान्वयनका लागि प्रमुख तीन दलको भूमिका मुलुकका लागि महत्वपूर्ण हुने विश्वास व्यक्त गरे। राष्ट्रिय तथा अन्तर्राष्ट्रिय शक्तिले राष्ट्रिय स्वाधीनतालाई कमजोर बनाउने उद्देश्यले वर्तमान सरकारको गठबन्धनलाई प्रभावित बनाएकामा चिन्ता व्यक्त गर्दै उनले सरकारले संसद्मा प्रस्तुत गरेका आर्थिक विधेयकलाई सभामुखले प्राथमिकता नदिएका विषयमा संसद्मा छलफल हुने जानकारी दिए। नेता रावलले देशमा संविधान जारी भएपछि विभिन्न कठिनाइका साथ राष्ट्रियताको जगमा उभिएको वर्तमान सरकारले सुशील कोइराला नेतृत्वको सरकारका पालादेखि कायम भएको नाकाबन्दीलाई हटाएको स्मरण गराए। देशका विभिन्न स्थानमा भूकम्पले पुर्याएको धनजनको क्षतिबाट प्रभावित क्षेत्रमा सहयोग उपलब्ध गराउन तथा पुनःनिर्माणका कार्यलाई अगाडि बढाउन सरकारले आवश्यक ऐन निर्माण गरेको पनि उनले बताए।
