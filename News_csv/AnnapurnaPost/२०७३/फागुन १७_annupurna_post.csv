शीर्षक,विवरण
राजदूत विवाद,"राजदूत नियुक्ति प्रकरणलाई लिएर अहिले उत्पन्न विवादले यसपटकलाई सम्भवतः सुखद् वि श्राम पाउनेछ, सरकारले दुई विवादित व्यक्तिहरूको नाम अगाडि नबढाउने निर्णय गरेपछि । म्यान पावर' एजेन्सीमा लाग्नु आफैंमा अयोग्यता हैन उक्त पदको लागि, तर जुन मुलुकमा उनीहरूको नियुक्ति प्रस्तावित गरिएको थियो, त्यो मुलुकमै व्यापारिक हित संलग्न रहनुले उनीहरूलाई विवादमा तानेको थियो मुख्य रूपमा । अर्को उनीहरूविरुद्ध प्रत्यक्ष या परोक्ष रूपमा ठगीको आरोप लाग्नुले भोलि राजदूत नियुक्त भएर गएपछि मुलुकको प्रतिनिधि विभिन्न आलोचना र दुरुपयोगको पात्र बन्न सक्ने खतरा बढ्न सक्ने सम्भावना पनि त्यत्तिकै थियो । राजदूत पदमा प्रस्तावित आशा लामा र शर्मिला पराजुली ढकालको नियुक्तिलाई समयमै रद्द गर्न तयार भएर सरकार तथा सम्बन्धित या सिफारिसकर्ता दल र तिनका नेतृत्वले पनि सार्वजनिक आक्रोश तथा आलोचनालाई सकारात्मक रूपमा लिएर ढिलै भए पनि जवाफदेही संस्कृति तथा चरित्र प्रदर्शन गर्न थालेको प्रमाण दिएका छन् । भोलि मुलुकको विद्यमान राजनीतिक अवस्था तथा संविधानको अपूर्णता, सधैं शान्ति प्रक्रियालाई तार्किक निष्कर्षमा पुर्याउन नसकेकोमा पनि यसरी नै समीक्षा, लोकसम्मतिप्रतिको सम्मान र विवेक प्रयोग गरेमा राजनीति सहज अवतरणतर्फ लाग्ने विश्वास गर्न सकिन्छ । राजदूत नियुक्तिको प्रसंगमा दलीय भागबन्डाले निर्णायक भूमिका खेलेको पहिलोपल्ट हैन यो । तर किन रद्द भयो दुई नियुक्ति ? संयोगले यो निर्णयबाट प्रभावित दुवै व्यक्ति महिला परेका छन् । के महिला भएर मात्रै उनीहरूको नियुक्ति रद्द भएको हो त ? पक्कै पनि हैन । किनकि महिला सशक्तीकरण र मुलुकलाई अन्तर्राष्ट्रिय जगत्मा प्रतिनिधित्व गर्न महिलाको उपस्थिति अनिवार्यरूपमा बाञ्छित हुँदाहुँदै पनि न्यूनतम पात्रता नहेरिँदा त्यो प्रत्युत्पादक बन्न जान्छ । त्यसले मुलुकमा अर्को मनोवैज्ञानिक सन्देश जान सक्छ । अहिले महिलाको नेतृत्वमा रहेको सर्वोच्च अदालत र व्यवस्थापिकासंसद् अपेक्षित संवैधानिक दायराबाट विचलित हुँदा या हुन लाग्दा यदि महिलाबाट मुख्यरूपमा खबरदारी भएन भने भोलि लैंगिक समानता' मा आएका उपलब्धि विकृत र नियतपूर्ण आलोचनाको सिकार बन्न सक्छ । राजनीतिक दलहरूको नेतृत्वमा आलोचनाप्रति बाध्यात्मक परिस्थितिकै भए पनि जवाफदेहीको संस्कार उत्पन्न हुनु लोकतन्त्र' को लागि शुभसंकेत हो । कमसेकम त्यो अवसर जुराएकोमा आशा लामा र शर्मिला पराजुलीलाई धन्यवादका पात्र मानिनुपर्छ ।"
प्रधानमन्त्रीले देशवासीका नाममा सम्बोधन गर्ने,काठमाडौंं: प्रधानमन्त्री पुष्पकमल दाहाल प्रचण्डले देशवासीका नाममा सम्बोधन गर्ने भएका छन्। प्रधानमन्त्रीको कार्यालय सिंहदरबारबाट प्रधानमन्त्री प्रचण्डले मंगलबार साँझ ५ बजे देशवासीका नाममा सम्बोधन गर्न लागेको उनका प्रेस सल्लाहकार गोविन्द आचार्यले अन्नपूर्णलार्इ जानकारी दिए। प्रधानमन्त्रीले सम्बोधनमा सरकारले अहिलेसम्म गरेका कामको प्रगति तथा स्थानीय निर्वाचनका विषयलार्इ प्राथमिकता दिने अाचार्यले बताए। उनका अनुसार प्रधानमन्त्री प्रचण्डले स्थानीय निर्वाचनको मिति घोषणा भइसकेकाले निर्वाचनमा होमिन देशवासीलार्इ अाग्रह गर्ने छन्।
स्थानीय निकायको संख्या थप हुने,"काठमाडौं: सरकारले स्थानीय निकायको सङ्ख्याका सम्बन्धमा असन्तुष्ट संयुक्त लोकतान्त्रिक मधेसी मोर्चाका माग सम्बोधनका लागि स्थानीय निकाय पुनः संरचनामा सुझाव दिन गठित कार्यदलको अवधि थप्ने भएको छ। सत्तारुढ दल र मोर्चाका नेताहरुबीच संविधान संशोधन र स्थानीय निर्वाचनका सम्बन्धमा मंगलबार प्रधानमन्त्री निवास बालुवाटारमा भएको छलफलमा स्थानीय निकाय पुनः संरचनामा सुझाव दिन गठित कार्यदलको अवधि थप्ने समझदारी भएको हो। स्थानीय निकाय पुनःसंरचना आयोगले दिएको प्रतिवेदनमा मोर्चा असन्तुष्ट भएपछि सरकारले स्थानीय विकासमन्त्री हितराज पाण्डेको संयोजकत्वमा कार्यदल गठन गरेको थियो। सङ्ख्या थप्न सरकार सकारात्मक भए पनि संविधान संशोधन पारित नभएसम्म निर्वाचनमा जान मोर्चा तयार भएको छैन। नेपाली काँग्रेसका वरिष्ठ नेता रामचन्द्र पौडेलले संविधान संशोधन पारित हुने सम्भावना नभएकाले अन्य विषयमा मिलाउन आफूहरुले आग्रह गरेको बताए। उनले संशोधन र निर्वाचनबारे अन्य दलसँग थप परामर्श गरेर निर्णयमा पुगिने बताए। प्रधानमन्त्री पुष्पकमल दाहाल प्रचण्ड, नेपाली काँग्रेसका सभापति शेरबहादुर देउवा, मोर्चाका नेता महन्थ ठाकुरलगायत सहभागी बैठकमा संशोधनबारे राष्ट्रिय प्रजातन्त्र पार्टी र मधेसी जनाधिकार फोरम नेपाल (लोकतान्त्रिक) सहित अर्काे बैठक गरेर अघि बढ्ने समझदारी भएको छ। छलफलपछि नेकपा माओवादी केन्द्रका प्रवक्ता पम्फा भुसालले सकेसम्म संविधान संशोधन प्रस्तावलाई पारित गर्न र स्थानीय तहको निर्वाचनको तयारीमा पनि लाग्ने मागबमोजिम तराईमधेसका जिल्लामा जनसङ्ख्याका आधारमा स्थानीय निकायको सङ्ख्या बढाउन कार्यदलको काम बाँकी रहेकाले अवधि थप्न लागिएको बताइन्। सम्भवतः आजैको मन्त्रिपरिषद् बैठकले कार्यदलको अवधि थपको निर्णय गर्ने भुसालले जानकारी दिइन्। मोर्चाले स्थानीय तहलाई प्रदेशको मातहतमा राख्न माग गरेको छ भने अन्य दलले संविधानबमोजिम सो तह स्वायत्त रहेको अवगत गराएको छ। नेकपा एमाले लगायत विपक्षी दलले संविधान संशोधन राष्ट्रहित विपरीत भएको जनाउँदै पारित हुन नदिने अडान कायम राखेका छन्। मोर्चाका नेता ठाकुरले संशोधन पारित नभएसम्म निर्वाचनमा भाग लिनेबारे आफूहरुले नसोचेको बताए। रासस"
देशबासीका नाममा प्रधानमन्त्री पुष्पकमल दाहाल सम्बोधन गर्दै,काठमाडौं: प्रधानमन्त्री पुष्पकमल दाहाल प्रचण्डले देशवासीका नाममा सम्बोधन गरिरहेका छन्। प्रधानमन्त्रीको कार्यालय सिंहदरबारबाट प्रधानमन्त्री प्रचण्डले साँझ ५ बजेदेखि देशवासीका नाममा सम्बोधन सुरु गरेका हुन्। सम्बोधनमा सरकारले अहिलेसम्म गरेका कामको प्रगति तथा स्थानीय निर्वाचनका विषयबारे जानकारी दिइरहेका छन्। प्रधानमन्त्री प्रचण्डले स्थानीय निर्वाचनको मिति घोषणा भइसकेकाले निर्वाचनमा होमिन देशवासीलार्इ आग्रह गरेका छन्।
संशोधन गराइछाड्ने आश्वासन,"काठमाडाैैः प्रधानमन्त्री पुष्पकमल दाहालले परिमार्जनसहितको संविधान संशोधन प्रस्तावलाई संसद्बाट अनुमोदन गराउनु सरकारको अबको उच्च प्राथमिकता रहेको आश्वासन मधेसी नेताहरूलाई दिएका छन् । प्रधानमन्त्रीनिवास बालुवाटारमा सोमबार साँझ ६ बजेदेखि दुई घन्टा बसेको मोर्चा नेताहरूसँगको बैठकमा प्रधानमन्त्रीले भने, हिजोको मेरो प्राथमिकता स्थानीय निर्वाचन घोषणा थियो । अब संविधान संशोधनमा केन्द्रित हुन्छु । त्यो काम यसै महिना सम्पन्न गर्नेछु ।' प्रधानमन्त्रीले यस्तो आश्वासन दिए पनि मोर्चा नेताहरू भने आक्रोशित भएका थिए । तराई मधेस लोकतान्त्रिक पार्टीका अध्यक्ष महन्थ ठाकुरले निर्वाचन घोषणा गरेर सरकारले मधेसी जनतामाथि उपेक्षा गरेको आरोप लगाए । सिंहदबारको शासकले मधेसलाई उपेक्षा गरेर निर्वाचन घोषणा गरेको छ । यसको परिणाम राष्ट्रले भोग्न नपरोस्', उनले भने, प्रमुख तीन दलका कारण मधेसीले अधिकार नपाउने मात्र होइन, मधेस र मधेसीलाई लड्न बाध्य गराउने अवस्था आएको छ ।' अघिल्लो आइतबार मोर्चासँग गरेको प्रतिबद्धताअनुसार चाँडोभन्दा चाँडो परिमार्जनसहितको संशोधन पारित गर्न उनले प्रधानमन्त्रीलाई दबाब दिए ।एमालेको दबाबमा निर्वाचन घोषणा गरेको भन्दै उनले निर्वाचन सम्पन्न गरेर देखाउन प्रधानमन्त्रीलाई हाँक दिए । एमालेको दबाबमा हुँदै नहुने निर्वाचन गरेर देखाउने हुती सरकारसँग छ ? ' उनले प्रश्न गरे । हिजोको प्राथमिकता निर्वाचन घोषणा थियो । अब संविधान संशोधनमा केन्द्रित हुन्छु । त्यो काम यसै महिना सम्पन्न गर्नेछु । पुष्पकमल दाहाल प्रधानमन्त्री अघिल्लो साता संविधान संशोधनमार्फत माग पूरा नभई स्थानीय निकाय निर्वाचन घोषणा गरे अकल्पनीय परिणाम भोग्नुपर्ने धम्की दिएका मोर्चाका नेताहरूले सोमबारको बैठकमा भने तीनबुँदे सहमतिका आधारमा संविधान संशोधन नभए सोही मितिबाट सरकारलाई दिँदै आएको समर्थन फिर्ता लिने बताएको जानकारी स्रोतले दियो । प्रधानमन्त्रीले भने तीनबुँदे सहमतिकै आधारमा संशोधन प्रस्ताव पारित गराउने बताएका थिए । राष्ट्रिय प्रजातन्त्र पार्टी र मधेसी जनअधिकार फोरम लोकतान्त्रिकसँग सहमतिनिकट रहेको जानकारी उनले मोर्चा नेतालाई गराएका थिए । उनको भनाइ उद्धृत गर्दै स्रोतले भन्यो, एमालेलाई पनि विश्वासमा लिने प्रयास गरिरहेको छु तर सफल हुन सकेको छैन ।' सद्भावना पार्टीका अध्यक्ष राजेन्द्र महतोले संविधान संशोधनमा दुईतिहाइ पुर्याउन गाह्रो भएको उल्लेख गर्दै यसका लागि अझै समय लाग्ने जानकारी प्रधानमन्त्रीले आफूहरूलाई दिएको बताए । प्रधानमन्त्रीको भनाइ उद्धृत गर्दै उनले अन्नपूर्णसँग भने, वातावरण बनाऊँ, चुनावमा जाऊँ । जनसंख्याका आधारमा गाउँपालिकानगरको क्षेत्र निर्धारण गर्न सकिन्छ ।' मंगलबार पुनः मोर्चा, कांग्रेस र माओवादी केन्द्रको बैठक हुने जानकारी प्रधानमन्त्रीले दिएको महतोले बताए । सिंहदबारको शासकले मधेसलाई उपेक्षा गरेर निर्वाचन घोषणा गरेको छ, यसको परिणाम राष्ट्रले भोग्न नपरोस् ।' महन्थ ठाकुर, अध्यक्ष, तमलोपा संघीय समाजवादी फोरम नेपालका सहअध्यक्ष राजेन्द्र श्रेष्ठले आफूले बैठकमा दलहरूबीच सत्ता खिचातानीमै मुलुक रहने हो भने केन्द्र (संसद्) र प्रान्तको निर्वाचनपछि प्रान्तमा रहने गरी स्थानीय निर्वाचन गर्न माग गरेको बताए । उनले प्रधानमन्त्रीको भनाइ उद्धृत गर्दै भने, स्थानीय तह पुनर्संरचना आयोगको अन्तिम प्रतिवदेनमा जनसंख्याका आधारमा स्थानीय तह पुनर्संरचना गराउनेछु ।'"
बैठक बिना निष्कर्ष टुंगियो,"काठमाडौंः सत्तारुढ दल र मधेशीको बैठक बिना निष्कर्ष टुंगिएको छ । सत्तारुढ दल नेपाली कांग्रेस, नेकपा माओवादी केन्द्र र मधेशी मोर्चा बीच मंगलबार बालुवाटारमा भएको बैठक बिना निष्कर्ष टुंगिएको हो । बैठकमा संविधान संशोधन, स्थानीय तहको निर्वाचन र स्थानीय तहको संख्या निर्धारणका विषयमा छलफल भएको माओवादी केन्द्रकी प्रवक्ता पम्फा भुसालले जानकारी दिइन् । बैठकले राजनीतिक सहमतिबाटै अगाडि बढ्ने निष्कर्ष निकालेको उनको भनाई थियो । बैठकले छिट्टै सरकारलाई समर्थन गर्ने दलहरुको संयुक्त बैठक बस्ने समझदारी भएको माओवादी केन्द्रकी प्रवक्ता भुसालले जानकारी दिइन् ।"
एमाले र विप्लव निकट विद्यार्थीले सानोठिमी क्याम्पसमा आगो लगाए,भक्तपुरः भक्तपुर स्थित सानोठिमी क्याम्पसमा एमाले निकट अनेरास्ववियु र विप्लव निकट क्रान्तिकारी मिलेर गएराति क्याम्पस प्रमुखको कार्यकक्षमा आगजनी गरेका छन्। अखिल (क्रान्तिकारी) र नेविसंघको संयुक्त प्यानलले जित्ने सुनिश्चित देखिएकाले चुनाव रोक्ने मनसायले अनेरास्ववियु र विप्लव समुहले आगजनी गरेको क्रान्तिकारीका महासचिव एवं सानोठिमी क्याम्पसका निवर्तमान स्ववियु सभापति बीरेन्द्र बस्नेतले वताएका छन्। सानोठिमी क्याम्पसमा माओवादी केन्द्र निकट अखिल(क्रान्तिकारी)का रमेश खड्काको नेतृत्वमा नेविसंघ सहितको संयुक्त प्यानल दर्ता भएको छ । त्यसैगरी एमाले निकट अनेरास्ववियुका लालबहादुर रोकायाको नेतृत्वमा विप्लव निकट क्रान्तिकारी सहितको संयुक्त गठवन्धन दर्ता भएको छ। क्याम्पस प्रमुखको कार्यकक्षमा आगजनी भएतापनि निर्वाचनसँग सम्वन्धित सवै कागजात सुरक्षित रहेकाले फागुन १८ गते हुने चुनाव नरोकिने क्याम्पस प्रमुख रामचन्द्र घिमिरेले वताए।
"रवीन्द्र मिश्रले बीबीसी छोडे, अब राजनीतिमा होमिने","काठमाडौंः बीबीसी नेपाली सेवाका प्रमुख रवीन्द्र मिश्रले बीबीसीबाट राजीनामा दिएका छन्। मंगलबार विज्ञप्ति जारी गरी मिश्रले पूर्णकालिन राजनीति गर्ने उद्देश्यले बीबीसी छोडेको जनाएका छन्। नेपालमा संवैधानिक र समावेशी लोकतन्त्रभित्र पद्धति, पारदर्शिता, इमान्दारी र उत्कृष्टताका चार खम्बामा सुसंस्कृत राजनीति गर्ने उद्देश्यले राजीनामा दिएको उनले बताएका छन्। देशलाई आमूल परिवर्तनकारी दिशामा डोर्याउन सक्ने नेतृत्व निर्माण गर्ने अठोटका साथ राजनीतिमा होमिएको विज्ञप्ति उल्लेख छ। मिश्रले विभिन्न राजनीतिक दलका युवा नेताहरुसँग नयाँ राजनीतिक पार्टी स्थापनाका लागि प्रयास र छलफल गर्दै आएका थिए। उनले सञ्चालन गर्ने नयाँ शक्तिमा देश, विदेशका युवा सामेल हुने र परिवर्तनलाई साथ दिने उनले विश्वास व्यक्त गरेका छन् । मिश्रले जारी गरेकाे प्रेस विज्ञप्ति हेर्नुस् केही समययता म लगायत कैयौं साथीहरूले नेपालमा संवैधानिक र समावेशी लोकतन्त्रभित्र पद्धति (सिस्टम), पारदर्शिता (ट्रान्सपरेन्सी), इमान्दारी (इन्टेग्रटी) र उत्कृष्टता (मेरिटोक्रसी) अर्थात् स्टिमको चार खम्बामा सुसंस्कृत राजनीतिको जग निर्माण नगर्ने हो भने यो देशको रूपान्तरण हाम्रो जीवनकालमा सम्भव छैन भन्ने तर्क गर्दै आएको कतिपय पाठक तथा शुभेच्छुकलाई विदित नै छ। त्यस्तो सुसंस्कृत राजनीतिको सशक्त जग निर्माण गर्न सके दशकौंको स्वार्थलिप्त, दोहनकारी, आडम्बरी र अपारदर्शी राजनीतिका कारण देशको दुर्दशाबाट दिक्क भएका तर यो देश बनाउन सकिन्छ भन्ने विश्वास बोकेका स्वदेश तथा विदेशमा रहेका नेपालीले अवश्य साथ दिनेछन् भन्ने हाम्रो निष्कर्ष हो। हाम्रो उद्देश्य सबै क्षेत्रका इमान्दार र क्षमतावान नेपाली मिलेर स्वच्छ राजनीतिको बलमा देशलाई रूपान्तरण गर्ने साझा मञ्च निर्माण गर्नु हो। देशको ठूलो जनसमुदाय त्यसरी एक ढिक्का हुँदा 'अस्तित्वमा आउने तर कहिल्यै देशको समृद्धिमुखी नेतृत्व गर्नै नसक्ने' अर्को एउटा राजनीतिक पार्टी होइन, देशलाई आमूल परिवर्तनकारी दिशामा डोर्याउन सक्ने नेतृत्व निर्माण हुनसक्छ भन्ने हाम्रो ठम्याई हो। त्यसका लागि एउटा समूह लामो समयदेखि वैचारिक र रणनीतिक मन्थनमा सक्रिय थियो। सो समूहले अब आफ्नो गृहकार्यलाई कार्यरूपमा परिणत गर्ने आत्मविश्वास हासिल गरेको छ। तसर्थ मैले बीबीसी नेपाली सेवाको प्रमुखको पदबाट राजीनामा दिएको छु। बीबीसीसँगको लामो आबद्धता, मेरो लेखन तथा परोपकारी अभियानका क्रममा मैले देशभित्र र बाहिर आमनेपालीबाट पाएको विश्वास, स्नेह र सहयोगलाई म सधैं सम्झिरहने छु। त्यसका लागि मैले जति आभार प्रकट गरे पनि त्यो अपर्याप्त नै हुनेछ भने म मेरा सहकर्मी र बीबीसीप्रति पनि सदा आभारी रहिरहने छु। मैले शुरू गर्न आँटेको राजनीतिक यात्रामा त्यो विश्वास, स्नेह र सहयोग अनि हाल गृहकार्यमा संलग्न साथीहरूले दिएको प्रेरणा र शक्तिले अत्यन्तै ठूलो ऊर्जा प्रदान गरेको छ। कतिपय शुभेच्छुकहरूले हाल विद्यमान कुनै पार्टीमार्फत नै राजनीतिकरूपमा अगाडि बढ्दा उपयुक्त हुने सल्लाह नदिएका होइनन्। तर विद्दयमान पार्टीहरूमार्फत अगाडि बढ्ने हो भने 'आफू बदलिने तर समग्र देश नबन्ने' निष्कर्षमा पुगेका कारण मैले यो अलग र चुनौतिपूर्ण बाटो चयन गरेको हुँ। हामी छिटै कल्याणकारी लोकतन्त्र र कल्याणकारी उदारवादी अर्थतन्त्रलाई आत्मसात गर्ने नयाँ पार्टीमा तल्लो निकायदेखि तपाईंको सहभागितासहितको संगठन निर्माण र सम्बन्धित अन्य विषयबारे थप जानकारी उपलब्ध गराउनेछौं। कुनै दलमा आबद्ध नभएका, अन्य दलमा आबद्ध भए पनि ती दलबाट यो देशको हित हुनै सक्दैन भन्ने निष्कर्षमा पुगेका र अन्य विभिन्न सामाजिक संघसंगठनमा आबद्ध भएर समाजको सकारात्मक रूपान्तरणका लागि काम गरिरहेका सबै नेपालीहरूलाई हामी शान्त, सौम्य, देशभक्तिपूर्ण र विकासमूखी राजनीतिक उभारका लागि हामीले निर्माण गर्न लागेको मञ्च उपयोग गर्न आग्रह गर्दछौं। विगतका भएका यस्ता वैकल्पिक प्रयास, तिनका कमजोरी र विफलताबारे हामी अनभिज्ञ छैनौं। तिनबाट हामीले पाठ सिकेका छौं तर्सिएका छैनौं। साथसाथै, हामी अधिकांश पेशागत राजनीतिक पृष्ठभूमिबाट नआएकोले यो यात्रा राजनीतिक पृष्ठभूमिबाट आएकाहरूका लागि भन्दा बढी असहज हुनेछ भन्नेमा हामीलाई कुनै भ्रम छैन। तर सुसूचित तयारीका साथ एउटा प्रतिबद्ध समूहले राजनीतिमा इमान्दार, दूरदृष्टिपूर्ण, सशक्त र राष्ट्रव्यापी हस्तक्षेप नगरी कुनै पनि देशको समष्टिगत रूपान्तरण सम्भव भएको छैन। हामी तयार भयौंगाउँगाउँ, बस्तीबस्तीमा, अनि विदेशका नगर तथा शहरहरूमा तपाईं पनि तयार रहन हामी हार्दिक आह्वान गर्दछौं। तत्कालका लागि भने देशका हरेक टोलटोलमा कम्तिमा ७ जना वा संभव भए त्यो भन्दा बढी संख्याको समूह निर्माणका लागि जुट्न हामी विनम्र आग्रह गर्दछौं, जुन छिटै पार्टीको संगठन निर्माणको आधारशिला हुनेछ। विदेशमा बस्ने नेपालीहरूको साथ र सहयोगका लागि हामी विशेष व्यवस्था गर्नेछौं र उनीहरूलाई विदेशका नगर तथा शहरहरूमा सदभाव समूहहरू निर्माण कार्य तत्काल अगाडि बढाउन हामी हार्दिक अपिल गर्दछौं। संसारमा हामीभन्दा ज्यादै नै प्रतिकूल अवस्थामा रहेका देशले पनि १० देखि २० वर्षको बीचमा राजनीतिक स्थिरता प्राप्त गर्न र विकासलाई तीव्र गति दिन सकेका छन् भने हामीले नसक्ने कुरै छैन। हामीले शुरु गर्न लागेको यो यात्रा केवल १०१२ जना सांसदलाई संसद्मा पठाएर 'राजनीति' गर्नका लागि होइनयो देशको नेतृत्व गरेर नेपाली राजनीतिको चरित्र र सिंगो देश नै रूपान्तरण गर्नका लागि हो। तसर्थ हामीलाई विफल हुने या ठीकै मात्र गर्ने सुविधा छैन। यस यात्रामा हामीलाई तपाईंको आशीर्वाद र सहयोग प्राप्त हुनेछ भन्ने हामीले विश्वास लिएका छौं भने तपाईंलाई हाम्रो सहयोग अवश्य मिल्ने नै छ। यो असाधारण रूपले स्रोत र साधन सम्पन्न तर राजनीतिक कारणले सधैं अस्थिर र अविकसित देशको भविष्य बनाएरै छोड्ने र समृद्ध नेपालका सूचकहरू कुनै पनि हालतमा हेरेरै मर्ने हाम्रो अठोट हो! ताकि, हाम्रा सन्ततिले बुढा बाउआमालाई नेपालमा छोडेर आयआर्जन, अलिकति सहज जीवनयापन र वृत्ति विकासका लागि विदेशिनु नपरोस्, बरू तिनले यो देशमा विदेशीलाई समेत रोजगारी दिन सकून्। रवीन्द्र मिश्र पूर्वप्रमूख, बीबीसी नेपाली सेवा"
"विखण्डनकारी सर्पको हरेक फणा कुल्चिन्छौ, कुनै अतिवाद सहन्नौ: प्रधानमन्त्री (पूर्णपाठ)","काठमाडौंः प्रधानमन्त्री पुष्पकमल दाहाल प्रचण्डले मुलुक विखण्डन गर्ने कुनै पनि अतिवाद सहन नसक्ने बताएका छन्। मंगलबार साझ देशबासीको नामाम सम्बोधन गर्दै प्रधानमन्त्री दाहालले भने, 'एकथरी तत्व मधेशको आवेगलाई भड्काएर मुलुक विखण्डन गर्ने दुष्स्वप्न देखिरहेको छ। म आज यही सम्बोधनबाट खुला रुपमा भन्न चाहन्छु, विखण्डनकारी सर्पका हरेक फणा कुल्चिइनेछ। हिमाल होस्, पहाड होस् वा तराई, कुनै पनि अतिवाद सहन गरिने छैन।' उनले २० बर्षपछि स्थानीय निकायको चुनाव घोषणा गर्न पाएकोमा गौरव लागेको बताएका छन्। प्रधानमन्त्री प्रचण्डले स्थानीय निर्वाचनको मिति घोषणा भइसकेकाले लोकतन्त्रको महाउत्सवको रुपमा मनाउन आग्रह गरे। उनले लोकतन्त्रमा स्थानीय चुनावलाई महोत्सवको रुपमा मनाउन आग्रह गरे। उनले विदेशमा मृत्यु हुने नेपालीलाई २० लाखसम्म रकम बढाईएको बताए। यस्तै उनले भुकम्पपछिको पुनर्निर्माणकालागि ९९ प्रतिशतको खातामा पहिलो किस्ता गएको बताउँदै राष्ट्रिय आयोजनाको अनुगमन निरन्तर भइरहेको बताए। यस्तै किसान आयोग गठन भएको पेन्सनको व्यवस्था गरिएको, मुक्त कमैयालाई रकम उपलब्ध गरिएको प्रधानमन्त्रीले बताए। प्रधानमन्त्री पुष्पकमल दाहाल 'प्रचण्ड' राष्ट्रका नाममा गरेको सम्बोधनको पूर्णपाठ स्वदेश र विदेशमा रहनुभएका समस्त नेपाली आमाबुबा, दिदीबहिनी तथा दाजुभाइहरू, १ सबैभन्दा पहिले म संघीय लोकतान्त्रिक गणतन्त्र नेपालको निर्माणका लागि आत्मबलिदानको कीर्तिमान रच्ने बीर शहिदहरु, बेपत्ता र अङ्गभङ्ग योद्धाहरू र महान् जनयुद्ध, ऐतिहासिक जनआन्दोलन, मधेशी, जनजाति र विभिन्न समुदायका संघर्षका योद्धाहरुप्रति हार्दिक श्रद्धाञ्जली र सम्मान प्रकट गर्दछु। र, न्यायपूर्ण र समुन्नत नेपाल निर्माण गर्ने वीर शहिदहरुका सङ्कल्प र सपना पूरा गर्न जीवनभर निर्भिकतापूर्वक प्रतिवद्ध र कटिवद्ध रहने प्रण गर्दछु। २ लगभग बीस वर्षदेखि हुन नसकेको स्थानीय तहको निर्वाचन आगामी वैशाख ३१ गते देशभर एकै पटक गर्ने ऐतिहासिक घोषणासँगै आज म आफ्ना केही धारणा राख्न देशबासीसामु उपस्थित भएको छु। संविधानबारे देशभित्र देखा परेका असन्तुष्टि, तराई मधेशमा भएको आन्दोलन, थारु लगायत सबै आदिबासी जनजातिका अधिकारसम्बन्धी सवाल समेतलाई दृष्टिगत गरी राजनीतिक सहमतिका आधारमा सीमाङ्कन लगायतका विषय सम्बोधन गर्न सरकारले संविधान संशोधनको प्रस्ताव संसदमा टेबल गरेर प्रक्रिया अघि बढाइसकेको यहाँहरु सबैलाई अवगत नै छ। संविधान संशोधन तार्किक निष्कर्षमा नपुग्दै सरकारले किन स्थानीय निर्वाचनको हतारो गरेको होला ? झन्डै २० वर्षदेखि थाती रहेको निर्वाचन केही समय ढिला गर्दा के पो बिग्रने थियो ? भन्ने प्रश्न गर्न नसकिने होइन। वास्तवमा सरकार संविधान संशोधन सफल बनाएरै स्थानीय तहको निर्वाचन घोषणा गर्न प्रतिवद्ध थियो। संशोधन प्रस्तावलाई सफल बनाउन यस बीचमा प्रधानमन्त्रीका रुपमा मैले गरेका सबैथरी प्रयाससँग राष्ट्र जानकार नै छ। तर एकातिर तीन महिना बित्दा पनि एउटा पक्षको अलोकतान्त्रिक हठका कारण संसदमा संशोधनमाथि छलफल हुन सकेन भने अर्कातिर आगामी माघ ७ गतेभित्र तीनै तहको चुनाव गर्नैपर्ने संवैधानिक बाध्यता, स्थानीय र प्रदेश तहको चुनाव नगरी सङ्घीय संसद गठनै हुन नसक्ने संवैधानिक प्रावधान र वर्षा लागेपछि निर्वाचन गर्न नसकिने परिस्थिति हाम्रा सामु छ। त्यसमा पनि हालै मात्र सर्वोच्च अदालतले संविधान अनुसार स्थानीय तहको निर्वाचनका लागि कुनै आनाकानी नगर्न आदेश दिएको छ। ३ समय घर्कदै जाँदा निर्वाचनका लागि संविधानले दिएको समय सीमा र हामीले अपनाएको अन्तरसम्बन्धित चुनाव प्रणाली बिथोलिने डर भयो। र, त्यसबाट संविधान र लोकतन्त्र नै गतिरोधमा पर्ने सम्भावना बढ्यो। यसकारण सरकार संशोधन र निर्वाचनलाई एकसाथ अघि बढाउने निर्णयमा पुग्यो। असन्तुष्ट पक्षहरु पनि यो परिस्थितिको जानकार हुनुहुन्छ। त्यसैले निर्वाचनसँग अलिकति पनि नझस्किन आग्रह गर्दै म यही सम्बोधनमार्फत् उहाँहरुलाई विश्वास दिलाउन चाहन्छु कि यो सरकार निर्वाचन सँगसँगै संविधान संशोधन पनि गरेर संविधानको स्वीकार्यता फराकिलो पार्न र राष्ट्रिय एकता सुदृढ तुल्याउन हिजो जत्तिकै दृढ र प्रतिवद्ध छ। ४ मलाई थाहा छ, झन्डै २० वर्षदेखि थाँती रहेको र कसैले हिम्मत नगरेको यो निर्वाचन चुनौतीरहित छैन। तर, सरकार सबै चुनौतीको सामना गर्दै स्वतन्त्र र निष्पक्ष निर्वाचन सम्पन्न गर्न प्रतिवद्ध छ। झन्डै एक करोड चालीस लाख मतदाताले पैंतीस हजारभन्दा बढी प्रतिनिधि चुन्ने यो निर्वाचनलाई मैले केवल प्रतिनिधि चुनिने सामान्य निर्वाचन होइन। बरु, जनताको ढोकामै विकास र जनताको ढोकामै सरकारको युगको प्रारम्भ मानेको छु, किनकि स्थानीय सरकारलाई विश्वका धेरै संविधानले भन्दा हाम्रो संविधानले अत्यन्त धेरै अधिकार दिएको छ। आदरणीय जनसमुदाय, ५ यो निर्वाचनको प्रतिनिधित्व प्रणाली आफैं युगान्तकारी छ। अबको संरचनामा महिला प्रतिनिधित्व न्यूतनम् चालीस प्रतिशत सुनिश्चित गरिएको छ, समाजमा सबैभन्दा पछाडि परेका र अवसरबाट वञ्चित दलित महिलाका हकमा पनि बसोबास भएसम्म हरेक वडामा प्रतिनिधित्वको व्यवस्था छ। हजारौं महिला प्रतिनिधि र नेतृत्व पैदा हुने यो निर्वाचन महिला उत्थान, जागरण र सशक्तिकरणका लागि ऐतिहासिक कोसेढुङ्गा हुनेछ। अहिलेसम्म विकासका अवसरबाट बञ्चित र उपेक्षित लिङ्ग, वर्ग र समुदाय अब आफैं नेतृत्वमा पुग्नेछ र अन्ततः नागरिक र राज्यबीचको दूरी घटेर शान्तिपूर्ण र समानतामा आधारित समाज स्थापनाको बाटो खुल्नेछ। यसरी धेरै अर्थमा ऐतिहासिक यो निर्वाचन सफल पार्न मैले अन्तराष्ट्रिय समुदायको पनि साथ र समर्थनको अपेक्षा गरेको छु। ६ चुनावकै सन्दर्भमा म आज तराईमधेशका जनता, थारु, जनजाति र अन्य असन्तुष्ट पक्षलाई पनि सिधै र विशेष सम्बोधन गर्न चाहन्छु। एकात्मक, केन्द्रीकृत र सामन्तवादी राज्यसत्ताले देशका बहुसङ्ख्यक जातजाति, भाषाभाषी, लिङग, वर्ण, वर्ग र क्षेत्रका जनतामाथि सदिऔंदेखि लादेको उत्पीडनविरुद्ध सबैभन्दा बढी को लड्यो ? मधेशी, महिला, आदिवासीजनजाति, मुस्लिम, दलित र विपन्नमाथिका राजनीतिक, आर्थिक र सांस्कृतिक विभेद अन्त्य गर्ने निर्णायक अभियान कसले सुरु गर्यो ? मधेशलगायत उपेक्षित क्षेत्रमाथिका विभेद र उत्पीडनलाई इतिहासमै पहिलोपटक राष्ट्रिय राजनीतिको केन्द्रीय विषय कसले बनायो? यहाँहरु आफैं जानकार हुनुहुन्छ। चाहे पहिलो होस् वा दोस्रो, हरेक संविधान सभामा मधेश, थारु, जनजाति, उपेक्षित क्षेत्र र वर्गका जायज चासो र चिन्तालाई सम्बोधन गर्न हरेक लडाइँको अग्रमोर्चामा को थियो ? पक्कै यहाँहरुलाई सम्झाई रहन पर्दैन। र, संविधान जारी गर्नैपर्ने वाध्यतात्मक अवस्थामा समेत मधेशी, आदिवासी र जनजातिका जायज बिमतिलाई दस्तावेजीकरण गर्दै आठ बुँदे असहमति कसले दर्ज गर्यो ? यो पनि भनिरहन पर्दैन। असन्तुष्ट पक्षलाई समेट्न र संविधानको स्वीकार्यता फराकिलो पार्नकै लागि हामी सरकार परिवर्तन गर्न समेत तत्पर भयौं। अत्यन्त निम्न स्तरका लाञ्छना, घृणित आरोपहरु र निकृष्ट गालीगलौजको सामना गरेर पनि संसदमा संविधान संशोधनको प्रस्ताव टेबल गर्र्यौं। र, त्यो प्रस्ताव पारित गराउन हर क्षण प्रयत्नरत रह्यौं र अझै छौं। एउटा कालखण्डमा प्रतिपक्षी मोर्चाको संयोजकका रुपमा मैले असन्तुष्टिहरुको नेतृत्व गरेको छु। मधेशबाटै निर्वाचित जनप्रतिनिधि भएका नाताले म अहिलेका असन्तुष्टि र गुनासालाई सबैभन्दा नजिकबाट बुझ्दछु र त्यसको समाधानका लागि देशमा सबैभन्दा बढी क्रियाशील पनि छु। ७ नयाँसंविधान चाहिएकै मधेशलाई हो, जनजाति, दलित, महिला र दमित वर्गलाई हो। सम्पूर्ण देशबासी र त्यसमा पनि तराई मधेशका विवेकशील जनतालाई झन् बढी थाहा छ। यो देशको परम्परागत शासक वर्गलाई गणतन्त्र मन परेको छैन, संघीयता मन परेको छैन, धर्मनिरपेक्षता मन परेको छैन। अँध्यारा कोठाहरुमा अहिले पनि यी उपलब्धि उल्ट्याउने षड्यन्त्र भइरहेको छ। हिजो मधेशमा सबैभन्दा धेरै उत्पीडन गर्ने त्यही वर्ग अहिले मधेशी जनताकै काँधमा बन्दुक राखेर परिवर्तनलाई उल्ट्याउने सपना देखिरहेको छ। मधेशका जनताको जागरण र साहसको दुरुपयोग गरेर जनताका अधिकार खोस्न चाहिरहेको छ। म मधेशका जनतालाई सोध्न चाहन्छु, के यो षड्यन्त्र सफल हुन दिन सकिन्छ ? के मधेशी जनता यसको हिस्सेदार बन्न सक्छन् ? म विश्वास दिलाउँछु, संशोधनलाई सरकारले तार्किक निष्कर्षमा पुर्याउने छ। यो निर्वाचनले मधेशलाई आफ्नो असन्तोष मतपत्रबाट जाहेर गर्ने अवसर दिएको छ र यो अवसरको सदुपयोग हुनुपर्छ। मधेशकेन्द्रित दलहरुले पनि अन्ततः आवेग होइन, विवेक र राष्ट्रप्रति जिम्मेवारी देखाउनेछन् भन्नेमा सरकार विश्वस्त छ। जनसंख्याका अनुपातमा मधेशमा स्थानीय तहको संख्या बढाउन सरकार गृहकार्यमा छ। मधेशी जनताको विकास र मधेशी जनताको सरकार अब मतपेटिकाका रुपमा मधेशी जनताको दैलोमा छ। यो ऐतिहासिक अवसरलाई मधेशी जनताले एउटा उत्सवका रुपमा सहर्ष स्वीकार गर्नेमा सरकार पूर्णतः आशावादी छ। ८ हामी सबैलाई थाहा छ, एकथरी तत्व मधेशको आवेगलाई भड्काएर मुलुक विखण्डन गर्ने दुष्स्वप्न देखिरहेको छ। म आज यही सम्बोधनबाट खुला रुपमा भन्न चाहन्छु, विखण्डनकारी सर्पका हरेक फणा कुल्चिइनेछ। हिमाल होस्, पहाड होस् वा तराई, कुनै पनि अतिवाद सहन गरिने छैन। शान्ति सुरक्षामा कुनै कमि हुन दिइने छैन। निर्वाचनमा एकएक मतको सुरक्षा गरिनेछ। निर्वाचनको स्वतन्त्रता र निष्पक्षताका लागि शतप्रतिशत प्रतिवद्ध रहन म सबै सरोकारवालालाई यसै सम्बोधनबाट फेरी निर्देश गर्दछु। ९ यो संविधानप्रति जेजस्ता असहमति भए पनि र प्रतिपक्षमा हुँदाहुँदै पनि एउटा विशिष्ट कालखण्डमा मैले संविधान निर्माणको अग्रसरता लिएको हुँ। नेपाललाई ठूलो संवैधानिक र राजनीतिक शून्यतामा लैजाने षड्यन्त्रलाई चिर्न नयाँसंविधान तत्काल जरुरी थियो। संविधान निर्माणको क्रमलाई कहिल्यै टुङ्गोमा पुग्न नदिएर लोकतान्त्रिक गणतन्त्र, सामाजिक न्यायसहितको लोकतन्त्र, धर्मनिरपेक्षता र सङ्घीय समावेशी समानुपातिक शासन प्रणालीलाई नै उल्ट्याउने खेललाई जसरी पनि असफल पार्नु थियो। कहिल्यै संविधान नबन्ने र सधैंको संक्रमणकालले अन्ततः नेपालको सार्वभौमसत्ता, स्वतन्त्रता, भौगोलिक अखण्डता र स्वाभिमान नै समाप्त हुने सम्भावना बढेपछि केही सम्झौता गरेर भए पनि संविधान बन्ने सुनिश्चितताका लागि मैले पहलकदमी लिएकै हुँ। अब बाँकी असन्तोषहरुलाई पनि व्यवस्थापन गरी आर्थिक सम्वृद्धिबाट समाजवादको आधार तयार पार्न ढिलो भइसकेको छ। स्थानीय निकायको निर्वाचनपछि त्यसले तीव्रता पाउनेछ भन्नेमा म विश्वस्त छु। आदरणीय दिदीबहिनी तथा दाजुभाइ, १० गत बजेटमा उल्लेखित संशोधित अनुमानभन्दा गत आर्थिक वर्षमा रु २२ अर्ब बढी राजस्व असुली भएको, नेपाल सरकारको नगद बचत अनुमानभन्दा करिब रु एक सय ३० अर्ब बढी कायम हुन आएको र भूकम्पपछिको पुननिर्माण, सर्वसाधारणको जनजीविका र विकासका पूर्वाधार सम्वन्धी थप कार्यहरु सञ्चालन गर्न आवश्यक देखिएको सन्दर्भमा चालू आर्थिक वर्षको लागि पेश भई पारित भएको उक्त बजेटलाई पुनरावलोकन गरी पूरक बजेट ल्याउने मेरो सुरुको तयारी थियो। तर, त्यसै पनि अविश्वासले जेलिएको संसदमा यो विषयको प्रवेशले थप अविश्वास बढाउला भनेर म त्यो बाटोमा लागिनँ। त्यसैले मेरा धेरै योजना र परिकल्पनाले साकार रुप लिन पाएनन्। प्रधानमन्त्रीको उम्मेदवारका रुपमा संसदमा मैले भनेको थिएँ, म सस्तो प्रचारवाजीमा लाग्ने छैन, विकासको बहसलाई मनोरञ्जक बतासे सपनामा सीमित हुन दिने छैन। बरु, ठोस योजना ल्याउने छु। देशबाट लोडसेडिङ लगभग अन्त्य भएको छ र यो अन्त्यलाई मैले मुलूक अब अँध्यारो युगबाट उज्यालो युगमा प्रवेशको बिन्दु मानेको छु। राजधानी काठमाण्डौ, पोखरा, चितवन लगायतका शहरहरुलाई लोडसेडिङमुक्त घोषणा गरिएको छ भने आउँदो जेठ मसान्तसम्म मुलुकभर लोडसेडिङ अन्त्य गर्ने सरकारको तयारी छ। मलाई विश्वास छ, नेपालको विकासको इतिहासलाई अब लोडसेडिङ अघि र पछिको युगमा विभाजित गरिनेछ। लोडसेडिङ अन्त्यले केवल उज्यालो थपिएको छैन, केवल औद्योगिक गतिविधि र राजस्व मात्रै बढेको छैन। लोडसेडिङ अन्त्यले निकै पछि यो देशका जनताको आफैंमाथि भरोसा बढेको छ र यो देशको विकास चामत्कारिक रुपमा सम्भव छ भन्ने स्थापित गरेको छ। यसले यहाँकेही हुनेवाला छैन भन्ने निराशालाई चिरेर गरे हुने रहेछ' भन्ने सन्देश प्रवाहित भएको छ। राजनीतिक प्रतिवद्धता, व्यवस्थापकीय कुशलता र इमान्दारिता भयो भने परिवर्तन हामीबाटै र अहिले नै सम्भव रहेछ भन्ने सन्देश प्रवाह भएको छ। लोडसेडिङ अन्त्यलाई जनताले चमत्कार मानेका छन् तर म भन्छु, यो आफैं चमत्कार होइन, केवल चमत्कारको सुरुवात हो। राष्ट्रिय गौरवका आयोजनाहरुमा अब एकपछि अर्का चमत्कार हुँदैछन् र एकाध वर्षमै मुलुकको मुहार फेरिँदैछ भन्न पाउँदा मलाई गर्व लागेको छ। ११ यहाँहरुलाई थाहै छ, प्रधानमन्त्रीका रुपमा म परस्पर विरोधी राजनीतिक मागहरुको दवावमा छु। तर, विकास निर्माण र तीव्र आर्थिक प्रगतिको मेरो सङ्कल्प धर्मराएको छैन। म आज सरकारका उपलब्धिको वृहत् चर्चा गर्न चाहन्नँ। तर, यत्ति भन्न चाहन्छु, हिजोका सवल र दुर्वल पक्षबाट सिकेर म सम्वृद्ध र न्यायपूर्ण नेपालको नयाँअध्यायको सुरुवातका लागि प्रयत्नशील छु। सरकारबाट केही कमजोरी भएका होलान् तर गल्ती भएका छैनन्। यो सरकार आजसम्म कुनै आर्थिक विवादमा मुछिएको छैन र मुछिने पनि छैन। १२ म प्रधानमन्त्री बन्दा नबन्दै काठमाण्डौबाट तराईमधेश जोड्ने फास्ट ट्रयाक सडकलाई लिएर विभिन्न आक्षेपपूर्ण गलत प्रचार भए। आज म दावीका साथ भन्न सक्छु, फास्ट ट्रयाक आयोजना नेपाल आफैले निर्माण गर्ने गरी यति तीव्र गतिमा यसअघि कहिल्यै काम भएको थिएन। फास्ट ट्रयाकको डिपिआर, वित्तीय व्यवस्थापन र निर्माण मोडालिटी सम्बन्धमा सिफारिस गर्न सरकारबाट गठित समितिले प्रतिवेदन दिइसकेको छ र त्यो प्रतिवेदन कार्यान्वयनमा गइसकेको छ। र, फास्ट ट्रयाकको ठूलो हिस्सालाई वर्षाअघि सञ्चालनमा ल्याउने सरकारको तयारी छ। यसै गरी विभिन्न कारणले रोकिएको तराइ मधेश क्षेत्रको आर्थिक सम्बृद्धिको महत्वपूर्ण पूर्वाधारको रुपमा रहेको बहुप्रतीक्षित हुलाकी मार्गबारे मैले भारत भ्रमणका क्रममा गम्भीरतापूर्वक विषय उठाएपछि निर्माण कार्य अत्यन्तै तीव्र गतिमा अघि बढेको छ। हुलाकी मार्गको अलाइनमेन्ट मध्य तराईका जनतालाई थप सुविधा पुग्ने गरी सुधार गरिनेछ। यो मार्गले तराईमधेशको आर्थिक जीवनमा कायापलट ल्याउने मेरो विश्वास छ। १३ वैदेशिक रोजगारीमा गएका दाजुभाइ दिदीबहिनी सधैं मेरो चासो र चिन्ताको प्राथमिकतामा हुनुहुन्छ। वैदेशिक रोजगारमा जानेहरुका लागि राज्यबाट प्रदान गरिने सेवा सुविधा प्रभावकारी बनाउन अनलाइनबाट नै निवेदन दिन सकिने व्यवस्थाले श्रम स्वीकृतिका लागि घण्टौं र कतिपय अवस्थामा रातभर लाइन बस्नुपर्ने अवस्था अन्त्य भएको छ। वैदेशिक रोजगारमा गएका र जानेहरुको सुरक्षाका लागि सरकारले वैदेशिक रोजगार म्यादी जीवन वीमा विगतमा ७ लाख मात्र पाउने व्यवस्थामा २० लाखसम्म थप गरी २७ लाखसम्म पाउने व्यवस्था गरिएको छ। यसैगरीे अनिवार्य रुपमा बीमा नवीकरण गर्ने व्यवस्था गरिएको छ र पासपोर्टको शूल्क झन्डै आधा घटाउने लगायतका थुप्रै विषय कार्यान्वयन भएका छन्। विदेशी भूमिमा अलपत्र परेका सयौं दाजुभाइ दिदीबहिनीको उद्धार गरिएको छ र यो क्रमले थप तीव्रताका साथ निरन्तरता पाउनेछ। १४ भूकम्प पीडितलाई राहतका हकमा प्राधिकरणका कार्यकारी नै परिवर्तन गरेर सरकारले कुनै लापरवाही वा ढिलासुस्ती क्षम्य छैन भन्ने प्रष्ट सन्देश दिएको छ। पीडितहरुलाई अनुदानको रकम रु ३ लाख मात्र पुर्याइएको छैन, पहिलो किस्तामा ५० हजार, दोस्रो किस्तामा रु १ लाख ५० हजार र तेस्रो किस्तामा रु १ लाख पाउने गरी अनुदान वितरण कार्यविधि संशोधन गरी लागू गरिसकिएको छ। भूकम्प प्रभावित मुख्य सम्पदाहरुको पुनर्निर्माण कार्य सुरु भइसकेको छ। उपत्यका बाहिरका भूकम्प अति प्रभावित ११ जिल्लाका करिब ९१ प्रतिशत लाभग्राही पहिचान गरी तीमध्ये झण्डै ९२ प्रतिशत घरधनीसँग अनुदान सम्झौता भइसकेको छ। तीमध्ये करिब ९९ प्रतिशतको बैंक खातामा पहिलो किस्ताको रु ५० हजार जम्मा भएको छ। दोस्रो किस्ताबापत डेढ लाख रकम वितरण गर्न प्रभावित जिल्लाहरुमा रु ८ अर्ब ३२ करोड निकासा गरिसकिएको छ। अति प्रभावित १४ जिल्ला बाहेकमा पनि पुननिर्माण सुरु भएको छ। १५ राष्ट्रिय गौरवका र अन्य ठूला आयोजनाहरुको म निरन्तर अनुगमनमा छु। मेलम्ची खानेपानी आयोजना, माथिल्लो तामाकोशी आयोजना, कुलेखानी तेस्रो आयोजना, चमेलिया जलविद्युत् आयोजना लगायतका महत्वपूर्ण आयोजना र अनुगमन गरिएका अन्य आयोजनाहरुका काम द्रूत गतिमा अघि बढेका छन्। चितवनको शक्तिखोरमा अत्याधुनिक सुविधा सहितको औद्योगिक क्षेत्र स्थापना हुँदैछ। किसान आयोग गठन भएको छ र जनता पेन्सन कार्यक्रमको बृहत् छाताभित्र कृषक सामाजिक सुरक्षाको पाइलटिङ गर्ने कार्य अन्तिम चरणमा पुगेको छ। खेलाडीलाई पुरस्कार र रकम घोषणा गर्ने तर उपलब्ध नगराउने परम्परा तोडेर सरकारले तत्काल पुरस्कारको परम्परा बसालेको छ। फागुन १ गतेदेखि वाथ र मुटुरोगको निःशुल्क उपचार सुरु भएको छ। अबको ६ महिनाअघि नै मेलम्चीको पानी काठमाडौं आउने छ र राजधानीबासीको दशकौं पुरानो सपना पूरा हुने छ। यी लगायत अहिले भइरहेका कामले निकै छिटो राष्ट्रलाई अघि लैजानेमा म विश्वस्त छु। १६ देशभरका भूमिहीन, सुकुम्बासी, किसान, मजदूर र श्रमिकहरु जग्गाधनी प्रमाण पूर्जा नभएकै कारण अहिलेसम्म पानी र बिजुलीको लाइन जोड्ने जस्ता आधारभूत सुविधाबाट बञ्चित थिए। यो सरकारले अब उनीहरुका लागि नागरिकता र बसोबासकै आधारमा धारा र बत्तीको मिटर जोड्ने व्यवस्था गरेको छ। सुकुम्बासी समस्याको स्थायी समाधान गर्न बसोबास आयोग गठन गर्ने कार्य अन्तिम चरणमा पुगेको छ। लामो समयदेखि प्रतिवद्धता व्यक्त भएको तर कार्यान्वयन हुन नसकेको मुक्त हलियाका लागि घर मर्मतका लागि रकम निकासा गरिसकिएको छ र यसै साताबाट वितरण सुरु गरिनेछ। मुक्त कमैयाका कार्यक्रम १६ वर्षदेखि चालू छन् तर यस अघिसम्म कुनै सरकारले प्रतिवद्धता अनुरुपको रकम उपलब्ध गराएनन्। यो सरकारले अब तुरुन्तै जग्गा, काठ वा सो बराबरको रकम उपलब्ध गराउँदै छ। १७ शान्ति प्रक्रियालाई तार्किक निष्कर्षमै पुर्याउने गरी सत्य निरुपण तथा मेलमिलाप आयोग र बेपत्ता छानविन आयोगको म्याद थप गरिएको छ भने सम्बन्धित ऐनहरुको संशोधन मस्यौदा तयार भएको छ। आर्थिक सहायता पाउन बाँकी शहिद र बेपत्ता पारिएका परिवारका लागि सबै रकम निकासा गरी सकिएको छ। १८ सार्वभौमसत्ता जनताका हातमा भएको यो लोकतन्त्र जनताको दशकौं लामो अथक सङ्घर्ष र बलिदानले आएको हो। यसका लागि देशको तीनतीन पुस्ताले अनन्त बलिदान गरेको छ, असैह्य यातना व्यहोरेको छ र दशकौं सङ्घर्ष गरेको छ। त्यसैले संविधान र अझ सिङ्गो लोकतन्त्रकै कार्यान्वयनमा ऐतिहासिक महत्व राख्ने अबको निर्वाचन केवल प्रधानमन्त्री वा सरकारको परीक्षा होइन। बरु, यो सबै राजनीतिक दलको, लोकतन्त्रको र सिंगो राष्ट्रकै परीक्षा हो। झण्डै बीस वर्षदेखि हुन नसकेको स्थानीय तहको निर्वाचन गराई छाड्ने घोषणा गर्दा मलाई कुनै अनिश्चय र संशय होइन, बरु गौरवबोध छ। बीस वर्षसम्म कसैले सोच्नसम्म हिम्मत नगरेको यो निर्वाचन गराई छाड्ने मेरो यो आँट र विश्वासको स्रोत जनता नै हो। लोकतन्त्र कार्यान्वयनका हकमा यो एउटा ऐतिहासिक फड्को हो र यसलाई हामीले जसरी पनि सफल बनाउनु छ। मलाई विश्वास छ, निर्वाचनसँगै यो देशका राजनीतिक दलहरुबीच गाली र तालीको होइन। बरु, निर्माणको प्रतिस्पर्धा हुनेछ, विकासको प्रतिस्पर्धा हुनेछ, जनसेवाको प्रतिस्पर्धा हुनेछ। विकास र सरकार अब मतपेटिकाका रुपमा जनताको दैलोमा छ। निर्वाचन लोकतन्त्रको सबैभन्दा ठूलो उत्सव हो। यो महोत्सवमा बिना संशय, बिना धक, बिना डर, मन वचन र कर्मले उत्साहका साथ सहभागी हुन म सिङ्गो देशलाई हार्दिक आमन्त्रण गर्दछु। धन्यवाद। १७ फागुन, २०७३"
"प्रधामन्त्रीचिनियाँ राजदूत भेटघाट, स्थानीय निर्वाचन बारे कुराकानी","काठमाडौं: प्रधानमन्त्री पुष्पकमल दाहाल र नेपालका लागि चीनियाँ राजदूत यु होङले बीच भेटघाट भएको छ । मंगलबार बिहान प्रधानमन्त्री निवास बालुवाटारमा भएको भेटमा प्रधानमन्त्री र राजदूत होङबीच स्थानीय निर्वाचन र नेपालको पूर्वाधार विकासका विषयमा कुराकानी भएको प्रधानमन्त्रीको नीजि सचिवालयले जानकारी दिएको छ । भेटमा प्रधानमन्त्रीले नेपालको पूर्वाधार विकासको क्षेत्रमा चीनले गरेको सहयोगकालागि धन्यवाद दिँदै विकासका क्षेत्रमा चीनको थप सहयोग रहने विश्वास व्यक्त गरे । प्रधानमन्त्रीले नेपाल र चीनबीच 'कनेक्टिभिटी' पूर्वाधार विकास र पूर्व सम्झौताहरुको कार्यान्वयन प्रभावकारी रुपमा अगाडि बढिरहेको बताउनु बताए । प्रधानमन्त्रीले सरकार स्थानीय तहको निर्वाचन सम्पन्न गरी संविधान कार्यान्वयनलाई मूर्त रुप दिने प्रक्रियामा रहेको बताउँदै त्यसकालागि चीनको सकारात्मक सहयोग रहने विश्वास व्यक्त गरे । भेटमा प्रधानमन्त्रीले 'वान बेल्ट, वान रोड' अन्तर्गतका विकासका कार्यक्रमहरु अगाडि बढ्ने विश्वास समेत व्यक्त गरे । भेटमा चीनियाँ राजदूत होङले नेपाल र चीनबीचको सम्बन्ध सुमधुर रहेको बताउँदै नेपालको पूर्वाधार विकासका कार्यक्रमहरु सकारात्मक रुपमा अगाडि बढिरहेको र आगामी दिनमा थप तीब्रता दिइने बताएका छन्। नेपालको राजनीतिक र संविधान कार्यान्वयनको प्रक्रिया सकारात्मक दिशामा अगाडि बढेको बताउँदै होङले त्यसमा चीनको सदैव सद्भाव रहने जानकारी दिईन्।"
फागुन १९ गते बोलाइएको संसद बैठक ८ दिन पछि सर्याे,काठमाडौंः संसद बैठक अाठ दिनपछि धकेलिएको छ। फागुन १९ गतेका लागि बोलाइएको संसद बैठक फागुन २७ गतेका लागि सारिएको संसद सचिवालयले जनाएको छ। संसदमा टेबुल गरिएको संविधान संशोधन विधेयकबारे दलहरुबीच सहमति जुटिनसकेकाले संसद बैठक आठ दिन पछि सारिएको सभामुखका प्रेस सल्लाहकार वविन शर्माले जानकारी दिए। सभामुख ओनसरी घर्ती आफ्ना श्रीमान वर्षमान पुन अनन्तको उपचारका लागि थाइल्याण्डमा रहेको तथा संविधान संशोधनबारे सहमति जुटाउन प्रधामन्त्री प्रचण्ड लगायत अन्य दलका शीर्ष नेताहरु छलफलमा रहेकाले पनि संसद बैठक केही दिन पछि सारिएको सचिवालयले जनाएको छ।
पुनः संरचना आयोगलाई सुझाव दिन समितिको म्याद तीन थप,काठमाडौँ: सरकारले स्थानीय निकायको पुनः संरचनासम्बन्धी आयोगको प्रतिवदेन अध्ययन गरी सुझाव दिन गठित समितिको म्याद तीन दिन थपेको छ । समितिले थपिएको अवधिमा पुनः संरचना आयोगको प्रतिवेदनलाई राजनीतिक सहमतिका साथ अध्ययन गरी पुनः संरचनाको समस्या हल गर्ने र प्राप्त गुनासालाई मन्त्रिपरिषद्मा पेस गर्ने निर्णय भएको सङ्घीय मामिला तथा स्थानीय विकासमन्त्री हितराज पाण्डेले जानकारी दिए। यसअघि सरकारले प्रतिवदेन अध्ययन गरी सुझाव दिन स्थानीय विकासमन्त्रीको संयोजकत्वमा तीन सदस्यीय समिति गठन गरी एक साताको समय दिएको थियो। सिंहदरबारमा आज बसेको मन्त्रिपरिषद्को बैठकले स्वास्थ्य क्षेत्रको व्यवस्थापन सुधार कार्यक्रम कार्यान्वयनका लागि विश्व बैंकको रु १५ अर्ब ९३ करोड ऋण सहयोग स्वीकार गर्र्ने निर्णय गरेको उनले बताए। साथै सरकारले वन क्षेत्रको सुरक्षा गर्न नेपाली सेनाका सात सय जनशक्ति कामकाजमा खटाउने र सरकार तथा निजी क्षेत्रको सहभागितामा पूर्वाधार विकास बैंक स्थापना गर्ने निर्णय गरेको छ। बैठकले बाँकेमा 'सुशील कोइराला प्रखर क्यान्सर अस्पताल' स्थापना गर्ने र विद्यमान बजेटको सीमाभित्र रहेर विभिन्न कार्यक्रममा आवश्यक पर्ने रकम पठाउने निर्णय गरेको मन्त्री पाण्डेले जानकारी दिए। रासस
प्रतिवेदनबिना आयोगलाई अप्ठ्यारो,"काठमाडौः निर्वाचन आयोगले स्थानीय तह पुनर्संरचना आयोगको अन्तिम प्रतिवेदनसहितको खाका चैत पहिलो सातासम्म सरकारले नपठाए तोकिएको मितिमा निर्वाचन गर्न अप्ठ्यारो पर्ने बताएको छ । पुनर्संरचना आयोगले प्रतिवेदन बुझाइसके पनि सरकारले तराई मधेसका केही जिल्लाको सीमांकन हेरफेर र संख्या बढाउन भन्दै स्थानीय विकासमन्त्री हितराज पाण्डे संयोजकत्वको कार्यदललाई जिम्मा लगाएको छ । फागुन १८ गतेबाट आचारसंहिता लागू गर्ने तयारीमा रहेको आयोगले समयमै प्रतिवेदन नआए कार्यतालिका प्रभावित हुने जानकारी सरकारलाई गराइसकेको छ । प्रमुख निर्वाचन आयुक्त अयोधिप्रसाद यादवले अन्नपूर्णसँग भने, आगामी वैशाख ३१ गते स्थानीय तहको निर्वाचन सम्पन्न गर्न चैत पहिलो सातासम्म स्थानीय तह पुनर्संरचना आयोगको अन्तिम प्रतिवेदन चाहिन्छ ।' मन्त्रिपरिषद्को गत सोमबार बसेको पहिलो बैठकले तराई मधेससहित मुलुकका विभिन्न स्थानमा सीमांकनको उचित हेरफेर गर्न र संख्या बढाउन मन्त्री पाण्डेको संयोजकत्वमा गठित समितिले दिएको सुझावलाई उचित र मनासिब ठहर्याउँदै मधेसीको मागअनुसार आवश्यक हेरफेर गर्न सात दिनको समय दिएको थियो । मन्त्री पाण्डेको संयोजकत्वको कार्यदलमा उद्योगमन्त्री नवीन्द्रराज जोशी र आपूर्तिमन्त्री दीपक बोहोरा सदस्य छन् । स्थानीय तह पुनर्संरचना आयोगले सात सय १९ स्थानीय तहको संख्या बढाउँदै सात सय ४४ सम्म गर्ने सिफारिससहितको प्रतिवेदन गत साताकै सोमबार मन्त्रिपरिषद्मा दिएको भए पनि त्यसलाई अझै थपघट गर्न १६ गते सोमबारसम्मको समय दिएको थियो । पूर्वसचिव बालानन्द पौड्याल नेतृत्वको आयोगले बुझाएको प्रतिवेदनमा स्थानीय तह सात सय १९ रहने उल्लेख थियो । आयोगको प्रतिवेदनमा महानगरपालिका चार, उपमहानगरपालिका १२, नगरपालिका २ सय ४१ र गाउँपालिका ४ सय ६२ वटा प्रस्ताव गरेको थियो । प्रतिवेदन समयमै आउँछ' संघीय मामिला तथा स्थानीय विकासमन्त्री हितराज पाण्डेले भने सरकारले समयमै निर्वाचन आयोगलाई प्रतिवेदन उपलब्ध गराउने बताएका छन् । तीन सदस्यीय कार्यदलले तोकिएकै समयमा आफ्नो कार्य गरेकाले अबको मन्त्रिपरिषद्मा प्रतिवेदन पेस गर्ने र त्यसले पारित गर्ने दाबी पाण्डेले गरे । मन्त्रिपरिषद्ले प्रतिवेदन पारित गर्नासाथ निर्वाचन आयोगलाई प्रतिवेदन पठाउँछौं', उनले भने । स्थानीय तह पुनर्संरचना आयोगका संयोजक बालानन्द पौडेलले आफ्नो समितिको म्याद फागुन मसान्तसम्म रहे पनि सरकारले स्थानीय निर्वाचन गर्ने जानकारी दिएपछि चाँडै प्रतिवेदन बुझाएको बताए । उनले भने, अब प्रतिवेदनको स्वामित्व सरकारको भएकाले त्यससम्बन्धमा गर्ने कुनै पनि निर्णय र कार्यान्वयन सरकारकै हुन्छ ।'"
होला त स्थानीय निर्वाचन ?,"९ फागुनमा एकैदिन तीन पटक मन्त्रिपरिषद्को बैठक बस्यो । अन्तिम बैठकपछि राति पौने नौ बजे घोषणा गरियो, ३१ वैशाख ०७४ मा एकै चरणमा स्थानीय तहको निर्वाचन सम्पन्न गर्ने । त्यसबाट दुईथरी प्रतिक्रिया आएका छन् । कांग्रेस, एमाले, माओवादी केन्द्रलगायत दलले सरकारी निर्णयको स्वागत गरे । संविधान संशोधन नभएसम्म निर्वाचन गराउन नदिने बताउँदै आएको संयुक्त लोकतान्त्रिक मधेशी मोर्चाले भने त्यसप्रति विरोध जनायो । मोर्चाले सांकेतिक विरोध प्रदर्शन थालिसकेको छ । निर्वाचन आयोगले भने घोषित मितिमै चुनाव गराउने प्रतिबद्धता जनाउँदै निर्वाचन कार्यतालिका सार्वजनिक गरेको छ । जसअन्तर्गत १६ बैसाखबाट उम्मेदवारी दर्ता प्रक्रिया शुरु हुनेछ । यद्यपि, आगामी ८० दिनमा निर्वाचन सम्पन्न गराउन दुई वटा चुनौती देखिएका छन् । पहिलो हो, राजनीतिक वातावरण र दोस्रो निर्वाचनसम्बन्धी सबै कानून निर्माण । राजनीतिक दलसम्बन्धी कानून बन्नै बाँकी छ । स्थानीय तहहरूको व्यवस्थापन नै नभइसकेको अवस्थामा प्रश्न उठेको छ, के ३१ वैशाखमा स्थानीय निर्वाचन सम्भव छ ? वातावरण निर्माणको चुनौती एक वर्षअघि एमाले नेतृत्वको सरकारले गठन गरेको स्थानीय निकाय पुनर्संरचना आयोगले आफ्नो प्रतिवेदन बुझाइसकेको छ । तर, त्यसप्रति मधेशी मोर्चासहित सत्तारूढ दलहरूले नै असन्तुष्टि जनाउँदै आएका छन् । उक्त असन्तुष्टि सम्बोधन नहुँदासम्म निर्वाचनको वातावरण बन्ने अवस्था छैन । प्रतिवेदन अध्ययनपछि समाधानका लागि सुझाव दिन मन्त्रिपरिषद्ले मन्त्रीस्तरीय एक समिति गठन गरेको छ । ९ फागुन बिहानको मन्त्रिपरिषद् बैठकले उक्त समितिको म्याद थपेको छ, जसको उद्देश्य मधेशी मोर्चालाई सहमतिमा ल्याउनु हो । र, त्यसका लागि तराई मधेशमा स्थानीय तहको संख्या थप्न मन्त्रिपरिषद्ले निर्देशन दिएको छ । त्यसप्रति विरोध जनाउँदै प्रमुख विपक्षी एमालेले आयोगद्वारा प्रस्तावित संरचना नचलाउन माग गर्दै आएको छ । संरचनाले नै अन्तिम रूप नपाएको अवस्थामा स्थानीय तहको निर्वाचन घोषित मितिमा सम्पन्न हुनेमा आशंका पैदा भएको छ । यही सेरोफेरोमा संविधान संशोधनमार्फत् मधेशी मोर्चाको माग सम्बोधन गर्ने मुद्दा अझ पेचिलो बनेको छ । मोर्चा संशोधनपछि मात्र चुनावमा जाने अडानमा छ भने एमाले त्यसको विपक्षमा अडिएको छ । जस्तो: १० फागुनमा प्रधानमन्त्री पुष्पकमल दाहालले बोलाएको सर्वदलीय बैठकमा पनि एमालेले संविधान संशोधन गर्न नहुने अडान दोहोर्यायो । संशोधनबिनाको निर्वाचन बहिष्कार गर्ने धम्की मोर्चा नेताहरूले दिँदै आएका छन् । हावादारी तालमा सरकारले निर्वाचन मिति घोषणा गरेर राजनीतिक मजाक गरेको अनुभूति भएको छ, मोर्चाआबद्ध सद्भावना सहअध्यक्ष लक्ष्मणलाल कर्ण भन्छन्, कुन वडामा उम्मेदवारले मनोयन दर्ता गराउने नै टुंगो नलागेको अवस्थामा निर्वाचन गराउने कुरा व्यंग्यबाहेक केही हुन सक्दैन । सकसमा सत्तारूढ निर्वाचन घोषणा गर्नु तीन दिनअघि कांग्रेस सभापति शेरबहादुर देउवाले प्रधानमन्त्री दाहाललाई सत्ता हस्तान्तरण गर्न अल्टिमेटम दिएका थिए । गत साउनमा गठबन्धन निर्माण गर्दा आलोपालो सरकारको नेतृत्व गर्ने सहमति कांग्रेस र माओवादी केन्द्रबीच भएको थियो । शुरुमा माओवादीले नेतृत्व गर्ने सरकारको बागडोर नौ महिनापछि कांग्रेसलाई सुम्पने सहमति थियो । त्यस हिसाबले आगामी वैशाखमा दाहालले देउवालाई नयाँ सरकार गठनका लागि मार्ग प्रशस्त गर्नुपर्ने हुन्छ । निर्वाचन पक्षधर नै तीव्र तयारीबाट मात्र घोषित मितिमा स्थानीय तहका जनप्रतिनिधि चुन्न सकिने कुरामा सहमत देखिन्छन् । सद्भावना सहअध्यक्ष कर्ण भन्छन्, प्रधानमन्त्रीले सरकारको आयु मात्र लम्ब्याउने उद्देश्यले निर्वाचन घोषणा गरेका हुन् । सत्तारूढ र विपक्षी दलहरूबीच दूरी घटेको देखिँदैन । १० फागुनको एमाले स्थायी कमिटीको अनौपचारिक बैठकको निर्णयबाट त्यसकै झल्को मिल्छ । बैठकले निर्वाचन मिति घोषणाको स्वागत गर्दै सरकार तयारीमा लाग्नुपर्ने बताएको छ । संविधान संशोधन गर्न नहुने अडान दोहोर्याउँदै बैठकले पुनर्संरचना आयोगको प्रतिवेदनमा उल्लेखित स्थानीय तह हेरफेर नगर्न पनि सचेत गराएको छ । प्रधानमन्त्री दाहालले भने सदनमा टेबल भएको संशोधन प्रक्रिया थालिने र तराई मधेशमा स्थानीय तहको संख्या बढाइने अभिव्यक्ति दिँदै आएका छन् । सरकारी तयारी मधेशी मोर्चा अन्ततः निर्वाचनमा सहभागी हुनेमा सरकारी पक्ष आशावादी देखिन्छ । त्यसैको उपज हुन सक्छ, ९ फागुनमा निर्वाचन मिति निक्र्योल गरेर बाहिरिँदै गर्दा दाहालले भनेका थिए, म पूर्ण विश्वस्त छु, मधेशी मोर्चाले खुलेर स्वागत नगरे पनि यसविरुद्ध कडा रूपमा प्रस्तुत हुने छैन । तराई मधेशमा स्थानीय तहको संख्या बढाएर मोर्चालाई निर्वाचनमा ल्याउन सकिने सरकारी आकलन बुझ्न गाह्रो छैन । ९ फागुनको दोस्रो मन्त्रिपरिषद् बैठकले गरेको राजदूत सिफारिसको निर्णय पनि संविधान संशोधन र निर्वाचनलक्षित रहेको विश्लेषण गरिएको छ । सिफारिस भएका राजदूतमा कांग्रेस र माओवादी मात्र नभई राप्रपा र फोरम लोकतान्त्रिकका नेताकार्यकर्ता पनि परेका छन् । एमाले संविधान संशोधनको विपक्षमा अडिग रहँदा राप्रपा र फोरम लोकतान्त्रिकको फेर समाउन सकिने बुझाइमा प्रधानमन्त्री दाहाल देखिन्छन् । फोरम लोकतान्त्रिकका उपाध्यक्ष जितेन्द्र देव आफ्नो पार्टी संविधान संशोधनको पक्षमा रहेको बताउँछन् । भन्छन्, पहिले संशोधन हुनुपर्ने हाम्रो मान्यता हो । त्यसबिना हुने निर्वाचनको कुनै तुक छैन । संशोधन नगर्दा हामी पनि निर्वाचनमा सहभागी हुँदैनौँ । केही दिनयता फोरम लोकतान्त्रिक अध्यक्ष विजय गच्छदार र राप्रपा अध्यक्ष कमल थापालाई पनि सरकारमा सहभागी गराइने चर्चा चलिरहेको छ । सोही चर्चाबीच राजदूत नियुक्तिमा दुवै दललाई स्थान दिइनुलाई राजनीतिक महत्वका रूपमा लिइएको छ । राप्रपा अध्यक्ष थापाले मधेशको माग सम्बोधन गर्न संविधान संशोधन आवश्यक रहेको पार्टीको एकता महाधिवेशन उद्घाटन सत्रमा बताएका थिए । आन्दोलनको मनस्थिति निर्वाचनतर्फ अगाडि बढ्ने रणनीतिका रूपमा प्रधानमन्त्री दाहालले यसबीचमा दुई पटक मोर्चाका शीर्ष नेताहरूसँग छलफल गरिसकेका छन् । वार्ता सकारात्मक दिशामा रहेको दाहालको अभिव्यक्ति भने घटनाक्रमहरूबाट पुष्टि हुँदैन । निर्वाचन घोषणालगत्तै बिजुलीबजारस्थित तमलोपा केन्द्रीय कार्यालयमा जम्मा भएका मोर्चा नेताहरूले आन्दोलनका कार्यक्रम घोषणा गरेका छन् । निर्वाचन वहिष्कार र प्रतिकार गर्नेसम्मको धम्की दिएका छन् उनीहरूले । यसबीचमा मशाल जुलुस र जिल्ला बन्दका कार्यक्रम गरिसकेको छ मोर्चाले । गाउँस्तरमा भण्डाफोर कार्यक्रम चलाएको छ । कर्ण भन्छन्, मधेशी मोर्चा खाली हात निर्वाचनमा जान सक्दैन । त्यसबाट मधेश आन्दोलनको अपहेलना हुनेछ । सरकारसँगको वार्ता र त्यस क्रममा आउने आश्वासन ललीपप मात्र भएको बुझाइमा छन् मोर्चा नेता । यद्यपि, अझै पर्ख र हेरको मनस्थितिमा देखिन्छन् । २६ फागुनसम्मका लागि आन्दोलनका कार्यक्रम घोषणा गरेको छ मोर्चाले । त्यसबेलासम्ममा सत्तारूढ दलहरूले स्थानीय तहको संख्या बढाउने र संविधान संशोधन अगाडि बढाउने झिनो आशा उनीहरूमा देखिन्छ । गत साउनमा सत्तागठबन्धन निर्माण क्रममा कांग्रेस र माओवादीले तीनबुँदे सहमति गरेका थिए । सोही आधारमा मोर्चाले सरकारलाई समर्थन गरेको थियो । संशोधन टेबल भए पनि प्रक्रिया अगाडि बढ्न सकेको छैन । संसद्मा टेबल भएको प्रस्तावमा परिमार्जनको अभिव्यक्तिले मोर्चालाई थप चिढ्याएको छ । संशोधन प्रक्रिया थाती राखेर निर्वाचनमा जाने सरकारी तयारीलाई मोर्चाले अर्को धोकाको रूपमा लिएको पाइन्छ । माग सम्बोधन नहुने छाँट देखेका फोरम नेपालका अध्यक्ष उपेन्द्र यादव त्यहाँ उपचाररत् बुहारीलाई भेट्ने बहानामा ८ फागुन बिहानै नयाँदिल्ली उडे । त्यहाँ रहँदा भारतीय प्रधानमन्त्री नरेन्द्र मोदीका राष्ट्रिय सुरक्षा सल्लाहकार अजित डोभललगायतलाई भेटेर ११ फागुनमा स्वदेश फर्केका छन् । यादव नयाँदिल्लीमा रहँदै उनको पार्टीले विज्ञप्ति निकालेर निर्वाचनको प्रतिकार गर्ने चेतावनी दिएको छ । सत्ता टिकाउन पनि निर्वाचन सम्पन्न गर्नै पर्ने दबाबमा परेका प्रधानमन्त्री दाहाल भने जसरी पनि संशोधन अगाडि बढाउने दाउमा देखिन्छन् । फोरम लोकतान्त्रिकका उपाध्यक्ष देव भन्छन्, सरकारले घोषणा गरेकै मितिमा निर्वाचन हुने विश्वास छैन । यद्यपि, सत्तारूढ पक्षले गरेको वाचाअनुसार संशोधन र स्थानीय तहको संख्या बढाउने काम चाँडै भयो भने निर्वाचनको माहोल बन्न सक्छ ।"
