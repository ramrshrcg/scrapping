शीर्षक,विवरण
अमानवीय उदासीनता,"भूकम्पपछिको दोस्रो हिउँदको सिकार बन्दैछन् पीडितहरू । सरकारको एक मन्त्रालयले राहत वितरणपछि 'सुरु' भनिएको पुनर्निर्माण तथा विस्थापितहरूको पुनर्बास अहिलेसम्म घोषणाभन्दा धेरै निम्न अनुपातमा भएको छ । पुनर्निर्माणको लागि छुट्ट्याइएको रकमको आंशिक भाग पीडितलाई दिइए पनि घर बनेनबनेको निगरानी हुन सकेको छैन । एक किसिमले सरकारको लाचारी र पीडितहरूको 'आफ्नो हात जगन्नाथ' ले पुनर्निर्माण र पुनर्निर्माणमा भ्रष्टाचार र संवेदनहीनता घुसाएको छ, देखिने गरी । यी पृष्ठभूमिमा अर्को गैरजिम्मेवारपूर्ण र अमानवीय शैलीमा भूकम्पबाट अति प्रभावित ११ जिल्लामा पुनर्निर्माणको लागि खटिएका अधिकांश या करिब ७० प्रतिशतले सामूहिक राजीनामा दिएका छन् । पेसागत तथा निजी सुरक्षाको कारण देखाई इन्जिनियरहरूले सहरी विकास मन्त्रालयको केन्द्रीय आयोजना कार्यान्वयन एकाइसमक्ष राजीनामा पेस गरेका छन् बुधबार । राजीनामा अनायास या बिनाचेतावनी भने आएको हैन । उनीहरूले यसअघि पटकपटक सामूहिक राजीनामा दिने चेतावनी दिँदै आएका थिए । इन्जिनियरहरूको छाता संस्था या नेपाल इन्जिनियर एसोसिएसनसमेत उसका सदस्यहरूको सामूहिक निर्णयबाट दुःखी छ र यो पेसागत मर्यादाभित्र पर्छ कि पर्दैन भन्ने विवेचना गर्दैछ । तर यति ठूले संख्यामा इन्जिनियरहरूले यति अप्रिय निर्णय लिएका छन् भने त्यसमा पक्कै पनि केही बाध्यात्मक कारण होलान् नै । विगत दुई वर्षदेखि सुविधा र सहुलियतबिना अनि पुनर्निर्माणमा सरकारको स्पष्ट योजना नरहँदा नै उनीहरूलाई त्यहाँ खटाइयो । कुन आधारमा उनीहरूलाई त्यहाँ पठाइयो ? सुविधा र सर्तहरू केके थिए ? त्यहाँ नखटाइएका उनीहरूका समकक्षीहरूले कस्तो अवसर र वातावरण उपभोग गरिरहेका छन्, अहिले दायित्व निर्वाहका क्रममा ती तथ्यहरूलाई बेवास्ता गर्न मिल्दैन । उनीहरूको जीवन कष्टकर बन्न पुगेको थियो अति प्रभावित क्षेत्रमा भने सरकारले पहिला आश्वासन दिएको महँगी भत्ता या विशेष सुविधा त्यही रूपमा उपलब्ध गराइएन उनीहरूलाई । त्यससँगै त्यहाँ पुनर्निर्माणका काम सुचारु हुने अवस्था नदेखिँदा या सरकारको पुनर्निर्माणसम्बन्धी योजना कार्यान्वयनको गति सुस्त हुँदा उनीहरू अघोषित रूपमा 'बेरोजगार' जस्तै बन्न पनि पुगे । यो सामूहिक राजीनामा प्रकरणले फेरि प्रश्न उठाएको छ, सरकारको केन्द्रीय स्तरको पुनर्निर्माण योजना र कार्यान्वयनमा । अर्थात् भूकम्पपीडितहरूको अवस्थाप्रति सरकार उदासीन छ । त्यो उदासीनता तथा संवेदनहीनताको प्रतिविम्ब इन्जिनियरहरूको सामूहिक राजीनामामा देखिएको छ । ११ अति प्रभावित जिल्लाका पीडितहरूले इन्जिनियरहरूका सामूहिक राजीनामामा सरकारको संवेदनहीनता देखेका छन् । त्यसैले पीडितहरूलाई आश्वस्त बनाउन ती जिल्लाका बृहत् पुनर्निर्माण योजना अनि त्यसका कार्यान्वयनको समयसीमा सार्वजनिक गरेमा पहिलेका सेवासर्त हासिल हुने अवस्थामा इन्जिनियरहरू त्यहाँ जाने आशा गर्न सकिन्छ । तर बेरोजगार र अपमानित भएर उनीहरूलाई त्यहाँ पठाउने प्रयास अर्थहीन हुनेछ ।"
संविधान संशोधन प्रस्ताव अपूरो: भट्टराई,चितवन: नयाँशक्ति पार्टीका संयोजक डा बाबुराम भट्टराईले सरकारले प्रस्ताव गरेको संविधान संशोधन विधेयक अपूरो रहेको बताएका छन्। महिला शक्ति नेपालको प्रथम राष्ट्रिय भेलालाई शुक्रबार सम्बोधन गर्दै उनले अहिलेको संशोधन विधेकलाई परिमार्जित गरेर सबै दलको रायअनुसार संशोधन गर्नुपर्ने बताएका हुन्। पूर्व प्रधानमन्त्रीसमेत रहेका भट्टराईले संशोधन प्रस्ताव अपूरो रहेका कारण विभिन्न दल र बासिन्दाको विरोध आएको बताउँदै संविधान संशोधनसँगै कार्यान्वयनका लागि राजनीतिक दल एक भएर लाग्नुपर्नेमा जोड दिए। संविधान कार्यान्वयनपछि मात्र राष्ट्र संमृद्धि तर्फ लाग्ने बताउँदै उनले कार्यान्वयनका विषयमा देखिएका चुनौती समाधानका लागि दलहरु नलागेका कारण नै मुलुकमा बाह्य हस्तक्षेप बढ्न थालेको बताए। संयोजक भट्टराईले दलहरु एक भए बाह्य शक्तिको केही नलाग्ने बताउँदै संविधान जारी गर्दा देखिएको एकता अहिले पनि आवश्यक रहेको बताए। एक फरक प्रशङ्गमा उनले आफूहरुले निर्माण गरेको माओवादी पार्टीको मार्गचित्र गणतान्त्रिक नेपाल र संविधान जारी गर्नेसम्म मात्र रहेको भन्दै अब देशको विकासका लागि नयाँ सोच र नयाँ शक्तिको आवश्यकता रहेको बताए। भोलिसम्म चल्ने सो भेलामा देश भरिका ५०० जना महिलाको सहभागिता रहने आयोजकले जनाएको छ । भेलाले महिलाशक्ति नेपालको भावी कार्यदिशा तय गर्ने संयोजक कल्पना धमालले बताइन्। रासस
मधेसका जनता मधेसी दलप्रति आक्रोशित छन्,"वीरगञ्ज: नेपाल सद्भावना पार्टीका अध्यक्ष अनिल झाले मधेसी जनता मधेसी दलहरुप्रति निकै आक्रोशित रहेको बताएका छन्। वीरगञ्जमा शुक्रबार नेपाल सद्भावना पार्टी पर्साले आयोजना गरेको पत्रकार भेटघाट कार्यक्रममा अध्यक्ष झाले अहिले मधेसी दलले चाहेर पनि मधेसका सबै माग पुरा गराउन सक्ने अवस्था नरहेकाले मधेसी जनता मधेसी दलहरुप्रति आक्रोशित रहेको बताएका हुन्। उनले संसदमा सरकारले पेश गरेको संविधान संशोधन प्रस्ताव अपुरो भएपनि तत्कालका लागि यो प्रस्ताव पास गराउन सकिए मधेसका केही माग सम्बोधन हुन सक्ने बताए। उनले भने,त्यही कारण अहिलेको संशोधन प्रस्तावलाई मान्ने कि नमान्ने भन्ने अन्यौलको अवस्थामा मधेसी दलहरु छन्। सरकारले संशोधन प्रस्ताव संसदमा दर्ता गराएको भएपनि सत्तारुढ दल काँग्रेस र माओवादी केन्द्रले नै प्रस्ताव अगाडि बढाउन गम्भीरता नदेखाएको गुनासो उनले गरे। झाले भने,काँग्रेस र माओवादीले संशोधन प्रस्ताव संसदमा ल्याएर फालिदिएको जस्तो देखिन्छ। प्रस्ताव पारित गराउन जुन भूमिका सत्तारुढ दलहरुले खेल्नु पर्ने हो त्यो देखिएको छैन। उनले एमालेको प्रतिगामी र अलोकतान्त्रिक सोचका कारण मुलुक संकटमा परेको आरोप लगाए। मधेसी जनताको माग सम्बोधनमा एमाले सबैभन्दा ठूलो बाधक बनेको भन्दै उनले यदि अहिलेको संशोधन प्रस्ताव पास नभए तीन ठूला दल झन् ठूलो अप्ठ्यारोमा पर्ने चेतावनी दिए।"
'नेपाली सेना भारत मातहत राख्ने प्रस्ताव नेपालमाथि ठाडो हस्तक्षेप',"भक्तपुरः नेपाल मजदुर किसान पार्टीका अध्यक्ष नारायणमान बिजुक्छेले भारतले संयुक्त राष्ट्रसंघीय मिसनमा जाने नेपाली सेनालाई आफ्नो सेना मातहत परिचालन गर्ने प्रस्ताव गर्नु नेपालको स्वतन्त्रता र सार्वभौमिकतामाथि ठाडो हस्तक्षेप भएको बताएका छन् । भक्तपुर घरेलु तथा साना उद्योग संघको १३ औं जिल्ला अधिवेशनको शुक्रबार उद्घाटन गर्दै अध्यक्ष बिजुक्छेले भारतको यस प्रस्तावलाई नेपालको स्वतन्त्रता र सार्वभौमिकतामाथि हमलाकै रुपमा लिनुपर्ने बताएका हुन् । संयुक्त राष्ट्रसंघीय मिसनमा जाने नेपाली सेनालाई भारतले आफ्नो मातहतमा पठाउन प्रस्ताव गर्नु नेपालको स्वतन्त्रता र सार्वभौमिकतामाथिको हमला हो, उनले भने, यो भारतको विस्तारवादी नीतिकै उपज हो । यसविरुद्ध नेपाल लाग्नैपर्छ । नेपाल आर्थिक रुपले भारतको उपनिवेश बन्दै आएको बताउँदै अध्यक्ष बिजुक्छेले भारतले अहिले सुरक्षाको दृष्टिले पनि उपनिवेश बनाउन खोजेको जिकिर गरे । उनले नेपाली सेनाको संख्या घटाउनुपर्ने आवाज उठाउनेहरु नै अहिलेको स्थितिको जिम्मेवार भएको बताए । दसवर्षे जनयुद्धपछि शान्ति प्रक्रियामा आउने क्रममा तत्कालीन नेकपा माओवादीका अध्यक्ष पुष्पकमल दाहाल प्रचण्डले प्रधानमन्त्री निवास बालुवाटारमा सार्वजनिक रुपमै नेपाली सेनाको संख्या घटाउनुपर्ने माग गरेको उनले सुनाए । सेनाले आफ्नो देशको स्वतन्त्रता र सार्वभौमिकताको रक्षा गर्छ, अध्यक्ष बिजुक्छेले भने, त्यसैले सैनिक संख्या घटाउने होइन, अझ बढाउनुपर्छ । उनले नेपाली सुरक्षा निकायसँग सम्बन्धित बाँसबारी छालाजुत्ता, हेटौंडा कपडा उद्योगलगायत निजीकरण गरेर भारतीय व्यापारीलाई दिने सरकार तथा दलहरु पनि नेपाली सेनालाई भारतीय सेना मातहत राख्ने प्रस्तावका जिम्मेवार भएको स्पष्ट पारे । कार्यक्रममा अध्यक्ष बिजुक्छेले स्वदेशी उत्पादनको प्रवद्र्धन गर्न सरकारले आफ्नो प्रत्येक कार्यालय र निकायले स्वदेशी उत्पादन नै खरिद गर्ने तथा प्रयोग गर्नुपर्ने नीति बनाउनुपर्नेमा जोड दिए । विदेशी व्यवसायी तथा व्यापारीहरुले मोटो रकम कमिसन दिएर सरकारमा जाने दलका नेता तथा मन्त्रीहरुलाई उनीहरुको उत्पादन प्रयोग गर्ने नीति बनाउने गरेको उनको आरोप थियो । हाम्रा नेता तथा मन्त्रीहरु कमिसनमा परेर विदेशी उत्पादन स्वदेशमा निर्वाध भित्र्याउँछन्, उनले भने, स्वदेशी उद्योग र उत्पादनलाई मार पार्ने गरी विदेशी उत्पादन र उद्योगलाई प्राथमिकता दिने सरकार, मन्त्री र दलका नेताहरु स्वदेशी व्यवसायीका शत्रु हुन् । उनले विदेशी लगानी र उद्योगलाई निर्वाध रुपमा भित्र्याउन दिइए स्वदेशी उद्योगी व्यवसायीहरु नाङ्लो पसलेमा परिणत हुने चेतावनी दिए । कार्यक्रममा नेपाल घरेलु तथा साना उद्योग महासंघका अध्यक्ष श्यामप्रसाद गिरीले मुलुकलाई आत्मनिर्भर बनाउने सबै उद्योगी व्यवसायीहरु लाग्नुपर्ने बताए । महासंघका पूर्वअध्यक्ष सुरेश प्रधानले राजनीतिक क्रान्ति पूरा भएर आर्थिक क्रान्तिको नारा दिनेहरुले पुनः बन्द हड्ताल गर्नु दुर्भाग्य भएको बताए । त्यस्तै महासंघका उपाध्यक्षहरु चन्दनकृष्ण श्रेष्ठ, प्रकाशबहादुर कायस्थ र मोहन कटुवाल, महासचिव डम्बरप्रसाद रेग्मी र कोषाध्यक्ष सत्यनारायण प्रजापतिले व्यवसायीहरुले निर्यातमुखी नसकिए पनि आयात प्रतिस्थापन गर्ने उद्योग व्यवसाय गर्नेतर्फ ध्यान दिनुपर्ने धारणा राखे । अधिवेशनले वीरेन्द्र जतीको अध्यक्षतामा नयाँ कार्य समिति निर्वाचित गरेको छ । जसको उपाध्यक्षमा रामगोपाल रञ्जित, सचिवमा प्रेमकृष्ण खर्बुजा, सहसचिवमा राजकुमार प्रजापति र कोषाध्यक्षमा श्यामसुन्दर श्रेष्ठ निर्वाचति भएका छन् । त्यस्तै सदस्यहरुमा मोहनदास श्रेष्ठ, रविन माकजू, सरस्वती प्रजापति, विजयलक्ष्मी प्रजापति, तुलसीदेवी लाखा, चित्रा केसी, कुष्णसुन्दर श्रेष्ठ, हरिगोपाल त्वायना, सुदीप गणेश र सनिश लागेजू निर्वाचित भएका छन् । संघअन्तर्गत रहेको महिला उद्यमी समितिको पनि शुक्रबार नै १२ औं जिल्ला अधिवेशन भएको छ । अधिवेशनले सत्यभामा प्रजापतिको अध्यक्षतामा नौ सदस्यीय कार्यसमिति चयन गरेको छ । जसमा उपाध्यक्षमा ईश्वरी श्रेष्ठ, सचिवमा चन्द्रकला बाँस्कोटा र कोषाध्यक्षमा कृष्णा प्रजापति रहेका छन् । त्यस्तै सदस्यहरुमा दयालक्ष्मी प्रजापति, गौरीलक्ष्मी नागाजू, लक्ष्मी महर्जन, कमलश्वरी खर्बुजा र देवका श्रेष्ठ रहेका छन् ।"
लोकमानविरुद्धको रिटमा सर्वोच्चमा आज पनि बहस,"काठमाडौं : अख्तियार प्रमुख आयुक्तमा लोकमानसिंह कार्कीको नियुक्ति असंवैधानकि भन्दै परेको रिट निवेदनमा शुक्रबार पनि सर्वोच्च अदालतमा बहस भइरहेको छ। बिहानदेखि सुरु भएको सुनुवाइमा सरकारी वकिलको तर्फबाट बहस भइरहेको छ । सहन्यायाधिवक्ता किरण पौडेलले कार्की र मन्त्रिपरिषद्को प्रतिरक्षमा बहस गरिरहेका छन् । सरकारी वकिलको बहस सकिएपछि कार्कीका निजी कानुन व्यवसायीले बहस थाल्ने छन् । वरिष्ठ अधिवक्ता महादेव यादव, बद्रीबहादुर कार्की, कोमलप्रकाश घिमिरेलगायतले कार्कीको तर्फबाट बहस गर्दैछन् । सर्वोच्चका न्यायाधीश ईश्वरप्रसाद खतिवडा, डा आनन्दमोहन भट्टराई र अनिलकुमार सिन्हाको विशेष इजलासमा सुनुवाइ भइरहेको छ । कार्की र सरकारको तर्फबाट बहस सकिएपछि रिट निवेदक अधिवक्ता ओमप्रकाश अर्यालको पक्षबाट जवाफी बहस हुनेछ । रिट निवेदकका तर्फबाट अधिवक्ता रमेश बडाल, डा सुरेन्द्र भण्डारी, टीकाराम भट्टराई, गोविन्द बन्दी, डा चन्द्रकान्त ज्ञवाली, शम्भु थापा, रवि खनाल, सुनिल पोखरेल, विजय मिश्र लगायतले बहस गरेका थिए।उनीहरुले कार्कीको नियुक्ति संविधान विपरीत भएको जिकिर गरेका थिए। कार्कीको नियुक्ति संविधान विपरीत भएको भन्दै अधिवक्ता ओमप्रकाश अर्यालले रिट निवेदन खारेज भइसके पनि त्यसलाई पुनरावलोकन गर्ने निर्णय सर्वोच्च अदालतले गरेको थियो ।"
न्यायमा पहुँच पुर्याउन सरकारी वकिलको भूमिका महत्वपूर्ण: राष्ट्रपति,"काठमाडौं: राष्ट्रपति विद्यादेवी भण्डारीले न्यायमा पहुँच नपुगेका समुदायलाई न्याय दिलाउन सरकारी वकिलको महत्वपूर्ण योगदान हुने बताएकी छिन्। महान्यायाधीवक्ताको कार्यालय नेपालले शुक्रबार गरेको नेपालका सरकारी वकिलहरुको प्रथम सम्मेलन को उद्घाटन समारोहमा उनले सम्पूर्ण नागरिकलाई न्यायमा पहुँच पुर्याउनका लागि सरकारी वकिलको योगदान हुने बताएकी हुन्। राष्ट्रपति भण्डारीले भनिन्,'फौजदारी न्याय प्रशासनको महत्वपूर्ण अङ्गका रुपमा रहेको महान्यायाधिवक्ता र सरकारी वकिलले कानुनी शासन कायम राख्न क्रियाशील हुनुपर्छ।' आफ्नो व्यवसायलाई प्रभावकारी बनाउन सरकारी वकिललाई व्यावसायिक रुपमा दक्ष, सक्षम हुनुपर्नेमा जोड दिँदै उनले मुद्दामामिलामा सरकारको तर्फबाट प्रभावकारी रुपमा निरन्तर सरकारी वकिल क्रियाशील हुनुपर्ने आवश्यकता औँल्याइन्। राष्ट्रपति भण्डारीले मुलुकको लोकतन्त्र, शान्ति सुरक्षा, कानुनी शासन, दण्डहीनताको अन्त्य, मानवअधिकारको रक्षाका लागि फौज्दारी न्याय प्रशासन सुदृढीकरण गर्न सरकारी वकिलको क्रियाशीलताको अपरिहार्य रहेको बताइन्। प्रधानमन्त्री पुष्पकमल दाहालले संविधान संशोधन र निर्वाचन गर्नका लागि दलहरुबीच छिट्टै सहमति जुट्ने बताए। 'संविधान संशोधन र निर्वाचनका विषयमा दलहरुबीच विवाद र बहस देखिए पनि त्यो लामो समयसम्म चल्दैन, त्यो अस्थायी हो, सरकारले छिट्टै सहमतिको वातावरण सर्जना गर्छ,'उनले भने। प्रधानमन्त्री दाहालले दलहरु संविधान घोषणा गर्ने बेलामा मिलेजस्तै वादविवादको अन्त्य गर्नुपर्ने र दलहरुबीच असहमतिका विषय पनि संसद्मै छलफल गर्ने वातावरण बनाउनुपर्नेमा जोड दिए। उनले संविधानको भावना र मर्मअनुसार १३ महिनाभित्र तीनै निकायको निर्वाचन गरेर जानुपर्ने भएकाले स्थानीय निकायको निर्वाचन वैशाखमा, प्रदेश र केन्द्रीय निर्वाचन मङ्सिरमा गर्न सकिने बताए। प्रधानमन्त्री दाहालले कानुनको पालना नागरिकले मात्र नभई राज्यले पनि गर्नुपर्ने र दण्डहीनताको अन्त्य, स्वतन्त्र न्यायपालिका, कानुनी शासन सुदृढीकरण गर्नका लागि सरकारी वकिल क्षमतावान हुनुपर्ने आवश्यकता औँल्याए। सभामुख ओनसरी घर्तीले संसद् सञ्चालन गर्नका लागि दलहरु मिल्नुको विकल्प नभएको भन्दै दलहरुमा देखिएको विवाद छिट्टै समाधान हुनेमा आफू आशावादी रहेको बताइन्। सरकारी वकिलहरुको काम कारबाहीलाई व्यवस्थित बनाउन सम्मेलन महत्वपूर्ण भएको र फौज्दारी न्याय प्रशासनलाई प्रभावकारी बनाउने सधैँ क्रियाशील हुनुपर्ने उनको भनाइ थियो । प्रधानन्यायाधीश सुशीला कार्कीले सर्वोच्च अदालतले गरिब, निमुखा र पछाडि परेका वर्गका लागि न्यायमा पहुँच अभियान सञ्चालन गरेको र त्यसलाई सहयोग गर्न सरकारी वकिलको भूमिका महत्वपूर्ण हुने बताइन्। उनले सरकारको प्रतिरक्षा गर्ने सरकारी वकिलहरुले हेरेका धेरै मुद्दा प्रमाणको अभावमा हार्ने गरेको हुँदा आगामी दिनमा मुद्दाको सफलता वृद्धि गर्नुपर्नेमा जोड दिइन्। तीन दिनसम्म सञ्चालन हुने यस सरकारी वकिलको राष्ट्रिय सम्मेलनको मूल नारा प्रभावकारी अभियोजन, सुदृढ प्रतिरक्षा, व्यावसायिक सरकारी वकिल हाम्रो प्रतिबद्धता भन्ने रहेको छ । सम्मेलनमा देशभरबाट ३५२ सरकारी वकिल प्रतिनिधि रहेका छन् । रासस"
देशभर लोडसेडिङ अन्त्य गर्ने प्रधानमन्त्रीको घोषणा,"गोरखाः प्रधानमन्त्री पुष्पकमल दाहाल प्रचण्डले देशभर लोडसेडिङ अन्त्य गर्ने घोषणा गरेका छन् । शुक्रबार गोरखाको दरौदी नदीमा निर्मित ६ मेगावाटको दरौदी ए साना जलविद्युत् आयोजनाको उद्घाटन गर्दै प्रचण्डले लोडसेडिङ अन्त्य गर्ने बताएका हुन् । सरकारले जनताको जीवनमा प्रत्यक्ष अनुभूति हुने गरी काम गरिरहेको छ । काठमाडौंमा लोडसेडिङ अन्त्य गरिएको छ । देशैभरी लोडसेडिङ कसरी अन्त्य गर्न सकिन्छ भनेर हामीले गृहकार्य गरिरहेका छौं, प्रधानमन्त्रीले भने, हामी छिट्टै देशब्यापी लोडसेडिङ अन्त्य गर्ने तयारी गरिरहेका छौं । विश्वास छ, यसमा सरकार सफल हुन्छ । प्रधानमन्त्रीले व्यवस्थापनमा सुधार गर्दा, चुहावट रोक्दा, इमान्दार भएर काम गर्दा अद्भूत परिणाम आएको समेत बताए । उनले भने, ठिक मान्छेलाई ठिक जिम्मेवारी दिँदा र लक्ष्यप्रति निष्ठावान् हुँदा चार महिनामै उपत्यकामा लोडसेडिङ अन्त्य गर्न सकियो । प्रधानमन्त्री प्रचण्डले राष्ट्रिय गौरवका आयोजनाको अनुगमन र निरीक्षणमा म आफैं दौडिएको समेत बताए । मेरो निरीक्षणपछि काम रफ्तारमा अघि बढेका छन् । सरकारले समयभन्दा अघि नै गुणस्तरीय काम गर्ने कर्मचारी र आयोजनालाई पुरस्कृत गर्नेछ । हामी सबैले निष्ठावान् भएर काम गरौं, परिणाम राम्रो आउँछ । कार्यक्रममा उर्जामन्त्री जनार्दन शर्माले सरकारले नेपालको पानी, जनताको लगानीको अवधारणा अघि सारेको जानकारी दिए । प्रधानमन्त्रीको निर्देशन बमोजिम सरकारले उज्यालो नेपालको अभियान चलाइरहेको छ । हामीले प्रविधि र चुहावटमा भएको बेथिति कम गरेर काठमाडौंमा लोडसेडिङ अन्त्य गरेका छौं, मन्त्री शर्माले भने । उद्घाटनमा संघीय मामिला तथा स्थानीय विकास मन्त्री हितराज पाण्डेले वर्तमान सरकारको क्रियाशिलतामा जनप्रिय काम भएको दाबी गरे । प्रचण्ड नेतृत्वको सरकार जनप्रिय कामका लागि क्रियाशील छ। प्रधानमन्त्रीको निर्देशन बमोजिम उर्जा मन्त्रालयले देशैभरी लोडसेडिङ अन्त्यको प्रयास गरिरहेको छ, मन्त्री पाण्डले भने, कालिका ए साना जलविद्युत् आयोजनाले सरकारको योजनामा सहयोग गर्ने अपेक्षा गरेका छौं । उद्घाटन कार्यक्रममा भूमिसुधार तथा व्यवस्थामन्त्री विक्रम पाण्डे, माओवादी केन्द्रका वरिष्ठ नेता नारायणकाजी श्रेष्ठलगायतले सम्बोधन गरे । कालिका पावर कम्पनी लिमिटेडले उत्पादन गरेको दरौदी ए साना जलविद्युत् आयोजनाबाट ६ मेगावाट विद्युत् उत्पादन हुनेछ । २०६३ पौष ९ गते विद्युत् उत्पादनका लागि अनुमति पाएको कम्पनीले १ अरब ३० करोड लागतमा आयोजना सम्पन्न गरेको र ग्लोबल आइएममी बैंकले मुख्य लगानी गरेको कालिका पावर कम्पनीका निर्देशक निकोलस पाण्डेले जानकारी दिए ।"
लोकमानलाई कालोमोसो दल्ने दुई युवालाई सात दिन थुनामा राख्न अनुमति,"काठमाडौंः जिल्ला प्रशासन कार्यालय काठमाडौंले अख्तियारका निलम्बित प्रमुख लोकमान सिंह कार्कीमाथि कालो मोसो दल्ने दुई युवालाई सात दिन थुनामा राख्न अनुमति दिएको छ। म्याद थपका लागि शुक्रबार बिहान जिल्ला प्रशासन कार्यालय काठमाडौं पुगेको प्रहरीको टोलीलाई थप सात दिन थुनामा राख्न अनुमति दिइएको काठमाडौंका प्रमुख जिल्ला अधिकारी हिमनाथ दवाडीले जानकारी दिए। प्रहरीले पक्राउ परेका शाही र बुढामाथि सार्वजनिक अपराध ऐन अन्तर्गत मुद्दा चलाउने तयारी गरेको छ। कार्कीमाथि सर्वोच्च अदालतको मुद्दा फाँटमै पुगेर दुव्र्यवहार गर्दै कालोमोसो दल्ने नेत्रविक्रम चन्द विप्लव निकट अखिल क्रान्तिकारीका केन्द्रीय सदस्यद्वय प्रकाश शाही र चन्द्रबहादुर बुढालाई प्रहरीले थप अनुसन्धानका लागि म्याद थप गर्न काठमाडौं जिल्ला प्रशासन कार्यालयमा उपस्थित गराएको थियो। शाही र बढालाई बिहीबार दिउँसो प्रहरीले सर्वोच्च अदालत परिसरबाटै पक्राउ गरेको थियो। प्रहरीका अनुसार सार्वजनिक अपराधको अभियोग प्रमाािण्त भए एक वर्षसम्म कैद सजाय हुनेछ। यसैबीच, अख्तियार दुरुपयोग अनुसन्धान आयोगका निलम्बित प्रमुख लोकमानसिंह कार्कीले भने आफूलाई सर्वोच्च अदालतभित्रै दुव्र्यवहार गर्दै कालोमोसो दल्ने कसैका गोटीमात्रै भएको भन्दै कारबाही नगरी रिहा गर्न प्रहरीलाई आग्रह गरेका छन्। शुक्रवार विज्ञप्ति जारी गरी कार्कीले आफूलाई कालोमोसो दल्ने ती युवा कसैका गोटीमात्रै भएको र आफूलाई तेजोबध गर्ने उद्देश्यले कसैले बनाएको योजना कार्यान्वयन गर्ने कारिन्दाका रुपमा मात्रै बुझेको उल्लेख गरेका छन्।"
एमालेले मधेसी र पहाडीया भनेर देशमा विखण्डन ल्याउन खोज्यो,"काठमाडौंः नेपाली कांग्रेसका सभापति शेरबहादुर देउवाले प्रमुख प्रतिपक्षी दल एमालेले मधेसी र पहाडीयाका नाममा देशमा विखण्डन ल्याउन खोजेको आरोप लगाएका छन्। कांग्रेसका जिल्ला कोषाध्यक्षहरुको भेलालाई शुक्रवार उद्घाटन गर्दै सभापति देउवाले मधेसी र पहाडीया भनेर देशमा विखण्डन ल्याउन खोजेको आरोप लगाएका हुन्। देउवाले नेपाललाई एक बनाउन भएपनि एमालेविरुद्ध एकजुट भएर अभियान चलाउनु पर्ने बताए। उनले भने,एमालेले अहिले अनावश्यक काम गरिरहेको छ। सीमांकन र संविधान संशोधनको विरोध गरेर मधेस र पहाडबीच रहेको सम्बन्ध बिगारेर विखण्डन ल्याउन खोजेको छ। त्यसविरुद्ध अभियान चलाउनु पर्ने जरुरी छ। देउवाले सरकारले संसदमा दर्ता गरेको संविधान संशोधन प्रस्ताव पास हुने डरले एमालेले संसद अबरुद्ध गरिरहेको आरोप पनि लगाए। देउवाले भने,एमालेले संसद अबरोध गरेर लोकतन्त्रकै उपहास गर्यो। देउवाले संविधान संशोधनको विरोधमा बन्द हड्ताल र संसद अबरोध गरेर एमालेले गलत काम गरिरहेको बताए। उनले भने,संविधान संशोधनको विरोधमा बाहिर टायर बालेर आन्दोलन गरेर हुँदैन। संसदमै के के खेल खेल्नु पर्छ खेले हुन्छ। सदन अबरोध गर्ने होइन सके संविधान संशोधन प्रस्तावको विपक्षमा बहुमत पुर्याए हुन्छ। कार्यक्रममा कांग्रेसका बरिष्ठ नेता रामचन्द्र पौडेलले एमालेलाई सहमतिमा आउन आग्रह गरे। पौडेलले भने,एमालेले आफूलाई यो संविधानको दाबेदार ठान्छ भने उदार भएर सहमतिमा आउनु पर्छ। संसद अबरुद्ध गरेर मात्रै समस्याको समाधान हुँदैन। उनले संविधान कार्यान्वयनका लागि प्रमुख तीन दल कांग्रेस, एमाले र नेकपा माओवादी केन्द्र एकजुट हुनु पर्ने बताए।"
"लोकमानले भने, मलाई कालोमोसो दल्ने अवोध कारिन्दा हुन्, तीनलाई छोडिदिनू","काठमाडौंः अख्तियार दुरुपयोग अनुसन्धान आयोगका निलम्बित प्रमुख लोकमानसिंह कार्कीले आफूलाई सर्वोच्च अदालतभित्रै कालोमोसो दल्ने दुई युवालाई रिहा गर्न आग्रह गरेका छन्। कार्कीले सुरक्षाकर्मीले आफ्नो कर्तव्य निर्वाह गर्ने क्रममा दर्शाएको तत्परताको भने सराहना गरेका छन्। कार्कीले आफूमाथि दुर्व्यवहार गर्ने दुई व्यक्तिलाई प्रहरीले नियन्त्रणमा लिएको जानकारी पाएको भन्दै उनीहरुलाई कारबाही नगरी रिहा गरिदिन प्रहरीलाई आग्रह गरेका हुन्। शुक्रवार विज्ञप्ति जारी गरी कार्कीले आफूलाई कालोमोसो दल्ने ती युवा कसैका गोटीमात्रै भएको र आफूलाई तेजोबध गर्ने उद्देश्यले कसैले बनाएको योजना कार्यान्वयन गर्ने कारिन्दाका रुपमा मात्रै बुझेको उल्लेख गरेका छन्। हिरासतमा लिइएका व्यक्ति जो सुकै भएपनि ति कसैका गोटीमात्र हुन् र मलाई तेजोबध गर्ने उद्देश्यले कसैले बनाएको योजना कार्यन्वयन गर्ने कारिन्दाका रुपमा मात्रै मैले उनीहरुलाई बुझेको छु,' कार्कीले उल्लेख गरेका छन्। उनले वास्तविक अपराधी पर्दा पछाडि भएको पनि बताएका छन्। केही महिनायता आफ्नाविरुद्ध विभिन्न प्रकारले षड्यन्त्रमुलक योजना बनाउनेहरु कानून र प्रहरीको नियन्त्रणमा आउने स्थिति तत्काल नदिएकाले पक्राउ परेका ती अबोध कारिन्दालाई कुनै कारबाही नगरी रिहा गरिदिन म सुरक्षा निकायलाई अनुरोध गर्दछु,'कार्कीद्वारा जारी गरिएको विज्ञप्तिमा उल्लेख छ। कार्कीमाथि सर्वोच्च अदालतको मुद्दा फाँटभित्रै बिहीबार दिउँसो सवा चार बजे विप्लव माओवादी निकट अनेरास्ववियू (क्रान्तिकारी) का केन्द्रीय सदस्यद्वय प्रकाश शाही र चन्द्रबहादुर बुढाले कार्कीमाथि हातपात गर्दै कालोमोसो दलेका थिए। कालोमोसो दल्ने शाही र बुढालार्इ प्रहरीले अदालत परिसरबाटै पक्राउ गरेको थियो। यो पनि पढ्नुस्: सर्वोच्च अदालतभित्रै लोकमानलार्इ कालोमोसो"
पूर्वराजासँग सचेत हुनुपर्छ',"काठमाडौः तीन प्रमुख दलका युवा सांसदले परिवर्तनका पक्षधरहरू राष्ट्र र जनताप्रति जिम्मेवार बन्न नसक्दा मौका छोपेर आएका पूर्वराजासँग सचेत र सजग हुनुपर्ने निष्कर्ष निकालेका छन् । कांग्रेस, एमाले र माओवादी केन्द्रका युवा सांसदको बिहीबार राजधानीमा बसेको अनौपचारिक बैठकले प्रमुख तीन दलबीचको कटाक्ष' ले परिवर्तनविरोधी शक्तिको आडमा राजाको वक्तव्य आएको निष्कर्ष निकालेको थियो । सक्रिय राजा, संवैधानिक राजा, आलंकारिक राजाका विषयमा राष्ट्रिय तथा अन्तर्राष्ट्रिय शक्तिमात्र नभएर परिवर्तनकारी शक्तिभित्रका परिवर्तनविरोधी नेतृत्वसमेतको प्रत्यक्षअप्रत्यक्ष सहभागिताका कारण राजाले टाउको उठाउन खोजेको उदाहरण बुधबारको वक्तव्य हो', एक युवा सांसदले अन्नपूर्णसँग भने । अर्को वर्ष माघभित्र संविधान कार्यान्वयन हुन नदिन र संविधानका नाममा विभिन्न षड्यन्त्रमार्फत गणतन्त्रको उपलब्धि सिध्याउने खेलका रूपमा राजाले राष्ट्रियताका नाममा वक्तव्य दिएको निष्कर्ष युवा सांसदहरूको छ । पूर्वराजाको वक्तव्यमा रहेको सबै नेपालीले राष्ट्र बचाउन फेरि एकपटक इतिहासले सुम्पिएको गहन जिम्मेवारी पूरा गर्न र देशको अक्षत अस्तित्व आफ्ना सन्ततिलाई सुम्पन मुखर र प्रखर रूपले जाग्न र लाग्न सबैसँग गरेको आग्रह' भित्र उनमा रहेको सत्तास्वार्थ स्पष्ट देखिएको अनुभूति युवा सांसदहरूले गरेका छन् । संशोधन विधेयकपछिको डेडलकलाई निकास दिन युवा सांसदले अनौपचारिक छलफल गरेका थिए । अख्तियार प्रमुखविरुद्धको महाभियोग प्रस्ताव, संविधान संशोधन र स्थानीय निकायको निर्वाचन छलफलको मूल एजेन्डा थियो । संविधान निर्माणदेखि जारी हुँदै दोस्रो संशोधनसम्म आइपुग्दा देखिएको असहज परिस्थिति र त्यसबाट बेहोर्नुपरेको क्षतिका सम्बन्धमा समेत आफूहरूबीच गम्भीर छलफल भएको एक सांसदले बताए । उनले भने, १३ महिनाबीच स्थानीय, प्रदेश र केन्द्रीय संसद्को निर्वाचन गरी संविधान कार्यान्वयनको सन्देश दिन आआफ्ना दल र नेतृत्वलाई घचघच्याउनेछौं । यसका लागि मधेसी मोर्चाका युवा सांसदसँग अनौपचारिक रूपमा नै लबिङ गर्नेछौं ।' डेडलक फुकाउन संशोधन विधेयक, स्थानीय निर्वाचन र महाभियोग प्रस्तावलाई उच्च प्राथमिकता दिने उद्देश्यसाथ छलफल गरेको माओवादी केन्द्रका सांसद महेन्द्रबहादुर शाहीले अन्नपूर्णसँग बताए । उनले भने, प्रतिगामीहरू कुनै न कुनै रूपमा परिवर्तनको खिलाफमा उठिरहेको समयमा प्रमुख दल र नेतृत्वले राष्ट्र र जनताका लागि निर्णय गर्दै परिवर्तनका लागि भएका सबै संघर्षको सम्मान गर्नेछन् ।' सांसद शाहीकै प्रस्तावमा संसद्मा महाभियोग प्रस्ताव दर्ता भएको थियो । बैठकमा सांसद शाही, हरिबोल गजुरेल, रवीन्द्र अधिकारी, एनपी साउद, चन्द्र भण्डारीलगायत सहभागी थिए ।"
तिवारी हत्या र प्रदेश विभाजनको विरोधमा बुटवलमा मोटरसाइकल र्याली,"बुटवलः संयुक्त विद्यार्थी संघर्ष समिति रुपन्देहीले युवा संघका जिल्ला अध्यक्ष दुर्गा तिवारीको हत्या र प्रदेश नम्बर ५ लाई टुक्र्याउने गरी सरकारले संसदमा दर्ता गरेको संविधान संशोधन प्रस्तावको विरोधमा मोटरसाइकल र्याली निकालेको छ। संसदमा ५ नम्बर प्रदेशलाई विभाजन गर्ने तथा दुर्गा तिवारीलाई राजनीतिक प्रतिशोध साधेर हत्या गरेको विरोधमा शुक्रबार मोटरसाइकल र्यालीको आयोजना गरिएको संयुक्त विद्यार्थी संघर्ष समितिले जनाएको छ। बुटवलको राजमार्ग चौराहाबाट सुरु भएको मोटरसाइकल र्याली मिलनचोक, बसपार्क, ट्राफिक चोक, गोलपार्क कालिकानगर हुँदै योगीकुटीमा पुगेर कोणसभामा परिणत भएको थियो। र्यालीमा ५ सय भन्दा बढी मोटरसाइकल सहभागी रहेका थिए। कोणसभामा युवा संघका केन्द्रीय सदस्य धुव्र आचार्यले हत्यारा पक्राउ परी कारबाही नभएसम्म युवा संघको आन्दोलन जारी रहने बताए। तिवारी हत्यालाई आर्थिक लेनदेनसंग जोडिएर कहि कतै टिकाटिप्पणी भएपनि तिवारीको हत्या राजनीतिक प्रतिशोधले भएको दावी गरे। त्यसैगरी अनेरास्ववियु केन्द्रीय सदस्य एवं गुल्मी जिल्ला इन्चार्ज सरोज पोखरेलले पहाड र तराईबीचको सम्बन्धलाई खल्बल्याउने गरी आएको संशोधन विधयेक फिर्ता हुनुपर्ने भन्दै त्यसविरुद्धको आन्दोलन जारी रहेको बताए।"
कतिको वस्त्र बाँकी रहलाःकार्की(भिडियाेसहित),"काठमाडौः आफूमाथि भएको दुव्र्यवहारपछि अख्यिारका निलम्बित प्रमुख कार्कीले आफ्नो कर्तव्य निर्वाह गरेबापत दण्डित हुनुपर्ने अवस्था आएको बताउँदै भ्रष्टाचार नियन्त्रणका निम्ति कदम चालेकै कारण अपमानित र अपहेलित हुनुपरे त्यसबेला कैयन सीमाहरू भत्कन सक्ने चेतावनी दिएका छन् । अख्तियार दुरुपयोग अनुसन्धान आयोगको प्रमुखका रूपमा भ्रष्टाचार नियन्त्रणका निम्ति गरिएका प्रयासलाई अवरोध पुर्याइन्छ भने सचेत नेपाली नागरिकका रूपमा भ्रष्टाचारविरुद्धको अभियान चलाउनु मेरो स्वाभाविक कर्म हुनेछ', कार्कीद्वारा जारी अपिलमा भनिएको छ, त्यसबेला कतिको शरीरमा वस्त्र बाँकी रहला, समयले नै बताउनेछ ।' आफूले राष्ट्रसेवकका रूपमा देश र जनताको सेवामा समर्पित भई कार्य गरिरहँदा विगतदेखि विभिन्न अवरोध र चुनौतीको सामना गर्नुपरेको पनि बताएका छन् । पछिल्लो समयमा ममाथि नियोजित ढंगले लगाइएका लाञ्छना, आरोप र दोषारोपणका शृंखलाहरू मलाई हतोत्साहित गर्ने कुत्सित प्रयासका उपज हुन् भन्ने मलाई लागेको छ', कार्कीले भनेका छन् । लोकतन्त्र कसैप्रति पूर्वाग्रही नहुने र योग्यता र क्षमताको उच्च मूल्यांकन हुन्छ भन्ने विश्वास आफूलाई रहेको उनको अपिलमा उल्लेख छ । अख्तियार प्रमुखमा आफ्नो नियुक्तिकै दिनदेखि देशबाट अनियमितता र भ्रष्टाचार उन्मूलन गर्ने अठोट गरेको स्मरणसमेत उनले गराएका छन् । हामीले यसरी सक्रियता दर्साउँदा जनता प्रसन्न भएकै हुन् र भ्रष्टाचारीहरू थर्कमान र निरुत्साहित पनि अवश्य बनेका हुन्', कार्कीले भनेका छन्, भ्रष्टाचारविरुद्धको कामकारबाहीलाई सघन र सशक्त बनाउन खोज्दा खास दलका नेता र कतिपय माननीय सांसदज्यूहरू केकति कारणले मेराविरुद्ध महाभियोगको बाण हान्न अग्रसर हुनुभएको हो, यो मैले बुझ्नसकेको छैन ।' भिडियाे हेर्नुहाेस् अख्तियारले निश्चित समूह वा क्षेत्रमाथि मात्र आँखा लगाएको भन्ने जनगुनासोलाई दृष्टिगत गरी आफूले अनुसन्धान, छानबिन र कारबाहीको दायरा फराकिलो बनाएको पनि बताएका छन् । अनुसन्धान र कारबाहीको दायरा विस्तार गरेसँगै आफूविरुद्धका गतिविधिमा तीव्रता आउनु र महाभियोग लगाउने प्रपञ्च रचिनु संयोगमात्र नरहेको अपिलमा उल्लेख छ । आफूविरुद्ध विदेशबाट फर्केलगत्तै छापामार शैलीमा महाभियोग ल्याइएको भन्दै सबै घटनाको इतिहासले मूल्यांकन गर्ने पनि उनको अपिलमा जनाइएको छ । स्वदेशमा आर्जित धन गैरकानुनी रूपले विदेशी बैंकमा जम्मा गर्ने र राज्यको प्रचलित कानुनविपरीत विदेशमा लगानी गर्नेहरूलाई कानुनबमोजिम कारबाही प्रक्रिया सुरु गरेर मैले के गल्ती गरें ? ' कार्कीको प्रश्न छ । उनले आफू महाभियोगको चक्रव्यूहबाट मुक्त हुने विश्वाससमेत व्यक्त गरेका छन् । म यतिबेला धेरै तथ्यपूर्ण रहस्यका पोकाहरू खोल्न चाहन्नँ तर जनताले चाहेको, देशले मागेको उपयुक्त समयमा सम्पूर्ण तथ्य विवरण जनसमक्ष प्रस्तुत गर्न म हिचकिचाउनेछैन', कार्कीको चुनौती छ ।"
