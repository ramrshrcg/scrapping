शीर्षक,विवरण
भारतको सन्देश !,"नेपालभारत सम्बन्ध कूटनीतिक वृत्तमा अक्सर विभिन्न कारणले बहस भइरहने विषय हो। सम्बन्ध विविध आयाम र सुमधुर समयका अपरिहार्यता अक्सर त्यस्ता बहसमा अन्तरनिहित पक्ष हुने गरे पनि यसपटकको बहसमा तिक्तताको र अविश्वासको वर्चस्व छ। तर, विगत केही दिनयता भारतको माथिल्लो बहसबाट नेपालभारत सम्बन्ध पूर्ववत् अथवा समझदारी र आपसी विश्वासमा आधारित अवस्थामै पुगेको अभिव्यक्ति आउन थालेका छन्। चार महिनाअघि दिल्ली भ्रमणको समाप्तिलगत्तै ठीक त्यही आशयको अभिव्यक्ति प्रधानमन्त्री केपी ओलीलाई अनुमोदन गर्न अनिच्छुक भारत अहिले उनकै शब्द या वाक्य दोहोर्याउँदै छ। भारतीय विदेश मन्त्रालयको आधिकारिक प्रकाशनमा नेपालमा संविधान जारी भएपछि संघीय गणतान्त्रिक लोकतन्त्र संस्थागत भएको स्वीकार गरिएको छ, तर सम्भवतः त्यसको आशय संविधानलाई स्वागत गर्न उसको कन्जुस्याइँ या त्यसपछि उसले नेपालमा लगाएको नाकाबन्दी गल्ती भएको भारतको स्वीकारोक्तिका रूपमा हेरिनु हुँदैन। यो प्रकाशन नरेन्द्र मोदीले प्रधानमन्त्रीका रूपमा दुई वर्ष पूरा गरेको तर त्यस अवसरमा नेपाललगायत छिमेकीसँगको सम्बन्धमा ठूलो गिरावट आएको भारतीय प्रतिपक्षको आरोपलाई गरिएको सम्बोधनका रूपमा हेरिनु ज्यादा सत्यको नजिक हुनेछ। नेपालभारत सम्बन्ध अहिले पनि निम्नतम तहमा छ र नाकाबन्दीपछि विविध नेपाली पुस्तामा भारतप्रति आक्रोश, दुःख र अविश्वास चुलिएको छ, जसलाई सम्भवतः एउटा भारतीय आधिकारिक प्रकाशन या दाबीले सम्बोधन गर्न सक्दैन। त्यसको लागि दुई पक्षबीच उच्चतम तहमा खुला र विश्वासमा आधारित अनि असल नियतका साथ प्रयास हुन जरुरी छ। यो मन्तव्य प्रकाशनपूर्व भारतले नेपालको संविधानको अपूर्णताबारे युरोपेली संघको प्रतिकूल टिप्पणी मात्र गरेन, अन्तर्राष्ट्रिय मानवअधिकार मञ्चमा पनि नेपालको मामिला उठायो। वास्तवमा नेपालमा केही ठूला दलहरूले नियन्त्रित गरेको राजनीति र प्रक्रियाविहीन संविधान गत वर्ष असोज ३ मा जारी हुनुमा नेपालभित्र अनुकुल वातावरणको उपस्थितिभन्दा भारतको हस्तक्षेपकारी रबैया बढी जिम्मेवार थियो। मधेसकेन्द्रित केही नेताहरूको मागलाई बहाना बनाएर संविधान रोक्न विदेश सचिवको आगमन र त्यसपछिको नाकाबन्दी अहिलेको सम्बन्धको निरन्तरताको मूलमा छन्। यद्यपि त्यसपछि परिस्थिति धेरै अघि बढिसकेको छ। भारतले नेपालमा आपूर्ति र सामान्य जीवनविना जवाफदेही र उचित कारण भविष्यमा ठप्प बनाउन नसकोस् तथा नेपाली जनताले अकारण कष्ट नभोगून् भनी सुनिश्चित गर्न व्यापार र पारवहनका वैकल्पिक मार्ग खोज्दै चीनसँग नयाँ सहमति र समझदारी पनि गरेको छ, यसबीच नेपालले। तर बाध्यता र परिस्थितिले सिर्जेका यी गतिविधिसँगसँगै नेपाल र भारतले विश्वसनीय सम्बन्ध निर्माण गर्न र अन्तरनिर्भरतालाई सम्मानजनक बनाउँदै एकअर्काका आन्तरिक मामिलामा हस्तक्षेप नगर्ने सर्तमा सम्बन्धलाई सामान्य बनाउन अघि बढ्नैपर्छ। त्यसैमा दुवैको बहुआयामिक हित र स्वार्थ सुरक्षित रहनेछ।"
मधेसी मोर्चाद्वारा संसद बहिष्कार,काठमाडौँ: नेपालको संविधानमा समेटिएका विभिन्न अन्तर्बस्तु विषयमा टीका टिप्पणी गर्दै आन्दोलन गरिरहेको संयुक्त लोकतान्त्रिक मधेसी मोर्चाले व्यवस्थापिकासंसद्को आजको बैठक बहिष्कार गरेको छ । सभामुख ओनसरी घर्तीले बैठक प्रारम्भ भएको घोषणा गर्नासाथ मोर्चामा आबद्ध आन्दोलनरत दलका सांसदले उठेर विरोध गरेका थिए । त्यसलगत्तै सभामुख घर्तीले मोर्चाका सांसद दिलबहादुर नेपालीलाई बोल्न समय प्रदान गरिन् । सांसद नेपालीले विश्वव्यापी संविधान निर्माणको लोकतान्त्रिक मूल्य मान्यतालाई बेवास्ता गर्दै दु्रतमार्गको नाममा जनताको अधिकार खोसेर घोषणा गरिएको संविधान आफूलाई स्वीकार्य नहुने बताए । संविधानले समानुपातिक र समावेशी सहभागिताको सुनिश्चितता नगरेको हुँदा आफू जनताको मुद्दा स्थापित गराउन निरन्तर रुपमा आन्दोलन गर्दै आएको सदनलाई जानकारी गराउँदै उनले बिहीबारको बैठक बहिष्कार गरेको घोषणा गरिन् । उनको बहिष्कारको घोषणासँगै मोर्चासँग आबद्ध राजनीतिक दलका सांसद बैठकबाट बाहिरिएका थिए । आन्दोलनरत पक्षका माग संविधान संशोधनमार्फत सम्बोधन गर्न मोर्चाले सरकारलाई आग्रह गर्दै सदनको बैठक निरन्तर रुपमा केही समयदेखि बहिष्कार गर्दै आएको छ । रासस
श्रमिकलाई डिग्री हासिल गर्ने ढोका खुला,"काठमाडौँ: भौगोलिक विकटता र दैनिक कार्यव्यस्तताले कसैले पनि विश्वविद्यालयको डिग्री हासिल गर्न अब बञ्चित हुन नपर्ने भएको छ । नेपाल खुला विश्वविद्यालय विधेयक व्यवस्थापिका संसदबाट बिहीबार बहुमतबाट पारित भएपछि आफू बसेको ठाउँबाटै विश्वविद्यालयको डिग्री हासिल गर्न सकिने ढोका खुलेको हो । एक दशकदेखि नेपालमा छलफल हुँदै आएको खुला विश्वविद्यालय विधेयक संसदबाट पारित भएपछि नेपालमा विश्वविद्यालयको संख्या पनि १० वटा पुगेको छ । खुला विश्वविद्यालयको अवधारणा लागू हुँदा विदेशमा रहेका लाखौ श्रमिकले त्यहि बसेर नेपाली पाठयक्रममा डिग्री हासिल गर्न पाउनेछन् । केही दशकभित्र हामी नयाँ ठाउँमा पुग्नेछौ । प्रविधि माथिको विस्तार र पहुँचलाई अगाडि बढाउँछौ । खुला विश्वविद्यालयलाई गुणात्मक ढंगले व्यवस्थित गर्नु पर्नेछ' शिक्षामन्त्री गिरिराजमणि पोखरेलले भने संसारभर छरिएका नेपाली श्रमिकको शिक्षामा पहुँच हुनेछ । उनीहरुको प्रतिभा, क्षमता, अनुभव र पुँजी नेपालसँग जोडिनेछ । उनीहरुलाई हामीले भावनात्मक रुपमा समेटन खोजेका छौँ ।' सन् २०१० मा गैरआवासीय नेपाली र शिक्षा मन्त्रालय बीच भएको सहमति र सार्कमा खुला विश्वविद्यालय स्थापना गर्न नेपालले जनाएको प्रतिबद्धता अनुसार पनि खुला विश्वविद्यालयको अवधारणा आएको सांसद गणेशमान गुरुङले बताए । संविधानको धारा २९६ को उपधारा १ बमोजिम संसदले बिहीबार विधेयक पारित गरेको हो । राष्ट्रपतिबाट प्रमाणिकरण भएको ९१ दिनपछि ऐनको रुपमा लागू हुनेछ । दुर्गम क्षेत्रमा रहेर निजामती सेवामा कार्यरत कर्मचारी, औपचारिक रुपमा विश्वविद्यालयमा जान नपाएका सेना प्रहरी,गृहिणी, ग्रामीण क्षेत्र र प्रवासमा रहेका युवाहरुका लागि डिग्री हासिल गर्ने अवसरको ढोका खुलेको शिक्षामन्त्री पोखरेलले बताए । नेपालमा भन्दा ३३ बर्ष अगाडि खुला विश्वविद्यालयको अवधारणा लागू गराइएको भारतमा अम्बेडकर र इन्दिरा गान्धी खुला विश्वविद्यालयमा लाखौ बिद्यार्थीले अध्ययन गरिरहेका छन् । भारतमा सन १९८२, बेलायतमा सन् १९७०, बंगलादेशमा १९८५, माल्दिभ्स १९९९, श्रीलंकामा १९८०, पाकिस्तानमा १९७४ मा खुला विश्वविद्यालय सञ्चालनमा आएका हुन । खुला विश्वविद्यालयको पठन पाठनका लागि इन्टरनेट, इमेल, टेलिफोन, अडियो र भिडियो जस्ता सञ्चारमाध्यममा भर पर्नु पर्ने हुन्छ । सञ्चारमाध्यमको विकास दुर्गम ठाउँमा पनि हुनु आवश्यक छ' सांसद गुरुङले भने मुलुकभर रुम टु रिड भन्ने पुस्तकालय आठ सय वटा खुलिसकेका छन। त्यसैले अब कमजोर आर्थिक अवस्था र भौगोलिक विकटताका कारणले पढन नपाउने स्थिति रहदैन ।' गुरुङका अनुसार विश्वविद्यालय सबैका लागि खुला हो । सांसद कमल पंगेनीका अनुसार यो विश्वविद्यालय आगामी १० बर्षमा नेपालको सबभन्दा ठूलो विश्वविद्यालय हुनेछ । खुला विश्वविद्यालयको कुलपतिमा शिक्षामन्त्रीलाई राखिएको छ । यसअघिका नौ वटा विश्वविद्यालयमा प्रधानमन्त्री कुलपति रहने व्यवस्था छ । खुला विश्वविद्यालयलाई राजनीतिक नेतृत्वबाट अलग गराई प्राज्ञिकलाई कुलपति बनाउनु पर्ने आवश्यकतामा सांसदहरुले पनि जोड दिएका छन् । सम्बन्धित क्षेत्रका विज्ञलाई कुलपति बनाउनुपर्छ । सबै ठाउँमा प्रधानमन्त्री पदेन हुने व्यवस्था अन्त्य गर्नुपर्छ,' सांसद रामहरि सुवेदीले भने । प्रधानमन्त्री केपी शर्मा ओलीले काठमाडौ विश्वविद्यालयको एक कार्यक्रममा प्रधानमन्त्री कुलपति हुने व्यवस्था हटनु पर्ने बताएका थिए । प्रधानमन्त्री, राष्ट्रपति वा मन्त्री कुलपति हुने व्यवस्था विश्वमा कही पनि छैन । यो संभव पनि हुँदैन' साँसद वंशीधर मिश्रले भने, सबै विश्वविद्यालयको कुलपतिमा प्रधानमन्त्रीलाई बनाउँदै जाने हो भने कसैको पनि दीक्षान्त समारोह गर्न संभव हुँदैन । साँघुरोपना हटाएर अगाडि बढौ ।' अमेरिकाको वोस्टन शहरमा ३१ वटा बिश्वबिद्यालय छन् भने भारतको पुणेमा ११ वटा विश्वविद्यालय छन् । स्तरीयताको चुनौती सामना गर्न शिक्षामा ख्याती प्राप्त गरेको व्यक्तिलाई कुलपति र उपकुलपति राख्नुपर्नेमा जोड दिदै साँसद श्यामकुमार श्रेष्ठले भने देशभरीका गाउँमा उच्चशिक्षायुक्त पुस्तकालयको आवश्यकता हुन्छ । त्यो नभई यो सफल हुँदैन । पुस्तकालय प्रबन्ध कानुन र व्यवहारमा गर्न जरुरी छ । इन्टरनेट भएन भने सफल हुन सक्दैन । भिडियो कन्फेरेस मार्फत् गाउँ पुग्न सक्ने भयो भने सफल हुन्छ ।'"
नयाँ शक्तिमा रामराम भन्न पाइछ !,"काठमाडौँ: पूर्वप्रधानमन्त्री डा बाबुराम भट्टराई नेतृत्वको नयाँ शक्ति नेपालमा अभिवादनका क्रममा नयाँ शक्ति अभियान्ताले रामराम भन्न समेत पाउने भएका छन् । नेपालको राजनीतिक अभ्यासमा कांग्रेसले जय नेपाल' भन्छन् भने कम्युनिस्टले कामरेड' भन्ने गरेका छन् । नमस्कार' सबै नेपालीको साझा सम्बोधन अर्थात् अभिवादन हो । तर, राजनीतिक दलभित्र संगठित नेता तथा कार्यकर्ताले भने निश्चित शब्दावलीमात्र प्रयोग गर्ने गरेका छन् । नयाँ शक्ति नेपालको घोषणा सभामा आधा दर्जन बढी भाषामा उपस्थितलाई अभिवादन गरेका बाबुरामले बिहीबार राजधानीमा आयोजित पत्रकार सम्मेलनमा अभिवादनका लागि आफू स्वतन्त्र भएको बताए । बाबुरामले भने, लाल सलाम पनि हुन्छ भन्नुहोस्, नमस्कार भन्न पनि पाइन्छ, जय नेपाल भने पनि हुन्छ, कसैले रामराम भन्छ भने पनि भन्न पाउँछ।' बाबुरामले पश्चिमा दर्शन र सिद्धान्त मात्र नभएर पूर्वय दर्शन र संस्कृतिलाई समेत पार्टीले जोड दिने बताए । उनले भने, पार्टी नेता र कार्यकर्ताले ध्यान र योगलाई जीवनशैलीको रुपमा समेत अपनाउन सक्नुहुन्छ ।' भट्टराईले ध्यान र योगले रिफ्रेस बनाउने भएकाले यसलाई विज्ञानसँग जोडेर हेर्नुपर्ने बताए । पत्रकार सम्मेलनमा नयाँ शक्तिको विधानमा उल्लेखित १५ बुँदाको व्याख्या गर्दै भट्टराईले राजनीतिक नेता कार्यकर्तामा अध्ययनको आदत कम हुँदै गएको भन्दै नयाँ शक्तिले अध्ययन संस्कृतिको विकास गर्नुपर्ने बताए । पत्रकार सम्मेलनमा राष्ट्रिय पोशाकका विषयमा पत्रकारले गरेको प्रश्नको जवाफमा बाबुरामले भने, हामी सबै समुदायका पोशाक र संस्कृतिलाई समान रुपमा हेर्छौँ ।' शरीर ढाक्ने पोशाकको राष्ट्रियता नहुने समेत भट्टराईको भनाइ छ । उनले नयाँ शक्तिलाई सामूहिक नेतृत्व जिम्मेवारी बाँडफाँटको मान्यतामा आधारित हुने समेत बताएका छन् । नयाँ शक्तिभित्र कुनै पनि कमिटीको निर्वाचन हुँदा सदस्यहरुले गोप्य मतदान र सैद्धान्तिक, वैचारिक, नीतिगत विषयमा खुला मतदान हुने अन्तिरिम विधानमा उल्लेख छ ।"
गमलामा धान रोप्ने मन्त्रीले किसानसँग माफी मागे,"भिमदत्तनगरः कृषिमन्त्री हरिबोल गजुरेलले धान दिवसको अवसरमा बुधबार गमलामा धान रोपेकोप्रति टिकाटिप्पणी भएपछि किसानसँग माफी मागेका छन् । बिहीबार प्रेस सेन्टर नेपालले भीमदत्तनगरमा गरेको पत्रकार सम्मेलनमा बोल्दै असार १५ अर्थात् बुधबार गमलामा धान रोपेकोप्रति मन्त्री गजुरेलले माफी मागेका हुन् । गजुरेलले भने, मैले गमलामा धान रोप्दा किसान दाजुभाइमा कुनै समस्या परे क्षमा चाहन्छु ।' गजुरेलले माफी मागेसँगै गमलामा धान रोपेको कार्यक्रमलाई उद्घाटन गर्नुलाई अन्यथा नलिन समेत आग्रह गरेका छन्। गजुरेलले भने, गमलामा धान रोपेर कार्यक्रम उद्घाटन गर्नुलाई अन्यथा नलिन सबैलाई आग्रह समेत गर्दछु ।' मन्त्री गजुरेलले गमलामा पानी हालेर कार्यक्रम उद्घाटन गर्नु कृषि मन्त्रालय सम्बन्धित भएको समेत प्रष्ट्याएका छन् । गमलामा पानी हालेर उद्घाटन गर्नु कृषि मन्त्रालयसँग सम्बन्धित पनि हो,' गजुरेलले भने । राष्ट्रिय सहमतिको सरकार आवश्यक त्यस्तै, मन्त्री गजुरेलले शान्ति प्रक्रियाका बाँकी काम पूरा गर्न, निर्वाचन गराउन, संविधान कार्यान्वयनका लागि तत्काल राष्ट्रिय सहमतिय सरकार आवश्यक भएको समेत बताएका छन् । संवैधानिक सङ्कट आउन नदिन तत्काल दलबीच सहमति गरेर राष्ट्रिय सहमतिको सरकार बनाउनुपर्छ । सहमतिय सरकार गठनका लागि ढिलो भइसकेको छ,' गजुरेलले भने, जसको नेतृत्वमा राष्ट्रिय सरकार बने पनि तत्काल बनाउनु आवश्यक छ ।'"
प्रचण्डले प्रधानमन्त्री बन्छु भनेर मुख नमिठ्याए हुन्छः मैनाली,"काठमाडौँ: उपप्रधानमन्त्री सीपी मैनालीले माओवादी केन्द्रका अध्यक्ष पुष्पकमल दाहाल प्रचण्ड'लाई प्रधानमन्त्री बन्छु भनेर मुख नमिठ्याउन आग्रह गरेका छन् । बिहीबार रिपोर्टस क्लब नेपालको साक्षात्कारमा बोल्दै मैनालीले भने, प्रचण्डले प्रधानमन्त्री बन्छु भनेर मुख नमिठ्याए हुन्छ । सहमतिय सरकार बने कांग्रेस वा एमालेको नेतृत्वमा मात्र बन्न सक्छ ।' मैनालीले प्रधानमन्त्री बन्ने नै भए प्रचण्डले वर्तमान सरकारको गठबन्धनलाई नै क्रियाशिल बनाउनुपर्ने समेत सुझाए । प्रचण्ड प्रधानमन्त्री बन्ने भए यही गठबन्धनलाई क्रियाशिल बनाएर अगाडि बढ्नुपर्छ,' मैनालीले भने । मैनालीले माओवादी केन्द्रप्रति लक्षित गर्दै पार्टी भित्रको समस्या समाधानको लागि गठबन्धन भत्काउनु उचित नहुने तर्क गरे । उनले भने,पार्टीका मन्त्रीलाई लिएर असन्तुष्टी हो भने उनीहरुलाई फिर्ता बोलाएर अरु पठाए भई हाल्यो नि ! पार्टीको समस्या थोपरेर गठबन्धन भत्काउनुको औचित्य छैन ।' उनले राष्ट्रियता खतरामा परेको बेला राष्ट्रिय सहमतिको सरकार आवश्यक भए पनि बहुमतीय सरकारको औचित्य नभएको बताए । एउटा बहुमतीय सरकारको ठाँउमा अर्को बहुमतीय सरकार गठनमा लाग्नुको औचित्य छैन्,' मैनालीले भने, अहिले नै सरकारको विकल्प खोज्ने बेला समेत भएको छैन् ।' उनले यही सरकारलाई शसक्त बनाउन प्रतिपक्ष र सत्तारुढ गठबन्धनबाट उठिरहेका आवाजलाई सम्बोधन गर्नुपर्नेमा जोड दिए ।"
