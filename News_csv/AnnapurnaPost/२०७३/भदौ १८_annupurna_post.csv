शीर्षक,विवरण
प्रधानमन्त्रीले मन्त्रालयको काममा हस्तक्षेप गरे राजीनामा दिन्छु,"काठमाडौंः वाणिज्यमन्त्री रोमी गौचन थकालीले आफ्नो मन्त्रालयको काममा प्रधानमन्त्री पुष्पकमल दाहाल प्रचण्डले हस्तक्षेप गरे पद छोड्ने चेतावनी दिएका छन्। रिपोर्टर्स क्लब नेपालले शनिवार गरेको साक्षात्कारमा मन्त्री थकालीले गलत गर्नेहरुलाई कारवाही गर्दा कोही कसैले अवरोध गरे वा दबाब दिएआफू त्यसबाट एक इन्च पनि नडगमगाउने दाबी गरे। यद्यपि प्रधानमन्त्रीले नै हस्तक्षेप गरे राजीनामा दिने स्पष्ट पारे। उनले भने,कानुन उल्लंघन गर्ने, कालोबजारी गर्ने र कृत्रिम अभाव सिर्जना गर्नेहरुलाई कसैले संरक्षण गर्न खोज्छ भने त्यस्तो कसैले नसोचेपनि हुन्छ, चाहे प्रधानमन्त्रीको दबाब नै किन नहोस् वा पार्टीकै दबाब आएपनि म सुन्नेवाला छैन्। उनले कानुनी परिधिभित्र रहेर काम गर्दा कसैले दबाब दिन्छ भने त्यो आफ्नो लागि कुनै हालतमा स्वीकार्य नहुने स्पष्ट पारे। उनले अघि भने,मन्त्री पद मेरो लागि केही पनि होइन, म राजनीति गर्ने मान्छे हुँ, मलाई यो पद गएपनि कुनै चिन्ता हुँदैन्। उनले असल काम गर्नेहरुलाई मन्त्रालय सहयोगी बन्ने स्पष्ट पारे। मन्त्री थकालीले इजाजत प्राप्त फर्महरुले कानुन विपरित काम गरे, कालोबजारी गरे र कृत्रिम अभाव सिर्जना गरेको पाइए ती फर्महरुलाई कारवाही गरेरै छाड्ने चेतावनी दिएका हुन्। उनले भने,बाणिज्य मन्त्रालयले छापा मार्दा गलत गरेको भेटियो भने त्यो उम्कन पाउँदैन, त्यसलाई कानुनी कारवाही गरेरै छोड्छु। उनले प्रधानमन्त्रीको आसन्न भारत भ्रमणमा द्विपक्षीय महत्वपूर्ण सन्धि सम्झौता हुने सम्भावना रहेको बताए। उनले प्रधानमन्त्रीको भारत भ्रमण हुनु अगावै देशै बेच्न लागेको गरी अफवाह फैलाउने काम भएको भन्दै देशलाई अहित हुने गरी कुनै सम्झौता नहुने स्पष्ट पारे।"
'मधेसीका माग सम्बोधन गर्न छिट्टै संविधान संशोधन',"काठमाडौंः नेपाली कांग्रेसका सभापति शेरबहादुर देउवाले मधेसवादी दलहरुसँग भएका सहमति कार्यान्वयन गर्न छिटै संविधान संशाेधन गरिने बताएका छन्। सिंगापुरमा स्वास्थ्य जाँच गराएर शनिबार स्वदेश फर्किने क्रममा त्रिभुवन विमानस्थलमा पत्रकारहरुसँग कुराकानी गर्दै सभापति देउवाले भने, मधेसी दलहरुसँग सरकार गठनका बेला भएका सहमति कार्यान्वयनका लागि सरकरा प्रतिवद्ध छ। संविधान संशाोधनको प्रस्ताव छिटै संसद्मा आउँछ।' सभापति देउवाले सहमति कार्यान्वयनका लागि सरकारले आन्तरिक गृहकार्य गरिरहेको र प्रमुख प्रतिपक्षी एमालेले पनि यसमा साथ दिने विश्वास व्यक्त गरे। देउवाले सबै दलहरुसँगको छलफल पछि संविधान संशोधनको प्रक्रिया अघि बढाइने बताए। उनले भने,संविधानप्रति असन्तुष्ट मधेसवादी दलसँग भएका सहमति कार्यान्वयन संविधान संशोधन मार्फत गर्ने हो। त्यसका लागि सरकारले अन्य दलहरुसँग छलफल गरिरहेको छ। छिट्टै संविधान संशोधनको प्रक्रिया अघि बढ्छ। देउवाले स्थानीय निकायको निर्वाचन निर्धारित समयभित्रै गर्न आफूहरु तयार रहेको बताए। उनले सरकारले निर्वाचनको तयारी समेत थालिसकेकाले निर्वाचन हुँदैन भन्ने आशंका हटाउन आग्रह गरे।"
भारतीय प्रधानमन्त्रीलाई चिठी लेख्दैमा संविधान संशोधन हुँदैन,"नेपालगन्ज: नेकपा एमाले सचिव योगेश भट्टराईले कुनै विदेशी शक्तिको इशारामा संविधान संशोधन हुन नसक्ने बताएका छन्। संविधान संशोधन नेपालको आन्तरिक मामिला भएकाले नेपालका राजनीतिक दलको सहमतिमा मात्र हुने भन्दै उनले विदेशीको चासो र रुचीमा संशोधन नहुने बताएका हुन्। प्रेस चोतारी बाँके शाखाले शनिबार नेपालगन्जमा आयोजना गरेको पत्रकार सम्मेलनमा भट्टराईले भने,संविधान संशोधनका लागि विदेशको प्रधानमन्त्रीलाई चिठ्ठी लेखेर होइन, प्रमुख प्रतिपक्ष एमाले लगायतका दललाई सहमतिमा ल्याएर मात्र सम्भव छ। उनले सरकारले भारतीय प्रधानमन्त्रीलाई पठाएको चिठ्ठी संसदमा सार्वजनिक गर्न समेत माग गरे। संविधान संशोधन सजिलो नरहेको उल्लेख गर्दै उनले प्रदेश सभामा छलफलविना सीमांकनमा हेरफेर हुन नसक्ने तर्क गरे। चैत महिनाभित्र स्थानीय चुनाव गर्न असोजभित्र स्थानीय निकाय पुनर्संरचना आयोगको प्रतिवेदन सार्वजनिक हुनुपर्ने उनले माग गरे। सरकारले चुनाव नगर्ने नियतका साथ आयोगको काम कारवाहीमा असहयोग गरेको समेत उनले आरोप लगाए। यो सरकार राष्ट्रिय आवश्यकताले वनेको सरकार होइन,अरु कसैले वनाइदिएको अवैध सन्तान जस्तै हो,भट्टराईले भने,फास्ट ट्रयाक भारतलाई दिनुपर्छ भन्ने नियत पनि यही हो।"
व्यक्तिको कोरा जीवनी लेखेर काम छैनः बाबुराम,"काठमाडौँः नयाँ शक्ति नेपालका संयोजक डा बाबुराम भट्टराईले व्यक्तिको कोरा जीवनी मन नपर्ने बताएका छन् । शनिबार आफ्नै जीवनी पुस्तक सार्वजनिक समारोहमा बोल्दै भट्टराईले भने, व्यक्तिको कोरा जीवनी लेखेर काम छैन । समकालीन घटनाको सान्दर्भिकतासँग जोडिएर लेख्न लेखकलाई सुझाव दिएको थिएँ । उनले आफ्नो विषयमा लेखिएको पुस्तकबारे आफैंले बोल्नु उपयुक्त नहुने भन्दै धेरै बोल्न चाहेनन् । राजधानीमा आयोजित कार्यक्रममा अनिल थापाद्वारा लिखित अविराम बाबुराम पुस्तकको सार्वजनिक बाबुरामका पिता भोजप्रसाद भट्टराईले गरे । कार्यक्रममा बोल्दै नेत्री मनु हुमागाईंले आफू राजनीतिमा नलाग्दैदेखि बाबुराम भट्टराईको बारेमा चासो राख्ने गरेको बताइन् । पछि उहाँजस्तो विद्वान् भएको पार्टीमा लाग्नुपर्छ भन्ने लागेर उहाँ भएकै पार्टीमा लागेँ, उनले भनिन् । पुस्तक सार्वजनिक कार्यक्रममा एमाले नेता प्रदीप ज्ञवालीले पुस्तकले भट्टराईको व्यक्तित्वबारे जानकारी दिने र नयाँ बहस सिर्जना गर्ने धारणा राखे । उनले भट्टराईले माओवादीमा ठूलो अन्तरसंघर्ष गरेर माओवादीलाई लोकतान्त्रिक गणतन्त्रको बाटोतिर मोडेकोमा प्रशंसासमेत गरे । अर्का वक्ता प्रजातान्त्रिक आन्दोलनका योद्धा दुर्गा सुवेदीले पुस्तकभन्दा बाबुरामको व्यक्तित्वबारे बोलेका थिए । पुस्तकमा बाबुरामको बाल्यकाल, पढाइलेखाइ, राजनीति जीवनलगायतका विषय समेटिएका छन् । पुस्तकमा भट्टराईको जीवनलाई केन्द्रमा राखेर लेखकले समकालीन नेपाली राजनीतिक घटनाक्रमलाई समेत उजागर गरेका छन् । पुस्तक सांग्रिला बुक्सले प्रकाशित गरेको हो । ३३६ पृष्ठको पुस्तकको मूल्य चार ४८ रुपैयाँ कायम गरिएको छ ।"
नागरिकताको अन्याैल संविधान संशोधनपछि समाधान हुन्छः प्रधानमन्त्री,"काठमाडौंः प्रधानमन्त्री पुष्पकमल दाहालले मारवाडी समुदायमा रहेको नागरिकताको अन्योल संविधान संशोधनमार्फत समाधान गरिने बताएका छन् । उनले भने, सरकारले व्यवस्थापिका संसद्मा चाँडै संविधान संशोधन विधेयक दर्ता गराउँदैछ । संशोधनमार्फत तपाईंहरूमा नागरिकताका विषयमा रहेको अन्योलको सम्बोधन हुनेछ । नागरिकताका विषयमा तपार्इंहरूमात्र नभएर आन्दोलनरत मधेसी मोर्चालगायतको गठबन्धन, थारुवानथारुहट, आदिवासीको पनि समस्या छ । अग्रवाल सेवा केन्द्रले प्रधानमन्त्रीको सम्मानमा आयोजना गरेको अभिनन्दन कार्यक्रममा सम्बोधन गर्दै दाहमालले भने, संविधान संशोधनमार्फत संविधान जारी हुँदा समेट्न बाँकी विषयको सम्बोधन गर्नेछु । यो प्रक्रिया संविधान संशोधनमार्फत हुनेछ । राष्ट्रिय एकताको संवद्र्धन गर्दै सबै वर्ग तथा क्षेत्रलाई एकतामा ल्याउने र संविधान कार्यान्वयन गर्न सरकारले सबै उपाय अवलम्बन गरेको दाबी दाहालले गरे । प्रधानमन्त्रीले भने, भारत र चीनको तीव्र विकासबाट लाभ लिएर नेपालले समुन्नतिको मार्गप्रशस्त गर्नुपर्छ । त्यसलाई सदुपयोग गर्नुपर्छ भन्ने मान्यताअनुसार ती दुवै मुलुकको प्रस्तावित भ्रमण र ती दुई मुलुकका राष्ट्राध्यक्षको प्रस्तावित भ्रमणको तयारीमा सरकार जुटिरहेको छ । मुलुकको आर्थिक समृद्धिका लागि सहयोग गर्न सक्ने महत्वपूर्ण समुदाय मारवाडी नै भएकाले मुलुक निर्माणको दिशामा लाग्न प्रधानमन्त्रीले मारवाडी समुदायलाई आग्रह गरे । केन्द्रका अध्यक्ष महेशकुमार चौधरीले मुलुकलाई सबल र सक्षम नेतृत्व गर्न र राष्ट्रिय समस्या समाधानमा क्रियाशील हुन प्रधानमन्त्रीलाई आग्रह गरे । कार्यक्रममा मारवाडी सेवा केन्द्रका अगुवा राजेन्द्र खेतान र वसन्तकुमार चौधरीले पनि आआफ्नो धारणा राखेका थिए । यसैबीच प्रधानमन्त्री दाहालले कैलीलीको गौरी फन्टास्थित नेपालभारत सीमा नाकालाई अन्तर्राष्ट्रिय स्तरको नाका बनाउने बताएका छन् । उनले शुक्रबार बिहान सुदूरपश्चिमाञ्चल क्षेत्रका उद्योगी, व्यवसायी, राजनीतिक नेतृत्वको टोलीसँग गौरी फन्टा नाकालाई अन्तर्राष्ट्रिय स्तरको बनाउन आफू सकारात्मक बताएका हुन् । संविधान संशोधन यसै महिना प्रधानमन्त्री पुष्पकमल दाहालले संविधान कार्यान्वयनका लागि संशोधन आपरिहार्य रहेको बताएका छन । उनले भने, संविधान कार्यान्वयनका लागि संशोधन अपरिहार्य छ र त्यो काम यसै महिनाभित्र हुनेछ । माओवादी केन्द्र सम्बद्ध थारू राष्ट्रिय मुक्ति मोर्चाले बुझाएको ज्ञापनपत्र बुझ्दै उनले भने, मोर्चाको मागअनुसार थारू बाहुल्य पूर्व र पश्चिम दुई राज्य हुनुपर्छ भन्नेमा म सहमत छु तर मधेसी मोर्चा र सम्बद्ध गठबन्धनसँगको परामर्श पनि मुलुकको एकता र संविधान कार्यान्वयनका लागि अपारिहार्य छ । मोर्चाले उठाएका सबै मागप्रति आफू संवेदनशील रहेकोमा दाहालले जोड दिएका थिए । मोर्चाका केन्द्रीय सदस्य एवं सांसद अमनलाल मोदीका अनुसार मोर्चाले थारू बाहूल्य झापा, सुनसरी, मोरङ, सिरहा र सप्तरी रहेको पूर्वी थारुवान कोचिला राज्य र पश्चिममा नवलपरासीदेखि कञ्चनपुरसम्मको भागलाई थारू राज्य बनाउनुपर्नेमा जोड दिएको छ ।"
परराष्ट्रमन्त्री महतको प्रेस संयोजकमा पाठक नियुक्त,काठमाडौंः परराष्ट्रमन्त्री डा परराष्ट्रमन्त्री डा प्रकाशशरण महतको जनसम्पर्क तथा प्रेस संयोजकमा पत्रकार एकराज पाठक नियुक्त भएका छन्। राष्ट्रिय समाचार समितिका कार्यकारी सम्पादकसमेत रहेका पाठकलाई परराष्ट्रमन्त्री महतले आफ्नो जनसम्पर्क तथा प्रेस संयोजकमा नियुक्त गरेका हुन्। पाठकलाई परराष्ट्रमन्त्री डा महतको सचिवालयमा राप प्रथम श्रेणी सरहको नियुक्त दिइएको छ। बागलुङको अमलाचौरमा विस २०३१ फागुनमा जन्मिएका पाठक २० वर्षदेखि पत्रकारितामा सक्रिय छन्।
एमाले नेता खनाल र श्रीलंकाका पूर्व राष्ट्रपति राजापाक्षबीच भेटवार्ता,"काठमाडौं: पूर्व प्रधानमन्त्री तथा नेकपा एमालेका वरिष्ठ नेता झलनाथ खनाल र श्रीलङ्काका पूर्व राष्ट्रपति महेन्द्र राजापाक्षबीच भेटवार्ता भएको छ। मलेसियाको राजधानी क्वालालम्पुरमा जारी एसियाली राजनीतिक सम्मेलन (आइक्याप) महासम्मेलनका क्रममा भएको भेटमा राजापाक्षले आफ्नो कार्यकालमा नेपाल र श्रीलङ्काबीच सम्बन्ध स्थापना गर्न भएका पहल र लुम्बिनी क्षेत्रको विकासबारेमा चासो व्यक्त गरेका थिए। छलफलमा दक्षिण एसिया विकास र शान्तिका लागि सहकार्य वातावरण बनाउन नेपाल र श्रीलङ्काजस्ता देश अघि सर्नुपर्ने दुवै नेताको समान मत थियो। नेता खनालले दुई देश माझ सिधा कनेक्टिभिटीको आवश्यकता रहेको औँल्याउनुभएको उहाँका निजी सचिव कृष्ण भट्टराईले जानकारी दिए। भेटमा खनालसँग मलेसियाका लागि नेपाली राजदूत निरञ्जनमानसिंह बस्नेत र खनालका विदेश ममिला सहयोगी योगेन्द्र शाही सहभागी थिए। खनालले आइक्याप नेतृत्व र सचिवालय साथै बङ्गलादेशको पूर्व राष्ट्रपति हुसेन मुहमद इरसाद, जापानी कम्युनिष्ट पार्टीका अध्यक्ष कजुओ शीसँग पनि आपसी हितका विषयमा छलफल गरेका छन्। महासम्मेललनका लागि खनालसहित नेपालबाट नेपाली काँग्रसका नेत्री सुजाता कोइराला, नेकपा (माओवादी केन्द्र) का नेता नारायणकाजी श्रेष्ठलगायत मलेसिया पुगेका छन्। सम्मेलन भदौ १७ देखि १९ सम्म चल्नेछ। रासस"
तीज सिर्जनशील र उल्लासमय रहोस्ः उपराष्ट्रपति पुन,"काठमाडौँः उपराष्ट्रपति नन्दबहादुर पुनले हरितालिका तीजको अवसरमा नेपाली दिदीबहिनीलाई शुभकामना दिएका छन् । शनिबार उपराष्ट्रपतिका प्रेस संयोजक मनोज घर्तीले उपराष्ट्रपतिका तर्फबाट विज्ञप्ति सार्वजनिक गर्दै सम्पूर्ण नेपाली दिदीबहिनीलाई तीजको शुभकामना दिएको उल्लेख गरेका छन् । नेपाली हिन्दु महिला दिदीबहिनीको महान् पर्व हरितालिका तीज२०७३ नेपालीको घरदैलोमा आइपुगेको छ । हरितालिका तीजको पावन अवसरमा देश विदेशमा बस्ने सम्पूर्ण नेपाली दिदीबहिनीमा सुख, समृद्धि, सुस्वास्थ्य एवम् उत्तरोत्तर प्रगतिको हार्दिक मंगलमय शुभकामना व्यक्त गर्दछु, विज्ञप्तिमा भनिएको छ, नेपाल राष्ट्रको निर्माण र नेपाललाई विश्व सामु परिचित गराउन नेपाली महिलाको ठूलो योगदान छ । नेपालमा भएका परिवर्तनकारी आन्दोलन तथा सशस्त्र संघर्षमा महिला दिदीबहिनीले पुर्याउनु भएको योगदानको यस अवसरमा उच्च सम्मान गर्दछु । संघर्षबाट प्राप्त सामाजिक न्यायसहितको समानुपातिक समावेशी शासन व्यवस्थाले सबै तहमा महिलाको समानुपातिक प्रतिनिधित्व सुनिश्चित गरेको उल्लेख गर्दै उपराष्ट्रपति पुनले महिलाको सहभागीताले नेपालले गौरवमय परिवर्तन ल्याएको समेत उल्लेख गरेका छन् । तीज पर्वको अवसरमा नेपालको परिवर्तनकारी आन्दोलनमा सहभागीता र यसबाट प्राप्त उपलब्धीप्रति गौरव गर्न सम्पूर्ण दिदीबहिनीलाई आग्रह गर्दछु, विज्ञप्तिको अन्तिममा भनिएको छ, हरितालिका तीजले नेपाली महिलामा आपसी सद्भाव, सहिष्णुता र भाइचाराको अभिवृद्धि गर्न सकोस्, तीज सिर्जनशील र उल्लासमय रहोस् भनी शुभकामना व्यक्त गर्दछु ।"
द्वन्द्वका अपराधमा आममाफी हुन्नः महान्यायाधिवक्ता,"भक्तपुरः महान्यायाधिवक्ता रमणकुमार श्रेष्ठले द्वन्द्वकालीन अपराधमा आममाफी नहुने बताएका छन् । राजनीतिक आवरणमा भएका बलात्कार, नियन्त्रणमा लिएर गरिएको हत्या, वेपत्ता र जघन्य अपराधमा कुनै पनि अवस्थामा आममाफी नहुने उनले उल्लेख गरे । नेपाल मानव अधिकार संगठन भक्तपुरले शनिबार आयोजना गरेको संक्रमणकालीन न्याय व्यवस्थापन र मानव अधिकार विषयक अन्तरक्रिया कार्यक्रममा महान्यायाधिवक्ता श्रेष्ठले सबै किसिमका द्वन्द्वकालीन मुद्दा सत्य निरुपण तथा मेलमिलाप आयोगबाटै टुंगो लगाउनुपर्नेमा जोड दिए । सबै किसिमका द्वन्द्वकालीन मुद्दा सत्य निरुपण तथा मेलमिलाप आयोगबाटै टुंगो लगाउनुपर्छ, उनले भने, यसको लागि आयोगलाई पारदर्शी र स्वतन्त्रतापूर्वक काम गर्ने वातावरण बनाइदिनुपर्छ । द्वन्द्वकालीन मुद्दा सामान्य अदालतबाट टुंग्याउँदा पीडक सजायको भागीदार भए पनि पीडित राहत, क्षतिपूर्ति तथा समाजमा सम्मानपूर्वक पुनस्र्थापित हुनबाट बञ्चित हुने उनको भनाइ थियो । सत्य निरुपण तथा मेलमिलाप आयोग पीडितकै लागि गठन भएको भन्दै उनले उनीहरुलाई निष्पक्ष र खुला भएर आयोगसमक्ष आफ्नो समस्या राख्न आग्रह गरे । महान्यायाधिवक्ता श्रेष्ठले द्वन्द्वकालीन मुद्दा टुंगो नलगाइकन मुलुकले राजनीतिक स्थिरता तथा दिगो शान्ति प्राप्त गर्न नसक्नेसमेत बताए । द्वन्द्वकालीन मुद्दालाई छिटोभन्दा छिटो टुंग्याउन सरकार गम्भीर छ, उनले भने, तर समय धेरै छैन । आयोगलाई काम गर्न दिनुपर्छ । सरकार र दलहरुको प्रभावबाट मुक्त गर्नुपर्छ । उनले पीडितलाई प्राथमिकता, राष्ट्रिय र अन्तर्राष्ट्रिय मूल्य र मान्यता, सर्वोच्चको फैसला, अन्तर्राष्ट्रिय कानुन, बृहत शान्ति सम्झौता, राष्ट्रिय आवश्यकता र संक्रमणकालीन न्याय गरी सातवटा बुँदामा आधारित रहेर द्वन्द्वकालीन मुद्दा सल्टाउन सकिने स्पष्ट पारे । कार्यक्रममा सत्य निरुपण तथा मेलमिलाप आयोगका आयुक्त श्रीकृष्ण सुवेदीले पनि गम्भीर प्रकृतिको मानव अधिकार उल्लंघनमा आयोग पनि क्षमादान दिने पक्षमा नभएको जानकारी दिए । उनले सरकार र राजनीतिक दलहरु प्रस्ट नहुँदा आयोगप्रति पनि पीडित तथा पीडकलगायतमा अविश्वास बढेको सुनाए । पीडक र पीडितहरु द्वन्द्वकालीन पीडा बिर्सन तयार छन् यसको लागि सरकारले दिने राहत तथा क्षतिपूर्ति प्रस्ट हुन सकेको छैन, आयुक्त सुवेदीले भने, यसलाई चाँडै टुंग्याउनुको विकल्प छैन । प्राडा सुरेन्द्र केसीले तत्कालीन पीडक र पीडित माओवादी र कांग्रेस सरकारमा भएको अवस्थामा द्वन्द्वकालीन मुद्दाको टुंगो लाग्नेमा अविश्वास व्यक्त गरे । नेपाल मानव अधिकार संगठनका केन्द्रीय अध्यक्ष इन्द्रप्रसाद अर्यालले पीडितलाई क्षतिपूर्ति तथा राहत र पीडकलाई सजाय तथा माफीको नाउँमा मानव अधिकार उल्लंघन र दण्डहीनतालाई छुट दिन नहुनेतर्फ सचेत गरे । जिल्लास्थित सुरक्षा निकाय र द्वन्द्व पीडितसमेतको उपस्थितिमा भएको कार्यक्रममा स्थानीय शान्ति समितिका संयोजक गणेशमान चक्रधर, नेपाल मानव अधिकार संगठन भक्तपुरका अध्यक्ष रामकृष्ण मानन्धर, उपाध्यक्ष पशुपतिभक्त राय, सचिव रामचन्द्र बासी, पूर्वअध्यक्ष हरिराम लवजूलगायतले छिटोभन्दा छिटो द्वन्द्वकालीन मुद्दा टुंग्याएर मुलुकलाई दिगो शान्ति र आर्थिक समृद्धिको दिशामा अगाडि बढाउन ढिला भइसकेको बताएका छन् ।"
