शीर्षक,विवरण
तस्करीमा छलाङ,"दुई साताअघि त्रिभुवन अन्तर्राष्ट्रिय विमानस्थलबाट ३४ किलो सुन बरामद भएपछि खुलासा भएका केही 'रहस्य' ले सुन तस्करीको व्यापक आयाम सार्वजनिक बहसको विषय बनेको छ । त्यो 'तस्करी' एउटा एक्लो घटना नभएको र विगत एक वर्षमा झन्डै तीन सय किलो सुन त्यही समूहले त्रिभुवन अन्तर्राष्ट्रिय विमानस्थलबाट तस्करीमार्फत बाहिर पुर्याएको खुलासा गरेको छ । निश्चय पनि त्यो एक्लो समूह हैन । अर्को त्रिभुवन अन्तर्राष्ट्रिय विमानस्थलमा समन्वयपूर्ण, समझदारी तथा सहकार्य नभई तस्करीको जालोले त्यो व्यापक रूप लिन सकेको हैन । त्यसमा राजनीतिक संरक्षण, भन्सार, प्रहरी तथा तस्कर समूहबीच लाभांश वितरणको सहमति नभई यो आकारको तस्करी हुनै सक्तैन । अर्थमन्त्री कृष्णबहादुर महरासम्मले यो सन्दर्भमा 'म त सानो भुरा मात्र हुँ' भनेपछि त्यसमा ठूला संलग्नहरू को हुन् त भन्ने प्रश्नसमेत उठेको छ । त्यसैले सीआईबीले गरिरहेको छानबिनले यो समग्र तथ्य र त्यसमा संलग्न जालो अनि त्यसका मुख्य पात्रहरू छानबिन अनि त्योसँगै न्यायको घेरामा आउलान् कि नआउलान् भन्न या ढुक्क हुनसक्ने स्थिति छैन । त्रिभुवन विमानस्थलबाट उद्घाटित यो तस्करीसँगै तिब्बतसँगको सीमावर्ती रसुवा नाकामा पनि सुन तस्करहरू सक्रिय रहेका र त्यहाँबाट ठूलो मात्रामा सुन नेपाल भित्रिएको खुलासा आधिकारिक रूपमा भएको छ । नेपाल र चीन मात्र हैन, तस्करीबाट आयातीत सुनको 'खरिदबिक्री' नक्सामा भारत पनि सामेल देखिन्छ । भारु पाँच सय र हजारका नोट अवैध घोषणापछि त्यहाँ उत्पन्न हाहाकारको स्थितिमा सुनको उपादेयता र स्वीकार्यता निकै बढेको छ । त्यसले गर्दा नेपाल भित्रिएको सुन खुला सिमाना हुँदै 'तस्करी' शैली र संयन्त्रबाटै भारत पुग्ने गरेको अनुमान नेपालमा हुन थालेको छ । तर तस्करीलाई अर्ध औपाचारिक शैलीमा प्रोत्साहित गर्दा त्यसले नेपाल र भारत दुवैलाई सहयोग पुर्याउँदैन । बरु त्यसले मुलुकको अर्थतन्त्रलाई नकारात्मक रूपमा प्रभावित गर्दछ । समानान्तर अर्थतन्त्र चलाउनेहरूको आर्थिक वर्चस्व स्थापित गरी गैरसंवैधानिक हैसियतको हालीमुहालीको मार्ग निर्माण पनि गर्दछ त्यसले । पैसा र मुढेबलको वर्चस्वबाट निर्देशित राजनीति र सत्तामा नियन्त्रण राख्ने एउटा समूह जन्माउँछ त्यसले । सरकारमा रहेका कतिपय व्यक्तिहरूसमेत त्यस्तो गैरसंवैधानिक शक्ति र सञ्जालको अंश हुन रुचाउनुको कारण हो, त्यो कालो अर्थतन्त्रको बढ्दो शक्ति । त्यसमा पनि चीन, नेपाल र भारत अनि अघिल्लो सुन तस्करी प्रकरणमा जोडिएको दुबईले गर्दा त्यो समूहको शक्ति र स्वरूप त्यत्तिकै विशाल र जटिल देखिन्छ । त्यसैले नेपाल प्रहरीले मात्र सहज रूपमा यो छानबिनलाई तार्किक निष्कर्षमा पुर्याउन सक्ला र ? तथा के यो तस्करी सञ्जालबाट अन्त्यमा फाइदा लिने समूह तथा तिनका नाइकेलाई पहिचान गर्न सक्षम होला ? प्रश्न स्वाभाविक हो । छानबिन प्रक्रिया जारी रहिरहँदा पक्कै पनि सीआईबीलाई प्रभावित गर्नु या उसको क्षमता तथा नियतमाथि प्रश्न गरिनु जायज हुने छैन । तर सीआईबीले यो समग्र प्रकरणमा अन्तर्राष्ट्रिय एजेन्सीहरू तथा आफ्ना कूटनीतिक संयन्त्रलाई कसरी सहयोगीका रूपमा प्रयोग गर्न सक्छ, त्यसबारे समयमै सोच्नु र कदम चाल्नु उपयुक्त हुनेछ ।"
नेपालमा पहिलोपटक जोखिमयुक्त पहिरो न्यूनीकरण कार्यक्रम सुरु,"काठमाडाैं: नेपालमा पहिलोपटक जोखिमयुक्त पहिरो न्यूनीकरण कार्यक्रम सुरु भएको छ। सिंचाई मन्त्री दीपक गिरीले सोमबार एक समारोहका बीच कार्यक्रमको उद्घाटन गरेका हुन्। जल उत्पन्न प्रकोप व्यवस्थापन विभाग पुल्चोक ललितपुरमा एक समारोहको आयोजना गरी कार्यक्रमको उद्घाटन गरिएको हो। पहाडका ५३ जिल्लामा यो कार्यक्रम सुरु भएको हो। गत मंसिर १२ गतेको मन्त्रीपरिषद्को बैठकबाट जोखिमयुक्त पहिरो न्यूनीकरण कार्यक्रम लागू गर्ने निर्णय भए अनुसार आजदेखि कार्यक्रमको विधिबत् सुरुवात गरिएको हो। उद्घाटन कार्यक्रमलार्इ सम्बोधन गर्दै सिंचाई मन्त्री गिरीले प्राकृतिक प्रकोपका कारण आउने विपत्तिपछिको अवस्थाका लागि आपत्कालीन कोष बनाएर अघि बढ्ने विषयमा आफू लागिरहेको बताए। पहिरो रोकथाम गरेर जनधनको क्षति न्यूनीकरण गर्न यो कार्यक्रम सुरुवात भएको उनले बताए। गेग्रानको रोकथामले पहिरोको तल्लो तटीय क्षेत्र समेतको बचावट गर्न कार्यक्रम प्रभावकारी हुने मन्त्री गिरीको भनाई छ। पर्याप्त स्रोत साधन, जनशक्ति, खतरायुक्त ठाउँको पहिचानका लागि गहिरो अध्ययन गरेर कार्यक्रमलाई प्रभावकारी बनाउनतर्फ लाग्न उनले निर्देशन दिए। यो योजनाको कुल अवधि १० बर्षसम्म रहने प्रारम्भिक अनुमान छ। जोखिमयुक्त पहिरोहरुको पहिचान, अध्ययन र गुरुयोजना तयारी गर्ने, पहिरोको व्यवस्थापन कार्यका साथै जनचेतनामूलक कार्यहरु सञ्चालन गर्न ५० अर्ब रुपैयाँ लाग्ने प्रारम्भिक अनुमान गरिएको विभागका उपमहानिर्देशक प्रदिप थापाले बताए। पहिरो तथा भूक्षयबाट भइरहेको जोखिम, नोक्सानी न्यूनीकरण भई मानववस्ती, कृषियोग्य जमिन र निर्मित भौतिक पूर्वाधारहरुको सुरक्षा गर्ने कार्यक्रमको लक्ष्य रहेको छ।"
सहमतिमा चाँडो निर्वाचन मिति घोषणा गछौँः मन्त्री पाण्डे,"काठमाडौँः सङ्घीय मामिला तथा स्थानीय विकासमन्त्री हितराज पाण्डेले राजनीतिक दलको सहमतिमा छिट्टै स्थानीय तहको निर्वाचनको मिति घोषणा गरिने बताएका छन् । रिपोर्टर्स क्लब नेपालले यहाँ आयोजना गरेको साक्षात्कारमा मन्त्री पाण्डेले संविधानलाई आवश्यक परिमार्जन गरेर भए पनि निर्वाचनमा जाने बताए । उनले भने सबै समुदायको भावनालाई समेट्ने गरी संविधान संशोधन गछौँ । निर्वाचनसम्बन्धी विधेयकलाई संसद्बाट चाँडो पारित गरेर निर्वाचनको मिति घोषणा गर्न सरकार आतुर रहेको उनको भनाइ थियो । मनसुन सुरु हुनुभन्दा पहिले नै निर्वाचन हुने विश्वास पनि उनले व्यक्त गरे । नेपाली काँग्रेसका नेता नारायणप्रकाश साउदले निर्वाचन समयमै हुनुपर्छ भन्ने काँग्रेसको धारणा रहेको र त्यसका लागि वातावरण निर्माण गर्न काँग्रेस दिनरात लागिरहेको बताए । उनले भनेकाँग्रेस संसद्को ठूलो दल र सरकारमा भएको कारण यसमा काँग्रेसले महत्वपूर्ण भूमिका खेलिरहेको छ । नेता साउदले संविधान संशोधन र स्थानीय निकायको निर्वाचनका लागि नेकपा (एमाले) र मधेसी मोर्चालाई लचक हुन आग्रहसमेत गरे । नेकपा (एमालें) का नेता लालबाबु पण्डितले एमालेको प्राथमिकता निर्वाचन भएकाले निर्वाचनको वातावरण बनाउन सरकारसँग आग्रह गरे । उनले भने,निर्वाचन र संविधान कार्यान्वयनका लागि एमाले सधैं तयार छ । उनले निर्वाचनका लागि कानुन बनाउने काममा एमाले बाधक नबन्ने पनि स्पष्ट पारे । सद्भावना पार्टीका नेता लक्ष्मणलाल कर्णले मधेसी मोर्चा निर्वाचनको पक्षमा रहेको भएपनि जबर्जस्ती निर्वाचन गर्न खोजिए आफूहरुलाई मान्य नहुने बताए । उनले भने, पहिले संविधान संशोधन गरौँ अनि निर्वाचनमा जाऔँ । रासस"
जलविद्युतमा लगानी गर्न प्रधानमन्त्रीकाे अन्तर्राष्ट्रिय समुदायलाई आग्रह,"काठमाडौः प्रधानमन्त्री पुष्पकमल दाहाल प्रचण्डले नेपालको जलविद्युत् क्षेत्रमा लगानीका लागि अन्तर्राष्ट्रिय समुदायलाई आग्रह गरेका छन् । संयुक्त अरब इमिरेटस् (युएइ)को अबुधाबीमा जारी वल्र्ड फ्युचर इनर्जी समिट, २०१७(विश्व भविष्य ऊर्जा शिखर सम्मेलन) लाई विशेष वक्ताका रुपमा सम्बोधन गर्दै प्रधानमन्त्री दाहालले सरकारले जलविद्युत् क्षेत्रको विकासमा अल्पकालीन, मध्यकालीन र दीर्घकालीन लक्ष्यका साथ काम गरिरहेकाले लगानीको वातावरण तयार भएको बताए । नेपालले एक सय पाँच वर्ष पहिले विद्युत् उत्पादन सुरु गरेको तथ्य पेस गर्दै प्रधानमन्त्रीले सो समयमा विश्वका कम मात्रै मुलुकमा विद्युत् उत्पादन सुरु नभएको स्पष्ट पारे । नेपालमा ८३ हजार मेगावाट विद्युत् उत्पादनको सम्भावना भए पनि प्राविधिक रुपमा ४२ हजार मेगावाट उत्पादन गर्न सकिने भएकाले लगानीका लागि अन्तर्राष्ट्रिय समुदायलाई आग्रह गरे । नेपाललाई सन् २०२२ सम्ममा विकासशील राष्ट्रमा स्तरोन्नति गर्नका लागि पनि आर्थिक विकास र समृद्धि जरुरी रहेको र त्यसको महत्वपूर्ण आधार नै जलविद्युत् क्षेत्र भएकाले लगानी बढाउनुपर्ने प्रधानमन्त्रीको जोड थियो । प्रधानमन्त्रीले भने, ऊर्जाको आवश्यकताको दिगो रुपले समाधान नगर्ने हो भने हाम्रा विकासका आयाम असफल हुनेछन्, ऊर्जा विकास र मानवताका लागि जीवन प्रदायक वस्तु हो । दुर्भाग्य छ कि पाँच जनामा एक नागरिक आफैँ आधुनिक ऊर्जाबाट वञ्चित छ, ६५ प्रतिशत हरितगृह ग्यास उत्सर्जन हाम्रो कार्बनमुखी ऊर्जा खपतले हुने गरेको छ । सबैको पहुँच, भरपर्दो, दिगो र आधुनिक ऊर्जाको निश्चितताको आवश्यकता रहेकामा जोड दिँदै उनले भविष्यमा हाम्रा सन्ततिले हाम्रा प्रतिबद्धतालाई शङ्का नगरुन् भन्नाका लागि विगतमा गरिएका प्रतिज्ञा र प्रतिबद्धतालाई लागू गर्नुपर्ने बेला आएको उनले बताए । प्रधानमन्त्रीले भने, परम्परागत ऊर्जामा निर्भर भएको अर्थतन्त्रले जलवायु परिवर्तनको नकारात्मक असरबाट पृथ्वीलाई बचाउन सक्ने छैन । नकारात्मक असरबाट बच्न र ऊर्जा सुरक्षा गर्न तथा हरित अर्थतन्त्रका लागि पनि सफा ऊर्जा (सौर्य, जल, हावा) को आवश्यकता छ, जसले मानव सुरक्षाको प्रत्याभूत गर्नेछ । आफ्नो नेतृत्वको सरकार गठन हुनु अगाडि वर्षाैदेखि दैनिक १२ देखि १६ घन्टा विद्युत् कटौती हुने गरेको तथ्य पेस गर्दै प्रधानमन्त्रीले आपूर्ति प्रणाली सुदृढ गरी हाल विद्युत्भार कटौती पूर्ण रुपले हटाउन सफल भएको उल्लेख गरे । पुनःनवीकरणीय ऊर्जा नै हाम्रा लागि दिगो स्रोत भएको स्पष्ट पार्दै प्रधानमन्त्रीले परम्परागत ऊर्जा कुनै पनि अर्थमा दिगो स्रोत हुनै नसक्ने बताए । नेपालमा जलविद्युत् र सौर्य ऊर्जा आदिको प्रचुर स्रोतको उपयोग, परिचालन गरिए समग्र दक्षिण एसियाको माग आपूर्ति गर्न नेपाल सक्षम हुने विश्वास थियो । ऊर्जा सङ्कटले हाम्रो राष्ट्रिय विकासको आकाङ्क्षालाई इङ्गित गरेको छ भन्दै उनले नेपाल लामो राजनीतिक सङ्क्रमणकालपछि अब आर्थिक विकासको बाटोमा द्रुत गतिले लागिपरेकाले पनि जलविद्युत् क्षेत्रमा लगानी नै उत्तम विकल्प रहेको बताए । सन् २०२२ सम्म विकासशील राष्ट्र र २०३० सम्म मध्यमस्तरको विकसित राष्ट्र बनाउन पनि जलविद्युत् क्षेत्रको विकासमा जोड दिइएको बताउँदै उनले सन् २०४० सम्म २५,००० मेगावाट विद्युत् उत्पादन गर्नैपर्ने औँल्याए । नेपालको ऊर्जा क्षेत्रमा लगानीको प्रचुर सम्भावना रहेको तथा यातायात र अन्य पूर्वाधारका परियोजना अगाडि बढिरहेकाले ऊर्जा क्षेत्रको विकासमा समेत टेवा पुग्ने प्रधानमन्त्रीको कथन थियो । विद्युत् वितरण र प्रसारण क्षेत्रमा लगानीको सम्भावना प्रशस्त सम्भावना रहेकामा जोड दिँदै सरकारले वैदेशिक लगानीका लागि सहज नीति अवलम्बन गरेको र गत वर्ष राष्ट्रिय ऊर्जा सङ्कटकालीन कार्ययोजना लागू गरिएको जानकारी दिए । प्रधानमन्त्रीले भने, हामीले राष्ट्रिय ऊर्जा सङ्कट निवारण र विद्युत् विकास दशकको कार्ययोजना अगाडि बढाएको सन् २०२५ सम्म दश हजार मेगावाट विद्युत् उत्पादन गर्ने लक्ष्य राखिएको छ, त्यसका लागि सहज नीति, निजी क्षेत्रलाई प्रोत्साहन, पुनःनवीकरणीय ऊर्जा उत्पादनमा अनुदान आदि नीति अगाडि सारिएको छ । ऊर्जा उत्पादनका लागि सरकारले अलग्गै परियोजना विकास सम्झौता गर्ने नीति लिएको, एकद्वार प्रणाली र सहयोगी कर्मचारीतन्त्रले पनि विकासको आधार तयार पारेको र दक्षिण एसियामै लगानीका लागि सहज मुलुकका रुपमा स्थापित भएको उनको स्पष्टोक्ति थियो । चीन र भारतजस्ता ठूलो बजारका बीचमा रहेको भौगोलिक अवस्थाले पनि ऊर्जा व्यापारमा धेरै सम्भावना रहेको र भारतसँग विद्युत् व्यापार सम्झौता गरिएकाले पनि नेपालको विद्युत् सहज रुपमा निर्यात गर्ने बाटो खुलेको छ,उनले भने । प्रधानमन्त्रीले आगामी फागुन १९ र २० गते नेपालमा आयोजना गरिने लगानी सम्मेलनमा भाग लिन उद्योगी तथा व्यवसायीलाई आग्रहसमेत गरे । उनले हरित, समृद्ध र दिगो भविष्यको सम्भावना रहेकामा जोड दिँदै प्रतिबद्धता, सोचाइ र बृहत् लगानीका लागि साझेदारीको आवश्यकता औँल्याए । रासस"
मन्त्री गगन थापा भन्छन्ःसंविधान संशोधन प्रस्ताव पारित हुन्छ,चरिकोटः स्वास्थ मन्त्री गगन कुमार थापाले सरकारले पेश गरेको संविधान संसोधन प्रस्ताव जुनसुकै हालतमा पास हुने बताएका छन् । साँस्कृतिक संघ दोलखाको दोश्रो जिल्ला अधिवेशन उद्घाटन समारोहलाई सम्बोधन गर्दै मन्त्री थापाले संशोधन प्रस्ताव पारित हुनेमा आफू ढुक्क रहेको बताए । नेकपा एमालेका अध्यक्ष र तत्कालीन पार्टी सभापति सुशील कोईरालाले तयार पारेको खाकालाई नै सरकारले पुर्णरुप दिनको लागि संसोधन प्रस्ताव पेश गरेको भन्दै मन्त्री थापाले संशोधन पास नहुने कुनै कारण नभएको बताए । उनले संशोधन प्रस्तावमा पास भएपश्चात निर्वाचन सम्बन्धी बिधयक पनि पास हुने बताए । जेठ अन्तिममा भएपनि स्थानीय निर्वाचन हुने उनको भनाई थियो । उनले नेता तथा कार्यकर्तालाई निर्वाचनमा जुट्न आग्रहसमेत गरेका छन् ।
लोकमानविरुद्धको महाभियोग प्रस्तावबारे उच्च अधिकारीसँग परामर्श लिइने,"काठमाडौँः व्यवस्थापिकासंसद्, महाभियोग सिफारिस समितिले लोकमानसिंह कार्कीविरुद्ध दर्ता भएको महाभियोग सम्बन्धमा थप कारबाही अघि बढाउने वा नबढाउने भन्ने सन्दर्भमा कानुनी क्षेत्रका सरकारी उच्च अधिकारीसँग परामर्श गर्ने भएको छ । समितिका सदस्य कुमारी लक्ष्मी राईको अध्यक्षतामा बसेको सोमबारको बैठकले महाभियोग सम्बन्धमा निर्णय लिनुअघि नेपाल कानुन आयोगका अध्यक्ष, महान्यायाधिवक्ता र कानुन सचिवको धारणा बुझ्ने निर्णय गरेको हो । समितिले कानुन आयोगका अध्यक्ष माधवप्रसाद पौडेल, महान्यायाधिवक्ता रमणकुमार श्रेष्ठ र कानुन सचिव टेकप्रसाद ढुङ्गानासँग यस विषयमा मङ्गलबार धारणा बुझ्ने भएको हो । व्यवस्थापिकासंसद्को गत पुस २४ गतेको बैठकले महाभियोगसम्बन्धी प्रस्तावलाई अघि बढाउन स्वीकृत दिँदै समितिमा पठाएको थियो । सर्वोच्च अदालतले सोही दिन कार्कीविरुद्ध परेको रिटमाथिको सुनुवाइ गर्दै अख्तियार दुरुपयोग अनुसन्धान आयोगका प्रमुख आयुक्तमा अयोग्य रहेको ठहर गरेको थियो । महेन्द्रबहादुर शाहीलगायत १५७ सांसदले उहाँविरुद्ध गत कात्तिक १४ गते महाभियोगसम्बन्धी प्रस्ताव व्यवस्थापिकासंसद्मा दर्ता गरेका थिए । समितिको सोमबारको बैठकमा कार्कीले गरेको पदीय दुरुपयोग, स्रोतसाधनको गलत प्रयोग तथा अनावश्यक रुपमा बोलाएर दुःख दिने काम गरेकाले कारबाहीको भागीदार बनाउनुपर्छ भन्ने कुराले पनि प्रवेश पाएको थियो । कार्कीले आफ्नो कुरामा विमति जनाउने व्यक्तिलाई १३ पानाको फाराम भर्न लगाउनेजस्ता असंवैधानिक र गलत कार्य गरी कानुन आफ्नो हातमा लिने प्रयास गरेको समितिका एक सदस्यले टिप्पणी गरे । आयोगले गर्ने छानबिन गोप्य राख्नुपर्नेमा प्रमुखका रुपमा स्वयमले सार्वजनिक गरेर छानबिनको दायरामा रहेको व्यक्तिको मानमर्दन गर्ने काम गरेको कार्कीमाथि आरोप लागेको छ । समितिका सदस्य रेवतीप्रसाद भण्डारीले बैठकमा संसद्ले जिम्मेवारी दिएकाले प्रस्ताव अघि बढाउनुपर्ने बताए । अदालतले पदमुक्त गरिसकेकाले अघि बढाउनु पर्दैन तथा यससम्बन्धी ऐन र कानुनमा रहेको व्यवस्थाबारे प्रस्ट भएपछि मात्र निष्कर्षमा पुग्नुपर्छ भन्ने तीनखाले मत आएपछि विज्ञको धारणा बुझ्ने निर्णय गरिएको उनको भनाई थियो । रासस"
सरकारले बर्खास्त गरेका सिइओ ज्ञवालीद्वारा सर्वोच्चमा रिट दायर,"काठमाडौंः सरकारले केही दिनअघि बर्खास्त गरेका राष्ट्रिय पुनर्निर्माण प्राधिकरणको पूर्व सिइओ सुशील ज्ञवालीले सर्वोच्च अदालतमा रिट दायर गरेका छन्। ज्ञवालीले प्राधिकरणको सिइओबाट गैरकानूनी र बदनियतपूर्ण रुपमा हटाइएको र पूर्ववत् अवस्थामा आफूलाई काम गर्न दिन अन्तरिम आदेशको माग गर्दै सोमबार सर्वोच्च अदालतमा रिट दायर गरेका हुन्। ज्ञवालीले आफूलाई हटाउने र डा गोविन्दराज पोखरेललाई सिइओ नियुक्त गर्ने सरकारको निर्णय उत्प्रेषणको आदेशबाट बदर गर्न माग गरेका छन्। ज्ञवालीले दायर गरेको रिटमा नेपाल सरकार, प्रधानमन्त्री तथा मन्त्रिपरिषद्को कार्यालय, मन्त्रिपरिषद्, प्रधानमन्त्री र नवनियुक्त सिइओ डा पोखरेलाई विपक्षी बनाइएको छ। ज्ञवालीले भूकम्पबाट प्रभावित संरचनाको पुनर्निर्माण सम्बन्धी ऐन, २०७२ दफा ११ (३) मा ५ वर्षको पदावधि हुने उल्लेख भएकाले प्राधिकरणको प्रमुख कार्यकारी अधिकृत पदमा नियुक्त गर्ने पत्रमा नै पाँच वर्षको लागि नियुक्त गरिएको, प्राधिकरणको प्रमुख कार्यकारी अधिकृतको हैसियतले कानूनले तोकेको काम, कर्तव्य र अधिकारको पालना तथा प्रयोग गर्दै आएको जिकिर रिटमा गरेका छन्। ज्ञवालीले आफ्नो नेतृत्वमा प्राधिकरणले गरेका पुनर्निमाण सम्बन्धी समन्वयात्मक कार्यहरुको तथ्यपरक रुपमा विस्तृत रुपमा नै पहिलो र दोस्रो स्पष्टिकरणमा उल्लेख गरिसकेको उल्लेख पनि गरेका छन्। उनले कुनै अध्ययन विश्लेषण नै नगरीसमन्वय गर्न नसकेको भन्दै सरकारले डा पोखरेललाई नियुक्ती गर्ने विपक्षीहरुको निर्णय आफ्नो कार्य सम्पादनसँग भन्दा पनि विपक्षीहरुको पूर्व सहमति र योजनाको कार्यान्वयन मात्र भएको भन्ने कुरा स्पष्ट भएको रिटमा उल्लेख गरेका छन्। पहिले व्यवस्था भएको दोश्रो एवं तेस्रो किस्ताको रकम क्रमशः ८० हजार रुपैयाँ र ७० हजार रुपैयाँलाई निर्देशक समितिको २०७२ असोज १० गतेको निर्णयबाट वृद्धि गरी क्रमशः १ लाख ५० हजार रुपैयाँ र १ लाख रुपैयाँ पुर्याउने कार्यविधि मन्त्रिपरिषदमा पेश गरिएकोमा सो सम्बन्धी निर्णय मन्त्रिपरिषदले स्पष्टिकरण माग गर्ने निर्णय गरेकै दिन गरेको हुँदा सो अनुदान वितरण भएन भनी आफूलाई कारवाहीको आधार बनाउन नमिल्ने ज्ञवालीको तर्क छ। गत पुस २७ गते बसेको मन्त्रिपरिषद्को बैठकले ज्ञवालीलाई हटाई राष्ट्रिय पुनर्निर्माण प्राधिकरणको प्रमुख कार्यकारी अधिकृतमा डा पोखरेललाई नियुक्त गर्ने निर्णय गरेको थियो।"
मधेसबिनाको काठमाडौं कल्पना गर्न सकिँदैनः प्रधानमन्त्री,"अवुधावीः प्रधानमन्त्री पुष्पकमल दाहाल प्रचण्डले मधेसबिनाको काठमाडौंको कल्पना गर्न नसकिने बताएका छन्। दुवईमा प्रवासी नेपालीहरुले आयोजना गरेको कार्यक्रमलाई सम्बोधन गर्दै प्रधानमन्त्री प्रचण्डले यस्तो बताएका हुन्। प्रचण्डले भने,पहाड र मधेसका नाममा क्षेत्रीय ध्रुवीकरण बढ्नु हुँदैन। हिमाल, पहाड र तराईबीचको एकता जोगाउनु हाम्रो पहिलो दायित्व हो। कुनै जाति, क्षेत्र र समुदायलाई धकेलेर राष्ट्रियता बलियो बनाउन सकिँदैन। मधेसका लागि काठमाडौं र काठमाडौंका लागि मधेस दुवै अभिन्न रुपमा जोडिएका छन्। मधेस बिनाको काठमाडौंको कल्पना पनि गर्न सकिँदैन। उनले सरकारले संसदमा पेश गरेको संविधान संशोधन प्रस्ताव राष्ट्रिय एकता र अखण्डताकै लागि भएको स्पष्ट पारेको प्रधानमन्त्रीको निजी सचिवालयले जनाएको छ। सरकारको चासो आर्थिक समृद्धि र विप्रेषणको प्रतिफलयुक्त आयोजनामा लगानी गर्नुमा रहेको प्रधानमन्त्रीको भनाइ छ। उनले भने,मेरो नेतृत्वमा सरकार बनेदेखि निरन्तर देश दौडाहामा छु। कसरी आर्थिक समृद्धि हासिल गर्न सकिन्छ, कसरी राष्ट्रिय आयोजनाहरु छिटो सम्पन्न गर्न सकिन्छ। तपाईहरुको पसिनाबाट आर्जेको बिप्रेषण कसरी सदुपयोग र लगानी गर्न सकिन्छ । यसका लागि मैले निरन्तर प्रयास गरिराखेको छु। प्रवासी नेपालीहरुसँग अन्तर्क्रिया अघि प्रधानमन्त्री प्रचण्डले नेपाली व्यवसायीहरुसँग छलफल गरेका थिए। कार्यक्रममा प्रधानमन्त्री प्रचण्डले नेपालमा लगानीको वातावरण बनाउन आफू प्रयत्नशील रहेको बताए। उनले लगानीको वातावरण बनाउन मार्च २ र ३ मा काठमाडौंमा लगानी सम्मेलन गर्न लागेको जानकारी समेत दिए। कार्यक्रममा उर्जामन्त्री जनार्दन शर्माले नेपालमा विद्युत बजारको समस्या नरहेको भन्दै उत्पादित विद्युत नेपालमै खपत गर्न सकिने बताए। उनले सवैले साझा संकल्प गर्ने हो भने १५ वर्षभित्र देशलाई समृद्ध बनाउन सकिने बताए। भेटमा नेपाली व्यवसायी र प्रवासी नेपाली कामदारहरुले नेपालको आर्थिक विकास र विदेशमा नेपालीले भोग्नुपरेका विविधि समस्याबारे प्रधानमन्त्रीलाई अवगत गराएका थिए।"
मधेसलाई मिलाएर लैजानु काँग्रेसको दायित्वःदेउवा,"पोखराः नेपाली काँग्रेसका सभापति एवम् पूर्व प्रधानमन्त्री शेरबहादुर देउवाले मधेसलाई पनि मिलाएर लैजानु काँग्रेसको दायित्व भएको बताएका छन् । नेपाली काँग्रेस कास्कीद्वारा सोमबार पोखरामा आयोजित कार्यकर्ता भेटघाट कार्यक्रमा उनले पहाडी र मधेसी जनताबीच झगडा गराउने षड्यन्त्र भइरहेको बताउँदै हिमाल, पहाड र तराईबीचको एकता देशको आवश्यकता भएको बताए । संविधान संशोधनमा अघि सारिएको प्रदेशको सीमाङ्कनको विषयमा यसअघि तत्कालीन नेपाली काँग्रेसका सभापति सुशील कोइराला र केपी ओलीबीच हस्ताक्षर गरिएको विषय भएको उल्लेख गर्दै उनले अहिले त्यही अवधारणालाई अघि बढाइएको बताए । संविधानको सफल कार्यान्वयन र देशमा सङ्घीय लोकतान्त्रिक गणतन्त्र संस्थागत गर्न आसन्न तीनवटै तहका निर्वाचनमा कांग्रेसले जित्न आवश्यक भएको बताउँदै उनले त्यसका लागि पार्टीभित्र आन्तरिक एकता कायम गरी अघि बढ्न कार्यकर्तालाई निर्देशन दिए । पार्टीमा आन्तरिक एकता नभए चुनाव जित्न सकिँदैन, जसले चुनाव जित्न सक्छ, त्यसैलाई उम्मेदवारको टिकट दिने हो', उनले भने काँग्रेस पराजय हुँदा सङ्घीय लोकतान्त्रिक गणतन्त्र कार्यान्वयन, संविधानको कार्यान्वयनजस्ता धेरै कुरा प्रभावित बन्छ, टिकट पाउनेलाई नपाउनेले सहयोग गरी अघि बढ्नुपर्छ । नेपाली काँग्रेसका पूर्व महामन्त्री एवम् पूर्व सभामुख तारानाथ रानाभाटले निर्वाचन गराउने कुरामा सरकार सक्रिय बन्नुपर्ने बताए ।"
प्रशासनको पुनःसंरचना आवश्यकः मन्त्री बुढाथोकी,"भद्रपुरः सामान्य प्रशासनमन्त्री केशवकुमार बुढाथोकीले मुलुकको राजनीतिक परिवर्तनसँगै प्रशासनको पनि पुनःसंरचना आवश्यक रहेको बताएका छन् । प्रधानमन्त्री तथा मन्त्रिपरिषद्को कार्यालयको आयोजनामा सोमबार झापाको जिविस हलमा आयोजित संविधान कार्यान्वयन तथा प्रशासन पुनःसंरचनाका सम्बन्धमा सरोकारवालासँग गरिएको अन्तरक्रिया कार्यक्रमको उद्घाटन गर्दै उनले प्रशासनमा सुधार आवश्यक भएको बताएका हुन् । उनले सिंहदरबारको अधिकारलाई स्थानीय तहसम्म पुर्याउन सकेमा मात्र स्थानीय तहबाट जनता अपेक्षित लाभान्वित हुने भन्दै निजामती कर्मचारीले पनि आफ्ना दृष्टिकोणलाई फराकिलो पार्न आग्रह गरे । कर्मचारीको व्यवहारबाट नै मुलुकको आर्थिक सामाजिक र राजनीतिक क्षेत्रको विकास हुने मन्त्री बुढाथोकीको भनाइ थियो । सरकारले कर्मचारीको लागि स्वास्थ्य बिमा र निवृत्तकोष स्थापना गर्न आवश्यक छलफल गरिरहेको मन्त्री बुढाथोकीले बताए । कार्यक्रममा प्रधानमन्त्री तथा मन्त्रिपरिषद् सचिवालयका सचिव दिनेशकुमार थपलियाले संविधानको सफल कार्यान्वयनमा राजनीतिक संरचना, प्रशासनिक पुनःसंरचना र वित्तीय व्यवस्थापन हुनुपर्ने कुरामा जोड दिए । प्रधानमन्त्री तथा मन्त्रिपरिषद् कार्यालयका सहसचिव डिल्लीराम शर्माले संविधानको कार्यान्वयन र प्रशासनको पुनःसंरचनाका विषयमा कार्यपत्र प्रस्तुत गरेका थिए । कार्यक्रममा जिल्लाका सबै सरकारी कार्यालयका प्रमुख, राजनीतिक दलका प्रतिनिधिको सहभागिता थियो । रासस"
छानबिन आयोगमा ८२२ उजुरी,"काठमाडौः तराई,मघेश थरुहट लगायतका क्षेत्रमा विभिन्न राजनीतिक दलहरुले गरेको आन्दोलनको क्रममा भएका हत्या, हिंसा, आगजनी, तोडफोड लगायतका घटनाहरुको सत्य तथ्य छानविन गर्न बनेको उच्चस्तरीय जाँचबुझ आयोगमा उजुरी दिने अन्तिम दिन आइतवार साँझ सम्ममा ८ सय २२ बटा उजुरी परेको छ । आयोगमा आन्दोलनकारी र राज्य पक्षद्धारा भएको मानविय एवं भौतिक संरचनाको क्षति लगायतका विषयमा उजुरी परेका छन । उजुरी दिनेहरुमा आन्दोलनका पिडित लगायत पुर्वसामान्य प्रशासनमन्त्री धर्मराज प्रसाद शाह, नेपाली कंग्रेस कोषाध्यक्ष सीता देवी यादव, सदभावना पाटीका अध्यक्ष राजेन्द्र महतो, सभासद कमलादेवी महतो लगायत नेता छन । आयोगले उजुरीका लागि दिएको समयसीमा आइतवार सकिएको छ । आयोगले पहिलो पटक मंसिर १६ देखी लागु हुने गरी ३० दिन भित्रमा सवुत प्रमाण सहित उजुरी दिन भने पनि उक्त समय पर्याप्त नभएको भन्दै थप १५ दिन उजुरी दिने म्याद थपेको थियो । आयोगले आइतवार सम्म परेका उजुरीहरुको जिल्लागत विवरण बनाए पछि स्थलगत अध्ययान थाल्ने छ । आयोगले उजुरीहरुबारे अहिले छानविन गरिरहेको छ । आयोगका अध्यक्ष गिरीशचन्द्र लालले उजुरी दिने समयसीमा सकिए पनि आयोगले उजुरी लिने क्रम नरोक्ने वताए । अध्यक्ष लालले अन्नपुर्णसँग भने, 'म्याद गुज्रिए पछि परेका उजुरीका बारेमा आयोगले पछि निर्णय गर्ने छ । उजुरी लिन रोक्दैनौ ।' थरुहट आन्दोलनका क्रममा आन्दोलनकारीले कैलालीको टीकापुरमा दुइ बर्षे बालक र आठ जना प्रहरीको हत्या गरेका थिए । आन्दोलनकारीले टीकापुरमा नेपाल प्रहरीका एसएसपी सहित आठ प्रहरीको हत्या गरेका थिए । राज्य पक्षको कारवाहीमा मारिएकाका परिवारले आयोगमा उजुरी गरे पनि आन्दोलनकारीबाट मारिएका प्रहरीका आफन्तले कुनै उजुरी गरेका छैनन । आन्दोलनका क्रममा भएका हत्या,हिंसा आगजनी र तोडफोडको क्षतीको विवरण सहित पिडित पक्षले उजुरी दिएका छन । आन्दोलनकारीले राज्य पक्ष तर्फ पुरयाएको क्षतीका बारेमा गृह मन्त्रालयले कुनै विवरण आयोगलाई दिएको छैन । आन्दोलनकारले गरेको हत्या, आगजनी र तोडभोडबाट भएको नोक्सानका बारेमा कुनै विवरण पेश नगरे पछि आयोगले विवरण पेश गर्न गृहमन्त्रालयलाई आग्रह गरेको छ । गृह मन्त्रालयले क्षतीको विवरण पेश गर्न आनाकानी गरे पछि आयोले राज्य पक्षको क्षतीको विवरण पेश गर्न गृह मन्त्रालयलाई पत्राचार गरेको छ । गृह मन्त्रालयले विवरण बुझाउने अन्तिम दिन आइतवार सम्म आयोगलाई क्षतीको विवरण दिएको छैन । आयोगका अधिकारीहरुले गृह मन्त्रालयले आवश्यक पर्ने सामाग्री र जनशक्ति समेत पर्याप्त नदिएको गुनासो गरेका छन । गृह मन्त्रालयले आवश्यक सहयोग नगर्दा प्रतिवेदन बुझाउन सरकारले दिएको समयसीमा समेत पर्याप्त नहुने देखिएको छ । गृह मन्त्रालयले आयोगको दैनिक काम कारवाहीमा आवश्यक पर्ने सामाग्री र पुग्दो वजेट समेत नदिए पछि दैनिक काम नै प्रभावित हुने स्थिती छ । आयोगका अध्यक्ष लालले भने, 'सरकारले पर्याप्त सहयोग नगर्ने हो भने छ महिना भित्रमा कसरी प्रतिवेदन बुझाउन सकिन्छ र ? ' आन्दोलनको क्षतिबारे सत्यतथ्य बुझन जिल्लागत भ्रमणका बेला पर्याप्त जनशक्ति र वजेट चाहिने आयोगले जनाएको छ । गृह मन्त्रालयले २०७२ साल श्रावणदेखि तराइ, मधेश र थरुहट लगायतका आन्दोलनका क्रममा भएका हत्या, हिंसा, आगजनी, तोडफोड लगायतका घटनाहरुको सत्य तथ्य छानविन गरी ६ महिनामा प्रतिवेदन पेश गर्न उच्च स्तरिय आयोग गठन गरेको थियो । सर्वोच्च अदालतका पुर्वन्यायाशीश गिरीशचन्द्र लाल अध्यक्ष रहेको आयोगमा पुर्व नायव महान्यायाधिवक्ता सुर्य कोइराला, पुर्व एआइजी नवराज ढकाल, राष्टिय अनुसन्धान विभागका अतिरिक्त मुख्य अनुसन्धान निर्देशक सुख चन्द्र झा, अधिवक्ता सुजन लोप्चन र खुसी प्रसाद थारु सदस्य रहेका छन ।"
एमालेले तराईकेन्द्रित अभियान चलाउँदै,"काठमाडौं: फागुन तेस्रो सातादेखि एमालेले मुख्यमुख्य सहर र तराईलाई केन्द्रित गरी मेचीकाली अभियान सञ्चालन गर्ने निर्णय गरेको छ । आइतबार बसेको स्थायी समिति बैठकले यस्तो निर्णय गरेको हो । संविधान कार्यान्वयनका लागि जनदबाब सिर्जना गर्ने र राष्ट्रिय एकता एवं सामाजिक सद्भाव सुदृढ गर्ने उद्देश्यले अभियान चलाउन लागेको एमालेले जनाएको छ । शीर्ष नेताहरूले अगुवाइ गर्ने अभियानमा सहभागी हुन सबै समिति, जनसंगठन तथा सदस्यलाई स्थायी समिति बैठकले निर्देशन जारी गरेको छ । अभियानको तयारी र व्यवस्थापनको नेतृत्व सम्बन्धित प्रदेश संगठन समिति र मातहत जिल्ला समितिले गर्ने निर्णय पनि बैठकले गरेको छ । बैठकले प्रतिपक्षी दलको असहमति र विरोध हुँदाहुँदै पनि संसद् नियमावली र संसदीय अभ्यासलाई समेत लत्याउँदै व्यवस्थापिका संसद्मा प्रस्तुत गरिएको संविधान संशोधन विधेयक असंवैधानिक एवं राष्ट्रिय हितविपरीत रहेको ठहर गरेको छ । राजनीतिक असहमति र द्वन्द्व चर्काउने कुनै पनि काम नगर्न बैठकले सरकारको गम्भीर ध्यानाकर्षणसमेत गरेको छ । बैठकले संविधानले निर्धारण गरेको समयसीमा नजिकिँदै गर्दा पनि निर्वाचनसम्बन्धी कुनै तयारी अगाडि नबढाइएको र निर्वाचनको वातावरण बनाउनेतिर सरकारले रत्तिभर ध्यान नपुर्याएको कुराप्रति पार्टी निकै गम्भीर भएको सचिव प्रदीप ज्ञवालीले बताए । बैठकले तत्काल निर्वाचनको मिति घोषणा गर्न, निर्वाचनसम्बन्धी विधेयक तत्काल संसद्मा प्रस्तुत गर्न, प्रस्तुत भइसकेका विधेयक पारित गराउने आवश्यक वातावरण मिलाउन, स्थानीय तह पुनर्संरचना आयोगको प्रतिवेदन तत्काल कार्यान्वयनमा लैजान र निर्वाचन क्षेत्र निर्धारण आयोग गठन गर्ने काम तत्काल अगाडि बढाउन माग गरेको छ । बैठकले पुनर्निर्माणको कामलाई प्रभावकारी ढंगले अगाडि लैजानुपर्ने बेला प्राधिकरणका प्रमुख कार्यकारी अधिकृतलाई बर्खास्त गरिएको कुराप्रति पार्टी गम्भीर भएको निष्कर्ष निकालेको छ । 'समयमा बजेट स्वीकृत नगर्ने, स्वीकृत बजेटलाई समयमै निकासा नदिने, कर्मचारी नखटाउने तथा हरतरहले पुनर्निर्माण प्राधिकरणका काममा असहयोग पुर्याउँदै आएको सरकारले पुनर्निर्माणमा ढिलाइको दोष प्रमुख कार्यकारी अधिकृतलाई दिनु पूर्वाग्रही र प्रतिशोधपूर्ण कृत्य हो र यसका पछाडि सरकारको गलत उद्देश्य निहित छ भन्ने ठहर गर्दै सरकारको यस निर्णयप्रति पार्टी खेद व्यक्त गर्दछ', बैठकपछि जारी विज्ञप्तिमा उल्लेख छ । हालै न्यायपरिषद्बाट उच्च अदालतका न्यायाधीशको नाम सिफारिस गर्ने क्रममा सत्तारूढ पार्टीका कतिपय नेताबाट परिषद्का काममा हस्तक्षेप गर्ने र न्यायपरिषद्लाई विवादित तुल्याउने काम भएकोमा एमालेले चिन्ता व्यक्त गरेको छ । 'एमाले न्यायपालिकाको स्वतन्त्रता, गरिमा र मर्यादाका पक्षमा छ । न्यायपरिषद्का कामकारबाही मर्यादित र निष्पक्ष हुनुपर्छ भन्ने मान्यता हामी राख्छौं । यस सम्बन्धमा सरकारका जिम्मेवार व्यक्तिहरूबाट एमालेलाई समेत विवादित बनाउने चेष्टा गरिएकोमा त्यसलाई खण्डन गर्दछौं', विज्ञप्तिमा भनिएको छ । स्थायी समिति बैठकले विभिन्न विषयमा छलफल गर्न र आवश्यक रणनीति तय गर्न माघ आन्तिम साता पोलिटब्युरो बैठक बोलाउने निर्णय गरेको छ ।"
निर्वाचनका लागि तयार रहनुहोस्ः निधि,"वीरगन्जः कार्यबाहक प्रधानमन्त्री विमलेन्द्र निधिले जुनसुकैबेला पनि स्थानीय निकायको निर्वाचन हुन सक्ने भएकाले यसलाई सफल पार्न राष्ट्रसेवक कर्मचारीलाई तयार रहन निर्देशन दिएका छन् । जिल्ला प्रशासन कार्यालय, पर्सामा सोमबार कार्यालय प्रमुखलाई निर्देशन दिँदै मन्त्री निधिले संविधान संशोधन प्रक्रिया अगाडि बढिसकेकाले जुनसुकै बेला स्थानीय निकाय निर्वाचनका घोषणा हुनसक्ने विश्वास व्यक्त गरे । आर्थिक कारोबारका लागि वीरगन्ज राष्ट्रियस्तरमा महत्वपूर्ण भएकाले यहाँ भइरहेका विकासका कामलाई दुर्त गतिमा अगाडि बढाउनुपर्नेमा जोड दिए । मन्त्री निधिले पुँजीगत खर्च भएन भन्ने विषय बारम्बार मन्त्रिपरिषद्को बैठकमा उठ्ने गरेकाले पुँजीगत खर्चमा वृद्धि गरी राजस्व वृद्धिमा ध्यान दिनुपर्ने उनको भनाई थियो । उनले एउटै प्रज्ञापनपत्रमा व्यापारीहले पटकपटक सामान आयात गर्ने गरेकाले सम्बन्धित निकायले यस्तो कार्यलाई रोक्नुपर्ने उनले बताए । यसअघि मन्त्री निधिले मध्यमाञ्चलका सुरक्षा निकायका प्रमुखहसँग सुरक्षास्थितिबारे जानकारी दिँदै सुरक्षा व्यवस्थालाई चुस्त दुरुस्त पार्नुपर्ने निर्देशन दिए । रासस"
