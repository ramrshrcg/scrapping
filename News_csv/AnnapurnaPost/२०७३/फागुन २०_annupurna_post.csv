शीर्षक,विवरण
स्ववियु निर्वाचन,"आठ वर्षको अन्तरालपछि त्रिभुवन विश्वविद्यालयका आंगिक महाविद्यालय र केन्द्रीय क्याम्पसमा निर्धारित तालिकाअनुसार स्वतन्त्र विद्यार्थी युनियनको निर्वाचन हुन सकेन, सबै ठाउँमा । अर्थात् कुल ६० आंगिक क्याम्पसमध्ये २१ मा मात्र निर्वाचन सम्पन्न भयो भने सम्बन्धन प्राप्तमा पनि अधिकांशमा हुन सकेन । निर्वाचन भएका र बिथोलिएका अधिकांश क्याम्पसहरूमा वातावरण तनावपूर्ण रहेको र कतिपयमा हिंसाका घटना हुनुले ज्ञान र मान्यताका आधारमा शास्त्रार्थ हुनुपर्ने ठाउँमा शस्त्रप्रेरित प्रवृत्ति हावी रहेको पुष्टि भएको छ । यसले क्याम्पस र त्यहाँको शिक्षा पद्धतिको अपूर्णता देखाउँछ । स्याङ्जामा एकजना उम्मेदवारले पराजयपछि आत्महत्या गरेको दुःखद समाचार आएको छ । यो घटनाको छानबिन भएपछि आत्महत्याको वास्तविक कारण खुल्नेछ, तर यसलाई तत्काल हेर्दा प्रजातन्त्रमा पराजय र विजय जनमतद्वारा निर्देशित फैसला हुनु र त्यसलाई स्वीकार नगर्नु अथवा त्यसमा ग्लानिबोध गर्नु प्रजातन्त्रको सर्वोपरि मान्यता स्वीकार नगर्नुसरह हो । पार्टीका नीति, कार्यक्रम र प्रजातान्त्रिक संस्कारबाट भन्दा व्यक्तिगत रूपमा नेताबाट प्रभावित भई राजनीतिमा आउने युवा पुस्तामा पराजयको अर्थ र सन्देश स्विकार्ने संस्कार निर्माण हुनु नसक्नु अस्वाभाविक हैन । आफू दीक्षित भएको पार्टीको व्यवहार' अनुसार निर्वाचनमा विजयीहरूले मुड्की बटारेर लालसलाम' या जय नेपाल' को अभिवादनले मतदातालाई सम्बोधन गर्नेछन्, आगामी केही दिनसम्म । तर त्यससँगै उनीहरूले निर्धारित सबै क्याम्पसमा चुनाव सम्पन्न नहुनु, चुनावी वातावरण बन्न नसक्नु र हिंसाका घटना हुनुलाई गम्भीरताका साथ लिँदै त्यसको आत्मसमीक्षा र आन्दोलन गर्दै हिंसालाई पूर्णरूपमा त्याग्ने प्रतिबद्धता जनाएनन् भने भोलिको सम्भावित राजनीतिक नेतृत्व वर्गको चरित्र अहिलेको भन्दा फरक हुने छैन । मुलुकले राजनीतिक नेतृत्वको चरित्रमा विश्वसनीयता र कार्यसम्पादनमा पारदर्शिता अनि राष्ट्रिय र प्रजातान्त्रिक मूल्य मान्यतामा पूर्ण प्रतिबद्धता खोजेको बेला वैकल्पिक राजनीतिका सम्भावित समूह त्यही पुरानै कुप्रवृत्ति र कुसंस्कारको सिकार या निरन्तरताको वाहकको रूपमा देखा पर्नु खेदपूर्ण हो । जे होस्, आंशिक रूपमा भए पनि निर्वाचितहरूले भोलिका दिनमा त्यही कुसंस्कारयुक्त नेतृत्वको आदेशपालकका रूपमा काम गर्लान् या क्याम्पसमा उपयुक्त शैक्षिक वातावरण निर्माण गर्न र तिनीहरूलाई दलीय राजनीतिको अखडा बन्नबाट रोक्लान्, त्यसले मात्र उनीहरूको विजयको सान्दर्भिकता स्थापित गर्नेछ ।"
प्रधानमन्त्री र भियतनामी सहायक विदेश मन्त्रीबीच भेटवार्ता,"काठमाडौं : प्रधानमन्त्री पुष्पकमल दाहाल प्रचण्डसँग भियतनामका सहायक विदेशमन्त्री फाम सान चाउले भेट गरेका छन्। चाउले शुक्रबार बिहान प्रधानमन्त्री निवास बालुवाटारमा प्रधानमन्त्रीसँग भेट गरेका हुन्। भेटमा प्रधानमन्त्रीले भियतनामको राजनीतिक क्रान्तिबाट आफू प्रेरित भएको बताउँदै भियतनामीको स्वाभिमानप्रति आफ्नो उच्च सम्मान रहेको बताएका छन्। भियतनामले द्रुत आर्थिक विकास र युद्धपछिको पुनर्निर्माणमा राम्रो प्रगति गरेको भन्दै प्रधानमन्त्रीले त्यसबाट आफूले शिक्षा लिएको उल्लेख गरे। प्रधानमन्त्रीले सेना समायोजन र हतियार व्यवस्थापन विश्वका लागि शिक्षाप्रद भएको भन्दै नेपाल संविधान कार्यान्वयन गर्दै आर्थिक समृद्धि हासिल गर्ने दिशामा अगाडि बढेको जानकारी गराएको प्रधानमन्त्रीको निजी सचिवालयले जनाएको छ। कृषि, प्रविधि, जलविद्युत र पर्यटनमा नेपालले भियतनामसँग सहकार्य गर्न इच्छुक रहेको प्रधानमन्त्रीले बताए। भेटमा चाउले प्रधानमन्त्रीलाई भियतनाम भ्रमणको निम्तो दिँदै नेपालमा आर्थिक विकासका प्रशस्त सम्भावना रहेको बताए। चाउले जलविद्युतको क्षेत्रमा भियतनाम पनि नेपालसँग सहकार्य गर्न ईच्छुक रहेको बताउँदै त्यसका लागि सहकार्य जारी राख्ने उल्लेख गरे।"
सम्पत्तिको स्वामित्व सुरक्षित राख्छाैं' (भिडियाेसहित),"काठमाडौंः नेत्रविक्रम चन्द नेतृत्वको नेपाल कम्युनिस्ट पार्टीले वैज्ञानिक समाजवादमा उच्च तहको नेतृत्वबाहेक अरूलाई निजी सम्पत्तिमाथिको स्वामित्व सुरक्षित गराउने भएको छ ।काठमाडौंको खुलामञ्चमा उद्घाटन गरी रोल्पाको थबाङमा बन्दसत्र गरेर सम्पन्न उक्त पार्टीको आठौं महाधिवेशनले वैज्ञानिक समाजवादमा जनताको सम्पत्तिमाथिको स्वामित्व सुरक्षित गराउने रणनीति पारित गरेको हो । उक्त पार्टीले राष्ट्रहितमा आउने विदेशी लगानीलाई पनि स्वीकार गरेको छ । चन्दसमेत सहभागी भएर सञ्चालन भएको माओवादीको सशस्त्र संघर्षका बेला निजी सम्पत्तिमाथि धावा बोलिएको थियो । उनले नेतृत्व गरेको पार्टीले पनि सामन्त र जमिनदार' को आरोप लगाएर व्यक्तिका जमिनमा पार्टीको झन्डा गाडेको थियो । माओवादीले भारतीय लगानीका जलविद्युत् आयोजनालाई पनि अवरोध गर्दै आएको थियो । सांस्कृतिक, सामाजिक र आर्थिक विषयमा सोच्न थालेका छौं । राजनीतिक मात्रै होइन, दार्शनिक विषय पनि केलाएका छौं । जनवाद र अधिनायकत्वलाई मिलाउने मामिलामा कम्युनिस्टहरू चुकेका छन् । हामीले भनेको वैज्ञानिक समाजवादमा कामअनुसारको दाम हुन्छ । समाजवादमा सम्पत्तिमा निजी स्वतन्त्रतासहित जानुपर्छ भन्ने निष्कर्षमा पुगेका छौं', बिहीबार काठमाडौंको राष्ट्रिय नाचघरमा आयोजित पत्रकारसम्मेलनमा चन्दले भने । नयाँ पुस्तालाई पुरस्कृत गर्ने र पुरानो पुस्तालाई सम्मान गर्ने नीति अवलम्बन गरेको पार्टीले निजी सम्पत्तिको स्वामित्व अधिकार प्रदान गर्ने वैज्ञानिक समाजवादको रणनीति अवलम्बन गरेर मध्यमवर्गलाई आफूप्रति आकर्षित गर्ने योजना बनाएको छ । नियमित सांगठनिक कामबाट अवकाश लिएका नेताहरूको भरणपोषणको व्यवस्था गर्न कोष खडा गर्ने नीति पनि उक्त पार्टीले पारित गरेको छ । चन्दले कम्युनिस्ट पार्टीको प्रमुख नेतृत्वका हकमा भने निजी सम्पत्तिमा स्वामित्व रहने अधिकार दिन नहुने बताए । केन्द्रीय समिति, स्थायी समिति र पार्टीको महासचिवले भने निजी सम्पत्तिमा स्वामित्वको अधिकार राख्न नपाउने व्यवस्था गरिनुपर्ने नीति पारित गरिएको जानकारी उनले दिए । केन्द्रीय समिति, स्थायी समिति र महासचिवले आफ्नो सम्पूर्ण समय समाज र राज्यलाई दिनुपर्छ । उनीहरूका लागि आवश्यक खर्च त्यही समाज र राज्यले बेहोर्नुपर्छ । नेताहरूको जीवनशैली सरल, पारदर्शी र आदर्श हुनुपर्छ', उनले भने । चन्दसहित माओवादी आन्दोलनमा होमिएका नेताहरूले पनि सशस्त्र संघर्षको अवधिमा निजी सम्पत्ति पार्टीलाई बुझाएका थिए । तर माओवादी आन्दोलनका नेताहरूले अहिले अकूत सम्पत्ति आर्जन गरेको आरोपमा अख्तियार दुरुपयोग अनुसन्धान आयोगमा उजुरी परेका छन् भने नेताहरूको जीवनशैली भड्किलो देखिँदै आएको छ । केन्द्रीय समिति, स्थायी समिति र पार्टीको महासचिवले भने निजी सम्पत्तिमा स्वामित्वको अधिकार राख्न नपाउने । राष्ट्रिय पुँजीपतिवर्गको रक्षा गर्ने र राष्ट्रहितविपरीतको लगानीलाई रोक्ने रणनीति पनि उक्त पार्टीले अवलम्बन गरेको छ । राष्ट्रहितमा लगानी गर्नेहरूलाई प्रेरित र प्रोत्साहित गर्ने नीति लिएका छौं । राष्ट्रिय पुँजीपति र उद्योगपतिलाई प्रोत्साहन गर्र्नेछौं । बाह्य पुँजी पनि राष्ट्रहितमा ल्याउनुपर्छ', चन्दले भने । चन्दले शान्ति, स्थिरता, विकास र समृद्धिका लागि संसदीय व्यवस्थाको ठाउँमा नयाँ जनवादी र वैज्ञानिक समाजवादी व्यवस्था स्थापना गर्न संघर्ष गर्नुपर्नेमा जोड दिए । स्थानीय तहको निर्वाचनको औचित्य नरहेको भन्दै चन्दले त्यो निर्वाचन खारेज गराउन आफूहरूलाई हालका प्रधानमन्त्री पुष्पकमल दाहालले सिकाएको बताए । ०५४, ०५६ र ०६१ को निर्वाचनलाई प्रचण्डले सिकाएअनुसार हामीले ध्वस्त पार्यौं । अब अहिले प्रचण्डले घोषणा गरेको चुनावको हालत पनि त्यस्तै हुन्छ । चुनाव गराएर संसदीय व्यवस्था टिकाउन खोज्नु आर्यघाटमा पुगेको मुर्दालाई फिर्ता ल्याएजस्तै हो', उनले भने । भारतलाई विस्तारवादीको आरोप लगाउँदै आएको उक्त पार्टीले महाधिवेशनपछि साम्राज्यवादीको संज्ञा दिन थालेको छ । भारतले गोवा, कस्मिर र सिक्किम खाएपछि साम्राज्यवादी नै हो । भारत दक्षिणएसियामा क्षेत्रीय साम्राज्यवादी बन्दै आएको छ', चन्दले भने । भिडियाे हेर्नुहाेस्"
अपरेसन स्युडो: ड्रग्स माफियालाई उन्मुक्तिको चलखेल,"साउन ०७३ को पहिलो साता एक दिन प्रहरीको लागूऔषध ब्युरोका तत्कालीन डीएसपी प्रेम शाहीलाई अज्ञात सुराकी को फोन आयो, ड्रग्स माफियाबारे ठूलो सूचना छ । गोप्य ठाउँमा भेटेर जानकारी दिन्छु ।डीएसपी शाही सुराकीले भनेअनुसार गोप्य ठाउँमा पुगे, जहाँ उनले नेपालका केही व्यापारिक घरानासँग जोडिएका केही फार्मेसीका नाम पाए, जो औषधि बनाउन ल्याएको सहायक रसायन (प्रिकर्सस केमिकल) लाई अवैध रूपमा अन्तर्राष्ट्रिय लागूऔषध कारोबारीलाई बेच्दै आएका थिए । उनले तत्कालीन कार्यालय प्रमुख डीआईजी जयबहादुर चन्दलाई उक्त सूचनाको सामान्य जानकारी मात्रै गराए । बरु, ब्युरोका आफूभन्दा सिनियर डीएसपी अपिल बोहरासँग छलफल गरेर अप्रेसनको तयारीमा जुटे । सिमरामा रहेको आर्या फर्माले औषधि बनाउन प्रयोग हुने रसायन स्युडोइफिड्रिन अवैध रूपमा बिक्री गरिरहेको सूचना उनले प्राप्त गरेका थिए । कार्यालय प्रमुख चन्दलाई पूर्वतिर अप्रेसनमा जाने भनेर टोली वीरगन्ज हिँड्यो । ब्युरोका एक प्रहरी अधिकृत सम्झिन्छन्, कार्यालय प्रमुखलाई पूर्ण जानकारी नदिई भएको सायद त्यो पहिलो अप्रेसन थियो । कमान्ड डीएसपी बोहराले गरेका थिए भने डीएसपी शाहीसहितको टोली उक्त अप्रेसनमा सहभागी थियो । टोलीले सुराकीलाई प्रयोग गरेर आर्या फर्मामा छापा मार्ने योजना बनायो र व्यापारीको भेषमा प्रिकर्सस केमिकल किन्न जाने निधो गर्यो । १२ साउनमा सुराकीसँग प्रहरी निरीक्षक कृष्णप्रसाद पनेरु व्यापारी बनेर वीरगन्जस्थित आर्या फर्माको अफिस पुगे । जहाँ २२ किलो स्युडोइफिड्रिन २५ लाखमा खरिद गर्ने डिल भयो । नक्कली व्यापारी बनेका पनेरुले आर्या फर्माका मालिक शंकर हलानसँग डिल गर्दा कम्पनी बाहिर सामान ल्याइदिनुपर्ने शर्त राखेका थिए । शर्तअनुसार शंकर हलानका छोरा मोहित हलानले सिमरास्थित फर्माको कम्पनीबाट स्युडोइफिड्रिन गाडीमा राखेर निस्के । त्यही बखत प्रहरी समूहले कम्पनीको गेट बाहिर चालक र गाडीसहित मोहितलाई नियन्त्रणमा लियो । डीएसपी बोहरा भन्छन्, गाडी र चालकसहित मोहितलाई पक्रिएर हामीले चितवन ल्यायौं ।प्रहरीले अपहरण शैलीमा मोहितलाई पक्रेर ल्याएपछि प्रहरी वृत्तमा त्यो खबरले सनसनी ल्यायो । मध्यक्षेत्रका प्रहरीहरू थप अलर्ट भए । काठमाडौंस्थित लागूऔषध ब्युरोका प्रहरी पनि सक्रिय भए । प्रहरीले मोहितसँग गाडीमै सोधपुछ प्रारम्भ गरिसकेको थियो । प्राप्त सूचनाका आधारमा प्रहरीले कमलपोखरीस्थित सिटी सेन्टरनजिकै रहेको आर्या फर्मा ल्याब प्रालिका सञ्चालक दिलिप पण्डितलाई पनि नियन्त्रणमा लियो । पण्डितको सूचनाका आधारमा १२ साउनमै प्रहरीले पाटन औद्योगिक क्षेत्रमा पवन संघाईले सञ्चालन गरेको प्लास्टिक फ्याक्ट्रीबाट पनि चार सय ७१ दशमलव ८८ किलो स्युडोइफिड्रिन बरामद गर्यो । त्यहाँ संघाई पक्राउ परेनन्, बरु उनका दाइ रतन समातिए । एकपछि अर्को पक्राउ र प्राप्त सूचनाका आधारमा प्रहरीले थप मानिस पक्राउ गर्यो । जस्तो : झापाबाट श्याम तामाङ पक्राउ परे, जो शंकर हलानका सबैभन्दा ठूला एजेन्ट थिए । यस्तै, आइस ड्रग्सको तस्करीमा लागेका बद्रीप्रसाद वन पनि पक्राउ परे । लागूऔषध ब्युरोले त्यसपछि अनुसन्धान जारी राख्यो र अपरेसन स्युडो नाम दिएर प्रिकर्सस केमिकल अवैध रूपमा बेच्ने गिरोहको खोजी तीव्र पार्यो । त्यसैक्रममा काठमाडौंको सतुंगलमा रहेका एसआर फर्मा र धादिङमा रहेको टौरस ल्याबले पनि यसप्रकारको अवैध रसायन बिक्री गर्दै आएको पाएपछि प्रहरीले ती ठाउँमा पनि छापा मार्यो । दुई फर्मासँग सम्बद्ध सञ्चालकदेखि कर्मचारीसम्मलाई प्रहरीले पक्राउ गर्यो । तिनको बयान लियो । ती फर्मामा कार्यरत कर्मचारीहरूको बयानका आधारमा प्रहरीले बलियो प्रमाणसहित एसआर फर्मा र टौरस ल्याबका सञ्चालक एवं पूर्वसभासद् मधुसुदन अग्रवाल, उनका भाइहरू सञ्जय, अमित तथा छोराहरू अक्षय र आशिषमाथि मुद्दा चलाउन सिफारिस गर्यो । तर, जिल्ला सरकारी वकिल कार्यालय काठमाडौंका प्रमुख डा टेकबहादुर घिमिरेले एक जना शेयरधनी सञ्जयकुमार गुप्ता र कर्मचारी खडानन्द शर्माविरुद्ध मात्रै मुद्दा दायर गरे । तीमध्ये पनि गुप्ता अझै फरार छन् भने शर्मा फागुन पहिलो साता डेढ लाख धरौटीमा रिहा भएका छन् । देउवाको दबाब सहमहान्यायाधिवक्ता डा घिमिरेमाथि आवश्यक र बलियो प्रमाण हुँदाहुँदै अन्य आरोपीमाथि मुद्दा नचलाएको आरोप लागेको छ । महान्यायाधिवक्ताको कार्यालयले उनीमाथि कारवाही प्रक्रिया बढाएको छ । कानून मन्त्रालयमार्फत् मन्त्रिपरिषद् पुगेको कारवाहीको प्रस्ताव फिर्ता भएको छ । कानूनमन्त्री अजयशंकर नायकले १८ फागुनमा मन्त्रिपरिषद्ले निर्णयमा पुनर्विचार गर्न प्रस्ताव फिर्ता पठाएको बताएका छन् । उनले यसमा थप छानबिन गरी प्रक्रिया अगाडि बढाउने दाबी गरे पनि माथिल्लो तहको राजनीतिक दबाबका कारण उक्त प्रस्ताव फिर्ता भएको बुझिन्छ । स्रोतका अनुसार कांग्रेस सभापति शेरबहादुर देउवाले डा घिमिरेलाई कारवाही नगर्न प्रधानमन्त्री दाहाललाई दबाब दिएपछि उक्त प्रस्ताव फिर्ता भएको हो । घिमिरेको कारवाहीको फाइल अगाडि बढ्दा डीआईजी चन्दसमेत तानिन सक्छन् बताउँदै देउवाले प्रस्ताव अघि नबढाउन दबाब दिएका हुन्, मन्त्रिपरिषद् स्रोतको दाबी छ । मन्त्रिपरिषद्ले प्रस्ताव फिर्ता पठाएपछि महान्यायाधिवक्ता रमन श्रेष्ठले प्रधानमन्त्री पुष्पकमल दाहाललाई भेटेरै असन्तुष्टि जनाएको पनि स्रोतको दाबी छ । अन्नपूर्ण टुडेसँगको कुराकानीमा महान्यायाधिवक्ता श्रेष्ठले यति मात्रै भने, म प्रमुख भएको संस्थाको मातहतका कर्मचारी कसले के गर्छ, त्यो अनुगमन गर्ने मेरो काम हो । त्यो मैले गर्नैपर्छ । म आन्तरिक अनुगमन र छानबिन गरिरहेको छु । यसमा म थप बोल्न मिल्दैन ।श्रेष्ठले त्यसो भने पनि सञ्चार माध्यममा एसआर फर्मा र टौरस ल्याब प्रकरण बाहिर आउन थालेपछि र कतिपयले उनकै नामसमेत जोडेर लेख्न थालेपछि उनले सहमहान्यायाधिवक्ता बद्री गौतमको संयोजकत्वमा सहन्यायाधिवक्ता किरण पौडेल र नायब न्यायाधिवक्ता नारायण पौडेलको तीन सदस्यीय छानबिन समिति बनाएका थिए । उक्त समितिको अध्ययनको निष्कर्षपछि महान्यायाधिवक्ता कार्यालयले डा घिमिरेलाई कारवाही अगाडि बढाउन कानून मन्त्रालयलाई सिफारिस गरेको हो । ३० किलो सुन पक्राउ पर्दा संगठित अपराधमा मुद्दा चलिरहेको छ भने जनताको स्वास्थ्यसँग प्रत्यक्ष सरोकार राख्ने यस्तो मुद्दा संगठित अपराधमा नपर्नु विडम्बना हो।अपिलराज बोहरा डीएसपी, लागूऔषध नियन्त्रण ब्युरो सहमहान्यायाधिवक्ता डा घिमिरेचाहिँ सरकारले औपचारिक रूपमा सोधेपछि आफ्ना कुरा लिखित रूपमै राख्ने बताउँदै भन्छन्, कागले कान लग्यो भन्दैमा कानै नछामी दौडिनु मुर्खता हो । म मेरा कुरा ठाउँमै राख्छु र विधिसम्मत ढंगले राख्छु । आरोपीहरूलाई मुद्दा नचल्ने भनेको होइन, मागदाबी नलिएको हो । प्रमाणहरू नपुगी मुद्दा चलाउँदा झन् कमजोर हुन्छ । हाल संकलित प्रमाणहरू पर्याप्त छैनन् । तर, प्रहरी अधिकारीहरू भने यसमा सहमत छैनन् । संगठित अपराधको श्रेणीमा राखी मुद्दा दायर गर्नुपर्नेमा उल्टै आरोपीविरुद्ध मुद्दा नै दायर नगर्नुका पछाडि केही न केही स्वार्थ हुनसक्ने अनुमान गर्छन्, डीएसपी बोहरा । भन्छन्, ३० किलो सुन पक्राउ पर्दा संगठित अपराधमा मुद्दा चलिरहेको छ भने जनताको स्वास्थ्यसँग प्रत्यक्ष सरोकार राख्ने यस्तो मुद्दा संगठित अपराधमा नपर्नु विडम्बना हो । एसआर फर्माबाट प्रहरीले प्रिकर्सस केमिकल बरामद गरेको थिएन तर त्यस कम्पनीमा काम गर्ने कर्मचारीहरूको बयान हेर्दा विदेशबाट आयात हुने स्युडोइफिड्रिनको अवैध कारोबार भएको प्रस्ट हुन्छ । कम्पनीका स्टोर इन्चार्ज वसन्त पोखरेलको बयानले पनि त्यसको पुष्टि गर्छ । प्रहरीले जिल्ला अदालतमा पेस गरेको प्रतिवेदनमा स्टोर इन्चार्ज पोखरेलले कम्पनीका वृत्त प्रबन्धक खडानन्द शर्माले भनेअनुसार नक्कली रेकर्डहरू बनाएको स्विकारेका छन् । उनले भनेका छन्, शर्माले भनेबमोजिम फ्याक्ट्रीमा विभिन्न मितिमा विभिन्न ब्याचका क्रोनोफेठडीएस, क्रोनोफेडपीडीएस र क्रोनोफेड सिरप औषधि उत्पादन गरेको नक्कली बीएमआर (ब्याच म्यानुफेक्चरिङ रेकर्ड) र बीपीआर (ब्याच प्याकिङ रेकर्ड) तयार गरी उक्त नक्कली बीएमआर, बीपीआरबमोजिम स्युडोइफिड्रिन खपत विवरण स्टोर अभिलेख रजिस्टरमा तयार गरेको हुँ । उनले रजिस्टरमा भएको वास्तविक खपत अभिलेख उल्लेख भएको पाना च्यातेको पनि बयानका क्रममा बताएका छन् । आरोपी खडानन्द शर्माले चाहिँ सञ्चालक सञ्जय गुप्तालाई यसबारे जानकारी भएको बताएका छन् । २४ पुस ०७३ को बयानमा शर्माले बाहिरी मुलुकबाट कम्पनीलाई आवश्यक पर्ने स्युडोइफिड्रिनसमेतका कच्चा पदार्थहरू आयात गर्ने कार्य प्रालिका सञ्चालक गुप्ताले गर्दै आएको बताएका छन् । उनले उक्त प्रालिले आयात गरेका स्युडोलगायत कच्चा पदार्थ केन्द्रीय कार्यालय नआउने र सिधै फ्याक्ट्रीमा जाने भएकाले स्टोर इन्चार्ज पोखरेलले बुझी राख्ने गरेको पनि बताएका छन् । बयानमा उनले भनेका छन्, सम्पूर्ण उत्पादित औषधिको बीएमआर र बीपीआरलगायत फाइल फ्याक्ट्रीमै बन्छ । उनले सञ्चालक गुप्ताले भनेबमोजिम प्रालिमा स्युडोइफिड्रिनको खपत विवरण नमिलेकाले मिलाउन इन्जार्च पोखरेललाई अह्राएको स्विकारेका छन् । एसआर फर्मा र टौरसका कर्मचारीहरूसँगको बयानका आधारमा ती कम्पनीले औषधि रसायनको अवैध कारोबार गरेको प्रस्ट देखिन्छ । तर, सरकारी वकिलको दुई जना आरोपीविरुद्ध मात्रै मुद्दा दायर गर्नुले यो सन्देहको घेरामा तानिएको हो । सेटिङमै जोड यस प्रकरणमा सरकारी वकिलको नियतमाथि प्रश्न उठेको छ । यद्यपि, यसमा औषधि व्यवस्था विभागदेखि लागूऔषध ब्युरोका प्रहरी अधिकारीहरूको पनि संलग्नता भएको स्रोतहरूको दाबी छ । कतिसम्म भने ब्युरो प्रमुख चन्दले पवन संघाई प्रकरणदेखि एसआर फर्मा प्रकरणसम्मलाई आर्थिक उपार्जनको स्रोत बनाएको दाबी प्रहरी वृत्तमै गरिन्छ । १२ साउनमा मोहित हलानसँगै पक्राउ परेका चालक र गाडी छोड्नुलाई प्रहरीभित्र शंकाको नजरले हेरिन्छ । अप्रेसनमा गएको प्रहरी टोलीले २० किलो स्युडोइफेड्रिनसहित मोहितलाई भरतपुरबाट जहाजमा ल्याएका थिए । गाडी र चालक छाडिएको थियो । तर, डीएसपी बोहराचाहिँ उक्त गाडी बोरा अदालतलाई बुझाइदिएको दाबी गर्छन् । चन्दमाथि शंका गर्ने अर्को सन्दर्भ रतन संघाई पक्राउ परेपछि पनि आयो । उनी पक्राउ परेपछि उक्त केस मिलाउन कार्यालय आएका पिताम्बर मुन्कालाई एक रात उनले आफ्नै कार्यकक्षमा राखेका थिए । त्यसरी किन राखियो ? प्रहरी वृत्तमै प्रश्न उठ्ने गरेको छ । पवन संघाई, शंकर हलान, रोहित हलान, कमलकुमार अग्रवाल आदि आरोपी किन पक्राउ परेनन् ? प्रहरी वृत्तमा प्रश्न हुने गर्छ । कानूनी प्रस्टता छैन। त्यही कमजोरी र छिद्रबाट खेल्ने प्रवृत्तिा बढी छ, जसले गर्दा सजायभन्दा बढी दोषीले उन्मुक्ति पाउँछन्। हेमन्त मल्ल ठकुरी पूर्वप्रमुख, लागूऔषध नियन्त्रण ब्युरो एसआर फर्मा र टौरस प्रकरणमा पनि चन्दले कम्पनीका सेयरधनीहरू श्रुति अग्रवाल, अक्षय अग्रवाल र आशिष अग्रवाललाई सोधपुछपछि छाडिएकामा प्रश्नहरू उठेका थिए । एक प्रहरी अधिकारी प्रश्न गर्छन्, लागूऔषधको अवैध कारोबार गरेर प्रशस्त कमाएको मुनाफा प्राप्त गर्ने सेयरधनीलाई निर्दोष भन्न कसरी मिल्छ ? एउटा सेयरधनीलाई मुद्दा चलाउने अनि अर्कोलाई उन्मुक्ति दिँदा शंका उठ्छ कि उठ्दैन ? लागूऔषधजस्तो जघन्य अपराधमा संलग्न गिरोहको कम्पनी सिज गर्ने र सम्पत्ति रोक्का गरी संगठित अपराधमा मुद्दा चलाउनुपर्नेमा त्यसो नगरिनुले न्याय पद्धतिमै प्रश्न उठेको छ, अपरेसन स्युडोमा सहभागी एक प्रहरी निरीक्षक भन्छन्, हाम्रो ब्युरोले मात्रै होइन, स्वयं प्रहरी नेतृत्व सम्हालेका तत्कालीन आईजीपी उपेन्द्रकान्त अर्यालको उदासिनता पनि यहाँनेर एउटा कारक भइदिएको छ । आर्या फर्मा अथवा एसआर र टौरस प्रकरण यी सबैका आरोपीहरू फरार छन् । पक्राउपछि मुद्दा चलाइएका रनत संघाई शारीरिक अशक्तताको कारण देखाई धरौटीमा रिहा भएका छन् भने आरएस फर्मा प्रकरणमा कम्पनीका वृत्त प्रबन्धक खडानन्द शर्मा धरौटीमा छुटेका छन् । व्यापारिक घरानियाँको रूपमा चिनिएको संघाई समूहका अध्यक्ष पवन संघाईमाथि लागूऔषध तस्करीको अभियोग लागेपछि उनी फरार छन् । पवन संघाई तिनै व्यापारी हुन्, जसलाई ०६८ सालमा पूर्वमन्त्री श्यामसुन्दर गुप्ताले अपहरण गरेका थिए । ७ पुस ०६८ मा कमलादी गणेशस्थानबाट अपहरणमा परेका उनी ८५ लाख फिरौती बुझाएर मुक्त भएका थिए । उनको संलग्नताले नेपालमा लागूऔषध तस्करीमा व्यापारिक घरानाको संलग्नताका विषयमा थप खोजी गर्नुपर्ने आवश्यकता बोध हुन्छ । प्रशासनले पवन र उनका आफन्तको बैंक खाता रोक्का गरेको छ । यद्यपि, उनीहरूले स्वार्थी गृह प्रशासन र कमजोर कानूनका कारण उन्मुक्ति पाएका छन् । यस्तै, एसआर ड्रग प्रालिका अशोक गुप्ता अग्रवाल भारतमै बस्छन् । मुख्य सञ्चालक मधुसुदन अग्रवाल, जो कुनै बेला उपेन्द्र यादव नेतृत्वको मधेशी जनअधिकार फोरम नेपालका सभासद थिए, उनी पनि लागूऔषधका आरोपी भएपछि फरार छन् । सञ्जयकुमार गुप्ता, अमित गुप्ता आदि कम्पनीका सञ्चालकहरू पनि फरार छन् । र, प्रहरीले तिनलाई कानूनी दायरामा ल्याउन सकेको छैन । कमजोर कानून लागूऔषध ब्युरोका पूर्वप्रमुख हेमन्त मल्ल ठकुरी कानूनी प्रावधानहरू कमजोर भएकाले लागूऔषधका आरोपीहरूले उन्मुक्ति पाएको बताउँछन् । लागूऔषध ऐन २०३३ ले कसूर ठहरिए दुईदेखि १० वर्षको सजाय तोकेको छ । यति धेरै ग्याप राख्दा खेल्ने मौका धेरै हुन्छ, उनी भन्छन्, कानूनी प्रस्टता छैन । त्यही कमजोरी र छिद्रबाट खेल्ने प्रवृत्ति बढी छ, जसले गर्दा सजायभन्दा बढी दोषीले उन्मुक्ति पाउँछन् । स्युडोइफेड्रिन एक प्रकारको औषधि बनाउने कच्चा पदार्थ हो । औषधि व्यवस्था विभाग र गृह मन्त्रालयको अनुमतिमा यो कच्चा पदार्थ आयात गर्न पाउँछन्, औषधि उत्पादक कम्पनीहरूले । कोडिन, डिकोल्डजस्ता औषधि उत्पादन गर्न भनेर भित्र्याउन पाइने यो रासायनिक पदार्थ कुन देशबाट कति र किन ल्याउने भन्ने प्रस्ट पार्नुपर्छ । कानूनी र प्रक्रियागत हिसाबले प्रस्ट भएर मात्रै यो पदार्थ ल्याउन पाइन्छ । आरोपीलाई मुद्दा नचल्ने भनेको होइन, मागदाबी नलिएको हो। प्रमाणहरू नपुगी मुद्दा चलाउँदा झन् कमजोर हुन्छ। हाल संकलित प्रमाणहरू पर्याप्त छैनन्। डा टेकबहादुर घिमिरे सहन्यायाधिवक्ता कतिसम्म भने गृह प्रशासनलाई यसरी भित्र्याइएका रासायनिक पदार्थबाट के कति औषधि उत्पादन भए र कति कहाँकहाँ बिक्री भयो भन्ने विवरण समेत दिनुपर्छ । अन्तर्राष्ट्रिय लागूऔषध ब्युरोले समेत यसको रेकर्ड राख्ने गरेको हुन्छ । यसरी एलसी खोलेपछि मात्रै यी सम्पूर्ण प्रक्रिया पूरा गर्नुपर्ने अवस्था हुँदाको बाबजुद नेपाल हुँदै यसको तस्करी हुने गरेको छ । ड्रग्स माफियाहरूले यी पदार्थ नेपाल हुँदै बर्मा, चीन, थाइल्यान्ड ओसार्ने गरेको प्रहरीको दाबी छ । ब्युरोका पूर्वप्रमुख ठकुरीको भनाइमा सरकारले यस्तो रासायनिक पदार्थ नेपालका लागि कति आवश्यक हो, त्यसको किटान गरी त्यसबाहेक ल्याउने अनुमति दिन हुँदैन । विश्वव्यापी रूपमै लागूऔषधको मुद्दालाई अत्यन्त गम्भीर ढंगले हेरिन्छ । नेपालमा जुन स्तरको कानूनी गाम्भीर्यता हुनुपथ्र्यो, त्यो पाइँदैन, उनी भन्छन्, त्यसैले नेपाललाई विश्वकै ड्रग्स माफियाहरूले एउटा गतिलो ट्रान्जिटका रूपमा प्रयोग गर्दै आएका छन् । उन्मुक्ति पाउने प्रवृत्ति बढ्दै जाँदा लागूऔषधको ओसारपसार र अवैध धन्दा बढ्दै जान्छ । जुन मानव समाजका लागि चिन्ताको विषय हो ।"
चैत आठदेखि राप्रपाले राष्ट्रिय एकता यात्रा गर्ने,"काठमाडौं : राष्ट्रिय प्रजातन्त्र पार्टीले चैत आठ गतेदेखि देशभरका विभिन्न पाँच ठाउँबाट एकसाथ राष्ट्रिय एकता यात्रा गर्ने भएको छ। पार्टी केन्द्रीय कार्य समितिको बैठकका निर्णय सार्वजनिक गर्दै अध्यक्ष कमल थापाले पार्टीले राष्ट्रिय एकता यात्रा गर्ने निर्णय भएको जानकारी दिए। शुक्रबार दिउँसो पार्टी मुख्यालय धुम्बाराहीमा आयोजित पत्रकार सम्मेलनमा बोल्दै थापाले बैठकले चैत ८ गतेदेखि देशका विभिन्न पाँथ स्थानबाट एकसााथ राष्ट्रिय एकता यात्रा गर्ने निर्णय गरेको जानकारी दिए। राष्ट्रिय एकता अभियान पाँच दिनसम्म चल्ने छ। झापा, गोरखा, काठमाडौँ र कञ्चनपुरबाट सुरु हुने मेची महाकाली यात्राको उद्घाटन चार स्थानबाटै अध्यक्ष कमल थापा, शीर्ष नेता प्रकाशचन्द्र लोहनी, पशुपति शम्शेर राणा र लोकेन्द्रबहादुर चन्दले गर्ने छन्। त्यसैगरी विवादका बीच राष्ट्रिय प्रजातन्त्र पार्टीको चुनाव चिन्ह गाई नै रहने भएको छ। बैठकले चुनाव चिन्ह गाई रहनेलगायत विभिन्न निर्णय गरेको छ। नेता डा प्रकाशचन्द्र लोहनीलगायतले चुनाव चिन्ह परिवर्तन गर्नुपर्ने अडान लिएका भए पनि बहुमत केन्द्रीय सदस्यले गाई नै हुने अडान लिएपछि गाई नै चुनाव चिन्ह रहने निर्णय भएको पत्रकार सम्मेलनमा जानकारी दिइएको छ।"
"त्रिशूलीमा क्याम्पसमा नेविसंघ विजयी, महादेवमा सर्वसम्मत","नुवाकोट: जिल्लामा ११ वटा क्याम्पस भएपनि दुई वटामा मात्र स्वतन्त्र विद्यार्थी युनियनको निर्वाचन सम्पन्न भएको छ। त्रिशूलीवजारमा रहेको त्रिभुवन त्रिशूली बहुमुखी क्याम्पसमा भएको स्ववियुको निर्वाचनमा नेपाल विद्यार्थी संघ विजयी भएको छ। रातमाटेमा रहेको महादेव बहुमुखी क्याम्पसमा भने सर्वसम्मत रुपमा स्ववियु गठन गरिएको छ । नेविसंघका पारस अधिकारीको प्यानल नै निर्वाचित भएको हो। गएराति सम्पन्न मतगणना अनुसार अधिकारीले एक सय ५९ मत ल्याएर स्ववियु सभापतिमा विजयी भएका हुन्। उनका प्रतिद्धन्द्धी अखिलका राजकुमार तामाङले ५३ मत मात्र ल्याए। सचिवमा पंकज रोक्का र कोषाध्यक्षमा शान्ति तामाङ विजयी भइन्। निर्वाचनमा माओवादी केन्द्र निकट अखिल क्रान्तिकारी र नयाँ शक्ति विद्यार्थी युनियन पनि सहभागी भएको थियो। तीन सय २६ मतदाता रहेको त्रिभुवन त्रिशूली वहुमुखी कलेजमा दुर्इ सय ७८ मत खसेको निर्वाचन अधिकृत रमेश पाण्डेले जानकारी दिए । यस्तै, नुवाकोटको रातमाटेमा रहेको महादेव बहुमुखी क्याम्पसमा भने स्ववियुमा पदाधिकारी सर्वसम्मत चयन गरिएको छ। उक्त क्याम्पसमा पहिलो पटक स्ववियु गठन गरिएको हो। एमाले निकट अनेरास्ववियुका प्रदीप नेपाललाई सभापतिमा सर्वसम्मत चयन गरिएको हो। अन्य पदहरु अखिल क्रान्तिकारी, नेविसंघको प्रतिनिधत्व रहेको क्याम्पसले जनाएको छ। सहसचिव सुस्मिता नेपाल र कोषाध्यक्ष रवि श्रेष्ठ अनेरास्ववियुको तर्फबाट चयन भएका छन्। उपसभापति नेविसंघको तर्फबाट रमला लामा र सचिव रवीन्द्र पण्डित नेविसंघको तर्फबाट चयन भएका छन्। अन्य तर्फबाट सदस्यहरूमा सुशीला लामिछाने, नवराज ढकाल, पुष्कर गुरूङ र बिमला विक सर्वसम्मतिले चयन भएको प्रदीप नेपालले जानकारी गराएका छन्। जिल्लाकै सवैभन्दा पुरानो क्याम्पस नुवाकोट आदर्श बहुमुखी क्याम्पसमा भने स्ववियु निर्वाचन हुन सकेन। क्याम्पसको उच्च मावि तहका विद्यार्थीले निर्वाचनमा मतदान गर्न पाउने कि नपाउने भन्ने विषयमा विद्यार्थी संगठनहरुबीच विवाद भएपछि क्याम्पसले एक साता अघि निर्वाचन स्थगित गरेको सूचना टाँस गरि यहि फागुन २७ गतेसम्म क्याम्पस समेत विदा गरेको छ। विद्यार्थी संगठनहरुले भने निर्वाचन स्थगित गरेर क्याम्पसले लाचारी देखाएको जनाउदै निर्वाचन गराउन माग गरिरहेका छन्। आठ वर्ष अगाडि सो क्याम्पसमा अनेरास्ववियु विजयी भएको थियो।"
मधेसी दलको निशानामा एमाले : झन्डा मात्र जलेन मोसो पनि दलियो,"राजविराज : मेची महाकाली राष्ट्रिय अभियानको तयारीमा रहेको नेकपा (एमाले) को कार्यक्रममा अवरोध पुयाउँदै मधेसवादी दलका कार्यकर्ताले आक्रमण गर्न थालेका छन्। एमालेको अभियानलाई सोमबार सप्तरीमा प्रवेश गर्न नदिने चेतावनीसहित संयुक्त लोकतान्त्रिक मधेसी मोर्चा उग्र बनेको छ। अभियानलाई सफल बनाउन तत्पर एमाले र एमालेको कार्यक्रम हुन नदिने मोर्चाको चेतावनीले दुवै पक्षबीचको तनाव अहिले उत्कर्षमा पुगेको छ। मोर्चाका कार्यकर्ताले शुक्रबार अपरान्ह राजविराजमा व्यवस्थापिका संसदको महिलाबालबालिका, ज्येष्ठ नागरिक तथा समाज कल्याण समितिका सभापति रञ्जु झामाथि आक्रमण प्रयास गरे। कालो झण्डा बाँधेर मोटरसाइकलमा आएका मोर्चाका कार्यकर्ताहरुले बा १ झ ८४८९ नम्बरको गाडीमाथि ढुङ्गा र लाठी प्रहार गरी पछाडिको दुबै लाइट फुटाएको सांसद झाले बताइन्। बिहान एमाले सप्तरीका उपसचिव एवं जिल्ला विकास समितका पूर्व सदस्य प्रतापनारायण चौधरीलाई राजविराज हटियामा उनीहरुले मोसो दले। चौधरी चढेको मोटरसाइकललाई १०१२ वटा मोटरसाइकलमा आएका मोर्चाका कार्यकर्ताले घेरी दुव्र्यवहार गर्दै मोसो दलेर भागेको चौधरीले बताए। यसैगरी दिउँसो जिल्ला पार्टी कार्यालय आइरहेका एमालेका जिल्ला सचिव शम्भु यादवलाई समेत उनीहरुले बाटोमा दुव्र्यवहार गर्दै झोला खोसेका थिए। सचिव यादवका अनुसार झोलामा रहेको पार्टीको दस्तावेज र १४ हजार तीन सय रुपैयाँ आक्रमणकारीले लुटेर लगेका छन्। मोर्चा कार्यकर्ताहरुले शुक्रबार नै सचिव यादवको नर्घो ८ स्थित घरमा गई उनकी पत्नी इन्दु यादवलाई धम्क्याउँदै घरमा आगो लगाइदिने चेतावनी समेत दिएको यादवले बताए। मोर्चा कार्यकर्ताले राजनीति नगर्न वा एमाले परित्याग गर्न चेतावनी दिदै भौतिक आक्रमण गर्ने धम्की दिएको उनले बताए। मोर्चाका कार्यकर्ताहरुले राजविराजस्थित बिनोद आर्टस पसलबाट एमालेको झण्डाहरु निकालेर जलाएका छन्। मोर्चा कार्यकर्ताको अलोकतान्त्रिक र कायरतापूर्ण व्यवहारले मुठभेड निम्त्याउने प्रयत्न गरिरहेको भन्दै एमाले सप्तरीका अध्यक्ष गोविन्द न्यौपानेले विज्ञप्ति प्रकाशित गरी खेद व्यक्त गरेका छन्। आस्थामाथि धावा बोल्ने, राजनीतिक गतिविधिमा रोक लगाउने र भौतिक आक्रमण गर्ने अलोकतान्त्रिक घटनाप्रति निन्दा गर्दै न्यौपानेले शालिनतालाई कमजोरी नठान्न चेतावनी समेत दिए। राजविराजमा बिहीबार एमालेको घरदैलो कार्यक्रमपछि कालो झण्डा र लाठीसहित निस्किएका मोर्चाका नेताकार्यकर्ताहरुले विरोध गरेपछि दुबै पक्षबीच विवाद सुरु भएको थियो। एमालेको अभियानलाई असफल बनाउने प्रयास गरिरहेको मोर्चाका कार्यकर्ताहरुले मानराजामा एमाले क्षेत्रीय कमिटीको माइन्युट खोसे भने बथनाहामा माइन्युटको पाना च्याते। मधेसी दलको अवरोधका बीच अभियानलाई सफल बनाउन जुटेको एमाले सप्तरीले घरदैलोसहितका विभिन्न स्तरको भेला, बैठक, प्रवेश कार्यक्रमलाई तिब्रता दिएको छ। एमालेका केन्द्रीय सचिव भीम आचार्य र योगेश भट्टराईसहितका नेताहरु सप्तरी पुगेका छन्। अन्तिम तयारीमा पुगेको जनाउँदै एमालेका स्थायी कमिटी सदस्य सत्यनारायण मण्डलले अभियानको स्वागतमा सप्तरीका हजारौं जनसमुदाय उत्रने दाबी गरे। एमालेको अभियानलाई लक्षित गरी मोर्चाले सोमबार सप्तरीमा चक्काजामको घोषणा गर्दै सो दिन अभियानको रुटमा लाठीजुलुस प्रदर्शन गर्ने कार्यक्रम सार्वजनिक गरेको छ। एमालेको अभियान विफल बनाउन एमाले अध्यक्ष केपी ओलीविरुद्ध आक्रामक बनेको मोर्चाले कोणसभा र माइकिङ्ग सुरु गरेको छ। विभिन्न दलहरुद्वारा फैलाइएको भ्रम चिर्न थालिएको अभियानको दिन चक्काजामको कार्यक्रम राखेकोमा एमाले सप्तरीले आपत्ति जनाएको छ। एमाले स्थायी कमिटी सदस्य मण्डलले आफूहरु झडप गर्ने पक्षमा नरहेको तर राष्ट्रिय अभियानको दिन हुने विरोध प्रदर्शनको जनस्तरबाट अवज्ञा हुने बताए। मोर्चाका जिल्ला संयोजक दिनेश यादवले एमालेलाई सप्तरीमा निषेध गरेको भन्दै मधेसविरोधी ओली नेतृत्वको अभियानलाई प्रतिकार गर्ने बताए। मधेसवादी दलका नेताहरुले एमाले अभियान निषेध गर्ने र एमाले भातृ संगठनले अवरोध पुर्याउनेहरुको प्रतिकार गर्ने तयारी गरेपछि भिडन्तको सम्भावना बढेको छ।"
स्ववियु परिणाममा आआफ्नै दाबी,"काठमाडौः स्वतन्त्र विद्यार्थी युनियनको निर्वाचन भएका क्याम्पसहरूमा आफूनिकट व्यक्तिले अध्यक्षसहितका पदमा विजय हासिल गरेको भन्दै विद्यार्थी संगठनले फरकफरक दाबी गरेका छन् । बिहीबार साँझसम्मको परिणामअनुसार एमालेनिकट अनेरास्ववियुले सम्बन्धन र आंगिक गरी एक सय एक क्याम्पसमा सभापति जितेको छ भने नेपाल विद्यार्थी संघले एक सय पाँच क्याम्पसमा सभापति जितेको दाबी गरेको छ । तर नेविसंघले सभापतिबाहेकका पदाधिकारी जितेको क्याम्पसलाई पनि जोडेर सभापति दाबी गरेको आरोप अनेरास्ववियुले लगाएको छ । अनेरास्ववियुका सचिव आरसी लामिछानेले भने, कतिपय जिल्लामा क्याम्पस नै नभएको ठाउँमा पनि सभापति जितेको भनेर नेविसंघले प्रचार गरिरहेको छ । ती क्याम्पसहरूको आधिकारिकताका विषयमा अध्ययन गरिरहेका छौं ।' अहिलेसम्मको नतिजाअनुसार अनेरास्ववियु पहिलो संगठन भएको दाबी लामिछानेले गरे । नेविसंघले भने आफू पहिलो संगठन भएको दाबी गरेको छ । अध्यक्ष नैनसिंह महरले भने, हामीले स्ववियु सभापति र क्याम्पसको नामसमेत सार्वजनिक गरेका छौं । त्यसैले अनेरास्ववियुले लगाएको आरोप गलत छ ।' माओवादी केन्द्रनिकट अखिल (क्रान्तिकारी) ले पनि सम्बन्धन र आंगिक गरेर ७३ वटा क्याम्पसमा सभापतिसहित बहुमत सदस्य जितेको दाबी गरेको छ । संगठनका प्रवक्ता सुरेन्द्र बस्नेतले भने, हजारभन्दा बढी सम्बन्धन प्राप्त क्याम्पस छन् तर ती क्याम्पसमा कुनकुनमा चुनाव भयो र कसले जित्यो भन्ने आधिकारिक तथ्यांक त्रिवि प्रशासनले संकलन गर्न नसक्दा आफूखुसी घोषणा गर्ने प्रवृत्ति बढ्यो ।' अनेरास्ववियु र नेविसंघले सयभन्दा बढी तथा क्रान्तिकारीले ७३ क्याम्पसमा सभापति जितेको दाबी गरेका छन् । सम्बन्धन प्राप्तमध्ये पनि विद्यार्थी संख्या धेरै भएका क्याम्पसमा आफूले जितेको बस्नेतले बताए । बुधबार त्रिविअन्तर्गतका ६० वटा आंगिक क्याम्पसमध्ये २२ वटामा मात्र निर्वाचन भएको थियो । त्रिविअन्तर्गत एक हजारभन्दा बढी सम्बन्धन प्राप्त क्याम्पस छन् । सम्बन्धन प्राप्त क्याम्पसमा चुनाव भए पनि त्रिविले आधिकारिक तथ्यांक राखेको छैन । हाम्रो पहिलो प्राथमिकता आंगिक क्याम्पसको तथ्यांक संकलन गर्नेतर्फ हुन्छ । त्यसपछि मात्र सम्बन्धन प्राप्त क्याम्पसको अध्ययन गर्छौं', त्रिवि शिक्षाध्यक्ष सुधा त्रिपाठीले भनिन् । आरआरमा २३, पीएनमा २५ गते चुनाव विद्यार्थी संगठनको विवादका कारण बुधबार सम्पन्न हुन नसकेको प्रदर्शनीमार्गस्थित रत्नराज्यलक्ष्मी क्याम्पसको स्ववियु चुनाव फाुगन २३ गते र पोखराको पृथ्वीनारायण (पीएन) क्याम्पसको चुनाव फागुन २५ गते हुने भएको छ । मुख्य विद्यार्थी संगठनबीचको छलफलबाट मिति तय गरिएको अनेरास्ववियुका सचिव लामिछानेले बताए । अन्य क्याम्पसहरूमा पनि नयाँ मिति तोक्ने विषयमा छलफल भइरहेको विद्यार्थी संगठनले बताएका छन् । विवादका कारण निर्धारित मितिमा चुनाव हुन नसकेका क्याम्पसमा आन्तरिक छलफल गरेर चुनाव गराउन त्रिविले क्याम्पसहरूलाई जिम्मेवारी दिएको छ । यसैबीच भक्तपुर बहुमुखी क्याम्पसमा नेपाल विद्यार्थी संघ र नेपाल क्रान्तिकारी विद्यार्थी संघको संयुक्त प्यानलबाट नेक्राविसंघले सभापति जितेको छ । भक्तपुरकै सानोठिमी शिक्षा क्याम्पसमा क्रान्तिकारी र नेविसंघको संयुक्त प्यानलबाट क्रान्तिकारीले सभापति जितेको छ ।"
गृहमन्त्री निधि किन पुगे अबेर राति ओली निवास?,"काठमाडौंः उपप्रधान एवं गृहमन्त्री विमलेन्द्र निधि र नेकपा एमालेका अध्यक्ष केपी ओलीबीच भेटवार्ता भएको छ। ओली निवास बालकोटमा बिहीबार राति अबेर भएको भेटमा गृहमन्त्री निधिले कुनै दलको सभा बिथोल्ने अभिव्यक्ति आफूले नदिएको प्रष्ट पारेका थिए। निधिले सिरहाको लाहानमा फागुन १५ गते आयोजित कार्यक्रमलाई सम्बोधन गर्ने क्रममा आफूले कसैलाई लखेट्ने भन्ने शब्द प्रयोग नगरेको बताएको निधिका प्रेस सल्लाहकार रामजी दाहालले जानकारी दिए। मेचीमहाकाली अभियानबारे तपार्इँले त्यस्तो शब्द प्रयोग गरेको भनेर साथीहरुले भनेका छन्,भेटमा एमाले अध्यक्ष ओलीले भने,तर मलाई तपाईँले त्यस्तो शब्द प्रयोग गर्नु भएको भन्ने विश्वास लाग्दैन। एमालेले मंगलबार विज्ञप्ति जारी गर्दै मन्त्री निधिले एमाले कार्यकर्तालाई मेचीमहाकाली अभियानमा लखेट्ने अभिव्यक्ति दिएको आरोप लगाएको थियो। लहानमा नेपाल महिला संघद्वारा आयोजित निर्वाचन तथा महिला अधिकार सम्बन्धी नेतृत्व विकास तालिमको उद्घाटनका क्रममा मन्त्री निधिले एमालेले संविधान संशोधनमा अवरोध गरेको भन्दै एमालेविरुद्ध भण्डाफोर गर्नुपर्ने बताएका थिए। भेटमा गृहमन्त्री निधिले एमालेको मेचीमहाकाली अभियानका क्रममा सुरक्षाको व्यवस्था गर्न आफूले सुरक्षा निकायलाई निर्देशन दिएको जानकारी गराएका थिए। गृहमन्त्री निधिले संविधान संशोधनबारे एमालेले प्रयोग गरेको राष्ट्रघाती शब्दप्रति आपत्ति जनाएका थिए। निधिले हिजोका दिनमा प्रदेशको सीमांकन हेरफेर सम्बन्धी तपाईँले नै हस्ताक्षर गरेको दस्तावेजलाई सरकारले अघि सार्दा कसरी राष्ट्रघाती हुन्छ भन्ने प्रश्नमा अध्यक्ष ओलीले संविधान संशोधन देशको हितमा नभएको बताउँदै पार्टीको आधिकारिक दस्ताबेजमा राष्ट्रघाती शब्द उल्लेख नगरिएको प्रष्ट पारेका थिए।"
पर्वतका चार क्याम्पसमा स्ववियु नेतृत्व चयन,"कुश्माः गत वुधवारदेखि सुरु भएको स्वतन्त्र विद्यार्थी यूनियनको चुनावको परिणाम आउने क्रम जारी छ । हालसम्म पर्वतका चार वटा क्याम्पसमा निर्वाचन सम्पन्न भएको छ । सदरमुकाममा रहेको गुप्तेश्वर बहुमुखी क्याम्पस, कार्किनेटामा रहेको अन्नपुर्ण बहुमुखी क्याम्पस, लेखफाँटमा रहेको ग्रामप्रकाश बहुमुखी क्याम्पस र तिलाहारमा रहेको नवजागृत बहुमुखी क्याम्पसमा निर्वाचन सम्पन्न भएको छ । जस मध्ये गुप्तेश्वर बहुमुखी क्याम्पस कुश्मामा नेविसंघका शिशिर क्षेत्रीको अध्यक्षतामा उपाध्यक्षमा अनेरास्ववियु र सचिवमा अनेरास्ववियू क्रान्तिकारीको नेतृत्व हुने गरी सर्वसम्मत भएको छ । त्यस्तै अन्नपुर्ण बहुमुखी क्याम्पसमा अनेरास्ववियूका हिमाल श्रेष्ठको नेतृत्वमा एकल प्यानल बिजयी भएको छ भने नवजागृत बहुमुखी क्याम्पसमा पनि अनेरास्ववियूका अर्जुन परियारको अध्यक्षतामा एकल प्यालन निर्वाचित भएको छ । त्यस्तै उत्तरी पर्वतको लेखफाँट गाविसमा रहेको ग्रामप्रकाश बहुमुखी क्याम्पसमा अनेरास्ववियूकै राजेश हमालको अध्यक्षतामा निर्विरोध कार्यसमिति निर्वाचित भएको अनेरास्ववियू पर्वतका प्रचार विभाग प्रमुख लकास सुवेदीले जानकारी दिए । पर्वतका अन्य १२ वटा क्याम्पसहरु मध्ये अन्यमा निर्वाचन प्रकृया नै सुरु नभएको र केहीमा सुरु गर्ने तयारीमा रहेको जानकारी प्राप्त भएको छ ।"
राप्रपाको चुनाव चिन्ह गाई नै हुने,"काठमाडौं : विवादका बीच राष्ट्रिय प्रजातन्त्र पार्टीको चुनाव चिन्ह गाई नै रहने भएको छ। पार्टी केन्द्रीय कार्य समितिको बैठकले चुनाव चिन्ह गाई रहनेलगायत विभिन्न निर्णय गरेको छ। बैठकका निर्णयबारे जानकारी दिँदै राप्रपाका केन्द्रीय सदस्य मोहन श्रेष्ठले भने, केही बेरमा पत्रकार सम्मेलन गरेर सबै निर्णय सार्वजनिक गर्दैछौँ, चुनाव चिन्ह गाई नै हुने भएको छ । नेता डा प्रकाशचन्द्र लोहनीलगायतले चुनाव चिन्ह परिवर्तन गर्नुपर्ने अडान लिएका भए पनि बहुमत केन्द्रीय सदस्यले गाई नै हुने अडान लिएपछि गाई नै चुनाव चिन्ह रहने निर्णय भएको श्रेष्ठको भनाइ छ। बैठकले चैत ८ गतेदेखि देशका विभिन्न ठाउँबाट एकसााथ राष्ट्रिय एकता यात्रा गर्ने निर्णय समेत गरेको नेता श्रेष्ठले जानकारी दिए। राष्ट्रिय एकता अभियान पाँच दिनसम्म चल्ने छ। झापा, गोरखा, काठमाडौँ र कञ्चनपुरबाट सुरु हुने मेची महाकाली यात्राको उद्घाटन चार स्थानबाटै अध्यक्ष कमल थापा, शीर्ष नेता प्रकाशचन्द्र लोहनी, पशुपति शम्शेर राणा र लोकेन्द्रबहादुर चन्दले गर्ने कार्यक्रम रहेको छ । बैठकका निर्णय सार्वजनिक गर्न राप्रपाले केही बेरमा पार्टी मुख्यालय धुम्बाराहीमा पत्रकार सम्मेलन गर्दैछ।"
राजदूतकाे सूचीमा फेरि कसरी थपियो शर्मिलाको नाम ?,"काठमाडौं : सरकारले ओमनका लागि राजदूत सिफारिस वैदेशिक रोजगार व्यवसायी शर्मिला पराजुली (ढकाल) को नाम फिर्ता गर्ने निर्णय गरेर पनि फेरि सच्चाएर सुनुवाइका लागि पठाएको छ। मधेसी जनअधिकार फोरम लोकतान्त्रिकका अध्यक्ष विजयकुमार गच्छदारले प्रधानमन्त्री पुष्पकमल दाहाल प्रचण्ड लाई दबाब दिएपछि अन्तत मन्त्रिपरिषद्को माइन्युटमा समवेश नभएको नाम पनि पुनः समावेश गरिएको हो। राजदूत सिफारिस भएका दुई महिला र स्पेनका लागि सिफारिस भएकाको नाम माइन्युटमा समावेश थिएन, मन्त्रिपरिषद् स्रोतले भयो, तर, प्रधानमन्त्रीले बिहीबार ओमनका लागि सिफारिस भएको नाम माइन्युटमा समावेश गरेर संसदीय सनुवाइमा पठाउने आदेश गरेपछि सोही अनुसार फाइल अघि बढेको हो। प्रधानमन्त्री निकट स्रोतले भन्यो, गच्छदारको धेरै नै रोइकराई पछि प्रधानमन्त्रीले शर्मिलालाई फिर्ता गरेर पनि पुन निर्णय गर्न बाध्य भएका हुन्। परराष्ट्र मन्त्री महत लामा र ढकाल दुवैको नाम फिर्ता लिनुपर्ने पक्षमा थिए। गच्छदारले मन्त्री महतलाई मेरो पार्टीको सिफारिसलाई कायमै राखिदिनुहोस्। मलाई उनको नाम फिर्ता लिन अप्ठ्यारो छ भनेका थिए। गच्छदारको कोटाबाट ओमनको राजदूत सिफारीस भएकी ढकाल केपी ओली नेतृत्वको सरकारले पनि राजदूत सिफारिस गरेको थियो। त्यतिबेला सरकारमै सहभागी भएका गच्छदारनै उनलाई सिफारिस गरेका थिए। माओवादी केन्द्रका अध्यक्ष पुष्पकमल दाहाल प्रधानमन्त्री बने लगत्तै ओली सरकारले सिफारिस गरेको २२ मध्ये राजनीतिक कोटामा सिफारिस गरेका १४ राजदूतको नाम फिर्ता गरेको थियो। दाहाल नेतृत्वको सरकारले परराष्ट्र सेवाका आठ सहसचिवको नियुक्ति कायमै राखेपछि उनीहरु राजदूतका रुपमा सम्बन्धित देशमा गएको ५ महिना बितिसकेको छ। प्रधानमन्त्री तथा मन्त्रिपरिषद् कार्यालयले कांग्रेस कोटाबाट सिफारिस भएकी आशा लामालाई भने अघिल्लो बिहीबार नै राजदूबाट फिर्ता गराएको थियो। त्यस्तै सरकारले स्पेनमा नयाँ दूतावास खोल्ने निर्णयलाई तत्काल कार्यान्वयन नगनै निर्णय गरेको छ। स्पेनमा राजदूत सिफारिस भएका भरत रायमाझीको नाम तत्काल सुनुवाइमा नपठाउने सरकारको निर्णय छ। परराष्ट्र सचिव शंकर दास बैरागीले दूतावास खोल्नका लागि स्पेन सरकारसँग पूर्वसहमति लिने प्रक्रिया अघि बढाउन लागेको बताए। स्पेनले हामीलाई दूतावास खोल्न सहमति दिएपछि रायमाझीको नाम सुनुवाई समितिमा पठाइनेछ, उनले अन्नपूर्णसँग भने। रायमाझी राप्रपा अध्यक्ष कमल थापाका नाताले सम्धी पर्छन्। उनी राप्रपाको कोटाबाट राजदूत सिफारिस भएका हुन्। बिहीबार संसदको संसदीय सुनुवाई समितिमा परराष्ट्र मन्त्रालयले पठाएको सूचीमा आशा लामाको नाम हटाइएको छ। शुक्रबार बिहान बसेको संसदीय सुनुवाई समितिको बैठकले सरकारले सिफारिस गरेका १२ राजदूतका बारेमा १० दिने सूचना जारी गरी उजुरी लिने निर्णय गरेको छ। राजदूतको सिफारिस प्रक्रिया सुरु भैसकेको छ, संसदीय सुनुवाई समितिका सभापति केबी गुरुङले अन्नपूर्णसँग भने, १० दिने उजुरी लिने सूचना जारी भएको छ। त्यस लगत्तै सुनुवाई प्रक्रिया अघि बढ्छ। सरकारले युवनाथ लम्साललाई डेनमार्क, लक्की शेर्पालाई अष्टेलिया, महेन्द्रबहादुर सिंहलाई साउदी अरेबिया, पदम सुन्दाशलाई बहराइन, शर्मिला पराजुलीलाई ओमान, अर्जुनजंगबहादुर सिंहलाई दक्षिण कोरिया, भीम उदाशलाई म्यानमार र डाचोपलाल भुषाललाई बंगलादेशको लागि राजदूत सिफारिस गरेको छ। त्यस्तै विश्वम्भर प्याकुरेललाई श्रीलंका, रमेशप्रसाद कोइरालालाई कतार, प्रतिभा राणालाई जापान र निरञ्जन थापालाई इजरायलका लागि राजदूत सिफारिस री संसदीय सुनुवाईका लागि पठाएको हो। सिफारिस भएका रजादूतका बारेमा परेका उजुरीहरुका आधारमा संसदीय सुनुवाई समितिले छलफलमा अनुपयुक्त देखे दुई तिहाई बहुमतबाट बदर पनि गर्नसक्छ। उनीहरुको संसदीय सुनुवाई सकिएपछि एग्रिमोका लागि सम्बन्धित मुलुकमा पत्र पठाएर स्वीकृत भएपछि मात्रै औपचारिक रुपमा नियुक्ति हुनेछ।"
स्थानीय निर्वाचनबारे भारतको कुनै असहमति छैन: राजदूत उपाध्याय,"काठमाडौंः भारतका लागि नेपाली राजदूत दिपकुमार उपाध्यायले नेपालको चुनावलाई लिएर भारतको कुनै पनि असन्तुष्टि नरहेकोे स्पष्ट पारेका छन्। उपाध्यायले भने,भारतले चुनावको कुनैपनि विरोध गरेको छैन, नेपालको संसद र मन्त्रिपरिषदले गरेको निर्णयलाई अरुलाई दोष दिएर हामी उम्कन मिल्दैन। त्यसैले अरुलाई दोष लगाउने बानीबाट नेपाल मुक्त हुनुपर्छ र स्थानीय तहको निर्वाचन हुनैपर्छ, भारतले नेपालमा हुन लागेको चुनावको अहिलेसम्म कुनै विरोध गरेको छैन। शुक्रबार रिपोर्टर्स क्लब नेपालले आयोजना गरेको साक्षात्कारमा उनले लोकतन्त्रको सुन्दर पक्ष भनेको नै चुनाव भएको जिकिर गरे। उनले भने,अब चुनाव हुनुपर्छ, त्यो आफैले गर्ने हो, भारतलाई दोष दिएर हामी उम्कन मिल्दैन्। राष्ट्रपति भण्डारीको भारत भ्रमण छिट्टै राजदूत उपाध्यायले राष्ट्रपति विद्या भण्डारीको भारत भ्रमणपनि छिट्टै हुने विश्वास दिलाए। उनले भने,राष्ट्रपतिको भारत भ्रमणको लागि दुवै तर्फ प्रयत्नशील छौं, गृहकार्य अन्तिम चरणमा पुगेको छ, भ्रमण मिति छिट्टै घोषणा हुन्छ। नेपालभारत सम्बन्धमा अहिले कुनैपनि समस्याहरु नरहेको उनले स्पष्ट पारे। उनले भने,सबै खाले चुनौतीहरु समाधान भइरहेका छन्। यो सकारात्मक कुरा हो।"
लोडसेडिङ् हटाउन भारतको सहयोग: अर्थमन्त्री महरा,"काठमाडौ: उपप्रधान तथा अर्थमन्त्री कृष्ण बहादुर महराले नेपालको लोडसेडिङ् अन्त्य गर्न भारतको महत्वपूर्ण सहयोग रहेको बताएका छन् । नेपाल भ्रमणमा आएका भारतीय वित्तमन्त्री अरुण जेट्लीसंगको भेटमा मन्त्री महराले यस्तो बताएका हुन् । 'भारतले हामीलाई ३८० मेगावाट बिद्युत् जाडो मौसम भर निर्यात गरिदिएर देशका अधिकांश भूभागमा लोडसेडिङ् हटाउन मद्दत गर्यो । यसका लागि म भारत सरकारलाई धन्यवाद दिन चाहन्छु' महराले भेटमा भने । सरकारले आयोजना गरेको नेपाल लगानी सम्मेलनमा भाग लिन नेपाल आएका जेट्लीले उच्चस्तरीय राजनीतिक भेटवार्ता पनि गरे । उनले राष्ट्रपति बिद्यादेवी भण्डारी, प्रधानमन्त्री पुष्पकमल दाहाल, उपप्रधानमन्त्री कृष्ण बहादुर महरा र उद्योगमन्त्री नवीन्द्र राज जोशीसँग भेटेका थिए । नेपालका नेताहरुले भारतले नेपालको पुर्ननिर्माणमा दिएको सहयोगका लागि धन्यवाद दिएका थिए । काठमाडौस्थित भारतीय दूतावासका अनुसार उच्चस्तरीय भेटवार्ताहरुमा भारतीय वित्तमन्त्रीले नेपालको आर्थिक तथा सामाजिक विकासमा सहयोग गर्न भारत प्रतिवद्ध रहेको बताएका थिए । सीमापार रेल, एकीकृत सुरक्षा जाँच चौकी, हुलाकी राजमार्ग, बिद्यालय र स्वास्थ्य संस्था निर्माणमा नेपाललाई सहयोग जारी राख्ने उनले बताए । 'यहाँको पूर्वाधार विकासमा सहुलीयतपूर्ण ऋण उपलब्ध गराउन भारत तयार छ' जेट्लीले भने । भारतसँगको बढ्दो ब्यापार घाटा कम गर्न नेपालले निर्यातमुखी उद्योगहरुमा भारतीय लगानीकर्तालाई आकर्षित गर्न उनले सुझाव दिए । माथिल्लो कर्णाली र अरुण तेश्रो जलबिद्युत् परियोजना निर्माण सम्पन्न भएपछि नेपालले भारतमा बिद्युत् निर्यात गर्न सक्ने जेट्लीको भनाई थियो । माथिल्लो कर्णाली र अरुण तेश्रो जलबिद्युत् परियोजना चाँडै सम्पन्न गर्न नेपालले वन तथा जमिन अधिग्रहणको प्रक्रिया टुंग्याउने कामलाई चाँडै सम्पन्न गर्नुपर्ने उनले बताए । अर्थमन्त्री महराको निमन्त्रणामा जेट्ली नेपाल आएका हुन् ।"
कमल थापाले गरे ६ उपाध्यक्षसहित २७ पदाधिकारीको मनोनयन,"काठमाडौं : राष्ट्रिय प्रजातन्त्र पार्टीका अध्यक्ष कमल थापाले ६ उपाध्यक्षसहित २७ पार्टी पदाधिकारीको मनोनयन गरेका छन्। मनोनयनमा पाँच महामन्त्री, चार सहमहामन्त्री, ६ सहायक महामन्त्री, तीन प्रवक्ता, एक सहप्रवक्ता, कोषाध्यक्ष एक र सहकोषध्यक्ष एक गरी २७ पदाधिकारीको मनोनयन गरेका हुन्। ६ उपाध्यक्षमा दीपक बोहोरा, राजीव पराजुली, बुद्धिमान तामाङ, टंक ढकाल, विक्रम पाण्डे र रामचन्द्र राय मनोनित भएका छन्। महामन्त्रीमा भने सूर्यबहादुर थापाका छोरा एवम् पूर्वमन्त्री सुनिलबहादुर थापा, पूर्वप्रधानमन्त्री लोकेन्द्र बहादुर चन्दका छोरा जयन्त चन्द, ध्रुवबहादुर प्रधान, राजेन्द्र लिङ्देन र धवलशम्शेर राणा मनोनित भएका छन्। सहमहामन्त्रीमा मने चद्रबहादुर गुरुङ, हेमजंग गुरुङ, निलकण्ठ काफ्ले र राम थापा मनोनित भएका छन्। सँगै सहायक महामन्त्रीमा कुन्ती शाही, मनोज प्रधान, वृजलाल यादव, राजेन्द्रप्रसाद श्रेष्ठ, बिन्दु पहाडी र राजाराम बर्तौला मनोनित भएका छन्। त्यसैगरी तीन प्रवक्तामा रोशन कार्की, भुवन पाठक र सुशील श्रेष्ठ मनोनित भएका छन् भने सहायक प्रवक्तामा मोहन श्रेष्ठ मनोनयनमा परेका छन्। पार्टी कोषाध्यक्षमा भने उद्धव पौडेल र सहायक कोषध्यक्षमा गिरीधर परियार मनोनित भएका छन्।"
