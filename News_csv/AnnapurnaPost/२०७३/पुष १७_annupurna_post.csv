शीर्षक,विवरण
मेलमिलापको कर्मकाण्ड,"हरेक वर्ष पुस १६ लाई खासगरी नेपाली कांग्रेस र त्यसका समर्थक 'राष्ट्रिय मेलमिलाप' दिवसको रूपमा मनाउने गर्छन् । ३९ वर्षअघि बीपी कोइराला तथा गणेशमान सिंह आठ वर्ष लामो भारतको आत्मनिर्वासनबाट स्वदेश फर्केको दिन हो यो । त्यो मेलमिलापका दुइटा पक्ष थिए । पहिलो आफूहरू प्रजातान्त्रिक शक्ति भएकाले मुलुकको स्वतन्त्र हैसियत तथा स्थायित्व सुनिश्चित गर्न राष्ट्रियतालाई प्रतिनिधित्व गर्ने राजसंस्थासँग सहकार्यको प्रतिबद्धता । दोस्रो आग्रहमिश्रित त्यो प्रतिबद्धतालाई समादर गर्न राजासँग आग्रह । यो प्रतिबन्धित अवस्थामै रहेको नेपाली कांग्रेसभित्रका अर्का नेता कृष्णप्रसाद भट्टराईको अडान र मान्यताको पनि विजय थियो किनकि बीपी र गणेशमान भारत निर्वासनमा जाँदा भट्टराई उनीहरूसँग नगएर नेपालमै सत्याग्रह र शान्तिपूर्ण तरिकाले राजाको मन परिवर्तन गर्ने र जनताको सहयोग एकत्र गर्ने अठोट नेताद्वयलाई सुनाएका थिए र उनले त्यही गरे । त्यति मात्र हैन, भट्टराईले विदेशी भूमिबाट प्रजातान्त्रिक आन्दोलन सञ्चालित र निर्देशित हुँदा त्यो आन्दोलनमार्फत नेपाली राजनीतिमा विदेशी स्वार्थ र आदेशले प्राथमिकता पाउने आफ्नो धारणा पनि बीपी र गणेशमानलाई सुनाएका थिए । भट्टराईको दोस्रो चेतावनी नेताद्वयको भोगाइबाट स्पष्ट भयो, तत्कालीन भारतीय संस्थापनको व्यवहारमार्फत । भारतको निर्देशन र हस्तक्षेपपूर्ण प्रभावपछि निर्वाचित संविधानसभाको निर्णयमार्फत भारतमा विलयको निर्णयलगत्तै बीपी र गणेशमानले भारतीय त्यो चाल सिक्किममा मात्र सीमित नरहने निष्कर्ष निकाले । अनि चोग्याललाई सामन्तवादको प्रतीक मानेर 'प्रजातन्त्रवादीहरू' ले गरेको विलयको निर्णयबाट नेपालका 'प्रजातन्त्रवादी' शक्ति प्रभावित नहोऊन् भनेर उनीहरूले 'राष्ट्रियता र प्रजातन्त्रवादी' शक्तिबीच सहकार्यको आग्रह गरे । मेलमिलापको चुरोमा त्यही आशय थियो । वास्तवमा ०४७ को संविधानले त्यही मर्म बोकेको थियो । दुर्भाग्य, अहिले सत्तामा रहेका र सत्ताकेन्द्रित राजनीतिमा लागेका दलहरूमा त्यो सुझबुझ र उचाइ अनि राष्ट्र तथा राष्ट्रियताप्रतिको समर्पण भावको अभाव छ । जनताप्रतिको जवाफदेही व्यवस्थाभन्दा विदेशी रिझाएर सत्ता हासिल गर्ने राजनीतिको संस्कार निर्माण गर्दैछन् । बीपी, गणेशमान र भट्टराई चिन्तन र चरित्रका शक्ति नभएर 'औपचारिक समारोहमा देखाइने' अनुहारमा सीमित बन्न पुगेका छन् कांग्रेसभित्रै । जुन पार्टीमा आन्तरिक प्रजातन्त्रको अभाव र मुलुकबाट भन्दा बाहिरबाट निर्देशित नेताहरू ज्यादा छन्, उनीहरूलाई राष्ट्रियताको अर्थ र महत्त्वबोध हुन सक्दैन । दुर्भाग्य कांग्रेस एक्लो पार्टी हैन त्यस्तो । फरक मतलाई सम्मान गर्नु, राष्ट्रियता र राष्ट्रिय स्वार्थलाई व्यक्तिगत तथा दलीय स्वार्थभन्दा माथि राख्नु प्रजातान्त्रिक शक्तिहरूका पहिचान र दायित्व दुवै हुन् । फरक मतलाई राजनीति र शान्ति प्रक्रियालाई निषेध गरिएको पृष्ठभूमिमा 'मेलमिलाप', 'व्यक्तिवादी नेता' र ध्रुवीकृत नेतृत्वका अन्ध अनुशरणकर्ताबीच मात्र हुने गरेको छ, त्यो पनि सत्ताको लागि । मेलमिलापलाई सार्थक रूप लिन सिद्धान्तविहीन र व्यक्तिपरस्त अनि विदेशी स्वार्थमा परिचालित वर्तमान राजनीति बन्द हुनैपर्छ । अन्यथा राजनीतिक कर्मकाण्डको ठूलो पुस्तकमा 'मेलमिलाप दिवस' एउटा कर्मकाण्डी अभ्यासका रूपमा रहिरहनेछ, हरेक वर्ष पुस १६ गते त्यो एकपटक आउनेछ ।"
'मुलुकलाई किस्ताकिस्तामा विभाजन गर्ने खेल',"काठमाडौंः एमाले अध्यक्ष एवम् प्रमुख प्रतिपक्षी दलका नेता केपी शर्मा ओलीले सरकारले व्यवस्थापिका संसदमा दर्ता गरेर देशलाई किस्ताकिस्तामा विभाजन गर्न खोजेको आरोप लगाएका छन् । ओलीको अपिलमा संविधान संशोधन विधेयक कुनै हालतमा स्वीकार गर्न नसकिने उल्लेख छ । सर्वोच्च अदालतको आदेशलाई समेत यसले अवज्ञा गरेको छ । अन्तरवस्तुका दृष्टिले पनि संशोधन विधेयक अनुचित छ, अपिलमा भनिएको छ, यसमा मिलेर बसेको नेपाली समाजमा विभिन्न नाममा विद्वेष ल्याउने र किस्ताकिस्तामा तराई र पहाडहिमाललाई विभाजित गरेर तथाकथित दुई राष्ट्रियता को मान्यता स्थापित गर्ने दुराशय लुकेको छ । संशोधन प्रस्तावले द्वन्द्व सिर्जना गरेको समेत ओलीको भनाइ छ । संविधान संशोधन प्रस्तावले राजनीतिक दलको दूरी बढेको र समाजमा द्वन्द्व सिर्जना भएको छ, अपीलमा भनिएको छ । ओलीले सार्वजनिक गरेको अपीलको पूर्णपाठ संविधानको कार्यान्वयनका माध्यमबाट राजनीतिक स्थायित्व र आर्थिक समृद्धिका दिशामा अगाडि बढ्नुपर्ने बेला सरकारले गरिरहेको संविधान संशोधनको दुष्प्रयाशले मुलुकमा राजनीतिक सङ्कट उत्पन्न भएको छ । संविधान निर्माण गर्ने मुख्य दलहरूबीच दूरी बढेको छ र समाजमा द्वन्द्व सिर्जना भएको छ । संशोधन प्रस्ताव किन गलत छ भन्ने बारेमा नेकपा (एमाले) को धारणा सार्वजनिक भइसकेको छ । हामी दोहोयाउन चाहन्छौं नेकपा (एमाले) लगायत संविधान निर्माणमा मुख्य भूमिका निर्वाह गरेका दललाई निषेध गर्दै अगाडि सारिएको संशोधन विधेयकले राजनीतिक धु्रवीकरण सिर्जना गरेको छ । २०७४ माघ ७ गतेभित्र तीनै तहको निर्वाचन सम्पन्न गर्न सम्पूर्ण प्रयाश केन्द्रित गर्नुपर्ने बेला सुरु भएको असान्दर्भिक संशोधन प्रयाशले निर्वाचनलाई अनिश्चित बनाएको छ । संविधानको धारा २७४ (४) र २९६ को किटानी व्यवस्थालाई उल्लङ्घन गर्दै अगाडि सारिएको प्रस्तावले संविधानको ठाडो उल्लङ्घन गरेको छ । सर्वोच्च अदालतको आदेशलाई समेत यसले अवज्ञा गरेको छ । अन्तरवस्तुका दृष्टिले पनि संशोधन विधेयक अनुचित छ । यसमा मिलेर बसेको नेपाली समाजमा विभिन्न नाममा विद्वेष ल्याउने र किस्ताकिस्तामा तराई र पहाडहिमाललाई विभाजित गरेर तथाकथित दुई राष्ट्रियता को मान्यता स्थापित गर्ने दुराशय लुकेको छ । बहुसङ्ख्यक जनताले बोल्ने मातृभाषाहरू मात्रै सरकारी कामकाजका भाषा बन्न सक्ने स्पष्ट संवैधानिक व्यवस्थालाई लत्याएर छद्म ढङ्गले मातृभाषाहरूलाई घात गर्न खोजिएको छ । राष्ट्रियसभाको संरचना परिवर्तनको प्रयाश हानिकारक छ । किनभने, यसले प्रदेशहरूको सन्तुलन र न्यायोचित प्रतिनिधित्वलाई कमजोर पार्छ । नागरिकतासम्बन्धी प्रावधान पनि अनुचित र असान्दर्भिक छ । सारमा प्रक्रिया, अन्तरवस्तु र परिणाम सबै हिसाबले संशोधन विधेयक गलत छ । संविधान संशोधन आवश्यकता, औचित्य, राष्ट्रिय हित एवम् जनचाहनाका आधारमा मात्रै हुन सक्ने स्पष्ट पार्दै कसैलाई खुशी पार्न र सीमित समूहलाई रिझाउन संविधान बनाउँदा अभिव्यक्त ९० प्रतिशत सांसदहरूको सहमतिलाई नभत्काउन हामीले सरकारलाई बारम्बार आग्रह गयौं । तर, निहित स्वार्थ पूर्तिका लागि गरिएको बाचाकबुल पूरा गर्न अनुबन्धित सरकारले सबै आग्रहलाई लत्यायो र झण्डै मध्यराति संशोधन विधेयक दर्ता गयो । यसका विरुद्ध एक महिनाभन्दा लामो समयदेखि संसद्मा विरोध जारी छ र लाखौं जनताले सडकमा उत्रेर प्रतिवाद गरिरहेका छन् । सत्तारुढ दलका नेता र सांसदसमेत विरोधमा छन् । संसद्को संरचना र आन्दोलनमा अभिव्यक्त जनभावनालाई कदर गर्दै विधेयक फिर्ता लिएर मुलुकलाई सहज अवस्थामा फर्काउनुको साटो सरकार धम्कीको भाषा बोल्दै वातावरणलाई निरन्तर उत्तेजित र थप जटिल बनाउन उद्यत् देखिएको छ। वर्तमान सङ्कट समाधानको एउटै बाटो हो असंवैधानिक र जनचाहनाविपरीतको संशोधन विधेयक फिर्ता लिनु र मुलुकलाई निर्वाचनको दिशामा अगाडि बढाउनु । हामीले सरकारलाई बारम्बार भनेका छौं अविलम्ब तीनै तहको निर्वाचन मिति घोषणा गर ! स्थानीय तह पुनर्संरचना आयोगको प्रतिवेदन तुरुन्त बुझ र राज्य पुनर्संरचनाको विधिवत आरम्भ गर ! निर्वाचनसम्बन्धी विधेयकहरू यथाशीघ्र संसद्मा प्रस्तुत गर ! र, संविधान कार्यान्वयनको स्पष्ट कार्ययोजना एवम् कार्यतालिका अगाडि सार ! यस दिशामा चालिने कुनै पनि कदमलाई सहयोग गर्न हामी तयार छौं । तर, निर्वाचनलाई अन्यौल र अनिश्चयमा धकेलेर संविधान संशोधनका नाममा गरिने कुनै पनि जनविरोधी र देशघाती काम किमार्थ स्वीकार्य हुन सक्दैन । यो राजनीतिक दलहरूको मात्रै सरोकारको विषय होइन, आमजनताको चासोको विषय हो । संविधान कार्यान्वयन नहुँदा सबैभन्दा ठूलो मार महिला, दलित, सीमान्तकृत समुदाय, श्रमजीवी वर्ग र आम तराइवासीमधेसी, जनजाति र अल्पसङ्ख्यक समुदायमा पर्छ, जसका अधिकारहरूलाई संविधानले सुनिश्चित गरेको छ । संविधानको कार्यान्वयनबिना यी अधिकारको प्रयोग सम्भव हुँदैन । दुराशयका साथ अगाडि सारिएको संशोधन प्रयाशले मिलेर बसेको नेपाली समाजलाई विद्वेष, द्वन्द्व र विग्रहतिर धकेल्नेछ, जसले मुलुकको राष्ट्रियता र स्वाधीनतालाई नै प्रभावित पार्नेछ । त्यसैले संविधानको कार्यान्वयन सुनिश्चित गर्नु र संविधान संशोधनको हानिकारक प्रयाशलाई असफल पार्नु सबै न्यायप्रेमी, लोकतान्त्रिक र देशभक्त नागरिक, दल र संस्थाहरूको साझा दायित्व हो। नेकपा (एमाले) लगायत ९ दलहरूको आह्वानमा यही २०७३ पुस २२ गते काठमाडौंमा विशाल जनप्रदर्शनको कार्यक्रम आयोजना गरिएको छ । उक्त कार्यक्रममार्फत् हामी आजको मुख्य काम संविधान कार्यान्वयन हो, संविधान संशोधन गलत छ र जातिजातिबीच, भूगोलभूगोलबीच द्वन्द्व चर्काउने कुनै पनि काम मञ्जुर छैन भन्ने जनभावना प्रकट गर्न चाहन्छौं । यस प्रदर्शनले अँध्यारो कोठाबाट राष्ट्रियता, राष्ट्रिय हित र सामाजिक सद्भावका विरुद्ध भइरहेका षडयन्त्रलाई विफल पार्न निर्णायक भूमिका खेल्ने विश्वास हामीले लिएका छौं । त्यसैले यही २०७३ पुस २२ गते दिउँसो १ बजे रत्नपार्कमा उपस्थित हुन र जनप्रदर्शनमा सहभागी हुन म काठमाडौंबासी सम्पूर्ण दाजुभाइदिदीबहिनीहरूमा हार्दिक अपिल गर्दछु । केपी शर्मा ओली अध्यक्ष पुस १६, २०७३"
२०१६ मा खुलेन संसदको साँचो,"काठमाडौं: कांग्रेस समर्थनमा साउन १९ गते मुलुकको कार्यकारीको साँचो हातमा लिँदै माओवादी केन्द्रका अध्यक्ष पुष्पकमल दाहालले भनेका थिए, 'संविधानलाई सर्वस्वीकार्य बनाउँदै कार्यान्वयन गर्ने सरकारको प्रमुख उद्देश्य हो ।' तर सिंहदरबारमा दाहालले पाँच महिना बिताउँदा न संविधान कार्यान्वयनमा ठोस उपलब्धि भएको छ न त उनले भनेझैं सर्वस्वीकार्य बनेको छ । बरु सरकारले पेस गरेको संविधान संशोधन विधेयकमा बढ्दो ध्रुवीकरण र द्वन्द्वले राजनीतिक र संवैधानिक संकट निम्तिन सक्ने आशंका गर्न थालिएको छ । 'संविधान स्वीकार्य बनाउनु भन्नुको अर्थ त्यसमा हस्ताक्षर गर्ने ९० प्रतिशतलाई बढाएर फराकिलो बनाउनु हो,' संविधानसभा अध्यक्ष एवं एमाले संसदीय दलका उपनेता सुवास नेम्बाङ भन्छन्, 'सरकार त संविधान जारी गर्ने शक्ति (एमालेलगायतका पार्टी) लाई बाहिर राखेर स्वीकार्य झन् घटाउने बाटोमा लागेको देखिन्छ ।' सरकारले ५ नम्बर प्रदेशको सीमांकन हेरफेरसहित संविधान संशोधन प्रस्ताव दर्ता गरेपछि दलहरूबीचको तिक्तता र आरोपप्रत्यारोपले संसद् बन्धक बनेको छ । एक सय बढी नयाँ ऐन बनाउनुपर्ने, निर्वाचनको वातावरण बनाउने र संविधान कार्यान्वयनका अन्य काममा सहयोग गर्नुपर्ने बेला संसद्मा दलहरूबीच लडाइँ चलिरहेको छ । न निर्वाचनसम्बन्धी विधेयक संसद्मा पेस भएको छ न त समितिमा पुगेका विधेयक नै अघि बढ्न सकेका छन् । सत्तासीन माओवादी केन्द्रका नेता गिरिराजमणि पोखरेल सरकार र संसद्को अहिलेको गतिले संविधान कार्यान्वयन हुन नसक्ने बताउँछन् । 'संविधान जारी गर्दा जुन शक्तिले अप्ठ्यारो पार्न खोज्दै थिए, तिनैले कार्यान्वयनका बेला पनि अप्ठ्यारो पार्दैछन् भन्ने हेक्का हामीले राख्नुपर्छ,' उनले भने, 'संविधान जारी गर्ने शक्तिबीच एकता गरेर कार्यान्वयनमा जानुपर्छ ।' संविधान कार्यान्वयन गर्ने बेला संशोधनको लफडा ल्याएर सरकारले संसद्लाई बन्धक बनाएको एमाले प्रमुख सचेतक भानुभक्त ढकालको आरोप छ । 'सर्वोच्च अदालतले आदेश दिएकै दिन राति संशोधन प्रस्ताव दर्ता गर्नुले पनि यो संशोधन केका लागि भन्ने प्रश्न उठेको हो,' उनले भने, 'संविधान कार्यान्वयन गर्नुपर्ने बेला दलहरूबीच द्वन्द्व बढाएर सरकार के गर्न खोज्दैछ ? ' एमाले अध्यक्ष केपी ओली नेतृत्वको अघिल्लो सरकारले पेस गरेको संविधान कार्यान्वयनसम्बन्धी योजना अलपत्र छ भने नयाँ सरकारले योजना बनाउनै सकेको छैन । कांग्रेस नेता एवं भौतिक योजना तथा पूर्वाधारमन्त्री रमेश लेखक भने सरकारले गर्नुपर्ने सबै काम गरिरहेकाले योजना आवश्यक नभएको तर्क गर्छन् । 'संविधान संशोधन प्रस्ताव ल्याएर सरकारले कार्यान्वयनका लागि ढोका खोलेको हो,' उनले भने, 'संविधान संशोधन गरेर निर्वाचनमा जान सरकार तयार छ, सरकार काममै जुटिसकेपछि योजना किन चाहियो ? ' संविधान कार्यान्वयनको मुख्य आधार निर्वाचन भएकाले त्यसमा सरकारको जोड हुनुपर्ने जानकारहरू बताउँछन् । 'संविधान जारी भएलगत्तै निर्वाचनमा जानुपर्ने हो तर संविधान कार्यान्वयनका लागि हामीले माघ ७ सम्मको समय राख्यौं,' एमाले प्रमुख सचेतक ढकाल भन्छन्, 'सरकारको उद्देश्यचाहिँ संविधान कार्यान्वयनभन्दा अन्यत्र देखियो ।' ओली नेतृत्वको सरकारले गत जेठमा सरकारको नीति तथा कार्यक्रममार्फत मंसिरमा स्थानीय निर्वाचन घोषणा गरेको थियो । तर स्थानीय तह पुनर्संरचना आयोगको प्रतिवेदन बुझ्न दाहाल सरकारले नमान्दा निर्वाचन हुनेमै आशंका थपिएको छ । २०७२ असोज ३ गते संविधानसभाले जारी गरेको संविधानमा मधेसकेन्द्रित दलले समर्थन जनाएनन् । छिमेकी भारतले अघोषित नाकाबन्दी गर्दै संविधानमा मधेसकेन्द्रित दलका माग सम्बोधन गर्न सरकारलाई दबाब दिएको थियो । ओली नेतृत्वको सरकारले चार महिनामै संविधानमा पहिलो संशोधन गरी मधेसकेन्द्रित दललाई समेट्ने कोसिस गरे पनि पार लागेन । पहिलो संशोधनपछि पनि मधेस केन्द्रित दलले संविधान स्वीकार नगर्ने अडान लिएपछि ओली नेतृत्वको सरकारले संविधानको स्वीकार्य बढाउन नसकेको भन्दै दाहालले त्यसलाई प्रमुख एजेन्डा बनाएर आफ्नो नेतृत्वमा सरकार गठन गरेका थिए । 'प्रतिपक्षले संसद्को अवरोध हटाउनुपर्छ, संशोधन विधेयक पास वा फेल के गर्ने हो, त्यो गर्नुपर्छ र निर्वाचनमा जानुपर्छ,' मन्त्री लेखक भन्छन्, 'योभन्दा संविधान कार्यान्वयनको अर्को बाटो छैन ।' त्यसो त संविधान कार्यान्वयनमा संसद् पनि जिम्मेवार छ । संविधान जारी भएको ६ महिनापछि मात्र कार्यसञ्चालन नियमावली बनाएर अघि बढेको संसद्मा निर्वाचन विधेयकहरू थन्किएर बसेका छन् । राज्यव्यवस्था समितिमा पुगेका निर्वाचनसम्बन्धी विधेयक त्यहीं थन्किएका छन् । स्थानीय निकाय निर्वाचनसम्बन्धी विधेयक विकास समितिमा अघि बढेकै बेला माओवादी केन्द्रले रोक्न आग्रह गरेको थियो । तर स्थानीय तह कि निकाय भन्ने विवादबीच सरकारले दर्ता गरेको तहसम्बन्धी विधेयक संसद् अवरोधका कारण समितिमा पुग्नै सकेको छैन । संविधान कार्यान्वयनसम्बन्धी १ सय संघीय कानुन, २२ प्रदेश र ६ वटा स्थानीय कानुनको मस्यौदा सरकारले गर्न सकेको छैन । 'विरोधका लागि मात्र विरोध नगरौं,' माओवादी केन्द्रका नेता पोखरेलले भने, 'मुलुकलाई निकास दिन सबै दल जिम्मेवार बन्नुपर्छ ।'"
टोपी दिवसप्रति बाबुरामको आक्रोशः अब धोती दिवस !,"काठमाडौंः आइतबार टोपी दिवस मनाइएकोप्रति पूर्व प्राधानमन्त्री एवम् नयाँ शक्ति नेपालका संयोजक डा बाबुराम भट्टराईले आक्रोश व्यक्त गरेका छन्। अंग्रेजी नयाँ वर्षकै दिन जनवरी १ मा टोपी दिवस मनाइएकोप्रति बाबुरामले आक्रोश व्यक्त गरेका हुन् । आइतबार साँझ सामाजिक सञ्जालमार्फत् बाबुरामले आज टोपी दिवस मनाउनेले कुनै दिन धोती दिवस समेत मनाउन सक्ने भन्दै आक्रोश व्यक्त गरेका हुन् । ट्वीटरमा बाबुराम लेख्छन्, टोपी दिवस रे ! अब बख्खु दिवस ! धोती दिवस ! बाबुरामले टोपी दिवसलाई धोतीसँग तुलना गरेको भन्दै सामाजिक सञ्जालमा आलोचना सुरु भएको छ । उनले टोपी दिवस जायज नभएको भन्दै थप लेखेका छन्, संविधान र राष्ट्रगानमा समेत बहुजाती र बहुसंस्कृति स्वीकारिसकेको देशमा एकल संस्कृतिका कुरा कति जायज ? टोपी दिवस रे!अब बख्खु दिवस! धोती दिवस!संविधान र राष्ट्रगानमा समेत बहुजाति र बहुसांस्कृति स्वीकारीसकेको देशमा एकलसंस्कृतिका कुरा कति जायज़?   ()  ,  आइतबार राजधानीसहित देशभरका विभिन्न स्थानमा टोपी दिवसको अवसरमा र्याली निकालिएको छ । राजधानीको माइतीघर मण्डलादेखि नयाँ बानेश्वरसम्म प्रभातफेरी नै निकालेर टोपी दिवस मनाइएको छ । जागरुक युवा अभियान नेपाल ले आइतबार हाम्रो शान, हाम्रो पहिचानः नेपाली टोपी अभियान नारा दिएर टोपी दिवस मनाउन सबैलाई आह्वान समेत गरेको थियो ।"
अहिलेकै संरचनामा चुनाव गर्न सकिन्छः पौडेल,"दमौलीः नेपाली कांग्रेसका वरिष्ठ नेता रामचन्द्र पौडेलले विद्यमान संरचना अनुसार नै स्थानीय तहको निर्वाचन गर्न सकिने बताएका छन्। नेपाल प्रेस युनियन तनहुँले दमौलीमा आयोजना गरेको पत्रकार सम्मेलनमा पौडेलले स्थानीय तहको पुनःसंरचनामा मधेसवादी दलहरु असन्तुष्ट रहेकाले पुनःसंरचनामा सहमति गर्न नसकिए विद्यमान संरचनामा पनि निर्वाचन गर्न सकिने बताएका हुन्। नयाँ संरचनामा सहमति गर्न सके राम्रो, उनले भने,नभए यही संरचनामा गरिने निर्वाचन पनि संवैधानिक हुन्छ। पौडेलले संविधान संशोधन र निर्वाचन विधेयक दुवै संसदमा रहेको र त्यो पारित भएपछि निर्वाचनको मिति घोषणा गर्ने सरकारको तयारी रहेको भन्दै समयमै चुनाव गर्न नसकिए देश संकटमा जाने बताए। मधेसवादी दलहरु पहिले संशोधन प्रस्तावको विपक्षमा रहेपनि अहिले सहमत भएको भन्दै उनले एमालेले पनि आफ्ना असहमति केही भए संसदमै छलफल गराउनुपर्ने बताए। नमिलेको कुरा भए संसदमा छलफल गर्न सकिन्छ, उनले भने,संसदमा छलफल नै गर्न नदिने हो भने विपक्षीको कुरै नसुन्ने व्यवस्था आउन सक्छ। उनले त्यस्तो व्यवस्था आउन नदिनका लागि पनि एमालेले संसदीय व्यवस्थाभित्रै रहेर आफ्ना असन्तुष्टि संवोधन गर्नुपर्ने बताए। एमालेलाई संसद अवरोध खुलाउन आग्रह गरेका पौडेलले सीमांकनका कुरा त्यहींभित्र छलफल गरेर सच्याउन सकिने बताए ।"
सरकारी तहबाट एकता दिवस मनाउनुपर्छ: खनाल,"काठमाडौंः पूर्वप्रधानमन्त्री एवं एमालेका वरिष्ठ नेता झलनाथ खनालले नेपालको एकीकरणमा पृथ्वीनारायण शाहको अतुलनीय योगदान रहेको भन्दै पुस २७ गते सरकारी निकायबाट निर्णय गरेरै राष्ट्रिय एकता दिवस मनाउनुपर्ने बताएका छन् । उनीप्रति सम्मान प्रकट गर्न पनि आगामी २७ गते राष्ट्रिय एकता दिवस मनाउनुपर्ने र यसका लागि सरकारले मन्त्रिपरिषद्बाट औपचारिक निर्णय गर्नुपर्ने खनालको भनाइ थियो । पृथ्वीनारायण शाहले नेपाललाई राजनीतिक एकीकरण गरेपछि आर्थिक, सामाजिक र सांस्कृतिक एकीकरणका लागि लामो समय लाग्नु स्वाभाविक भएको खनालले बताए । खनालले राष्ट्रिय एकता दिवस मनाउने विषयमा मन्त्री अर्जुननसिंह केसीलगायतसँग आफूले छलफल गरेको र त्यो प्रस्ताव मन्त्रिपरिषद्मा लैजाने आश्वासन दिएको खनालले बताए । पृथ्वीनारायाण शाहको जस्तो आँटले मात्र नेपाललाई अगाडि बढाउन सकिने धारणा पनि उनले व्यक्त गरे । अहिले मुलुक अप्ठ्यारो अवस्थामा रहेको उल्लेख गर्दै खनालले २०६२०६३ सालको आन्दोलनका सहयात्री र संविधान जारी गर्दा मिलेका दल फेरि एक ठाउँमा आउनुपर्ने आवश्यकता रहेको बताए । खनालले अहिले जारी गरिएको संविधान कार्यान्वयन गर्नसके मात्र शाहप्रति सच्चा सम्मान हुने दाबी गरे । ०७ सालयता र उता अनेक बाह्य सम्बन्ध रहेको उल्लेख गर्दै खनालले भारतबाट अंग्रेज फिर्ता गए पनि अहिलेसम्म नेपालमा उसको हस्तक्षेप जारी रहेको बताए । नेपालले भारत र चीन दुवैसँग मित्रवत् व्यवहार गर्नु पर्ने उनको भनाइ थियो । पैसा खाएको आरोपप्रत्यरोप कार्यक्रममा माओवादी केन्द्रका केन्द्रीय सदस्य आरसी न्यौपानेले कांग्रेस, एमाले र माओवादी केन्द्रका नेताले भित्र एउटा कुरा गर्ने तर बाहिर आएर अर्को कुरा गर्ने भन्दै मञ्चमा रहेका नेता खनालको समेत आलोचना गरेका थिए । उनले भने, खनाल दाइ यहीं हुनुहुन्छ, नेताहरू भित्र पैसा खाएर एउटा कुरा गर्छन्, बाहिर आएर अर्को कुरा गर्छन् । खनाल दाइले पनि कति खानुभएको छ ? उनको भनाइ सुन्नेबित्तिकै खनालले प्रतिवाद गरे, पैसाका कुरा नगर्नुस् । त्यसो भए तपाईं अहिले यहाँ कति पैसा खाएर बोल्दै हुनुहुन्छ ? त्यसपछि न्यौपानेले आफूले प्रवृत्तिको कुरा गरेको भन्दै पूर्वप्रधानमन्त्री भएको मानिस भारतीय राजदूतलाई भेट्न गएर देशको मानमर्दन गरेको बताए ।"
कांग्रेस पैसामा बिक्योः गुरुङ,"दमौलीः नेपाली कांग्रेसका केन्द्रीय सदस्य कुलबहादुर गुरुङले वीपीको विचार कांग्रेसले बिर्सिएको बताएका छन्। देशमा मेलमिलाप र प्रजातन्त्र पुनःस्थापनका लागि वीपीले अपनाएको नीतिका कारण विदेशी हस्तक्षेपबाट देश मुक्त भएको र प्रजातन्त्र बलियो बनेको बताउँदै उनले पछिल्लो समय पार्टीले बीपीका आदर्श भुलेका कारण समस्या सिर्जना भएको बताए। नेपाली कांग्रेसनिकट वीपी विचार समाज क्षेत्र नम्बर एकको आयोजनामा तनहुँको डुम्रेमा आयोजित प्रशिक्षण कार्यक्रममा उनले वीपीको आदर्शका कारण देशमा आएको प्रजातन्त्र फेरि पनि कमजोर भएको दाबी गरे। गुरुङले पार्टीमा पैसा हुनेहरुका कुरा सुनिने गरेको बताए। महाधिवेशन प्रतिनिधिहरु पनि पैसाले छानिन्छन्, उनले भने,कांग्रेसीहरु पैसाको पछि हिड्नु वीपीको सिद्धान्तविपरित हो। वीपीले विचारका भरमा बललाई पराजित गरेको प्रसंग उल्लेख गर्दै उनले आफुहरु पनि विचारको राजनीतिलाई पार्टीमा पुनः प्रवेश गराउने अभियानमा देश दौडाहामा रहेको बताए। कार्यक्रममा कांग्रेस नेता गोविन्दराज जोशीले वर्तमान नेतृत्वले स्वार्थका लागि सिद्धान्त र आदर्श त्याग गरेको आरोप लगाए। पार्टीमा बिना पैसा केही नहुने अवस्था आएको छ, उनले भने,मन्त्री, सांसद वा पदाधिकारी बन्न पैसा खर्च गर्नु बिडम्बना हो। उनले वीपी समर्पणविरोधी भएपनि अहिले नेतृत्वले विभिन्न नाममा समर्पण गर्दै आएको दाबी गरे।"
राष्ट्रिय सहमति गरेर मात्र संविधान संशोधन गर्नुपर्छ: रायमाझी,"दाङ: नेकपा माओवादी केन्द्रका नेता टोपबहादुर रायमाझीले संविधान कार्यान्वयनको साटो सरकारले संशोधनलाई प्रमुख ठानेका कारण देशमा असहज परिस्थति सिर्जना भएको बताएका छन्। अाइतबार दाङमा अायोजित पत्रकार समेलनमा नेता रायमाझीले संविधान संशोधनभन्दा संविधान कार्यान्वयन महत्वपूर्ण विषय भएकाले सरकार त्यसतर्फ लाग्नुपर्ने बताएका हुन्। उनले पहिला राष्ट्रिय सहमति गरेर मात्र संविधान संशोधन गरिनुपर्ने बताए। पूर्वउपप्रधानमन्त्री रायमाझीले भने,'तराईको उर्वराभूमि, पहाडको पानी र हाम्रो आनीबानी मिलेकाले तराई र पहाडलाई छुट्याउन हुँदैन।' रासस"
प्रचण्ड र ओलीबीचको गोप्य वार्तामा के कुरा भयो ?,"काठमाडौंः प्रधानमन्त्री पुष्पकमल दाहाल प्रचण्ड र प्रमुख प्रतिपक्षी दलका नेता एवम् एमाले अध्यक्ष केपी शर्मा ओलीबीच गोप्यवार्ता भएको छ । गोप्य भनिएको वार्ता सरकारी निवास र नेताको निजी निवासमा नभएर राजधानीकै कै एक व्यापारीको घरमा भएको हो । स्रोतका अनुसार ओलीले व्यवस्थापिका संसद्मा दर्ता भएको संविधान संशोधन प्रस्ताव सम्बन्धी विधेयक पास हुनै नसक्ने अडान दोहोर्याएका छन् । संशोधन प्रस्ताव संविधान र राष्ट्रहित विपरित छ, ओलीको भनाइ उद्धृत गर्दै स्रोतले भन्यो, जबरजस्ती संशोधन प्रस्ताव टेबुल भए पनि त्यो पास हुन सक्दैन र यसमा सहमति हुने सम्भावना पनि छैन् । भेटमा प्रधानमन्त्री प्रचण्डले भने संविधान संशोधन प्रस्तावलाई पास गरेर अघि बढ्नुको विकल्प नभएकोमा जोड दिएका छन् । प्रचण्डले मधेसी मोर्चालाई आफूले मनाइसकेको र एमाले सहमतिमा आए सहजै राजनीतिक संकटको निकास निस्कने बताएका थिए । जवाफमा ओलीले भने संशोधन प्रस्ताव नै असंवैधानिक भएको आरोप लगाएपछि वार्ता बिना निष्कर्षमा टुंगिएको हो । यता प्रधानमन्त्री निकट स्रोतले भने वार्ता सकारात्मक ढंगले अघि बढेको बताएको छ । यद्यपी आजको वार्ताबाट ठोस निर्णय भने हुन नसकेको स्रोतको दाबी छ । वार्तामा प्रधानमन्त्री लचक भएर प्रस्तुत भए पनि ओलीले भने आफ्नो अडानबाट कुनै पनि हालतमा पछि नहट्ने बताएका छन् । ओलीको यही अडानले महत्वपूर्ण भनिएको गोप्यवार्ता निष्कर्ष बिहिन बनेको हो । ओलीले आइतबार नै एक अपील सार्वजनिक गर्दै संशोधन प्रस्तावले देशलाई किस्ताकिस्तामा विभाजन गर्न लागेको भन्दै त्यो कुनै पनि हालतमा स्वीकार्य नहुने बताइसकेका छन् । प्रचण्ड नेतृत्वको सरकारले संसद सचिवालयमा मंसिर १४ गते संविधान संशोधन प्रस्ताव दर्ता गरेपछि एमालेलगायत विपक्षी दलहरुले मंसिर १५ देखि संसद बैठक अबरुद्ध गर्दै आएका छन्। संसद् अवरुद्ध हुँदा राजनीतिक संकट गहिरिदै गएको छ ।"
सर्वहारा सम्पत्ति विवरण बुझाउने प्रचण्डको राजशी शैली (एपी वान भिडियो रिपोर्ट ),"काठमाडौंः नेकपा माओवादी केन्द्रका अध्यक्षसमेत रहेका प्रधानमन्त्री पुष्पकमल दाहाल प्रचण्ड यतिबेला आफैले सार्वजनिक गरेको सम्पति विवरणका कारण बहस र विवादको केन्द्रमा छन्। सर्वहाराको राजनीतिक सिद्धान्त अनुसार बनेको पार्टीका प्रमुख भएपनि राजशी जीवनशैलीमा देखिने प्रधानमन्त्री प्रचण्डको सम्पति विवरण भने सर्वहाराकै जस्तो देखिएपछि सम्पत्ति विवरणमाथि धेरैले आशंका व्यक्त गरेका छन्। सम्पति विवरणमाथि चौतर्फी प्रश्न उठेपछि पटकपटक स्पष्टिकरण दिइसकेका प्रधानमन्त्री प्रचण्डले देखाइएको सम्पतिपनि व्यक्तिगत नभएको दावी समेत गरिसकेका छन्। मन्त्रिपरिषदले बनाएको नियमावली विपरित प्रधानमन्त्री बनेको ४ महिना वित्दासम्म सम्पति विवरण सार्वजनिक गर्न ढिलाइ गरेर विवादमा तानिएका प्रधानमन्त्री प्रचण्डलाई सम्पति विवरण सार्वजनिक भइसकेपछि उठेका प्रश्नहरुको जवाफ दिन हम्मेहम्मे परेको देखिन्छ। मन्त्रिपरिषद तथा प्रधानमन्त्रीको कार्यालयले सार्वजनिक गरेको विवरणमा प्रधानमन्त्रीको व्यक्तिगत सम्पतिको रुपमा चितवनमा एक कट्ठा जमिन र तीन तोला सुनमात्र रहेको देखिन्छ। अख्तियार दुरुपयोग अनुसन्धान आयोगका पूर्व प्रमुख सूर्यनाथ उपाध्याय यो विवरण भ्रम छर्ने खालको भएको टिप्पणी गरे। प्रधानमन्त्री भएको र नभएकै समयमा पनि प्रचण्डको जीवनशैली देखेकाहरुले उनको नाममा देखाइएको व्यक्तिगत विवरणलाई अविश्वसनीय ठान्छन्। संविधानविद् विपिन अधिकारीको विचारमा मुलुकको तेस्रो ठूलो दलको अध्यक्ष, व्यवस्थापिका संसदको सदस्य तथा प्रधानमन्त्री जस्तो पदमा आसिन व्यक्तिको कुनै पनि बैंक खाता नदेखाइनु, प्रधानमन्त्री हुनु पूर्व बसिरहेको बासस्थानको वारेमा कुनै पनि विषय उल्लेख नै नहुनु र तलव सुविधासमेत कुनै विवरण नदेखाइएका कारण प्रधानमन्त्रीबाट सम्पत्ति विवरण सार्वजनिक गर्ने प्रक्रियाकै अवमुल्यन भएको छ। आर्थिक अनियमितता रोक्न र पारदर्शितालाई प्रवद्र्धन गर्ने उद्देश्यले सिंहदरवारभित्रका कुनै पनि सरकारी सेवामा कार्यरत कर्मचारी, व्यवस्थापिका संसदका सदस्य तथा मन्त्रिपरिषदका सदस्यहरुले अनिवार्यरुपमा एभरेष्ट बैंकमा खाता खोल्नुपर्ने र सोही खातामार्फतमात्र तलव सुुविधा बुझ्ने व्यवस्था मन्त्रिपरिषदले गरेको छ। तर, विडम्वना कार्यपालिका प्रमुख प्रधानमन्त्री स्वयंले यो नियम उल्लङ्खन गरिरहेका छन्। सुन्दाअचम्म लाग्ला, बैंक खातामा जानु पर्ने प्रधानमन्त्री प्रचण्डको तलव उनका सचिवालयका एक सदस्यले बुझ्ने गरेका छन्। प्रधानमन्त्री जस्तो व्यक्तिले नै आर्थिक प्रणालीलाई वेवास्ता गर्दा भ्रष्टाचारलाई हौसला मिलेको बताउँछन् अख्तियारका पूर्व प्रमुख सूर्यनाथ उपाध्याय। सार्वजनिक पद धारण गरेका व्यक्तिले आफुले भोगचलन गरेको सम्पतिको सम्पूर्ण स्रोत समेत सार्वजनिक गर्नु पर्ने कानूनी ब्यवस्था छ। प्रचण्डले प्रधानमन्त्री हुनुअघिको वासस्थान, भ्रमण तथा अन्य खर्चको समेत विवरण सार्वजनिक गर्नु पर्ने बताउँछन्, संविधानविद् अधिकारी। आलोचकहरु भन्छन्,माओवादीहरु जनताको जीवनस्तर उकास्ने कसमखाएर युद्ध लडेका थिए तर शान्ति प्रक्रियामा आएर सत्तामा पुगेपछि भने जनताको नभएर माओवादी नेताहरुको मात्रै जीवनस्तर उकासिएको छ। पछिल्लो पटक सार्वजनिक प्रधानमन्त्रीको सम्पति विवरणले यो आलोचनालाई थप बल दिएको छ। सुशासनको दुहाइदिने नेताहरुले आफै प्रधानमन्त्री बन्दा भने न्युनतम आर्थिक प्रणालीको पनि वेवास्था गर्नुले नेताहरुको भनाइ र गराइको अन्तर स्पष्ट पारेको छ। यसले उनीहरुले प्रवद्र्धन गर्न खोजेको शासन प्रणालीमाथि नै प्रश्न चिन्ह उठेको छ। भिडियो रिपोर्ट हेर्नुस्:"
संशोधन प्रस्ताव संसदमा टेबुल हुन दिन्नाैं: पोखरेल,"काठमाडौं: नेकपा एमालेका महासचिव ईश्वर पोखरेलले संसद्मा दर्ता भएको संविधान संशोधन विधेयक संविधान विपरीत भएको जनाउँदै त्यसलाई संसद्मा छलफल गर्न नसकिने बताएका छन्। प्रेस चौतारी नेपाल काठमाडौँले पुस २२ गतेको एमालेको जनप्रदर्शनको सन्दर्भमा अाइतबार गरेको कार्यक्रममा उनले संविधान संशोधनको प्रस्ताव सामाजिक सद्भावमा खलल पार्ने, जनभावना विपरीत र असंवैधानिक भएको बताएका हुन्। पोखरेलले भने,'संविधान संशोधन प्रस्ताव संसद्मा पेस भएर टेबल गर्ने प्रयास भइरहेको छ, त्यो हुन सक्दैन, हामी त्यो हुन दिँदैनौँ, किनकि त्यसको आवश्यकता र औचित्य छैन।' पोखरेलले संविधान संशोधनका विषयमा एमालेसहित ९ दलले संसद् चल्न नदिए पनि निर्वाचन गर्ने विषयमा भने एमालेले सहयोगी भूमिका निर्वाह गर्ने बताए। उनले सभामुखले राजनीतिक दलहरुलाई असहमतिका विषय र प्रक्रियामा सहमति गर्न गराएको ध्यानाकर्षणलाई आफूहरुले सकारात्मक रुपमा लिएको र सोहीअनुरुप दलहरुले प्रक्रियामा सहमति खोज्नुपर्नेमा जोड दिए। एमालेले पुस २२ गते काठमाडौँको भृकुटीमण्डपमा जनप्रदर्शन गर्ने तयारी भएको छ । विभिन्न ३३ स्थानबाट पदयात्रा निकाल्ने बताइएको छ । रासस"
