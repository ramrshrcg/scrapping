शीर्षक,विवरण
महाअभियोगको रन्को,"वात्सायनको कालजयीमध्येको एक कार्टुन नेपालको अंशबन्डामा आधारित र जवाफदेही शून्य राजनीतिमाथिको व्यंग्यका रूपमा आयो, करिब ४५ महिनाअघि । आज अख्तियार प्रमुख लोकमानसिंह कार्कीविरुद्ध संसद्मा महाभियोग प्रस्ताव दर्ता भइसकेको अवस्थामा त्यो फेरि जीवन्त चित्रका रूपमा जनमानसमा घुमिरहेको छ । ठूलो टेबुलमा कार्कीलाई शपथ दिलाउँदै देखिन्छन्, राष्ट्रपति रामवरण यादव र त्यो टेबुललाई आफ्नो हात र टाउकाको बलमा थामिरहेका छन्, यो मुलुकमा प्रजातन्त्र तथा राजनीतिक स्थायित्वका चार खम्बाहरू सुशील कोइराला, पुष्पकमल दाहाल, झलनाथ खनाल र विजय गच्छेदारले । यो चार हस्तीले कार्कीलाई अख्तियार प्रमुखका रूपमा सिफारिस गरेका थिए र प्रधानन्यायाधीश र प्रधानमन्त्री दुवै पद सम्हालेका खिलराज रेग्मीले त्यो सिफारिस कार्यान्वयन गर्ने निर्णय गरेपछि राष्ट्रपतिले शपथ दिलाएका थिए । त्यो कार्टुनमा 'लोकलाज' को वास्ता नगरी चारै नेताहरूले आफूले लगाएको 'पाइन्ट' खस्दा पनि राष्ट्रपति र कार्कीको टेबुल थामिरहे । यथार्थ र बाध्यताको अनुपम अभिव्यक्ति थियो त्यो । लोकमानको नियुक्तिको विरोध भयो केही हदसम्म, तर अरू कुनै नेतालाई जिम्मेवार या उत्तरदायी वहन गर्न कुनै आन्दोलन भएन । अब संसद्मा महाभियोगबारे बहस र मतदान हुनेछ । सामाजिक सञ्जाल, सडक, सदन, सञ्चार, एनजीओ, नागरिक समाज यी विषयमा उद्वेलित र आन्दोलित छन्, महाभियोग पारित गर्न दबाब दिँदैछन् अधिकांशले । तर प्रस्तावलाई समग्र परिस्थिति तथा परिवेश अनि नियुक्तिका विविध पाटाबाट विश्लेषण गरी उचित निष्कर्ष निक्लेन भने अहिलेको 'आन्दोलन' हात्ती आयो हात्ती आयो फुस्स' सावित हुनेछ । महाभियोग एउटा राष्ट्र र संसद्को जीवनमा आउने दुर्लभ घटना हुन्, तर त्यो केवल कर्मकाण्डका रूपमा सम्पन्न भएमा त्यसले पटके प्रवृत्ति जन्माउनेछ मुलुकमा । संवैधानिक पदमा नियुक्ति राजनीतिक नियुक्तिसरह सस्तिनेछन् । सत्ता फेरिनेबित्तिकै फेरिने प्रवृत्ति बढ्नेछ । त्यसैले के कार्कीविरुद्ध महाभियोग प्रस्ताव ल्याउने एमाले र माओवादी नेतृत्वले उनलाई नियुक्तिको लागि सिफारिस गरेकोमा सदनमार्फत मुलुकसमक्ष क्षमायाचना गर्नु नपर्ला ? कांग्रेस र मधेसी जनाधिकार फोरम (लोकतान्त्रिक) ले पनि त्यसबारे स्पष्ट धारणा राख्नुपर्नेछ । महाभियोगको सन्दर्भमा ३४ प्रवृत्तिहरू सार्वजनिक जानकारीमा आइसकेका छन् । कार्की नेतृत्वको अख्तियारले प्रतिशोधात्मक रबैया देखायो र कार्यकारी अधिकार अनधिकृत तरिकाले उपभोग गर्यो । तर अर्को पक्ष के पनि हो भने मुख्य राजनीतिक दलका नेतृत्वले खुला भ्रष्टाचार गरेर र केही विदेशी दाताबाट अपारदर्शी रूपमा आर्थिक सहयोग लिँदै आएका नागरिक समाज र एनजीओ पनि अख्तियारको छानबिनमा पर्ने खतरा त्यत्तिकै बढ्यो । सर्वोच्च न्यायपालिकामा खासगरी राजनीतिक दल र एनजीओको प्रभाव न्यायाधीश नियुक्तिमार्फत बढ्न जाँदा अख्तियार एक्लियो र त्यसबेला संसद्मा महाभियोग ल्याइयो । यो तीतो यथार्थ हो । तर पनि यसलाई महत्त्वपूर्ण प्रजातान्त्रिक शैलीमा तार्किक निष्कर्षमा पुर्याउन दलीय नेतृत्वको माफीले ठूलो सहयोग पुर्याउनेछ ।"
एनबीको ३२ प्रतिशत बोनस सेयर योजना,काठमाडौः नेपाल बंङ्गलादेश बैंकले ३२ प्रतिशतका दरले बोनस शेयर जारी गर्ने भएको छ । बैंकको सोमबार सम्पन्न २२ औं वार्षिक साधारणसभाले आर्थिक वर्ष २०७२२०७३ को मुनाफाबाट चुक्त पुँजीको ३२ प्रतिशतबोनस सेयर र १६८ प्रतिशतका दरले नगद लाभांश वितरण गर्ने प्रस्ताव पारित गरेको हो । बोनस सेयर वितरणपश्चात नेपाल राष्ट्र बैंकले १० बराबर ८ को अनुपातमा हकप्रद सेयर जारी गर्ने प्रस्ताव पारित गरेको छ । साथै सभाले अधिकृत पुँजीलाई १० अर्व पुयाउने छ । हकप्रद सेयर जारी भइसकेपछि जारी सेयर पुँजी सात अर्ब २२ करोड ११ लाख ६५ हजार हुने बैंकले जनाएको छ । साथै कार्यक्रम परिसरमा बैंकको सहकार्यमा नेपाल मधुमेह समाजद्धारा निःशुल्क स्वस्थ्य परिक्षण शिविरको पनि आयोजना गरिएको थियो ।
