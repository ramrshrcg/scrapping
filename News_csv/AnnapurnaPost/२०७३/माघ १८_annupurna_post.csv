शीर्षक,विवरण
स्थानीय निर्वाचन,"सरकारद्वारा गठित स्थानीय निकाय पुनर्संरचना आयोगले प्रतिवेदन सुम्पेपछि त्यो विषयमा व्यापक समझदारी बन्नुको साटो गाउँगाउँमा मत र मन विभाजन देखा परेका छन् । हिंसाका छिटफुट घटनासँगै प्रायः सबै ठूला दलका ठूला नेताहरू जनताको आक्रोशको निशाना बनेका छन् र प्रतिवेदनमा के छ भन्नुभन्दा पनि त्यसलाई जसरी तयार गरियो र विनाबहस त्यसमा केवल पार्टीका नेताहरूको टिप्पणी मात्र आयो, त्यो स्वीकार्य शैली हैन । आयोग प्रमुख दक्ष प्रशासक हुन सक्छन्, तर केवल १० हजार (सम्भवतः ठूला दलहरूका नेता र कार्यकर्ता) सँग अन्तरक्रिया गरेका आधारमा ल्याइएको प्रतिवेदनले आम भावना र चाहनालाई प्रतिनिधित्व गरेको मान्न सकिन्न । सात सयभन्दा केही बढी स्थानीय निकायबारे र हरेक घरपरिवारलाई प्रभावित गर्ने प्रतिवेदन तयार गर्दा प्रति स्थानीय निकाय सरदर १३ जना व्यक्तिसँग अन्तरक्रिया गर्नुलाई कुनै पनि हिसाबले जायज स्याम्पल' मान्न सकिन्न । प्रतिवेदनकै स्वीकार्यलाई लिएर दलहरूबीच विवाद चलिरहेको बेला प्रधानमन्त्री तथा माओवादी नेता पुष्पकमल दाहालले समयमा स्थानीय निकायसहित प्रान्तीय र संघीय संसद्को निर्वाचन (७ माघ २०७४ सम्म) नभए संघीयता, गणतन्त्र र धर्म निरपेक्षता गुम्ने र ०१७ सालभन्दा बढी भयावह स्थिति आउने उद्घोष गरेका छन् । अर्कोतिर स्थानीय निकाय पुनर्संरचना आयोग प्रतिवेदनलाई पुनर्विचारको लागि आयोगमा फिर्ता पठाउने निर्णय पनि उनले गरेका छन् । पक्कै पनि आयोगको अपर्याप्त गृहकार्य र हतारको प्रतिवेदनलाई लागू गर्नु हुँदैन । तर के सत्ता गठबन्धन र मुख्य प्रतिपक्षी दल अहिले पनि तीन तहकै निर्वाचन हुन सक्छ, माघ ७ सम्म भन्ने विश्वास गर्दछ ? वास्तवमा स्थानीय निकायको निर्वाचन भएमा संघीयताको राजनीतिक मुद्दा ओझेलमा पर्छ भन्ने निष्कर्षका साथ माओवादी र मधेसी मोर्चाले त्यसलाई विगत १० वर्षको उनीहरूको शासनकालमा हुन दिएनन्, पुरानै संरचनाअन्र्तगत । कांग्रेसले पनि त्यसमा खासै कुनै अग्रसरता देखाएनन् । अहिले पुरानै संरचनाअन्तर्गत स्थानीय निकायको निर्वाचन माग गर्ने कांग्रेसको नियतसमेत प्रश्नको घेरामा आएको छ । जे होस्, स्थानीय निर्वाचनप्रतिको प्रतिबद्धता अब दलहरूको देखाउने दाँत मात्र सावित भएको छ । तर क्रमशः उनीहरू जनताप्रतिको जिम्मेवारी या जवाफदेहिताको पासोमा जेलिँदै छन् । स्थानीय निकाय निर्वाचनको सञ्चालन या असफलता उनीहरूको राजनीतिक अस्तित्व तथा यो संविधानको स्वीकार्यको एउटा निर्णायक कसी हुनेछ ।"
व्यक्तिगत स्वार्थलाई तिलाञ्जलि दिँदा लोडसेडिङ अन्त्य : मन्त्री शर्मा,"काठमाडौं: ऊर्जामन्त्री जनार्दन शर्मा 'प्रभाकर'ले आफूले व्यक्तिगत स्वार्थलाई तिलाञ्जलि दिएर काम गर्दा उज्यालो नेपाल अभियान सफल हुन लागेको बताएका छन्। काठमाडौंको बौद्धमा आयोजित तामाङ समुदायको सोनाम ल्होछारको शुभकामना आदान प्रदान कार्यक्रममा बोल्दै उनले यस्तो बताएका हुन्। 'मैले मन्त्रीको सपथ लिँदै गर्दा जनताको विश्वासप्रति घात नगर्ने अठोट गरेँ, जनताको स्वार्थमा काम गर्ने प्रतिज्ञा गरेँ, फलस्वरुप लोडसेडिङमुक्त नेपाल बनाउने अभियान सफलताको दिशामा अघि बढाउन सकियो।' उनले भने, 'मैले व्यक्तिगत स्वार्थलाई केन्द्रमा राखेर काम गरेको भए प्राधिकरणभित्रको अनियमितता रोक्न सक्दैनथेँ, दिनको १८ घण्टा लोडसेडिङ कायमै रहन्थ्यो।' उनले प्राधिकरणमा सुशासन कायम गरेर विद्युत्को कालाबजारी रोक्न खोज्दा कतिपयले भाँजो हाल्न खोजेको बताए। उज्यालो नेपाल अभियान केवल बत्ती बाल्ने कार्यक्रम मात्र नभई राष्ट्रलाई समृद्ध बनाउने अभियान भएको उनको भनाइ छ। विद्युतीकरणको माध्यमबाट मात्र देशको औद्योगिकरण संभव हुने भन्दै मन्त्री शर्माले त्यसको लागि आम जनतालाई जलविद्युतमा सहभागी बनाउन लागिएको उल्लेख गरे। नेपालको पानी जनताको लगानी कार्यक्रम अन्तरगत जलविद्युत आयोजनाहरुको इक्विटिमा नै जनताले शेयर हाल्न पाउने व्यवस्था गरिएको उनले जानकारी दिए। अठोट र संकल्प गर्यो भने असम्भव जस्तो लाग्ने कुरा पनि सम्भव बनाउन सकिन्छ भन्ने कुरा आफुले पुष्टि गर्ने कोशिस गरेको उनले बताए। सोनाम ल्होछारको उपलक्षमा सवैलाई शुभकामना दिनुहुँदै मन्त्री शर्माले बौद्ध धर्म एउटा धर्म मात्र नभएर समानताको दर्शन भएको टिप्पणी गरे। सोनाम ल्होछार तामाङ संस्कृति मात्र नभएर नेपाली संस्कृति भएकोले यसको संरक्षणमा राज्य लागिपरेको उनको भनाइ थियो। मन्त्री शर्माले नयाँ संविधानमा यस्तो संस्कृतिको संरक्षणको लागि महत्वपूर्ण व्यवस्था गरिएको सन्दर्भ उल्लेख गरे।"
साउदीमा सात वर्ष जेल बसेर निर्दोष ठहरिएका ११ नेपाली बालुवाटारमा,"काठमाडौं : विगत सात वर्षदेखि साउदीको जेलमा परेर डेढ महिनाअघि नेपाल फर्किएका एघार नेपालीले मंगलबार दिउँसो प्रधानमन्त्री पुष्पकमल दाहाल प्रचण्ड' सँग प्रधानमन्त्री निवास बालुवाटारमा भेट गरेका छन् । सात वर्षअघि भारतीय नागरिकको हत्या अभियोगमा साउदी जेलमा परेका ११ नेपालीले प्रधानमन्त्री प्रचण्डसँग भेट गरी नेपाल ल्याउने प्रक्रियामा गरेको सहयोगका लागि धन्यवाद दिँदै सात वर्ष लामो जेल जीवनले पारिवारिक जीवन अस्तव्यस्त भएको भन्दै सरकारसँग सहयोगका लागि अनुरोध गरेका छन् । कामका लागि साउदी गएका उनीहरुमाथि भारतीय नागरिकको हत्या अभियोग लगाइएको थियो । करिब साढे पाँच वर्षपछि अदालतले निर्दोष सावित गरेपछि प्रधानमन्त्री कार्यालय र नेपाली दूतावासको सहयोगमा डेढ महिनाअघि उनीहरु नेपाल फर्किएका हुन् । प्रधानमन्त्रीसँगको भेटमा पीडित भीमप्रसाद चिमरियाले भने, हामी कामका लागि सात वर्षअघि साउदी गएका थियौं । भारतीय नागरिकको हत्या अभियोगमा हामीलाई जेलमा हालियो । अनुसन्धानका क्रममा हामीमाथि चर्को मानसिक र शारीरिक यातना दिइयो । पाँच वर्षपछि हामी निर्दोष सावित भयौं । दूतावासका कर्मचारीले बेलैमा पहल गरेको भए एक दुई महिनामै छुट्न सक्ने भए पनि त्यो पहल नभएको गुनासो समेत उनीहरुले गरेका छन्। दूतावासका कर्मचारीले पहल गरिदिएको भए हामी एक दुई महिनामै छुट्न सक्थ्यौं, पीडित युवाले भने, कर्मचारीको लापरवाहीका कारण बिनाकारण सात वर्ष जेल बस्नुपर्यो । जेलबाट छुटेपछि नेपाल ल्याउन प्रधानमन्त्री कार्यालयले गरेको सहयोगका लागि आभारी छौं ।' पीडित नेपालीले अब सरकारले परिवारको जीवन रक्षाका लागि भए पनि केही राहत उपलब्ध गराउने आशा गरेको बताएका छन्। जेलबाट छुटेका नेपालीसँगको भेटमा कुराकानी गर्दागर्दै प्रधानमन्त्री भावुक बने । तपाईहरुको कुरा सुन्दा निकै दुःख लाग्यो । विदेशमा यस्ता पीडा भोग्ने थुप्रै नेपालीहरु छन्,' प्रधानमन्त्री प्रचण्डले भने, मेरो नेतृत्वमा सरकार बनेपछि मैले विदेशमा रहेका नेपालीलाई के गर्न सकिन्छ भनेर आफ्नो ठाउँबाट प्रयास गरिरहेको छु ।' विदेशमा जेलमा रहेका नेपालीको तथ्याङ्क संकलन, सीड मनीको व्यवस्था, कम्पनी टाट पल्टिएर बेरोजगार भएका नेपालीको उद्दार, विदेशमा काम गर्ने नेपालीका लागि म्यादी जीवन बीमाजस्ता व्यवस्था भएको समेत प्रधानमन्त्रीले बताए । तपाईहरुलाई राहत उपलब्ध गराउन सरकार सकारात्मक छ, यसबारे म आवश्यक कुरा गर्छु,' प्रचण्डले भने, तपाईहरु निर्दोष भएका कारण साउदी सरकारसँग पनि कुटनीतिक पहल गरेर राहत उपलब्ध गराउने कोशिस हुनेछ ।' प्रधानमन्त्रीले कर्मचारीको लापरवाहीका कारण दुःख पाएको भए समीक्षा हुने आश्वासन समेत दिएका छन्। साउदीमा भएको मृत शरीर नेपाल ल्याउन र परिवारलाई राहतका लागि म सम्वेदनशील छु,' प्रधानमन्त्री प्रचण्डले भने । सन् २०१० फेब्रुअरीमा साउदीको जेद्दा बराइमान जेलमा परेका नवलपरासीका कृष्णबहादुर दमाई, रुपन्देहीका भक्तबहादुर दर्जी, रसुवाका सोम तामाङ, धादिङका रामबहादुर तामाङ, तनहुँका केशबहादुर नेपाली, भोजपुरका श्रीकुमार राई, ओखलढुङ्गाका बीरबहादुर बुढाथोकी, झापाका दिपेन शेर्मा, मोरङका चक्रबहादुर गुरुङ र मोरङका भीमप्रसाद चिमरियाले प्रधानमन्त्रीसँग भेट गरेका हुन् । भेटमा क्रममा पीडितहरुले साउदी जेलभित्रै मृत्यु भएका झापा मधुबनका उमेश श्रेष्ठको मृत शरीर नेपाल ल्याउने व्यवस्था गर्न र परिवारलाई राहतको व्यवस्था गर्न प्रधानमन्त्रीसँग आग्रह गरेका थिए ।"
प्रचण्डको दिमाग तात्दैमा धर्म निरपेक्षता किन ?,"काठमाडौं : सर्वपक्षीय नागरिक दबाब समूहका संयोजक मोहनचन्द्र अधिकारीले नेकपा (माओवादी केन्द्र) का अध्यक्ष एवं प्रधानमन्त्री पुष्पकमल दाहाल प्रचण्ड'को दिमाग तात्दैमा हिन्दु राष्ट्र नेपाललाई धर्म निरपेक्ष बनाउन नमिल्ने बताएका छन्। राष्ट्रिय एकता अभियानको दबाब समूहले मंगलबार राजधानीमा गरेको पत्रकार सम्मेलनमा अधिकारीले भने, प्रचण्डको दिमागमा आउने बित्तिकै धर्म निरपेक्षता लाद्न पुग्नुपर्ने कारण के ?' अधिकारीले प्रजातान्त्रिक मुलुक नेपालमा विगतदेखि अझैसम्म ९४ प्रतिशत ओमकार परिवार रहेकोले अन्य राष्ट्र कुनै मुस्लिम कुनै क्रिश्चियन आदि हुन मिले नेपाल किन विश्वको एकमात्र हिन्दु राष्ट्र हुन सक्दैन ? भनी प्रश्न गरेका थिए। विदेशीको इशारामा नेपालको राष्ट्रिय अखण्डता र हिन्दुत्वको अस्तित्वमा हस्तक्षेप भएको उनको भनाइ छ। हिन्दु भएका नाताले हामीले हिन्दुत्वको रक्षा गर्नु दायित्व हो', उनले भने, 'नेपालमा अन्ततः हिन्दुत्व बाहेक केही पनि टिक्न सक्दैन।' सिके राउतले अर्को राष्ट्र बनाउँछु भनिसके तर हामी यस्ता अनेक झमेलामा पर्न चाहेका छैनौं भन्दै उनले नेपालको नयाँ संविधानमा त्रुटी रहेको टिप्पणी गरे। सञ्चारकर्मीले राजतन्त्र जोडिएको हिन्दु राष्ट्रको माग हो ? भनी गरेको प्रश्नमा उनले भने, सर्वप्रथम देश जोगाउने कुरो हो, बेच्न लागिसके। देश हिन्दुत्व हुँदामात्र जोगिन्छ त्यसैले यो पहिलो माग हो। राजतन्त्र वा राजाको विषय जनताको कुरो हो।' कम्युनिष्ट मान्छे धर्म बोक्ने कुरा कसरी आयो भन्ने प्रश्नमा भने, जन्मजात म हिन्दु हुँ अनिमात्र कम्युनिष्ट।' अभियान अन्तर्गत समूहले राष्ट्र शान्ति विश्व कल्याणार्थ वैशाख १ गतेदेखि पूर्व मेचीदेखि पश्चिम महाकालीसम्म विशाल कलश रथयात्राको आयोजना गर्ने भएको छ। सम्मेलनमा समूहका महासचिव चक्रदेव जोशीले भने, साधुसन्तलगायत जनसाधारण समेत सहभागी हुने गरी हरिद्धार, जमुना, कृष्णकाबेरी, ब्रम्हपुत्र र नेपालका सबै नदीनालाको जल संकलन गरी पशुपतिनाथमा जलाभिषेक गरी रुद्राभिषेक समेत गर्ने कार्यक्रम छ।'"
कांग्रेसमा फेरि वरिष्ठता विवाद,"काठमाडौः वरिष्ठताका आधारमा केन्द्रीय कार्यसम्पादन समिति गठन गर्ने मापदण्ड बनाएपछि कांग्रेस केन्द्रीय समितिमा फेरि वरिष्ठता विवाद बल्झिएको छ । नेताहरूबीच कार्यसम्पादन समितिमा मनोनीत हुने २२ सदस्यमा केन्द्रीय कार्यसमितिको मर्यादाक्रममा १ देखि २२ सम्म रहेकालाई मनोनीत गर्ने सहमति भएपछि विवाद बल्झेको हो । दुई साताअघि कांग्रेस सभापति शेरबहादुर देउवा र नेता रामचन्द्र पौडेलबीच वरिष्ठताका आधारमा केन्द्रीय समितिको मर्यादाक्रममा रहेका १ देखि २२ जनालाई कार्यसम्पादन समितिमा मनोनीत गर्ने सहमति भएको थियो । तर त्यसअनुसार मनोनयन गर्दा समितिका केही प्रभावशाली सदस्य कार्यसम्पादन समितिमा नपर्ने र केही निष्क्रिय नेतासमेत समिति सदस्य मनोनयन हुने भएपछि देउवापौडेल सहमतिमा पुनर्विचार गरिन लागेको हो । पार्टीको कार्यवाहक सभापति र उपसभापति भैसकेका वरिष्ठ नेता गोपालमान श्रेष्ठले १३ औं महाधिवेशनपछि आफ्नो मर्यादाक्रम पूर्वमहामन्त्रीभन्दा पनि तल राखेकोमा असहमति जनाउँदै केन्द्रीय कार्यसमितिको निर्णयमा हस्ताक्षर गरेका छैनन् । नेताहरूबीच वरिष्ठता विवाद चर्केपछि सभापति देउवाले विवाद सुल्झाउन तीन सदस्यीय समिति गठन गरेका छन् । केन्द्रीय सदस्य ज्ञानेन्द्रबहादुर कार्कीको संयोजकत्वमा गठित समितिमा आनन्दप्रसाद ढुंगाना र फरमुल्ला मन्सुर सदस्य छन् । समितिले छिट्टै केन्द्रीय सदस्यको मर्यादाक्रम विवाद समाधान गर्न प्रतिवेदन सभापतिलाई बुझाउने भएको छ । हामीले विगतका परम्परा र मान्यताका आधारमा केन्द्रीय कार्यसमितिमा रहेको वरिष्ठताक्रमको विवाद सुल्झाउन काम थालेका छौं', समिति संयोजक कार्कीले अन्नपूर्णसँग भने, एकदुई दिनमै छलफल गरेर अघि बढ्छौं ।' स्रोतका अनुसार समितिले तत्कालीन कांग्रेस प्रजातान्त्रिकको कार्यवाहक सभापति र पार्टी एकीकरण भएपछि पनि मर्यादाक्रममा पहिलो नम्बरको उपसभापति भएकाले श्रेष्ठलाई सदस्यमध्ये वरिष्ठताक्रमको पहिलो नम्बरमा राख्ने तयारी गरेको छ । त्यसपछि प्रकाशमान सिंह र विमलेन्द्र निधिलाई राख्ने तयारी छ । यसअघि वरिष्ठताक्रमको पहिलो नम्बरमा प्रकाशमान, दोस्रोमा कृष्णप्रसाद सिटौला र तेस्रोमा गोपालमान थिए भने निधि त्यसभन्दा पछाडि थिए । कार्यसम्पादन समितिमा मनोनीत हुने २२ सदस्यमा केन्द्रीय कार्यसमितिको मर्यादाक्रममा १ देखि २२ सम्म रहेकालाई मनोनीत गर्ने सहमति भएपछि विवाद बल्झेको हो । केन्द्रीय समितिपछि पार्टीको सबैभन्दा शक्तिशाली कार्यसम्पादन समितिमा वरिष्ठताक्रमका आधारमा सदस्य मनोनयन गरिने भएपछि नेताबीच विवाद बढेको हो । केन्द्रीय कार्यसमितिको वरिष्ठताक्रमलाई आधार मान्दा १ देखि २२ भित्र रहेर पनि पार्टीमा त्यति धेरै सक्रिय नहुने नरहरि आचार्य, प्रदीप गिरी पनि कार्यसम्पादन समितिमा पर्छन् । तर उनीहरू दुवैले समितिमा बस्न अनिच्छा देखाएकाले मर्यादाक्रमको २२ नम्बरभन्दा पछाडिबाट पनि सदस्य मनोनीत गरिने भएको छ । केन्द्रीय समितिमा वरिष्ठताक्रमको १, २ र ३ नम्बरमा क्रमशः प्रकाशमान, सिटौला र गोपालमान छन् । त्यसपछि क्रमशः निधि, कुलबहादुर गुरुङ, खुमबहादुर खड्का, चित्रालेखा यादव, पूर्णबहादुर खड्का, रामशरण महत, अर्जुननरसिंह केसी, बलहादुर केसी, महेश आचार्य, नरहरि आचार्य, प्रदीप गिरी, बालकृष्ण खाँड, ज्ञानेन्द्रबहादुर कार्की, रमेश रिजाल, नारायण खड्का, मीनेन्द्र रिजाल, प्रकाशशरण महत, फरमुल्ला मन्सुर र मानबहादुर विश्वकर्मा मात्रै कार्यसम्पादन समितिको सदस्य बन्छन् । तर नरहरि, प्रदीप गिरीलगायत केहीलाई कार्यसम्पादन समितिमा नराख्ने, मर्यादाक्रम मिलाउने र केही सक्रिय युवा नेतालाई समितिमा ल्याउने गरी गृहकार्य थालिएको छ । केन्द्रीय समितिको वरिष्ठतामा २२ नम्बरभित्र नपरेका आनन्दप्रसाद ढुंगाना, सुजाता कोइराला, दिलेन्द्रप्रसाद बडु, शेखर कोइराला, एनपी साउद र रमेश लेखकलाई कार्यसम्पादन समितिमा सदस्य बनाउने गरी कसरत भैरहेको दाबी स्रोतले गरेको छ । यी २२ जनाबाटै उपसभापति, महामन्त्री र सहमहामन्त्री मनोनीत हुने सम्भावना भएकाले पछि फेरि कार्यसम्पादन समितिमा केही सदस्य मनोनयन गर्न सकिन्छ । सभापति देउवाले मर्यादाक्रमको विवाद सुल्झिएलगत्तै केन्द्रीय विभाग र कार्यसम्पादन समिति गठन गर्ने बताएका छन् । कांग्रेस विधानमा पार्टीका पदाधिकारी पदेन सदस्य हुने गरी केन्द्रीय सदस्यबाट २२ जना मनोनीत गरी कार्यसम्पादन समिति गठन गर्ने प्रावधान छ ।"
निर्वाचनको मिति घोषणा नभएर सकारको विकल्प खोज्नुपर्छ : ज्ञवाली,"हेटौँडा : एमाले सचिव प्रदीप ज्ञावलीले प्रधानमन्त्री पुष्पकमल दाहाल प्रचण्ड को दोहोरो चरित्रका कारण संविधान कार्यान्वयन संकटमा परेको बताएका छन्। प्रेस चौतारी नेपाल मकवानपुरले मंगलबार हेटौँडामा गरेको पत्रकार भेटघाटमा बोल्दै ज्ञवालीले संविधान कार्यान्वयनको लागि प्रधानमन्त्रीले तीनै तहको निर्वाचन मिति घोषणा गर्नुपर्ने माग गरे । ज्ञवालीले सरकारले तत्काल निर्वाचनको मिति घोषणा नगरे सरकारको विकल्प खोज्ने चेतावनी समेत दिएका छन् । छोटो समय भएकाले प्रधानमन्त्रीले तत्काल निर्वाचनको मिति घोषणा गर्नुपर्छ, उनले भने, अब पनि ढिलाई गरे एमाले देशलाई निर्वाचनतर्फ लैजान अन्य विकल्प खोज्न बाध्य हुनेछ । नेता ज्ञवालीले निर्वाचका लागि चाहिने नौ वटा कानुनमध्ये छ वटा टुंगो नलागेको भन्दै छोटो बाटोबाट कानुन निर्माण गर्नुपर्नेमा जोड दिए । छोटो बाटोबाट कानुन निर्माण गरी सरकारले राज्य पुर्नसंरचना आयोगको प्रतिवेदन कार्यान्वयन गर्नुपर्छ, ज्ञवालीले भने । प्रचण्ड नेतृत्वको सरकारले संविधान संसोधनको नाममा विदेशी शक्ति रिझाउने काम मात्र गरेको उनको आरोप छ । पत्रकार सम्मेलनमा एमाले केन्द्रीय सदस्य विरोध खतिवडा, जिल्ला अध्यक्ष मुनु सिग्देललगायत नेताको उपस्थिती रहेको थियो ।"
राष्ट्रवादका नाममा एमालेले दक्षिणपन्थी हावा चलायो : प्रधानमन्त्री,"काठमाडौं : प्रधानमन्त्री एवम् माओवादी केन्द्रका अध्यक्ष पुष्पकमल दाहाल प्रचण्ड ले देशमा राष्ट्रवादका नाममा दक्षिणपन्थी हावा चल्न खोजेको बताएका छन्। माओवादी निकट युवा संगठन योङ्ग कम्युनिष्ट लीग, नेपाल (वाइसिएल) को एकता भेलालाई सम्बोधन गर्दै प्रचण्डले एमालेतर्फ लक्षित गर्दै देशमा दक्षिणपन्थी हावा चल्न थालेको बताएका हुन्। हामी हिमाड, पहाड र तराईबीच भावनात्मक एकता पैदा गरेर राष्ट्रिय एकता हासिल गर्ने प्रयासमा छौं । तर, एकथरी शक्ति राष्ट्रवादको नाममा दक्षिणपन्थी हावा चलाउन खोज्दैछन्, प्रधानमन्त्री प्रचण्डले भने, अन्धराष्ट्रवादको वकालत गरेर, सामन्ती तत्वसँग साँठगाँठ गरेर गणतन्त्र उल्टाउने, संघीयता लागु हुनै नदिने, धर्मनिरपेक्षता खारेज गराउने प्रपञ्चमा छन् । एकता भेलामा प्रचण्डले भने, युवाको नेतृत्व र सहभागितामा देशमा निकै ठुलो युद्ध चल्यो । जनयुद्धले देशमा गणतन्त्र, धर्मनिरेपक्षता, संघीयता, समावेशी शासन प्रणाली, सामाजिक न्यायजस्ता ठूला राजनीतिक मुद्दाहरु जन्मायो । जनयुद्धले जन्माएका मुद्दाहरु उल्टाउन प्रतिगामी सोंच र मनोविज्ञान भएका शक्ति लागिपरेको आरोप समेत प्रधानमन्त्रीले लगाएका छन्। जनयुद्धद्वारा स्थापित राजनीतिक अधिकार जोगाउन युवाले नयाँ संकल्प गर्नुपर्ने उनको भनाइ छ । प्रचण्डले भने, हामीले नयाँ संकल्प गर्नुछ, जनयुद्धले स्थापित गरेका मुद्दाको रक्षा गर्नुछ, त्यसका लागि युवाले नयाँ संकल्प गर्नुहोस्, फेरि एकपटक व्यक्तिगत स्वार्थको घेरा तोड्नुहोस् । भेलामा माओवादी केन्द्रका नेता मणि थापा, रामचन्द्र शर्मा विज्ञानलगायतका वक्ताले युवाको दबाबले मात्रै परिवर्तनका मुद्दाहरुको रक्षा गर्न सकिने बताए । प्रधानमन्त्री प्रचण्ड भेलामा उपस्थित हुँदै गर्दा केही युवाले विरोधमा नाराबाजी समेत गरेका थिए । नाराबाजी गर्ने युवालाई प्रहरीले नियन्त्रणमा लिएको थियो । विभिन्न १० माओवादी घटकको एकतापछि मंगलबार माओवादी निकट युवा संगठनको भेला आयोजना भएको हो । एकता भेलाको बैठकले नयाँ नेतृत्व चयन गर्ने छ ।"
तत्काल राजदूत नियुक्त गर्न सरकारलाई निर्देशन,"काठमाडौं : व्यवस्थापिका संसद्को अन्तराष्ट्रिय तथा श्रम समितिले विभिन्न १३ मुलुकमा तत्काल राजदूत नियुक्त गर्न सरकारलाई निर्देशन दिएको छ। मंगलबार संसद् सचिवालय सिंहदरबारमा बसेको समितिको बैठकले राजदूत सँगै अवैतनिक वाणिज्यदूत नभएका देशमा नियुक्ति प्रक्रिया अगाडि निर्देशन दिएको हो । समितिको बैठकमा बोल्दै परराष्ट्रमन्त्री महतले सक्दो चाँडो राजदूत नियुक्तिका लागि सिफारिस हुने आश्वासन दिएका छन्। सरकार राजदूत नियुक्तिको तयारीमा छ, मन्त्री महतले भने, जुनसुकै समयमा राजदूत नियुक्तिको सिफारिस हुनसक्छ । महतले राजदूत नियुक्तिमा भएको ढिलाइमा आफू पनि जिम्मेवार रहेको भने स्वीकार गरेका छन्। नेपालसँग चीन रिसायो भन्नु गलत परराष्ट्र मन्त्री महतले छिमेकी भारत र चीन दुवैसँग सन्तुलित सम्बन्ध रहेको प्रष्ट पारेका छन् । हामी चीन र भारत कसैसँग पनि परस्त छैनौँ, हामी नेपाल परस्तमात्र छौँ, मन्त्री महतले भने, हामीले चीनसँगको सम्बन्धलाई राम्रो बनाउन चाहेका छौँ, नेपालसँग चीन रिसायो भन्ने कुरा गलत हो । बैठकमा राजदूत नियुक्तिमा ढिलाई भएको भन्दै सांसद चुडामणि जंगली, बलबहादुर केसी, श्याम श्रेष्ठले प्रश्न गरेका थिए ।"
विवाद टुंग्याउन संयन्त्र,"काठमाडौः प्रधानन्यायाधीश सुशीला कार्की र बार एसोसिएसनका पदाधिकारीबीच उच्च अदालतका न्यायाधीश नियुक्तिलगायत विषयमा देखिएका समस्या समाधान गर्न उच्चस्तरीय समिति बनाउने सहमति भएको छ । न्यायाधीश नियुक्ति समावेशी र समानुपातिक नभएको, कानुन व्यवसायीको छाता संस्थालाई निषेध गरेकोलगायत प्रश्न उठाउँदै आन्दोलित बार पदाधिकारी र प्रधानन्यायाधीश कार्कीबीच सोमबार भएको वार्ताले बार र बेन्चको संलग्नतामा उच्चस्तरीय समिति बनाई विवाद टुंग्याउने सहमति गरेको हो । प्रधानन्यायाधीश कार्की र बार पदाधिकारीबीच सर्वोच्च अदालतमा करिब साढे दुई घन्टा वार्ता भएको थियो । संयन्त्र गठन भई माग सम्बोधनमा प्रगति नभएसम्म बारले आन्दोलन भने जारी राख्ने भएको छ । नेपाल बार एसोसिएसनको शनिबार बसेको बैठकले प्रधानन्यायाधीशविरुद्ध आन्दोलन घोषणा गरेको थियो । वार्तामा हामीले पेस गरेका बाह्रबुँदे एजेन्डामा प्रधानन्यायाधीश सकारात्मक देखिनुभयो । बार र बेन्चका तर्फबाट विवाद समाधानका लागि उच्चस्तरीय संयन्त्र बनाउने कुरा भएको छ', बार उपाध्यक्ष मोतीराज गौतमले अन्नपूर्णसँग भने, न्यायाधीश सिफारिसलगायत माग कार्यान्वयन गर्न संयन्त्रमा छलफल भएर सकारात्मक कुरा आएमात्र आन्दोलन फिर्ता गर्छौ । अहिले आन्दोलन रोकिएको छैन ।' उनले मंगलबार नै संयन्त्र गठन गरेर छलफल गर्ने तयारी भइरहेको पनि बताए । वार्तामा सर्वोच्चका तर्फबाट प्रधानन्यायाधीश कार्की, रजिस्ट्रार नृपध्वज निरौलासहित विशिष्ट अधिकृत र नेपाल बारका तर्फबाट अध्यक्ष शेरबहादुर केसीसहितका पदाधिकारी तथा सर्वोच्च अदालत बारबाट अध्यक्ष शैलेन्द्र दाहालसहितका पदाधिकारी संलग्न थिए । बारका तर्फबाट छलफलमा सहभागी प्रतिनिधिका अनुसार प्रधानन्यायाधीश कार्कीले आफूले बारलाई अपमान नगरेको बताउँदै कार्यव्यस्तताका कारण भेट्न नसकेको प्रस्ट्याएकी थिइन् । प्रधानन्यायाधीशले बारलाई अपमान नगरेको बताउनुभयो र न्यायाधीश नियुक्तिका विषयमा आफ्नो कर्तव्य पूरा गरें भन्नुभयो', ती सहभागीले भने, उहाँले आवश्यकताअनुसार सही समयमा न्यायाधीश सिफारिस भएको भन्दै निर्णयको बचाउ गर्नुभयो ।' बार र बेन्चको संलग्नतामा उच्चस्तरीय समिति बनाई न्यायाधीश नियुक्तिलगायत विषयमा देखिएको विवाद टुंग्याउने सहमति । बार अध्यक्ष केसीले बारप्रति प्रधानन्यायाधीशको सकारात्मक दृष्टि देखिएन भन्दै असन्तुष्टि राखेका थिए । उनले बार र कानुन व्यवसायीको अस्तित्वलाई निषेध गरिएको भनाइ पनि राखेका थिए । सर्वोच्च बारका अध्यक्ष शैलेन्द्र दाहालले इजलासमा राम्ररी प्रतिनिधित्व गर्न नपाएको, मुद्दाको प्राथमिकतामा समस्या रहेको, संवैधानिक इजलास गठन नहुँदा न्यायमा असर परेको, पार्किङमा समेत भेदभाव भएको जस्ता गुनासा राखेका थिए । वार्तामा बार महासचिव खम्मबहादुर खातीले प्रधानन्यायाधीश कार्कीलाई बाह्रबुँदे स्मरणपत्र पढेर सुनाएका थिए । दिउँसो चार बजेबाट सुरु भएको छलफल साढे ६ बजेसम्म चलेको थियो । छलफलपछि उच्चस्तरीय संयन्त्रमा सर्वोच्च अदालतका तर्फबाट न्यायाधीश हरिकृष्ण कार्की, अनिल सिन्हा, सपना मल्ल प्रधान र बारका तर्फबाट वरिष्ठ अधिवक्ता हरिहर दाहाल, हरि उप्रेती, नेपाल बार अध्यक्ष केसी र सर्वोच्च बारका अध्यक्ष दाहाल रहने अनौपचारिक सहमति भएको जनाइएको छ । बार र बेन्चबीच वार्ताका लागि उच्च अदालत पाटन बारका अध्यक्ष मेजर थापाले मध्यमार्गी भूमिका निर्वाह गरेका थिए । परिषद् सदस्य रहेका आफ्ना प्रतिनिधि र वरिष्ठ न्यायाधीशको उपस्थितिबिनै संविधानविपरीत उच्च अदालतमा ८० न्यायाधीश सिफारिस गरिएको भन्दै गत माघ ११ गते स्मरणपत्र बुझाउन पुगेका नेपाल बार र सर्वोच्च बारका पदाधिकारीलाई प्रधानन्यायाधीश कार्कीले भेट्न अस्वीकार गरेपछि बार थप आक्रामक बन्दै आएको थियो । बारले प्रधानन्यायाधीशका कार्यक्रम, इजलास बहिष्कारलगायत कार्यक्रम घोषणा गरेपछि प्रधानन्यायाधीशले वार्तामा बोलाएकी हुन् । वार्ताअघि अध्यक्ष केसीले बार परिसरमा आयोजित कानुन व्यवसायीको भेलामा आन्दोलनमा सहभागिताका लागि आह्वान गरेका थिए । बारले १८ गते हातमा कालोपट्टी बाँधेर विरोध गर्ने र १९ गते मुलुकभरका अदालतमा बहसपैरवी बहिष्कार गर्ने निर्णय लिएको छ । यस्तै न्यायपरिषद्बाट संवैधानिक इजलास गठन नहुन्जेलसम्म संवैधानिक मुद्दामा इजलासको सहयोगका लागि नेपाल बार र सर्वोच्च अदालत बारबाट खटिएका एमीकसक्युरी' बहसपैरवीमा उपस्थित नहुने निर्णयसमेत लिइएको छ । संयन्त्रले ठोस निकास दिन नसके आन्दोलन जारी रहने बताइएको छ । सिटौलालाई फिर्ता गर्न माग यता प्रगतिशील तथा पेसागत कानुन व्यवसायी संगठन (पीपीएलए) ले बारको सिफारिसमा न्यायपरिषद् सदस्य बनेका रामप्रसाद सिटौलाको भूमिकाप्रति सन्देह व्यक्त गर्दै फिर्ता डाक्न नेपाल बारसँग माग गरेको छ । न्यायाधीश सिफारिसका लागि बसेको बैठकको बीचमा सिटौलाले नेपाल बारसँग सम्पर्क गरेको र बारले बाहिरिन भनेका कारण बैठक छाडेको अभिव्यक्ति आएको भन्दै फिर्ता बोलाउन माग गरिएको हो । पीपीएलए बैठकपछि उक्त संगठनका महासचिव ईश्वरीप्रसाद भट्टराईद्वारा जारी विज्ञप्तिमा परिषद् सदस्य सिटौलाले संविधान तथा न्यायपरिषद् ऐनबमोजिम दायित्व निर्वाह नगरेको' उल्लेख छ । उक्त संगठनले न्यायाधीश सिफारिसमा व्यावसायिकता, वरिष्ठता, पेसागत अनुभव र समावेशिताको अतिरिक्त विविध सन्तुलन हुनुपर्नेमा राजनीतिक हस्तक्षेप भएको भन्दै आपत्तिसमेत जनाएको छ । बारजस्तो न्यायपालिकाको अभिन्न अंगले सर्वोच्च अदालतको निर्णयविरुद्ध आन्दोलन गर्ने विषय न्यायिक मूल्यमान्यता, न्यायिक स्वतन्त्रता र बारको मर्यादाविरुद्ध रहेको भन्दै उक्त संगठनले क्षोभ व्यक्त गरेको छ । बार एकाइसँग सल्लाहबिना गरिएको आन्दोलन प्रधानन्यायाधीशप्रति मात्र केन्द्रित रहेको र प्रयोजनसमेत नखुलेको कारण दर्साउँदै पीपीएलएले इजलास बहिष्कार कार्यक्रमप्रति असहमतिसमेत जनाएको छ । न्यायाधीश नियुक्तिलाई लिएर महान्यायाधिवक्ताको नेतृत्वमा भएको विरोध कार्यक्रम पनि संविधानविपरीत भएको भन्दै पीपीएलएले खेद व्यक्त गरेको छ ।"
