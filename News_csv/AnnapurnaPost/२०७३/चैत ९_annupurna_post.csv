शीर्षक,विवरण
चीन भ्रमण,"प्रधानमन्त्रीका रूपमा पुष्पकमल दाहाल पहिलो औपचारिक यात्रामा चीनतर्फ जान लागेका छन् । यसअघि अर्थात् झन्डै आठ वर्ष पहिले निर्धारित यात्राभन्दा दुई सातापहिले प्रधानसेनापति रुक्मांगद कटवाललाई बर्खास्त गरी स्वयं राजीनामा गरेर यात्राको औचित्य समाप्त गरेका थिए दाहालले । कतिपयको दिमागमा अहिले पनि अनुत्तरित प्रश्न छ, के चीन भ्रमण रद्द गर्नकै लागि कटवाललाई बर्खास्त गरेका त हैनन् दाहालले ? 'किनकि जति सहजताका साथ उनले पदबाट राजीनामा दिए, त्यो अपवादजस्तै थियो । कतै सिद्धान्ततः दुई पक्षबीच नेपाल चीन मैत्री सन्धिलाई परिमार्जन गर्न भएको सहमतिलाई औपचारिकता नदिन दाहालमाथि बाह्य शक्तिबाट परेको दबाबका कारण उनले चीन नजाने वातावरण निर्माण गरेका त हैनन् स्वयंले ? बिहीबारदेखि सुरु हुने यात्रामा राष्ट्रपति सी जिनपिङसँग गम्भीर' छलफल गर्ने दाहालले बताएका छन् । वास्तवमा कुनै पनि उच्चस्तरीय र दुईपक्षीय वार्ता गम्भीरताका साथ नै सञ्चालन हुनुपर्छ र त्यसका लागि यथेष्ट गृहकार्यको आवश्यकता अर्को पाटो हो । नेपाल र चीनबीचको सम्बन्धमा आशंकाका ग्रहण र आशाका किरण दुवै छन् अहिले । माओवादी बाह्रबुँदे र भारतीय मध्यस्थतामार्फत शान्ति प्रक्रियामा आएको र त्यसपछिको राजनीतिमा उसले तथा मधेसकेन्द्रित केही दलहरूले जातीयता र पहिचानको मुद्दामार्फत भारतसँगै पश्चिमी शक्तिहरूको पृष्ठपोषण गरेको आशंका पर्याप्त छ चीनमा । त्योसँगै नेपालमा उच्चतम तहमा राजनीतिक रिक्तता उत्पन्न हुँदा अनियन्त्रित रूपमा बाह्य शक्तिहरूले नेपाल प्रवेश गरी आफ्ना खेल मैदान बनाएको र त्यसबाट चीनको सुरक्षामा खलल पुर्याउने विश्लेषण चीनले नेपाललाई पटकपटक सुनाएको छ । यो चासोलाई नेपालले सकारात्मक रूपमा लिँदै उचित रूपमा सम्बोधन गर्नु आवश्यक छ । प्रधानमन्त्री दाहालको यो यात्रा उनका पूर्ववर्ती केपी ओलीको यात्राको एक वर्षपछि हुँदैछ । एउटा विशिष्ट परिस्थितिमा ओलीले प्रधानमन्त्रीको हैसियतमा चीनसँग व्यापार, पारवहन र विकाससम्बन्धी विभिन्न अवधारणामा दीर्घकालीन हितका सहमति र समझदारी गरेका छन् । त्यस्तै चीनले नेपाललाई वान बेल्ट वान रोड' परियोजनामा प्रवेश गर्न आग्रह गर्दै आएको छ । नेपालले आफ्नो विश्वसनीय हैसियत आर्जन गर्न पहिलाका समझदारी र आफ्नो प्रतिबद्धतामा अडिन सक्नुपर्छ । अर्कोतिर वान बेल्ट वान रोडबारे आफ्नो स्पष्ट मान्यता तथा विश्लेषण चीनसमक्ष राखी अगाडिको पाटो तय गरिनु दुवैको हितमा हुनेछ ।"
१५ सदस्यीय टोलीसहित प्रधानमन्त्री चीन जाँदै,"काठमाडौः प्रधानमन्त्री पुष्पकमल दाहाल १५ सदस्यीय टोलीसहित चैत १० मा चीन भ्रमणमा जाने भएका छन् । उनी साताव्यापी औपचारिक भ्रमणमा चीन जाँदैछन् । बुधबार बस्ने मन्त्रिपरिषद् बैठकले भ्रमणसम्बन्धी निर्णय गर्नेछ । परराष्ट्र मन्त्रालयका अनुसार प्रधानमन्त्रीको भ्रमण टोलीमा परराष्ट्रमन्त्री प्रकाशशरण महत, प्रधानमन्त्री पत्नी सीता दाहाल, प्रधानमन्त्रीका स्वकीय सचिव प्रकाश दाहाल, प्रधानमन्त्रीका प्रेस सल्लाहकार गोविन्द आचार्य र परराष्ट्रसचिव शंकरदास बैरागी छन् । परराष्ट्रमा चीन महाशाखा प्रमुख गणेश ढकाल, शिष्टाचार महापाल दीपक अधिकारी, उपसचिव दधीराम भण्डारी, अधिकृत प्रथमा उप्रेती, दुई सुरक्षाकर्मी, सरकारी सञ्चारमाध्यमका दुई पत्रकार, चीनका लागि नेपाली राजदूत लीलामणि पौड्याल, उपसचिव हरिश्चन्द्र घिमिरेलगायत छन् । स्रोतका अनुसार चिनियाँ पक्षले भ्रमणमा ११ जना मात्रै राख्न आग्रह गरेको थियो । यस्तो छ कार्यतालिका कार्यतालिकाअनुसार प्रधानमन्त्री दाहाल चैत १० गते राति ग्वान्जाओ हुँदै चीनको हाइनान प्रस्थान गर्नेछन् । १२ गते बिहान हाइनानमा हुने बोआओ फोरम फर एसिया सम्मेलनमा प्रधानमन्त्री दाहाल मुख्य अतिथि हुनेछन् । चिनियाँ राष्ट्रपति सी जिनपिङ र प्रधानमन्त्री लि खछ्याङ सम्मेलनमा आउने छैनन् । उपप्रधानमन्त्री झाङ गाओलीले सम्मेलन उद्घाटन गर्नेछन् । बोआओ सम्मेलनअघि हाइनानमै प्रधानमन्त्री र चिनियाँ उपप्रधानमन्त्री गाओलीबीच भेटवार्ता हुनेछ । प्रधानमन्त्री दाहाल हाइनानबाट चैत १३ गते राति राजधानी बेइजिङ पुग्नेछन् । चिनियाँ राष्ट्रपति सीसँग दाहालको भेट चैत १४ गते सोमबार हुने परराष्ट्र मन्त्रालयले जनाएको छ । चिनियाँ प्रधानमन्त्री ली र विदेशमन्त्री वाङ यी अस्ट्रेलिया र न्युजिल्यान्ड भ्रमणमा हुने भएकाले दुवैसँग उनको भेट हुनेछैन । चिनियाँ उपराष्ट्रपति, चिनियाँ कम्युनिस्ट पार्टीका विदेश विभाग प्रमुखलगायतसँग दाहालले भेट गर्नेछन् । प्रधानमन्त्री दाहालको चीन भ्रमणमा पूर्वप्रधानमन्त्री केपी शर्मा ओलीका पालामा भएका सम्झाता कार्यान्वयनबारे समीक्षा हुने भएको छ । चीनले नयाँ सम्झाता गर्नुभन्दा पनि पहिले भएका सम्झाता र समझदारी कार्यान्वयनमा बढी जोड दिएको छ । बेइजिङ फरेन स्टडिज युनिभर्सिटी र नेपाली दूतावासले बेइजिङमा आयोजना गर्ने नेपालचीन सम्बन्ध र समभावना' अन्तरक्रियामा प्रधानमन्त्री दाहालले सम्बोधन गर्नेछन् । उनले बेइजिङस्थित चिनियाँ व्यापारीसँग नेपालमा लगानीका सम्भावनाबारे राउन्ड टेबल छलफल गर्नेछन् । दूतावासले चैत १२ गते आयोजना गर्ने रात्रीभोजमा उनी सहभागी हुनेछन् । प्रधानमन्त्री दाहाल चैत १५ गते चीनको स्वशासित क्षेत्र तिब्बतको भ्रमणमा निस्कनेछन् । ल्हासामा उनले तिब्बतका स्थानीय सरकार प्रमुख तथा त्यहाँका गभर्नरसँग भेटवार्ता गर्नेछन् । एक दिन ल्हासा बसेर १६ गते उनी स्वदेश फर्किनेछन् । भ्रमणका एजेन्डा प्रधानमन्त्री दाहालको चीन भ्रमणमा पूर्वप्रधानमन्त्री केपी शर्मा ओलीका पालामा भएका सम्झौता कार्यान्वयनबारे समीक्षा हुने भएको छ । चीनले नयाँ सम्झौता गर्नुभन्दा पनि पहिले भएका सम्झौता र समझदारी कार्यान्वयनमा बढी जोड दिएको छ । ल्हासाकाठमाडौं विद्युत् प्रसारण लाइन निर्माणका लागि समझदारीपत्रमा हस्ताक्षर हुने सम्भावना रहेको एक सरकारी अधिकारीले बताए । चीनले अघि सारेको वान बेल्ट वान रोड' अवधारणामा नेपालको सहभागिताबारे सम्झौतापत्रमा हस्ताक्षर गर्न नेपालले चाहेको भए पनि चिनियाँ पक्षले मंगलबार साँझसम्म त्यसबारे सहमति जनाइनसकेको परराष्ट्र मन्त्रालयका एक उच्च अधिकारीले बताए । चिनियाँ पक्ष राजी भए वान बेल्ट वान रोड अवधारणामा नेपालको सहभागिताबारे ठोस समझदारी हुनसक्छ' स्रोतले भन्यो । तिब्बतको केरुङदेखि काठमाडौंसम्म रेल सम्पर्क विस्तारसम्बन्धी ठोस समझदारी गर्ने, नेपाल चीन जोड्ने अरनिको र स्याफ्रुबेसीरसुवागढी राजमार्गको स्तरोन्नतिमा चीनले सहयोग गर्ने समझदारीपत्रमा हस्ताक्षर हुने सम्भावना रहेको अधिकारीले बताए । चीनको आग्रहमा नेपालचीन स्वतन्त्र व्यापार सम्झौता सम्बन्धमा वार्ता भैरहे पनि टुंगिएको छैन । सीमापार विशेष आर्थिक क्षेत्र निर्माण गर्ने, इन्धन भण्डारणका लागि चीनको प्राविधिक सहयोगलगायत विषयमा पनि भ्रमणमा छलफल हुनेछ । काठमाडौंस्थित चिनियाँ दूतावासका एक अधिकारीले भ्रमणमा महत्ववपूर्ण सम्झौता नहुने बताए ।"
चीनसँग सम्झौता नगर्ने प्रधानन्त्रीको घोषणा,"काठमाडौ : प्रधानमन्त्री पुष्पकमल दाहालले चीनसँग अहिले कुनै पनि सन्धी सम्झौता नगर्ने प्रष्टयाएका छन् । नेकपा माओवादीको केन्द्रीय कार्यालयको बुधबार बालुवाटारमा बसेको बैठकमा प्रधानमन्त्री प्रचण्डले चिनियाँ राष्ट्रपति सी नेपाल आउँदा सम्झौता गर्ने गरी वातावरण बनाउन भ्रमण गर्न लागेको प्रष्टयाएका हुन् । प्रधानमन्त्री प्रचण्डले चीनमा राष्ट्रपति सी जिनपिङसहित उच्चस्तरिय भेटवार्ता गरिने जानकारी पनि पार्टीका नेताहरुलाई गराएको नेता मणि थापाले बताए । प्रधानमन्त्री प्रचण्डले सीमाङकनलाई थाती राखेर संविधान संशोधन गर्न लागिएको बताए । सीमाङकनमा दुई तिहाई नपुगेका कारण तत्कालका लागि थाँती राखेर भाषा, नागरिकता, निर्वाचन प्रतिशत, जनसंख्याका आधारमा स्थानीय तहको संख्या निर्धारणमा संशोधन अघि बढाउने जानकारी प्रधानमन्त्री प्रचण्डले गराएको प्रवक्ता पम्फा भुसालले बताइन् ।"
आईजीपी नियुक्ति विवाद : देउवा परामर्शमा,"काठमाडौं : नेपाल प्रहरीको महानिरीक्षक (आईजीपी) नियुक्तिलाई सर्वोच्च अदालतले मंगलबार बदर गरेपछि नेपाली कांग्रेसका सभापति तथा पूर्वप्रधानमन्त्री शेरबहादुर देउवा परामर्शमा जुटेका छन्। फागुन १ गतेको मन्त्रिपरिषद् बैठकले नेपाल प्रहरीको आईजीपीमा डीआईजी जयबहादुर चन्दलाई नियुक्त गरेको थियो। उक्त नियुक्ती प्रहरी नियमावली र प्रहरीको चेन अफ कमाण्ड विपरित भएको भन्दै सर्वोच्च अदालतले मंगलबार सरकारको नियुक्ति बदर गरेपछिको अवस्था र भावी कदमबारे निर्णय गर्न देउवा कानुनी र राजनीतिक परामर्शमा जुटेका हुन्। सर्वोच्चको निर्णयमा कानुनी र राजनीतिक पक्ष छन्, अन्नपूर्णसँग कुरा गर्दै देउवाले भने, त्यस बारे कसरी अगाडि बढ्ने, म कानुनी तथा राजनीतिक परामर्शमा छु। प्रधान न्यायाधीश सुशीला कार्कीसहितको बृहत पूर्ण इजलासले मंगलबार डीआईजी चन्दको नियुक्ति बदर गर्दै चारजना डीआईजीमा नवराज सिलवाल सबैभन्दा अगाडि रहेको र जेष्ठता तथा योग्यताका आधामार तत्काल नयाँ नियुक्ति गर्न परमादेश जारी गरेको छ। यस विषयमा पार्टीमा पनि बहस हुने छ, देउवाले भने।"
तीन प्रतिशत थ्रेसहोल्ड र प्रत्यक्ष एक सिट जित्नै पर्ने विधेयक बहुमतले पारित,"काठमाडौँ : व्यवस्थापिकासंसद्को आजको बैठकले समानुपातिकमा ३ प्रतिशत न्यूनतम मतसीमा (थ्रेसहोल्ड) सहितको राजनीतिक दलसम्बन्धी विधेयक २०७३ बहुमतले पारित गरेको छ । पारित विधेयकमा प्रतिनिधि सभामा समानुपातिकमा ३ प्रतिशत मत र प्रत्यक्षमा एक स्थान नल्याउने दल राष्ट्रिय दल नमानिने उल्लेख छ । विधेयक पारित गराउन प्रमुख ठूला दलबीच समान मत देखियो भने साना दलबाट चर्को विरोध भयो । संविधान जारीपछि विवादित यस राष्ट्रिय मुद्दामा ठूला दल विधेयक पारित गर्ने सवालमा एक ठाउँमा उभिए । समानुपातिकमा ३ प्रतिशतभन्दा बढी मत ल्याउने दलको संसद्मा उपस्थिति हुन्छ तर राष्ट्रिय दलको मान्यता र सुविधा पाउने छैन । सो विधेयक आफूहरुको सहमति विपरीत ल्याइएको भन्दै विभिन्न साना दलले विरोध गर्दै बैठक बहिष्कार गरेका थिए । उनीहरुले प्रमुख दलसहित सो विषयमा पुनरवलोकनका लागि पहल गर्न सभामुख ओनसरी घर्तीसँग माग गरे पनि सुनुवाइ भएन । संविधान निर्माणका क्रममा जनताले धेरै दल हुने संसद् बन्दा राजनीतिक विकृति र अस्थिरता बढेकाले मतसीमा राख्ने कानुन ल्याउन सुझाव दिएका छन् । उपप्रधानमन्त्री एवम् गृहमन्त्रीका तर्फबाट भौतिक योजना तथा पूर्वाधारमन्त्री रमेश लेखकले सो विधेयक पारित गरियोस् भन्ने प्रस्ताव प्रस्तुत गर्नुभएको थियो । संसद्को आजको पहिलो बैठकमा साना दलको विरोधका बीच राज्य व्यवस्था समितिका सभापति दिलबहादुर घर्तीले राजनीतिक दलसम्बन्धी विधेयक सम्बन्धी समितिको प्रतिवेदन पेस गर्नुभएको थियो । सभापति घर्तीले विधेयकले लोकतन्त्रलाई संस्थागत गर्न र दलहरुलाई मर्यादित बनाउने बताउँदै सो प्रस्ताव पेस गर्नुभएको थियो । समितिले सांसद आनन्द पोखरेलको संयोजकत्वमा उपसमिति गठन गरी सो प्रस्ताव तयार गरेको थियो । नेकपा (माले) लगायत १९ सानाले दलले सो विधेयकले आफूहरुको लोकतान्त्रिक प्रतिस्पर्धाको हक हनन गर्न खोजिएको जनाएका छन् । सो विधेयकसम्बन्धी सुझावसहितको प्रतिवेदन आजै समितिबाट पारित भएपछि प्रतिवेदन तयारीमा समय लागेका कारण आज दिउँसो ३ बजेका लागि तोकिएको संसद्को बैठक ४ः३० बजेलाई सारिएको थियो । पहिलो बैठकमा समितिको प्रतिवेदन पेस भई दोस्रो बैठकले विधेयक पारित गरेको हो । छलफलमा उठेका विषयबारे स्पष्ट पार्दै मन्त्री लेखकले लोकतन्त्रलाई संस्थागत र सुदृढ गर्न, दललाई जिम्मेवार बनाउन तथा आर्थिक व्यवस्थापन पारदर्शी बनाउन यो व्यवस्था गरिएको बताए। बैठकमा राज्य व्यवस्था समितिको प्रतिवेदनमाथिको छलफलमा भाग लिँदै नेकपा (एमाले) का रेवतीरमण भण्डारीले एउटै निर्वाचन चिह्नमा पनि निर्वाचन लड्न पाउने व्यवस्था भएकाले साना दलले आपत्ति जनाउन नपर्ने बताउनुभयो । तर राष्ट्रिय जनमोर्चाका मीना पुनले थ्रेसहोल्डले राजनीतिक अस्थिरता रोक्न भन्दै विधेयक ल्याइए पनि विदेशी हस्तक्षेपको अन्त्य नभएसम्म एक वा दुई दल मात्र संसद्मा आए पनि मुलुकको समस्या समाधान नहुने ठोकुवा गरे । नेपाली कांग्रेसका भरतकुमार साहले थ्रेसहोल्ड जरुरी रहेको भन्दै कतिपय प्राविधिक विषय मिलाउन सुझाव दिए। मधेसी जनाधिकार फोरम (लोकतान्त्रिक) का गीता राणा क्षेत्रीले यो व्यवस्थाले नयाँ दर्शन र सोचका दललाई निषेध गर्न खोजेको अर्थ लाग्ने जनाउँदै तीनभन्दा कम प्रतिशत थ्रेसहोल्ड राख्न माग गर्नुभयो । नेपाल मजदुर किसान पार्टीका प्रेम सुवालले छिमेकी भारतले नेपालको राजनीतिमा गरेको हस्तक्षेपप्रतिको विरोधको स्वर कमजोर बनाउन यस्तो विधेयक ल्याइएको दाबी गरे । यद्यपि साना दललाई ठूलो दल बन्न यस व्यवस्थाले उत्प्रेरित गर्ने उनको भनाइ थियो । संसद्को अर्को बैठक यही चैत १७ गते बिहीबार दिनको १ बजे बस्नेछ । रासस"
चीन भ्रमणअघि दाहालले पूर्वप्रमसँग छलफल गर्ने,काठमाडौः उत्तरी छिमेकी मुलुक चीनको छदिने औपचारिक भ्रमणमा जाने तयारी गरिरहेका प्रधानमन्त्री पुष्पकमल दाहाल प्रचण्ड बिहीबार पूर्वप्रधानमन्त्री एवम् चीन मामिलासम्बन्धी विज्ञसँग छलफल गर्ने भएका छन् । चीनमा रहँदा प्रधानमन्त्रीले गर्ने द्विपक्षीय एवम् बहुपक्षीय भेटवार्ताका विषयमा सुझाव लिने उद्देश्यले उनीहरुसँग छलफल गर्न लागिएको प्रधानमन्त्रीको सचिवालयले जनाएको छ । चीनको हाइनान प्रान्तको बोआओमा यही चैत १०१३ गतेसम्म हुने एसियाको वार्षिक सम्मेलनमा भाग लिन प्रधानमन्त्री दाहाल बिहीबार राति जाने छन् । सो क्रममा प्रधानमन्त्रीले चिनियाँ राष्ट्रपति सि चिन फिनसँग द्विपक्षीय बैठक गर्ने कार्यक्रम छ । सम्मेलनमा सहभागी हुने विभिन्न देशका राष्ट्र प्रमुख तथा सरकार प्रमुख तथा प्रतिनिधिसँग बहुपक्षीय एवम् द्विपक्षीय बैठकसमेत हुने कार्यक्रम रहेको प्रधानमन्त्रीका प्रेस सल्लाहकार गोविन्द आचार्यले जानकारी दिए । प्रधानमन्त्रीको भ्रमणका क्रममा नेपालका तर्फबाट उठाउनुपर्ने विविध विषय आज साँझ बस्ने मन्त्रिपरिषद्को बैठकले तय गर्नेछ । बिहीबार बिहान ९ बजे बालुवाटारमा हुने पूर्वप्रधानमन्त्री र विज्ञको बैठकमार्फत सुझाव लिने कार्यक्रम तय भएको प्रेस सल्लाहकार आचार्यले जानकारी दिए । रासस
आईजीपीमा चन्दकाे नियुक्ति बदर,"काठमाडौं : सर्वोच्च अदालतले मन्त्रिपरिषद्द्वारा गरिएको जयबहादुर चन्दलाई प्रहरी महानिरीक्षक नियुक्त गर्ने निर्णयलाई बदर गर्दै चार डीआइजीमध्येबाट योग्यतमलाई उक्त पदमा तत्काल बहाल गर्न परमादेश जारी गरेको छ । प्रधानन्यायाधीश सुशीला कार्कीसहितको वृहत् पूर्ण इजलासले चन्दको नियुक्ति प्रहरी नियमावली तथा स्थापित न्यायिक मान्यताप्रतिकूल देखिएको भन्दै बदर गरेको छ । फागुन १ गते चन्दलाई नियुक्त गर्ने मन्त्रिपरिषद्को नियुक्तिलाई चुनौती दिँदै डीआइजी नवराज सिलवालले वरियता र कार्यसम्पादनसहित प्रहरी नियमावलीअनुरूप आफू उक्त पदको हकदार भएको दाबी गरेका थिए । सिलवाललाई नै नियुक्त गर्न स्पष्ट आदेश नदिए पनि उनको योग्यता र पात्रता सर्वोच्च अदालतले घुमाउरो पाराले स्थापित गरेको छ । प्रधानन्यायाधीश सुशीला कार्की, न्यायाधीशहरू हरिकृष्ण कार्की, ईश्वरप्रसाद खतिवडा, डा आनन्दमोहन भट्टराई र अनिलकुमार सिन्हाको बृहत् पूर्ण इजलासले मंगलबार उक्त फैसला सुनाएको हो ।सर्वोच्चको आदेशपछि सरकारले सम्भाव्य उम्मेदवारको कार्यसम्पादनलगायत विषयमा पुनर्मूल्यांकन गरी आईजीपीका लागि फेरि अर्को निर्णय गर्नुपर्ने भएको छ । 'नेपाल प्रहरीको महानिरीक्षक पदमा श्री जयबहादुर चन्दलाई नियुक्ति गर्ने गरी भएको नेपाल सरकार मन्त्रिपरिषद्को मिति २०७३१११ को निर्णय प्रहरी नियमावली, २०७१ को नियम ४१ तथा स्थापित न्यायिक मान्यताप्रतिकूल देखिएकाले उक्त निर्णय तथा सोबमोजिम भए गरिएका कामकारबाही उत्प्रेषणको आदेशले बदर हुने ठहर्छ', सर्वोच्चको आदेशमा उल्लेख छ, 'अब प्रहरी नियमावली, २०७१ को नियम ४१ समेतका प्रावधानहरूको समुचित परिपालना गरी न्यायका मान्य सिद्धान्त, सुरक्षा निकायको नियन्त्रण कडी (चेन अफ कमान्ड), रिट निवेदकको वैध अपेक्षालगायत माथिका प्रकरणमा उल्लेख भएका समग्र कुरातर्फ न्यायोचित रूपमा दृष्टिगत गरी नेपाल प्रहरीका बहालवाला प्रहरी नायव महानिरीक्षकमध्येका योग्यतम् तथा विगत चार आर्थिक वर्षको कार्यसम्पादन मूल्यांकनमा प्रतिस्पर्धीहरूमध्ये औसत उच्चतम् अंक प्राप्त गरेका व्यक्तिलाई प्रहरी महानिरीक्षक पदमा तत्काल नियुक्ति गर्नूगराउनू भनी विपक्षीमध्येका प्रधानमन्त्री तथा मन्त्रिपरिषद्को कार्यालय, गृह मन्त्रालय तथा प्रहरी प्रधान कार्यालयसमेतका नाउँमा परमादेशको आदेश जारी हुने ठहर्छ ।' सर्वोच्चले फैसलामा मन्त्रिपरिषद्को निर्णयमा कार्यसम्पादन मूल्यांकनतर्फ दृष्टि नदिएको बताउँदै उचित मान्न नसकिने भनेको छ । सर्वोच्चले आईजीपीको निर्णयमा सरकारको 'स्वेच्छाचारिता' देखिएको जनाएको छ । मन्त्रिपरिषद्ले निर्णय गर्दा कार्यसम्पादन मूल्यांकन, शैक्षिक योग्यता, तालिम, पुरस्कार, विभूषण, प्रशंसालगायतलाई कार्यसम्पादन स्तर सूचकका रूपमा मूल्यांकन नभएको आदेशमा उल्लेख छ । 'यो अवस्थामा निज नवराज सिलवाललाई बढुवा नदिई ज्येष्ठता (वरिष्ठता) र कार्यक्षमता मूल्यांकनसमेतका दृष्टिले पछिल्लो वरियताक्रममा रहेका व्यक्ति जयबहादुर चन्दलाई बढुवा गर्ने गरी भएको मन्त्रिपरिषद्को निर्णय त्रुटिपूर्ण र कानुनप्रतिकूल देखिन आयो', सर्वोच्चले भनेको छ । प्रहरी नियमावली, २०७१ को नियम ४१ ले बढुवाका आधारहरू तोकेको र कार्यसम्पादन मूल्यांकन फाराममा प्राप्त अंकबाट ती आधारहरू खुट्ट्याउन सक्ने अवस्थामा मूल्यांकनको आधार हेरिनुपर्ने ठहर सर्वोच्चको छ । ज्येष्ठता र वरिष्ठतालाई अवमूल्यन गर्दा स्वेच्छाचारिताले प्र श्रय पाई सुरक्षा निकायको जनशक्ति व्यवस्थापनमा अनपेक्षित र अवाञ्छित प्रभाव बढ्नेतर्फ पनि पूर्ण इजलासले सतर्क गराएको छ । नियम ४१ ले ज्येष्ठतालाई पहिलो महत्वपूर्ण आधारका रूपमा उल्लेख गरेको भनाइ उक्त इजलासको छ । यस्तै मूल्यांकनको मुख्य आधारका रूपमा नियम ३१ मा उल्लिखित कार्यसम्पादन मूल्यांकनलाई हेर्न आवश्यक रहेको फैसलामा उल्लेख छ । प्रहरी महानिरीक्षकको नियुक्तिमा सामान्यतया पहिलो वरियताक्रममा रहेको व्यक्तिलाई नै नियुक्त गर्ने प्रचलन रहेको बताउँदै तेस्रो वरियतामा रहेका व्यक्तिलाई नियुक्त गरिएको विगत उदाहरण नभएको सर्वोच्चले जनाएको छ । सरकारले आईजीपीमा चन्दको मात्र सिफारिस गर्ने कार्य 'पिक एन्ड चुज' को अनौठो नमुना बनेको भनाइ पूर्ण इजलासको छ । 'यसप्रकारको स्वेच्छाचारी निर्णय गर्न कानुनले अनुमति दिँदैन', सर्वोच्चले भनेको छ । भेदभाव र असमान निर्णयले सिलवालको हकमा असर पुगेको ठहर सर्वोच्चले गरेको छ । प्रहरी महानिरीक्षकमा नियुक्त गर्ने विषय सरकारको इच्छाको विषय मात्र नभै सम्भावित उम्मेदवारहरूको 'हक र वैध अपेक्षा' को विषय रहेको व्याख्या भएको छ ।प्रहरी नियमावलीमा प्रहरी संगठनमा योग्य मात्र नभएर योग्यतम् व्यक्तिबाट नेतृत्व प्रदान हुन सकोस् भन्ने उद्देश्य अन्तरनिहित रहेको बताउँदै फैसलामा लेखिएको छ, 'यस्तो विधिसम्मत मान्यता र वैध अपेक्षाका कुरालाई नजरअन्दाज गरेर भएको निर्णयले वैधता प्राप्त गर्न सक्दैन ।' सर्वोच्चले तथ्यगत विवरण नखुलाई सरकारले 'उपयुक्त देखेको' भन्ने मनोगत कुराले मान्यता नपाउने भनेको छ । मन्त्रिपरिषद्ले गत फागुन १ मा डीआईजी चन्दलाई आईजीपीमा बढुवाको निर्णय गरेको थियो । निर्णय हुनुअघि नै अधिवक्ता कपिलदेव ढकाल र निर्णयपछि आईजीपीका अर्का प्रतिस्पर्धी सिलवालले मन्त्रिपरिषद्विरुद्ध रिट दिएका थिए । दुवै रिटमा निर्णय रोक्न प्रधानन्यायाधीश सुशीला कार्कीले दिएको अन्तरिम आदेशलाई निरन्तरता दिने गरी न्यायाधीश हरिकृष्ण कार्की र तेजबहादुर केसीको संयुक्त इजलासबाट अर्को आदेश भएको थियो । पूर्ण इजलासले विपक्षी चन्दका तर्फबाट बहस गर्न ३० जना कानुन व्यवसायीको वकालतनामा पेस भए पनि बहसपैरवीका लागि कोही पनि उपस्थित नभएको अनौठो स्थिति देखापरेको भन्दै फैसलामा 'नोटिस' मा लिएको छ । फैसलापछि महान्यायाधिवक्ता रमनकुमार श्रेष्ठले भने, 'समग्र फैसला, संविधान, कानुन, प्रहरी नियमावली सबै अध्ययन गरेर मात्र सरकारले निर्णय गर्छ ।' 'कानुनी परामर्शपछि मात्र निर्णय' सर्वोच्चले प्रहरी महानिरीक्षक नियुक्तिका लागि सिफारिस भएका जयबहादुर चन्दको निर्णय बदर गरेपछि सरकारले कानुनी परामर्शपछि मात्रै अर्को निर्णय लिने भएको छ । सर्वोच्चको फैसलालगत्तै प्रधानमन्त्री पुष्पकमल दाहाल र सत्ताको मुख्य खटक कांग्रेस सभापति शेरबहादुर देउवाबीच मंगलबार प्रधानमन्त्री निवास बालुवाटारमा भएको छलफलमा फैसला अध्ययन गरी कानुनी परामर्शपछि मात्रै औपचारिक निर्णयमा पुग्ने निष्कर्ष निकालिएको हो । 'प्रधानमन्त्री र कांग्रेस सभापतिबीच सर्वोच्चको फैसलाका विषयमा छलफल भएको छ', बालुवाटार स्रोतले भन्यो, 'फैसला अध्ययन गरी कानुनी परामर्शपछि मात्रै निर्णयमा पुग्ने सहमति भएको छ ।'स्रोतका अनुसार सरकारले फैसलालाई मिहिन रूपमा अध्ययन गरी प्रहरी नियमावलीसँग तुलना गरेर मात्र नयाँ प्रहरी महानिरीक्षक नियुक्तिको निर्णय गर्नेछ । प्रधानमन्त्रीका प्रेस सल्लाहकार गोविन्द आचार्यले भने प्रधानमन्त्री र कांग्रेस सभापतिबीच भेट भए पनि के विषयमा छलफल भएको आफूलाई जानकारी नभएको बताए । संविधानको धारा ७५ अनुसारको कार्यकारी अधिकार मन्त्रिपरिषद्मा निहित भएकाले सर्वोच्चको आईजीपी नियुक्ति बदर गर्ने फैसलाका विषयमा संवैधानिक व्याख्याविश्लेषणका लागि प्रधानमन्त्रीले छिट्टै कानुनविद्सँग परामर्श गर्ने भएका छन् । 'राज्यको कुनै एउटा निकायले अर्को निकायको अधिकार क्षेत्र मिचेको छ कि छैन भन्ने विषयमा पछि परामर्श हुन्छ', स्रोतले भन्यो, 'यस विषयमा छिट्टै छलफल गरिनेछ ।' प्रधानमन्त्री दाहाल बिहीबार छिमेकी मुलुक चीनको औपचारिक भ्रमणमा जाने भएकाले पनि त्यसअघि नयाँ प्रहरी महानिरीक्षकको नियुक्ति हुने सम्भावना देखिँदैन । 'सम्भवतः प्रधानमन्त्री चीन भ्रमणबाट फर्किएपछि मात्रै निर्णय हुन्छ', स्रोतले भन्यो ।"
राष्ट्रिय दल बन्न प्रत्यक्ष एक सीट जित्नै पर्ने : संसद्मा घटने भए साना दल,"काठमाडौं : समानुपातिक निर्वाचन तर्फ कम्तीमा तीन प्रतिशत मत ल्याउनु पर्ने र प्रत्यक्ष तर्फ एक सीट जित्नै पर्ने प्रावधानले संसद्मा प्रतिनिधित्व गर्ने राजनीतिक दलको संख्या घटने भएको छ । अहिलेको व्यवस्थापिका संसद्मा प्रतिनिधित्व गर्ने दलको संख्या ३० छ । प्रतिनिधि सभाको निर्वाचनमा समानुपातिक निर्वाचनतर्फ कम्तिमा तीन प्रतिशत र प्रत्यक्षतर्फ एक सीट प्राप्त गर्ने दलले मात्र राष्ट्रिय दलको मान्यता पाउने भएका छन् । संसदको राज्यव्यवस्था समितिको बुधबार बसेको बैठकमा बहुमतले उक्त प्रावधान पारित गर्दै संसदमा सिफारिस गरेको छ । साना दलले थ्रेस होल्ड नराख्न माग गर्दै आएका थिए भने कांग्रेस, एमाले र माओवादी केन्द्रका संसद्को बहुमतले तीन प्रतिशतको थ्रेसहोल्ड र प्रत्यक्षतर्फ एक सिट अनिवार्य गरेको हो। संसद्को केही बेरमा बस्ने बैठकले यो विधयेक पारित गर्ने तयारी भइरहेको सांसद गंगालाल तुलाधरले जानकारी दिए।"
नयाँ शक्तिको राष्ट्रिय अभियान सिरहाबाट,"लाहानः नयाँ शक्ति पार्टीका संयोजक डा बाबुराम भट्टराईले अहिले देशलाई तोड्न चाहने र जोड्न चाहने शक्तिबीच संघर्ष चलिरहेकोले नयाँ शक्ति पार्टीले देशलाई जोड्न चाहेको बताएका छन् । उनले देश जोड्नका लागि सबैलाई समान व्यवहार गरेर सबै जातजाति भाषाभाषीलाई बराबर अधिकार दिनुपर्ने बताए। सिरहाको लाहानबाट नयाँ शक्ति पार्टीले सुरु गरेको हिमाल, पहाड, तराईमधेश राष्ट्रिय अभियानको बुधबार उद्घाटन गर्दै भट्टराईले यस्तो बताएका हुन्। संयोजक भट्टराईले इतिहासदेखि नै देशको निर्माण र रक्षा मधेसी समुदायले नै गरेको तथ्य स्मरण गराउँदै मधेसी समुदायले विखण्डन होइन बरु देशको कार्यकारी प्रमुख बन्ने लक्ष राख्नुपर्नेमा जोड दिए । मधेशी समुदायका मान्छेले नेपालको कार्यकारी प्रमुख बन्ने लक्ष्य राख्नुपर्छ र, त्यो अधिकार तपाईंहरुमा छ, उनले भने । गोरु अगाडि र गाढा पछाडि हुनुपर्छ संघीयताको मुद्दा टुंगोमा पुर्याएर मात्र चुनाव गर्नुपर्ने संयोजक भट्टराईको तर्क रहेको छ । नयाँ शक्ति जहिल्यै पनि चुनावको पक्षमा रहेकोले निष्पक्ष र धाँधरीरहित चुनावका लागि नयाँ शक्तिले ६ वटा पूर्वशर्तलाई अगाडि सारेकोसमेत बताए । अहिले निर्वाचन पहिले कि संशोधन पहिले भन्ने कुरामा विवाद भइरहेको छ, गाडा अघि बढ्नको लागि सहि अर्थमा गोरु अगाडि र गाडा पछाडि हुनुपर्छ उनँले भने, संघीयताको मुद्दा टुंग्याएर संविधान संशोधन गर्ने र त्यसपछि चुनाव गर्नुपर्छ । यो नै उपयुक्त र सुल्टो बाटो हो । अहिले सरकारले संघीयताको मुद्दा र संविधान संशोधनको विषयलाई थाँती राखेर चुनावको कुरा गरेर संघीयता र राज्य पुनःसंरचनाको मुद्दालाई नै विषयान्तर गर्न खोजेको आरोप लगाउँदै उनले प्रश्न गर्दै भने, नयाँ शक्ति पार्टीको स्पष्ट अडानसंविधानले कल्पना गरेको संघीय संरचना, प्रदेश, स्थानीय तह, स्वायत्त क्षेत्र, विशेषाधिकार क्षेत्रको सीमांकन भएकै छैन, प्रदेशको सीमांकन हल भएकै छैन, यस्तो अवस्थामा चुनाव पहिले गर्छु भन्नु कसरी सुल्टो बाटो हुन्छ ? कार्यक्रमलाई सम्बोधन गर्दै पार्टीका सहसंयोजक रामचन्द्र झालेनिर्वाचनको लागि उपयुक्त वातावरण नबनेको हुनाले सबैभन्दा पहिले निर्वाचनको वातावरण बनाउनुपर्ने आवश्यकता औँल्याएका छन् । पञ्चायतकालमा र राजाको प्रत्यक्ष शासनकालमा पनि चुनाव भएको प्रसंग उल्लेख गर्दै सबैलाई नसमेटिने चुनावले समस्या समाधान गर्न नसक्ने बताए । कार्यक्रमलाई सम्बोधन गर्दै संगठन विभाग प्रमुख देवेन्द्र पौडेलले यो देशलाई विखण्डन गर्ने कुत्सीत चाहना राख्नेहरुलाई खबरदारी गर्न आफूहरु मधेस झरेको बताए।"
युवासंघ बैतडीमा चन्द,"बैतडीः नयाँ नेतृत्व चयन गर्दै नेकपा (एमाले) निकट युवासङ्घ नेपाल बैतडीको आठौँ जिल्ला अधिवेशन सम्पन्न भएको छ । मङ्गलबार बेलुका बैतडीको पाटनमा सम्पन्न अधिवेशनले राजेन्द्रबहादुर चन्दको अध्यक्षतामा ५१ सदस्यीय नयाँ जिल्ला कमिटी चयन गरेकोे हो । कमिटीको उपाध्यक्षमा दीपेन्द्र चांड, सचिवमा सूर्य बोहरा, सहसचिवमा दिलबहादुर धानुक (विकासं) र कोषाध्यक्ष पुष्कर भण्डारी रहेका छन् । नयाँ कमिटीको कार्यकाल २ वर्षका लागि हुने छ । साथै, युवासंघले युवाका हकहितका लागि लड्नुका साथै स्थानीय तहको निर्वाचनमा पनि परिचालन गरिने नेकपा (एमाले)का जिल्ला सचिव लीलाधर भट्टले जानकारी दिए । रासस"
