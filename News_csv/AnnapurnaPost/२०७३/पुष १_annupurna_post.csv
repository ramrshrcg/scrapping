शीर्षक,विवरण
स्वास्थ्य प्रविधिमा फड्को,"नेपालमा दक्ष र समर्पित चिकित्सक छन् विश्वस्तरकै र अनुकूल वातावरण तथा प्रोत्साहन प्राप्त हुँदा उनीहरूले अन्यत्र जस्तै नतिजा देखाउन सक्छन् भन्ने प्रमाण पटकपटक सार्वजनिक भएका छन् । तर त्यस्तो अवसरमा ग्रहण लगाउने काम अक्सर राजनीतिज्ञ र संसद्ले गर्दै आएका छन्, दुर्भाग्यका साथ । सम्पन्न, प्रभावशाली तथा उच्च पदमा आसीन व्यक्तिहरू सामान्य बिरामी या नेपालमै उपलब्ध हुन सक्ने उपचारको लागि यथासम्भव राष्ट्रिय ढुकुटी प्रयोग गरी विदेश जाने गर्छन् । अर्कोतिर कम रकममा नेपालमै शल्यचिकित्सा हुन सक्ने अनि सर्वसाधारणले सस्तोमा उपचार पाउन सक्ने कतिपय सम्भावनालाई कानुनको अभावमा निरुत्साहित गरिएको छ । यसले गर्दा आर्थिक रूपमा विपन्नहरूको जीवन खतरामा परेको छ र अर्कोतिर योग्यता र प्रतिबद्धता बोकेका चिकित्सकहरू निराशाको सिकार बनेका छन् । कतिपयलाई विदेश पलायनको लागि विवश गरेको छ, सरकारको त्यो उदासीनताले । यसै प्रवृत्तिबीच पनि केही आशालाग्दा कदम अघि बढेका छन् । धेरै वर्षको प्रयासपछि कानुनद्वारा सरकारले 'बोनम्यारो' प्रत्यारोपणलाई वैधानिकता दिएको छ र त्यसको फाइदा विगत एक वर्षमा धेरैले उठाएका छन् । त्यस्तै लामो संघर्ष, सरकारी उदासीनता तथा प्रशासनतन्त्रको अवरोधपछि 'कलेजो प्रत्यारोपण' सम्बन्धी कानुन पनि पारित भएको छ । कानुनले वैधता प्रदान गरेको केही दिनमै भक्तपुरस्थित मानव अंग प्रत्यारोपण केन्द्रले पाँचजना अन्तर्राष्ट्रिय (दक्षिण कोरियाली) चिकित्सक टोलीसँगको सहकार्यमा ३६ वर्षीय बलराम नागाजुमाथि पहिलो सफल प्रयोग गरेको छ, उनकी दिदी सानुामायाद्वारा दान गरिएको कलेजो प्रत्यारोपयण गरेर । प्रयोगात्मक रूपमा केन्द्रले नेतृत्व लिए पनि टिचिङ तथा वीरलगायतका अस्पतालका विज्ञहरूलाई समेत अभियानमा संलग्न गर्दा त्यसले 'टिम स्पिरिट' सँगै सकारात्मक वातावरण बनाउनेछ । लामो समयको माग र चिकित्सकहरूको प्रयासपछि संसद्ले 'ब्रेन डेथ' व्यक्तिहरूबाट कलेजोलगायत अन्य महत्वपूर्ण अंग निकाली आवश्यकतामा रहेका आफन्तहरूमा प्रत्यारोपण गर्न कानुन बनाएको छ । चेतनास्तरमा वृद्धि र परोपकारी भावना बटुलेका कतिपय व्यक्तिले आफ्नो मृत्युपश्चात् 'अंग दान' समेत गरेका छन् र त्यस अर्थमा आवश्यकतामा रहेका धेरैको उपचार सहज हुने वातावरणसमेत बन्दै जानेछ, आउने दिनमा । यी प्रत्यारोपण नेपालमै हुन थालेपछि त्यसको खर्च पनि अप्रत्याशित रूपमा कम हुनेछ । छिमेकी भारतका सुविधासम्पन्न अस्पतालहरू 'स्वास्थ्य तीर्थ' जस्तै बन्ने गरेका छन् मध्यम, उच्च मध्यम र उच्च वर्गीयहरूका लागि । त्यहाँ कलेजो प्रत्यारोपण हुन थालेपछि हजारौंले त्यसको फाइदा लिएका छन् र नेपालीहरूले समेत त्यो सेवाबाट स्वास्थ्य लाभ गरेका छन् । त्यहाँ राम्रो निजी अस्पतालमा करिब ६० लाख पर्ने र नेपालमा त्यसको एकचौथाइ रकममा सम्पन्न हुने अनुमान गरिएको छ । सरकारले यस्ता प्रकृतिका शल्यक्रियामा पाँच लाख जनही अनुदान दिने सम्भावना छँदा करिब १० लाखमा या भारतमा पर्न जाने कुल खर्चको करिब १६ प्रतिशत रकममै नपालमा स्तरीय उपचार प्राप्त हुनेछ । निश्चय पनि, कलेजो प्रत्यारोपणको अवस्था खासगरी अति 'मद्यपान' का कारण हुने हुँदा त्यसका निरोधात्मक पक्ष त्यति नै आवश्यक हुन्छ, यो रोगविरुद्ध लड्न । त्यति हुँदाहुँदै पनि 'शल्यक्रिया' आवश्यक पर्ने 'केस' हरू कमी छैनन् र सम्भवतः मानव अंग प्रत्यारोपण केन्द्रले मात्र तिनीहरूलाई सम्बोधन गर्न सहज हुने छैन । तर अहिलेको सफल प्रयोगपछि सुविधासम्पन्न सरकारी तथा निजी अस्पतालले समेत कलेजो प्रत्यारोपणमा योगदान पुर्याउनेछन् । निश्चय पनि त्यसमा खर्चको 'रेन्ज' अर्थात् आकार फरक हुनेछ र त्यसले सेवाग्राहीमा एक किसिमको असन्तुष्टि जन्माउनेछ, बाध्यात्मक अवस्थामा पनि । यसबारे अस्पतालहरू संवेदनशील हुने अपेक्षा राख्नैपर्छ अहिले । तर, मानव अंग प्रत्यारोपण केन्द्रको यो सफलता र अग्रणी भूमिकाबारे मुलुकले गर्व गर्नैपर्छ र आगाम दिनमा त्यो अरूका लागि प्रेरणा बन्ने आशा स्वाभाविक रूपमा गर्न सकिन्छ ।"
मधेसी दलका माग सम्बोधन गर्नुपर्छ: कमल थापा,"पोखराः राष्ट्रिय प्रजातन्त्र पार्टीका अध्यक्ष कमल थापाले तिनै तहको निर्वाचन सम्पन्न गर्न मधेसी दलका माग सम्बोधन गरिनुपर्ने बताएका छन् । मिडिया नेपाल कास्कीले शुक्रबार गरेको पत्रकार सम्मेलनमा उहाँले भन्नुभयो मधेसी दल र अन्य जनजातिले राखेका माग पूरा नगरी निर्वाचन गर्दा अपेक्षित सफलता प्राप्त गर्न सकिदैन् । अध्यक्ष थापाले सरकारले पेस गरेको संविधान संशोधन प्रस्तावले मधेसवादी दललाई सन्तुष्ट पार्न नसकेको भनाइ थापाको छ । उनले प्रदेश नं ५ का जनता आन्दोलित भएको र केही राजनीतिक दलले निरन्तर संसद् अवरुद्ध पारिरहेकाले नयाँ समझदारीका साथ विधेयकलाई अघि बढाउनुपर्नेमा जोड समेत दिएका छन् । थापाले विधेयकलाई संसद्मा पेस गर्न नदिई संसद् अवरुद्ध गर्नु प्रजाताािन्त्रक मूल्य र मान्यताले उपयुक्त नभएको बताए । राप्रपा सत्तारुढ दल भए पनि नेपाली कांग्रेस र नेकपा (माओवादी केन्द्र)ले आगामी दिनमा गर्ने व्यवहार, गुण र दोषका आधारमा काम गर्ने धारणा व्यक्त गरे । राप्रपाका राष्ट्रिय अध्यक्ष पशुपति शम्शेर जबराले अन्य मुलुकमा भै अङ्गिकृत नागरिकता लिएका व्यक्तिलाई केही वर्षको अन्तरालपछि मात्रै अरु नागरिकसरह मान्यता दिनुपर्नेमा जोड दिए । रासस"
गुल्मीमा प्रदर्शनकारी र प्रहरीबीच झडपः सांसदसहित दर्जनौ प्रदर्शनकारी घाइते,"गुल्मीः संविधान संशोधन प्रस्तावविरुद्ध आन्दोनको १७ औँ दिन गुल्मीका सरकारी कार्यालयमा आन्दोलनकारीले ताला बन्दी गरेपछि प्रहरी र प्रदर्शनकारीबीच झडप भएको छ । जिल्ला प्रशासन कार्यालय गुल्मीमा आन्दोलनकारीले तालाबन्दी गर्न खोज्दा प्रहरी र प्रदर्शनकारीबीच झडप भएको हो । झडपमा सांसद्सहित दर्जनौ आन्दोलनकारी घाइते भएका छन्। बिहानैदेखी प्रदर्शनकारीले नाराबाजी गर्दै सरकारी कार्यालयमा तालाबन्दी गरेपछि प्रहरीले बल प्रयोग गरेको हो । प्रदर्शनकारीले सरकारी कार्यालयमा तालाबन्दी सुरुगरेपछि प्रहरीले भिड नियन्त्रणका लागि आठ राउण्डबढी अश्रुग्यास प्रहार गरेको छ । झडपमा सांसद कमला विश्वकर्मासहित दर्जनौ प्रदर्शनकारी घाइते भएका छन् । घाइतेको गुल्मीकै स्थानीय अस्पतालमा उपचार भइरहेको छ । प्रहरीले अश्रुग्यास प्रहार गरेपछि झडपस्थलबाट भिड तितरवितर भएको छ । प्रदेश नम्बर पाँचमा आमहड्तालको घोषणा भएसँगै गुल्मीमा शैक्षिक संस्था, बजार, कलकारखाना, उद्योगधन्दा र यातायात बन्द भएका छन् । शैक्षिक संस्थालाई खुल्ला राखेका आन्दोलनकारीले आ जदेखि शैक्षिक संस्थापनि बन्द गराएका हुन् ।"
'संशोधन प्रस्ताव स्थगन गरी चुनावमा जानुपर्छ',"काठमाडौँ : नेपाली काँग्रेसका नेता डा रामशरण महतले संविधान संशोधन प्रस्तावलाई स्थगन गरी स्थानीय निकायको निर्वाचन गर्नुपर्ने बताएका छन्। राजधानीमा शुक्रबार आयोजित साक्षात्कारमा डा महतले भने, संविधान संशोधन प्रस्तावलाई केही समय स्थगन गरी स्थानीय निकायको निर्वाचनमा लाग्नुपर्छ। त्यसको विकल्प छैन। संशोधन प्रस्ताव केही समय पर सारी अन्य महत्वपूर्ण ऐन कानुन, निर्वाचनसम्बन्धी विधेयक, महाअभियोगको प्रस्तावलाई अघि बढाउनुपर्ने धारणा उनको छ। स्थानीय तहको पुनःसंरचनाका लागि आयोगले काम गरिरहेको बताउँदै महतले भने, आयोगले काम त गरिरहेको छ, तर यसलाई विवादमा पार्ने काम कसैले गर्नुहुँदैन, कतिपय जिल्लामा अझै विवाद छ, तराईका आठ जिल्लामा आयोग अहिलेसम्म प्रवेश नै गर्न सकेको छैन, त्यसैले जबर्जस्ती आयोगलाई काम गर्न दबाब दिनुहँदैन । महतले पुरानै संरचना अनुसार स्थानीय निकायको निर्वाचन गर्नेबारे प्रमुख तीन दलबीच भएको सहमति स्वागतयोग्य रहेको बताउँदै भने, अब यसमा अल्झिने वा विवाद झिक्ने काम गर्नुहुँदैन। चुनावमा जानुपर्छ।' महतले संशोधन प्रस्तावलाई संवैधानिक प्रक्रियामा लैजानुपर्ने बताउँदै नेकपा (एमाले)ले प्रस्तावमा छलफल नै गर्न नदिई संसद् अवरुद्ध गरेर गलत गरेको आरोप लगाए।"
संशोधन विधेयक कार्यसूचीमा राख्न खोज्दा तनाव,"काठमाडौः दलहरूबीचको सहमतिपछि मात्र संविधान संशोधन विधेयक कार्यसूचीमा राख्ने बताउँदै आएकी सभामुख ओनसरी घर्तीमगरले बिहीबार एक्कासि उक्त विषय कार्यसूचीमा राख्न खोजेपछि तनाव उत्पन्न भएको छ । आफ्नो प्रतिबद्धताविपरीत सभामुख घर्तीमगरले कार्यसूचीमा संशोधन विधेयक राख्न खोजेको भन्दै प्रमुख विपक्षी एमालेले आपत्ति जनाएपछि सभामुखले सूचना प्रकाशित गरी संसद् बैठक पुस ४ सम्मका लागि स्थगित गरेकी छन् । सभामुख घर्तीमगरले बिहीबार बिहान कांग्रेस, एमाले र माओवादी केन्द्रका प्रमुख सचेतकसँग छलफल गर्ने भन्दै बैठक राखेकी थिइन् । तर बैठकमा उनले मधेसकेन्द्रित दललगायत सत्तापक्षका प्रतिनिधिलाई पनि सहभागी गराएकी थिइन् । बैठकमा सभामुख घर्तीमगरले सरकारको आग्रहमा आफूले बिहीबारको बैठकको कार्यसूचीमा संशोधन विधेयक राख्न खोजेको बताएपछि एमाले प्रमुख सचेतक भानुभक्त ढकालले आपत्ति जनाएका थिए । बैठकमा सरकारका तर्फबाट विधेयक प्रस्ताव गर्नुपर्ने कानुनमन्त्री अजयशंकर नायक भने अनुपस्थित थिए । सत्तासीन कांग्रेसका प्रमुख सचेतक चीनकाजी श्रेष्ठले संशोधन विधेयक कार्यसूचीमा नराख्ने भए एमालेले संसद् अवरोध फिर्ता लिनुपर्ने तर्क गरेका थिए । सभामुखज्यूले सहमतिपछि मात्र संशोधन विधेयक कार्यसूचीमा राख्ने कुरा सार्वजनिक रूपमै भन्नुभएको थियो', एमाले प्रमुख सचेतक ढकालले अन्नपूर्णसँग भने, दलहरूबीच केही दिनयता सुरु भएको संवाद बिथोल्ने कामको अगुवाइ संसद्ले गर्ने कि नगर्ने भन्ने प्रश्न उठाएका हौं ।' संसद् बैठक बस्नु एक दिनअघि नै सचिवालयले वितरण गर्ने गरेको सम्भावित कार्यसूचीमा पनि संशोधन विधेयक नराखिएको तर्क गर्दै एमाले प्रमुख सचेतक ढकालले भने, एक्कासि संशोधन विधेयक किन राख्न खोजियो भन्ने विषय शंकास्पद छ ।' सभामुख घर्तीमगरले बोलाएको बैठकमा एमाले प्रमुख सचेतक ढकालले सरकार र सत्तापक्षका कारण संसद्मा मुठभेडको स्थिति आए संवादको औचित्य समाप्त हुने बताएका थिए । कांग्रेस प्रमुख सचेतक श्रेष्ठले भने संशोधन विधेयक परिपक्व भइसकेको भन्दै कार्यसूचीमा राख्नुपर्ने अडान लिएका थिए । संशोधन विधेयक कार्यसूचीमा राख्ने सभामुख घर्तीमगरको प्रस्तावलाई राप्रपा र मधेसकेन्द्रित दलले पनि साथ नदिएपछि उनी पछि हट्न बाध्य भएकी थिइन् । राप्रपाका प्रमुख सचेतक दिलनाथ गिरीले सत्तामा रहेको आफ्नो पार्टीसँग पनि पर्याप्त छलफल नगरी संशोधन विधेयक आएको भन्दै प्रमुख विपक्षी एमालेसँग सल्लाह गरेर मात्र विधेयक अघि बढाउनुपर्ने बताएका थिए । संघीय समाजवादी फोरमका डा शिवजी यादवले दलहरूबीच पर्याप्त छलफल गरी विधेयक अघि बढाउनुपर्ने धारणा राखेका थिए ।"
संशोधन प्रस्ताव फिर्ता हुँदैनः प्रधानमन्त्री,"पोखराः प्रधानमन्त्री पुष्पकमल दाहाल 'प्रचण्ड'ले सरकारले दर्ता गरेको संविधान संशोधन प्रस्ताव फिर्ता नहुने बताएका छन् । प्रेस सेन्टर कास्कीले शुक्रबार आयोजना गरेको पत्रकार सम्मेलनमा प्रधानमन्त्री प्रचण्डले असन्तुष्ट प्रतिपक्ष एवम् आन्दोलनरत दलसँग छलफलका आधारमा परिमार्जन गरेर अघि बढ्न सकिने बताए । 'सरकारले संशोधन प्रस्ताव सबैलाई सहमति हुने किसिमले ल्याएको हो, झन्डै चार महिना लगाएर संशोधन प्रस्ताव ल्याइएको हो,' प्रधानमन्त्रीले भने 'प्रतिपक्ष, मधेसी मोर्चा, थारु, सङ्घीय गठबन्धनसँग धेरै छलफलपछि मात्र संशोधन प्रस्ताव ल्याइएको हो ।' संशोधन प्रस्ताव अङ्गीकृतलाई राष्ट्रपति बनाउने, हिन्दी भाषालाई राष्ट्रभाषा बनाउने, देश विखण्डन गर्ने गरी ल्याउने प्रचार गरिए पनि नेपाली जनतालाई चोट पुर्याउने केही विषय त्यसमा नरहेको उनको भनाई छ । 'सरकारले ल्याएको सीमाङ्कनको प्रस्ताव अहिलेको प्रतिपक्षले नै सत्तापक्ष भएका समयमा अघि सारेको प्रस्ताव हो,' प्रधानमन्त्रीले भने 'यसमा अस्पष्ट हुनुपर्ने छैन, प्रतिपक्षले विरोध गर्नुको औचित्य सिद्ध हुँदैन ।' आफूले गर्दा राष्ट्रवादी हुने र अर्कोले गर्दा राष्ट्रघाती हुने भन्ने नहुने बताउँदै प्रधानमन्त्रीले समस्या समाधानका लागि सरकारका तर्फबाट छलफललाई अघि बढाएको दाबी गरे ।"
भारतीय राजदूतलाई नेपालमा राख्नु हुँदैनः बिजुक्छे,"भक्तपुरः नेपाल मजदुर किसान पार्टीका अध्यक्ष नारायणमान बिजुक्छेले भारतीय राजदूत रणजित रायलाई नेपाललमा राख्नु नहुने धारणा राखेका छन् । उनले कुटनीतिक मर्यादा विपरीत काम गरेको र हेपाहा प्रवृत्ति भएको भन्दै भारतीय राजदूतलाई नेपालमा राख्नु नहुने बताएका हुन्। कुटनीतिक मर्यादा विपरीत काम गर्ने र हेपाहा प्रवृत्ति भएका भारतीय राजदूत रणजित रायलाई नेपालमा राख्नु हुँदैन, बिजुक्छेले भने । रफरसञ्चार क्लबले आयोजना गरेको साक्षात्कार कार्यक्रममा नेता बिजुक्छेले केही समयपछि नेपालमा एनआरएन र अंगिकृत नागरिकताधारीको हातमा सरकार जाने खतरा बढेको समेत बताएका छन् । यस्तो अवस्था आयो भने देशकै लागि खतरा हो, उनले भने । बिजुक्छेंले सरकार स्थानीय तहको निर्वाचन नगर्ने योजनामा रहेको आरोपसमेत लगाए । कार्यक्रममा उनले भने, स्थानीय तहको निर्वाचन गर्ने बहाना गरी संसद्को निर्वाचन गर्ने तयारीमा सरकार जुटेको छ । जिल्ला निवार्चन कार्यालय भक्तपुरले शुक्रबारबाट गाउँगाउँमा फोटोसहितको मतदाता नामावली सङ्कलन तथा अद्यावधिक कार्य सुरु गरेको छ । जिल्ला निर्वाचन अधिकृत उमेश राईले यो कार्य आगामी माघ ५ गतेसम्ममा सञ्चालन रहने जानकारी दिए । जिल्लाको ६ वटा नगरपालिकाको सबै वडा कार्यालयमा दुई दिनका दरले ९३ स्थानमा नामावली सङ्कलन केन्द्र राखेर मतदाताको नामावली सङ्कलन तथा अद्यावधिक कार्य सुरु गरेको हो । मतदातालाई यसबारे सूचित गर्न वडा कार्यालयमार्फत सूचना जारी गरिएको बताउँदै उनले मतदातालाई सहज बनाउन गाउँगाउँमा अभियान सुरु गरिएको बताए । विसं २०७० को संविधानसभाको निर्वाचन अघि जिल्लामा एक लाख ४९ हजार ५५८ मतदाता रहेकोमा हाल बढेर एक लाख ६३ हजार ५१० जना मतदाता पुगेको छन् । ती मध्ये ८३ हजार १७४ महिला, ८० हजार ३३५ पुरुष र एक जना तेस्रो लिङ्गी मतदाता रहेको निर्वाचन अधिकृत राईले जानकारी दिए । अहिले जिल्लाको कूल जनसङ्ख्याको ५३ दशमलव ६७ प्रतिशत मतदाता रहेका उनको भनाइ छ । रासस"
"मोहन वैद्य, मोनविक्रम र विप्लवबीच कार्यगत एकता","काठमाडौँः राष्ट्रियताका विषयमा तीन कम्युनिस्ट दलले कार्यगत एकता गरेर जाने निर्णय गरेका छन्। मोहन वैद्य नेतृत्वको नेकपा (क्रान्तिकारी माओवादी), मोहनविक्रम सिंह नेतृत्वको नेकपा(मसाल) र नेत्रविक्रम चन्द नेतृत्वको नेकपा (माओवादी)बीच कार्यगत एकता गर्ने सहमति भएको छ । तीन कम्युनिस्ट पार्टीले भारतीय पक्षबाट जलस्रोत तथा प्राकृतिक स्रोत साधनमाथि गरिएको भनिएको अतिक्रमणको विरोधमा कार्यगत एकता गरी संयुक्त रुपमा आन्दोलनका कार्यक्रम गर्ने निर्णय गरिएको तीनै दलका नेतृत्वले जारी गरेको विज्ञप्तिमा उल्लेख छ । अक्टोबर क्रान्तिको शतवार्षिकी र पार्टी स्थापना दिवस आगामी वैशाख ९ गते संयुक्त रुपमा मनाउने समेत तीन दलले निर्णय गरेका छन् । रासस"
नविना र ऐनको टक्करले अनेरास्ववियुको विवाद छताछुल्ल,"काठमाडौं: एमाले निकट विद्यार्थी संगठन अनेरास्ववियु भित्रको आन्तरिक विवाद फेरि चुलिएको छ । विवादका कारण संगठनमा पार्टी अध्यक्ष निकट भनेर चिनिएका कार्यकर्तामा दुई चिरा भएका छन् । माधव नेपाल समूह मानिएका नेता कार्यकर्ताले पनि संस्थापन पक्षको निर्णयप्रति असन्तुष्टि जनाउँदै छुट्टै कार्यकर्ता भेला गर्न थालेका छन् । महाधिवेशन सम्पन्न भएको १० महिनासम्म पनि कार्य विभाजन हुन नसकेको भन्दै संगठन नेतृत्वप्रति कार्यकर्ताले आलोचना गरिरहेका छन् । पछिल्लो समय संगठनका महासचिव ऐन महरले संगठनको केन्द्रीय समितिको बैठकको निर्णयको हवाला दिंदै बिहीबार प्रदेश, विभाग लगायतका अन्य क्षेत्रमा कार्य विभाजनको विषयमा मातहतका समितिलाई परिपत्र जारी गरेपछि विवादले उग्र रुप लिएको हो । गत जेठ २ देखि ५ गतेसम्म काभ्रेमा केन्द्रीय समितिको बैठक सम्पन्न भए पनि महरले बिहीबार मात्र उक्त निर्णयअनुसार कार्य विभाजन गरिएको भन्दै परिपत्र गरेका थिए । केन्द्रीय समितिले कार्य विभाजन गर्ने जिम्मेवारी स्थायी समितिलाई दिएको र सोही जिम्मेवारी अनुसार बाँडफाड गरिएको महासचिवको दाबी छ । बिहीबार विश्वभाषा क्याम्पसमा आयोजित कार्यकर्ता भेलामा वितरण गरिएको परिपत्रमा महासचिवले मनपरी रुपमा जिम्मेवारी तोकेको पार्टीमा नेपाल निकट मानिने सचिवहरु सुदेश पराजुली, आरती लामा, ओसिम आलम लगायतकाले आरोप लगाएका छन् । महरले जारी गरेको परिपत्रमा अध्यक्ष नवीना लामा, उपाध्यक्ष शैलेश लामालगायतले समेत असन्तुष्टि जनाएका छन् । महरले परिपत्र जारी गरेपछि असन्तुष्टि जनाउँदै सचिव पराजुली लगायतको समूहले शुक्रबार रत्नराज्यलक्ष्मी क्याम्पसमा कार्यकर्ता भेला गरेर छुट्टै परिपत्र जारी गरेका छन् । पराजुलीले भने, संस्थापन पक्षले केन्द्रीय समितिको निर्णय विपरीत सर्कुलर जारी गरेको छ। यसको विरोध गर्न हामीले छुट्टै भेला बोलाएका हौं । महासचिव महरले भने संगठनको आन्तरिक विवादलाई मिलाउने क्रममा केन्द्रीय समितिको वैठक सकिएको नौ महिनापछि जिम्मेवारी बाँडफाँड गर्नुपरेको बताए । विवाद मिलाउने क्रममा पार्टी नेतृत्व, इन्चार्ज लगायतको सुझावको आधारमा महासचिवको हैसियतले परिपत्र गरेको हुँ महरले भने, संगठनको विधानविपरीत म गएको छैन । मैले जारी गरेको परिपत्रमा अध्यक्षको पनि सहमति छ । असन्तुष्ट केही साथीले भेला गर्दैमा यसलाई ठूलो मुद्दा बनाउनु जरुरी छैन । महरले परिपत्र जारी गरेको विषयमा संगठनमा उनकै प्यानल मानिने उपाध्यक्ष शैलेश लामा लगायतले पनि असन्तुष्टि जनाएका छन् । संगठनमा यसअघि पनि एकै प्यानलबाट चुनाव जितेका अध्यक्ष र महासचिवको विवादका कारण जिम्मेवारी बाँडफाँडमा समस्या आएको थियो । अध्यक्ष लामाले भने संगठनको आन्तरिक कुरा भएकाले यसलाई ठूलो मुद्दा बनाउन नपर्ने बताइन् । संगठनकी उपाध्यक्ष सुनिता बरालले पनि संगठनले आन्तरिक विवाद मिलाउँदै गति लिन लागेको बेलामा सानो तिनो कुरामा झमेला निकाल्न नहुने बताइन् ।"
