शीर्षक,विवरण
सुशील र नागरिकता,"बक्सिङमा राष्ट्रिय च्याम्पियन' सुशील थापाले आफूलाई नेपाल आमाका योग्य सपूत सावित गरे । अनगिन्ती नेपालीहरूका हिरो' र रोल मोडेल' पनि बन्न पुगे । तर उनी नेपाल नागरिक हैनन् या बन्न सकेका छैनन् । कस्तो विडम्बना ! संघर्षले डोर्याएका अनेकौं नेपालीहरू अवसरको खोजीमा राजधानी भित्रिने क्रम आजको हैन । हिमाल, पहाड, मधेस सबैतिरबाट त्यस्ता व्यक्तिहरू काठमाडौं पसेका छन् र नयाँ ठाउँ, नयाँ परिवेशमा उनीहरूका परिवार यहाँ बनेका छन्, बसेका छन् । त्यसरी या त्यही क्रममा आफ्नो भाग्य निर्माणको लागि वर्षौं पहिले काठमाडौं आएका पहिले अपरिचित र पछि विवाह बन्धनमा बाँधिएका शान्ति र शिव थापाका सन्तानका रूपमा जन्मिएका हुन् सुशील, अहिले २३ वर्षमा टेकेका छन् । यस पत्रिकामा राष्ट्रलाई सम्मान दिलाउने सुशील नै प्राविधिक कारणले नागरिकताबाट वञ्चित भएको समाचार छापिएपछि उपप्रधान तथा गृहमन्त्री विमलेन्द्र निधि स्वयंले यसबारे चासो लिएका छन् । सम्भवतः सुशील थापा औपचारिक रूपमा र सप्रमाण छिट्टै नेपाली नगारिक बन्नेछन् । उनको उपलब्धि जेजस्तो भए पनि सम्भवतः विधिवत् रूपमा र आवश्यक प्रमाणसहित सम्बन्धित अधिकारीसमक्ष नपुगेकाले उनले नागरिकता हासिल गर्न नसकेको देखिन्छ । तर यसले नागरिकतालाई हरेक नेपालीको अधिकारका रूपमा स्थापित गर्नेभन्दा समस्यामा परेकाहरूलाई बेवास्ता गर्ने चलन नै सरकारमा व्यापक रहेको देखिन्छ ।यति ठूलो उपलब्धि हासिल गरेका सुशीलसम्बन्धी पक्कै पनि केही रेकर्ड' हरू उनी पढेको नन्दीरात्रि विद्यालय र परीक्षा नियन्त्रण कार्यालयमा उपलब्ध छन् । तर किन यसअघि सरकारका पदाधिकारीहरूले ती दस्ताबेज उपलब्ध गराउने प्रयास गरेनन् ? नागरिकता नेपाली राष्ट्रिय पहिचानको सर्वाधिक महत्ववपूर्ण दस्ताबेज हो । त्यो नागरिकले राष्ट्रप्रतिको दायित्व पूरा गर्ने र राज्यद्वारा उसको अस्तित्व सुरक्षा, मर्यादा र संविधानप्रदत्त हकको संरक्षण हुनुपर्ने मान्यताको दस्ताबेज पनि हो । त्यसको अभावमा सुशीलले नेपाली नागरिकको रूपमा विदेश आवतजावत गर्न पासपोर्ट' नपाएको मात्र हैन, सम्पत्ति खरिदबिक्रीलगायतका सामान्य अधिकारबाट उनी वञ्चित भएका छन् । एउटा राष्ट्रिय हिरो' अनागरिक बन्नुपर्ने बाध्यताको निराकरण नभएमा त्यो राज्य र समाज कृतघ्न भएको मानिनेछ । विगतमा नागरिकता वितरणमा भ्रष्टाचार र नाजायज कमाइ भएका, गरिएका अनेक आरोप केही मन्त्री र सम्बन्धित अधिकारीहरूमाथि लागेका छन् । ०६३ यताको परिवर्तनपछि गैरजवाफदेही र पारदर्शी लापरबाहीका साथ झन्डै ४० लाख नागरिकता बाँडिए, जुन नेपालको जनसंख्याको २० प्रतिशतभन्दा बढी हुन आउँछ । त्यसअघि पनि पटकपटक अधिकार प्राप्त दौडाहा टोली' मार्फत नागरिकता बाँडिने गरिन्थ्यो र त्यो गम्भीरताभन्दा पृथक किसिमले अर्थात् उच्छृंखल शैलीमा नागरिकता बाँडेर सरकारले नागरिक' कै अवमूल्यन गरेको छ । यस्तो राष्ट्रिय पहिचानको संकट आउँदा प्रभावकारी सहयोग टोली' (हेल्प डेस्क) र स्पष्ट कानुनसँगै छरितो प्रक्रिया परिभाषित हुनु आवश्यक छ । सुशील थापाको स्थापित भइसकेको नेपाल हिरो पहिचान र मन्त्री निधिको प्रयास सम्भवतः उनका लागि न्यायको आधार हुनेछ । तर यो मामिलाले नीतिगत, न्यायसंगत तथा पारदर्शी रूपमा यस्ता मामिलाहरूको सम्बोधन सहज ढंगले होस् भन्नेतर्फ सरकारको सोच बन्नु आवश्यक देखिएको छ ।"
मधेसमा चुनाव जित्ने रणनीति बनाउँदै एमाले,"बर्दिबासः दुई नम्बर प्रदेशमा तोकिएका एक सय २८ वटा स्थानीय तहमध्ये प्रमुख प्रतिपक्षी दल नेकपा एमालेले कम्तिमा एक सयवटामा चुनाव जिताउने निष्कर्ष निकालेको छ। महोत्तरीको बर्दिबासस्थित गौरीडाँडामा आयोजना गरिएको दुई दिने दुई नम्बर प्रदेश स्तरीय भेलाले यस्तो निष्कर्ष निकालेको हो। जिल्लाजिल्लामा एमाले पार्टीप्रतिको दृष्टिकोण र जिल्लाका स्थानीय निकायमा एमालेलाई जिताउन रणनीति बनाउँदै एमालेको अगुवा भेला सकिएको एमाले पार्टी सचिव योगेश भट्टराईले जानकारी दिए। बैशाख ३१ हुने स्थानीय तहको निर्वाचनलाई लक्षित गरेर बर्दिबासमा फागुन २५ गते हुने भनिएको एमालेको सभा सप्तरी गोलीकाण्डपछि २ नम्बर प्रदेशमा मेची महाकाली अभियान स्थगित गरिँदा दुई नम्बर प्रदेशको एमालेको चुनावी अभियान अन्यौलमा परेको थियो। सप्तरीको हिंसात्मम घटनापछि केही समयपछि एमाले फेरि मधेस केन्द्रित चुनावी माहौल बनाउन जुटेको छ। महोत्तरी, धनुषा, सर्लाही, रौतहट, बारा, पर्सा, सिरहा र सप्तरी गरी दुई नम्बर प्रदेशका ८ जिल्लामा सर्वसाधारणको नेकपा एमालेप्रतिको दृष्टिकोण र चुनावी माहौलको विषयमा भेला केन्द्रित भएको थियो। सबै जिल्लाको चुनावी माहौल आंकलन गर्दै पार्टीका अगुवा कार्यकर्ताहरुलाई एमालेका वरिष्ठ नेता तथा पूर्वप्रधानमन्त्रीद्वय झलनाथ खनाल, माधवकुमार नेपाल, महासचिव ईश्वर पोखरेल, सचिव योगेश भट्टराईसहितका नेताहरुले स्थानीय निकायको चुनावमा एमालेलाई जिताउने जुक्ति सिकाएको भेलाका सहभागीहरुले बताएका छन्। मोर्चाका नाममा तराईमा जवासिंह, गोइत समुह अपराधिक गतिविधि गर्न सक्रिय रहको हाम्रो जिल्लागत रिपोटिङ्गले देखाएको छ। मोर्चाले यसलाई नियन्त्रण गर्न सकेको छैन, एमालेका सचिव योगेश भट्टराईले भेलापछि भने, यसले समाजमा असहिष्णुता ज्यादा बढाइको छ। मधेशी पहाडीबीचको समाजिक सद्भाव भड्कायो। मधेशमा ठूला पार्टीहरुलाई ती समुहहरुले कमजोर बनाएको बताउँदै उनले भने,राज्यका निकायहरु पनि मधेसमा कमजोर पार्ने काम भइरहेको हामीले पाएका छौं। मधेसी मोर्चाले एमालेप्रति फैलाएकोे भ्रम चिर्न दुई नम्बर प्रदेश अन्तर्गतका जिल्लाका मुख्य स्थानहरुमा आम सभा, कोण सभाको आयोजना गरिने उनले बताए। सबै अपराधिक गतिविधि र भ्रमको एउटै औषधी हो स्थानीय निकायको चुनाव । चुनावले सबै पार्टीहरुलाई ठीक ठाउँमा ल्याउँछ । चुनाव मोर्चाको विरुद्धमा भने होइन्,उनले भने। सरकारले चुनाव गराउन दाँयावाँया गर्नु हुदैंन, नेता भट्टाईले भने,मधेशमा पनि तोकेकै समयमा चुनाव हुन्छ । मोर्चा चुनावमा नआएपनि उनको कार्यकर्ता चुनावमा भाग लिन्छ । मोर्चाको कार्यकर्ताहरुले हामीलाई भनिरहेको छ। हाम्रो पार्टी चुनावमा नआएपनि एमालेबाट टिकट दिनुस् हामी चुनावमा उम्मेदवार बन्छौं। करिव दुई हजार अगुवा कार्यकर्ता सहभागी रहेको भेलालाई सम्बोधन गर्दै वरिष्ठ नेता झलनाथ खनाल, माधव नेपाल र ईश्वर पोखरेलले २ नम्बर प्रदेशको विकासको खाकासहित अब एमाले मधेसमा अड्डा जमाएर बस्ने उद्घोष गरे। उनीहरुले मधेसी मोर्चा र कांग्रेसको धाक धम्कीसँग नडराउन कार्यकर्तालाई ढाडस समेत दिए।"
संविधान संशोधन नभए चुनावविरुद्ध सशक्त प्रतिकारः यादव,"धनकुटा: संघीय समाजवादी फोरम नेपालका अध्यक्ष उपेन्द्र यादवले संविधान संशोधन नभए अहिलेकै परिस्थितिमा स्थानीय तहको निर्वाचन हुन नसक्ने बताएका हुन्। संघीय समाजवादी फोरम नेपाल धनकुटाको प्रथम जिल्ला अधिवेशनको बिहीबार उद्घाटन गर्दै यादवले मधेसी, जनजाति र आदिवासी खसक्षत्रीको भावनालाई कुल्चेर चुनाव भए त्यसको सशक्त प्रतिकार गर्ने चेतावनी दिएका हुन्। संघीयतामा स्थानीय तहको निर्वाचन प्रदेश सरकारले गर्छ। तर, ठूला दलको आडमा केन्द्रीय सरकारले चुनाव गराउने तयारी गरिरहेको छ। यो संघीयताको मर्म विपरीत छ,उनले भने। अहिलेको स्थानीय तह विकेन्द्रित र प्रशासनिक संघीयता मात्रै भएको बताउँदै उनले जातीय र पहिचानको अधिकारलाई सम्बोधन नगरेको बताए।उनले भने,स्थानीय तहले जनतालाई सेवा दिने भन्दा पनि यातना दिने कार्य गरिएकोले पुर्नसंरचना आवश्यक छ। यादवले नेपालको संविधान अन्तर्राष्ट्रिय जगतले अस्वीकार गरेकाले संविधान संशोधन नगरे आन्दोलनबाट संविधान खारेज गर्ने चेतावनी समेत दिए।"
"महानगर भए हेभी वेट', नत्र दोस्रो बरियताका नेता","विराटनगरः स्थानीय चुनावको घोषणासँगै औद्योगिक नगर विराटनगरमा प्रमुख तथा उपप्रमुख पदका लागि सत्तासीन कांग्रेस पार्टीबाट दाबी गर्नेको लर्को लागेको छ । कांग्रेसका एक दर्जन नेताले प्रमुख पदमा उम्मेदवारी दिने घोषणा गरेका छन् । महानगरपालिका घोषणा भए एमालेले वरिष्ठ नेतालाई अघि सार्ने तयारी गरेको छ भने कांग्रेसले पनि हेभी वेट' उम्मेदवार खडा गर्ने तयारी गरेको छ । उपमहानगरमै सीमित भए कांग्रेसबाट पनि दोस्रो बरियताकै नेताले टिकट पाउनेछन् । विराटनगरलाई मन्त्रिपरिषद्बाट घोषणा गराएर भए पनि महानगरपालिका बनाउन कांग्रेस, एमाले र माओवादी केन्द्रका केन्द्रीयस्तरका नेता सक्रिय छन् । माओवादी केन्द्रले आफ्ना उम्मेदवारको टुंगो लगाइसकेको छ । मेयर र उपमेयरमा कांग्रेस र एमालेबीच नै चर्को प्रतिस्पर्धा हुने अनुमान छ । नेकपा एमालेबाट पनि मेयर पदका आकांक्षीले आफ्ना गतिविधिलाई तीव्र पारेका छन् । औपचारिक रूपमा आफ्नो उम्मेदवारी स्पष्ट नगरे पनि एमालेका आकांक्षी उम्मेदवारले आफ्नो समूहमा छलफल गर्ने र कार्यकर्तासँग भेटघाट गर्ने क्रमलाई भने तीव्रता दिएका हुन् ।निर्वाचनको मिति नजिकिँदै जाँदा कांग्रेसमा चुनावी सरगर्मी बढेको छ । मोरङमा उपमहानगरपालिका, नगरपालिका र गाउँपालिका तहमा चुनावी तयारीसमेत सुरु भएको छ । राजनीतिक दलले बैठक, सम्मेलन र राजनीतिक भेलालाई तीव्रता दिएका छन् । कांग्रेस मोरङका सचिव नागेश कोइराला मेयरमा उठ्ने तयारीस्वरूप केन्द्रसँगको लबिङ'मा लागेका छन् । पार्टी नेतृत्वमा बसेर लामो समय काम गरेकाले नेतृत्वमा आफ्नो दाबेदारी रहेको उनले बताए । कांग्रेस विराटनगर सभापति भीम पराजुलीले पनि अबको मेयरको आफू प्रमुख दाबेदार भएको बताउँदै आएका छन् । दुई कार्यकालसम्म पार्टीको नगर नेतृत्व चलाएकाले मैले मेयर पदमा उठ्ने तयारी गरेको छु', उनले भने । सामाजिक र संघसंस्थामा समेत राम्रो उपस्थिति रहेका पराजुली जनप्रिय नेता मानिन्छन् । मेयरका अर्का दाबेदार मारवाडी समुदायका फूलकुमार लालवानी सक्रिय छन् । जेसिज, लायन्स, मारवाडी सेवा समितिलगायत संस्थामा रहेर लामो समय काम गरेका लालवानीलाई सांसद अमृत अर्यालको सहयोग छ । मेयर पदमा विराटनगर बरगाछीका कांग्रेसका पुराना नेता राजु थापाले पनि दाबेदारी प्रस्तुत गरिसकेका छन् । थापा २०४९ सालमा भएको स्थानीय निकायको चुनावमा कांग्रेसबाट विराटनगर४ को वडाध्यक्षमा निर्वाचित भएका थिए। विराटनगर४ निवासी कांग्रेसका पुराना नेता मनोज बस्नेतले पनि विराटनगरको मेयरमा आफ्नो दाबेदारी प्रस्तुत गरेका छन् । कांग्रेसबाट मेयर पदमा रुक्मिणी कोइराला, अरुण गुप्ता, विश्वनाथ रिजाल, राजेश गुप्ता, मृदुला कोइराला र विकास पराजुली पनि आकांक्षी देखिएका छन् । उम्मेदवारी तय गर्न कांग्रेसको केन्द्रीय समितिले जिल्ला, क्षेत्र, नगर सबै तहसँग समन्वय गर्ने तयारी गरेको कांग्रेस मोरङका सभापति डिगबहादुर लिम्बूले बताए । चुनावी तयारीमा पार्टी लागिसकेको र वैशाख ७ गते उम्मेदवारको टुंगो लाग्ने उनले जानकारी दिए । महानगरपालिका भए कांग्रेसले नेपाल महिला संघकी पूर्वकेन्द्रीय अध्यक्ष डिला संग्रौलालाई उम्मेदवार बनाउने तयारी गरेको छ । संग्रौला मेयरमा आए फूलकुमार लालवानी उपमेयरमा आउने सम्भावना रहेको बताइएको छ । महानगरपालिका घोषणा भए एमालेका तर्फबाट पार्टीका मोरङ जिल्ला अध्यक्ष विनोद ढकाल र पूर्वमन्त्री लालबाबु पण्डित मेयरमा उठ्ने तयारीमा छन् । ढकाल केपी ओली र पण्डित माधव नेपाल पक्षधर हुन् । उपमहानगर नै रहे एमालेका नगरअध्यक्ष सागर थापा, पार्टीका पूर्वजिल्ला अध्यक्ष महेश रेग्मी र बाबुराम कार्कीमध्ये कोही एकजना चुनावी मैदानमा उत्रिनेछन् । थापा एवं कार्की ओली पक्ष र रेग्मी नेपाल पक्षधर हुन् । आन्तरिक रूपमा पार्टी चुनावी अभियानमा लागेको एमाले जिल्ला अध्यक्ष विनोद ढकालले जानकारी दिए । सकेसम्म लोकप्रिय नेतालाई टिकट दिने तयारी गरेका छौं', उनले भने । यता माओवादी केन्द्रले विराटनगरको मेयर भोगेन्द्र मण्डल र उपमेयरमा नमिता न्यौपानेलाई उठाउने निर्णय गरिसकेको छ । एमालेका जिल्ला अध्यक्ष विनोद ढकाल नउठ्ने भएपछि महेश रेग्मी मेयरका बलियो उम्मेदवार मानिएका छन् । माओवादीले कुनै पार्टीसँग एलायन्स' हुन सके उपमेयरमा उम्मेदवारी कायम राख्ने आन्तरिक तयारी गरेको छ ।"
चुनाव लड्ने बाबुरामको चाहनामा प्रचण्डको अवरोध !,"काठमाडौ : वैशाख ३१ गतेका लागि घोषित स्थानीय तहको निर्वाचनमा सहभागी हुन सात वटा समिति बनाएको नयाँ शक्ति नेपालका संयोजक बाबुराम भट्टराईलाई पुष्पकमल दाहाल प्रचण्ड नेतृत्वको सरकारले अवरोध खडा गरिदिएको छ। सो पार्टीको संघीय परिषदको मंगलबार र बुधवार बसेको बैठकका निर्णय सार्वजनिक गर्न बिहीबार काठमाडौमा आयोजित पत्रकार सम्मेलनमा अलग पहिचानको चुनाव चिन्ह नदिएको प्रति भट्टराई सरकार प्रति आक्रामक रुपमा प्रस्तुत भएका थिए। स्थानीय तह निर्वाचन सम्बन्धी कानुनमा हाल व्यवस्थापिका संसदभन्दा बाहिर रहेका दलहरुलाई दलगत पहिचानसहितको निर्वाचन चिन्ह नदिने व्यवस्थाका कारण आँखा चुनाव चिन्ह लिएर निर्वाचनमा सहभागी हुन चाहेको नयाँ शक्ति नेपाललाई अवरोध भएको हो। चुनाव चिन्ह विना निर्वाचन हुन सक्दैन । बहुदलीय व्यवस्था मास्न पाइँदैन। आँखा चिन्ह नपाएसम्म चुनाव हुदैन र हामी हुन पनि दिदैनौं। हामीले आँखा चुनाव चिन्ह नै पाउनुपर्छ। त्यसमा छलछाम गर्न पाइदैन, भट्टराईले भने, बहुदलीय लोकतन्त्रको मर्म र नेपालको संविधान विपरीत भएकोले हामीलाई मान्य छैन, यस्तो निर्दलीय कानूनमा हामीले तुरुन्त संशोधनको माग छौं। रहस्यमय र षडयन्त्रमुलक ढंगले राखिएको सो व्यवस्था आपत्तिजनक रहेको पनि भट्टराईले बताए। संसद भन्दा बाहिर ८० वटा दल रहेको र ५६ वटा दलले प्रधानमन्त्री प्रचण्डलाई भेटेर पार्टीगत चुनाव चिन्ह नपाउने व्यवस्था हटाउन माग गर्न लागिएको पनि भट्टराईले जानकारी दिए। आफ्नो पार्टी ७५ जिल्लामा दर्ता रहेको र सात सय ४४ स्थानीय तहमा उम्मेदवारी दिने हैसियतमा रहेको पनि भट्टराईले बताए। तर हामी सात सय ४४ नै स्थानमा जित्ने दावी गर्दैनौ,अधिक्तम स्थानमा जित्छौ,भट्टराईले भने,निर्वाचनमा तालमेल गर्ने अधिकार स्थानीय समितिलाई दिइएको छ । कतिपय ठाउँमा हामी तालमेल पनि गर्छौं। आगामी माघ ७ गते भित्र स्थानीय,प्रदेश र संघीय निर्वाचन हुनै पर्ने संम्बैधानिक व्यवस्था अनुसार आफूहरु निर्वाचनका लागि तयार रहेको पनि भट्टराईले बताए। निर्वाचनका लागि हामी तयार भएर बस्नुपर्छ। त्यसैले हामीले निर्वाचन केन्द्रित कमिटीहरु बनाएका छौ,भट्टराईले भने,तर संविधान संशोधनविना निर्वाचन हुँदैन। नयाँ शक्तिले भट्टराईको नेतृत्वमा केन्द्रीय निर्वाचन परिचालन समिति, देवेन्द्र पौडेलको नेतृत्वमा केन्द्रीय वक्ताको टोली, रामचन्द्र झा नेतृत्वको राजनीतिक सम्वाद समिति,केशव दाहाल नेतृत्वमा घोषणापत्र मस्यौदा समिति,गंगा श्रेष्ठ नेतृत्वमा स्वंयमसेवक परिचालन समिति,पासाङ शेर्पा नेतृत्वमा आर्थिक व्यवस्थापन समिति बनाएको छ। निर्वाचनको वातावरण बनाउन संविधान संशोधन मार्फत थारु,मधेशी,आदिवासी,जनजातिका माग सम्बोधन गरिनु पर्ने, बिशेष,संरक्षित र स्वायत्त क्षेत्रसहितको राज्यको अग्रगामी पुनसंरचना गर्नु पर्ने,प्रभावकारी र निष्पक्ष निर्वाचनका लागि सबै राजनीतिक दल र शक्तिहरुको प्रतिनिधित्व रहेको सर्वपक्षीय सरकार गठन गर्नु पर्ने,स्वच्छ र प्रभावकारी निर्वाचनका लागि निर्वाचन खर्च राज्यले नै व्यहोर्ने बिधिको विकास गरिनु पर्ने, केन्द्र, प्रदेश र स्थानीय तहको अन्तरसम्बन्ध, निर्वाचन खर्च र समय सीमालाई विचार गरेर एकै पटक तीन वटै निर्वाचन गरिनु पर्ने, स्थायित्व,विकास र समृद्धिका लागि संसदीय व्यवस्थाको विकल्पमा प्रत्यक्ष निर्वाचित कार्यकारी प्रमुख र पूर्ण समानुपातिक समावेशी व्यवस्थापिकासहितको निर्वाचन व्यवस्था गरिनु पर्ने शर्त सो पार्टीले अगाडि सारेको छ । आफनो पार्टीबाट बाहिरिने भन्दा भित्रिने संख्या ठूलो रहेको र त्यसलाई सञ्चारमाध्यमले स्थान नदिएको गुनासो पनि भट्टराईले गरे। आफनो पार्टीमा ध्रुवीकरण हुने क्रम जारी रहेको पनि उनले बताए। बिचार मिल्नेहरु ढिलो छिटो एक ठाउँमा आउँछन्। हामी सहकार्य गर्न पनि तयार छौं, उनले भने ।"
कांग्रेसभित्रैबाट मागियो गृहमन्त्री निधिको राजीनामा,"जाजरकोटः कांग्रेसभित्रैबाट उपप्रधानमन्त्री विमलेन्द्र निधिको राजीनामा माग गरिएको छ। मंगलबार साँझ अज्ञात समूहद्वारा हत्या गरिएका नेविसंघका पूर्व केन्द्रीय सदस्य रवीन्द्र शाहका हत्यारालाई तीन दिन वितिसक्दा पनि पक्राउ गर्न नसकेको भन्दै नेविसंघ महामन्त्री कुन्दन काफ्लेले गृहमन्त्री निधिको राजीनामा माग गरेका हुन्। विद्यार्थी नेता शाहको हत्याको विरोधमा नेपाल विद्यार्थी संघले बिहीबार सदरमुकाम खलंगाको ठाटीमा गरेको विरोध कार्यक्रमलाई सम्बोधन गर्दै नेविसंघ महामन्त्री काफ्लेले घटना भएको तीन दिनसम्म पनि हत्यारा पत्ता लगाउन नसकेको भन्दै गृहमन्त्री विमलेन्द्र निधिको राजिनामा मागेका हुन्। नेता काफ्लेले सदरमुकामभित्रै आफ्ना नेताको विभत्स तरिकाले हत्या हुँदा पनि अपराधिलाई पक्राउ गर्न नसकेको भन्दै सरकारको चर्को आलोचना गरे। काँग्रेसका कार्यकर्ता दिनदहाडै मारिँदा पनि गृहमन्त्री के हेरेर बस्नु भएको छ, महामन्त्री काफ्लेले भने,यस्ता नालायक गृहमन्त्री कुर्चीमा बसिरहनुको औचित्य छैन। नागरिकको जीवन सुरक्षा गर्न नसक्ने गृहमन्त्री नेपाली कांग्रेसकै नेता भएपनि पदमा बस्ने अधिकार नभएको काफ्लेले वताए। आफ्नै पार्टीको सरकार र मन्त्री भनेर हामी चुप लाग्दैनौं। नैतिकता भए गृहमन्त्रीज्यू राजीनामा दिनुस्, उनले भने,तपाईँले अपराधी पत्ता लगाउन नसके नेविसंघ आफैले अपराधी पत्ता लगाउँछ। हामी घटनाको बदला लिएर छोड्छौं।' उनले शाहको हत्या नियोजित योजनाबद्ध र आसन्न स्थानीय तहको निर्वाचन प्रभावित हुने गरी गरिएको पासविक घटना भएको टिप्पणी गरे। नेविसंघका उपाध्यक्ष तथा शाहको हत्यावारे नेविसंघले गठन गरेको छानविन समितिका संयोजक खडक डांगीले हत्या प्रकरणमा स्थानीय प्रशासन उदासिन रहेको आरोप लगाए। उनले सरकार र स्थानीय प्रशासनले हत्याको वास्तविकता छानविन गर्न नसके आफुहरुले गरेर देखाउने ठोकुवा गरे। हत्या गरेर नेविसंघलाई तर्साउन खोजे चुपचाप सहेर नबस्ने उनले चेतावनी दिए । विरोध सभामा नेविसंघका आधा दर्जन नेता तथा कार्यकर्ताले शुक्रवारभित्र हत्यारा पत्ता नलागे कडा आन्दोलनका कार्यक्रम अघि सारिने चेतावनी दिएका छन्। कार्यक्रममा नेपाली काँग्रेसका जिल्ला नेता बेदराज सिह, नेविसंघका केन्द्रिय सदस्यहरु खडक विसी, पुष्पराज वस्नेत लगायतका नेताहरुले शाह हत्याको घटनामा संलग्नलाई यथाशिघ्र कानुनी कठघरामा ल्याउन आग्रह गरेका छन्। मंगलवार साँझ हत्या गरिएका शाहको बिहीबार शवयात्रा गरी पार्टी कार्यालयमा लिएर अन्तिम श्रद्धाञ्जलीका लागि राखिएको थियो।"
उम्मेदवार छान्ने जिम्मा स्थानीय तहमै,"काठमाडौः कांग्रेसले स्थानीय तहका सबै पदमा उम्मेदवार छनोट गर्ने अधिकार सम्बन्धित क्षेत्रलाई दिएको छ । केन्द्रीय समितिको मंगलबार सम्पन्न बैठकले ७ सय ४४ वटै स्थानीय तहमा उम्मेदवार चयन गर्ने अधिकार स्थानीय पार्टी संरचनालाई दिने निर्णय गरेको हो । यसअघि नगरपालिकाको मेयर र उपमेयर तथा जिल्ला विकास समितिको सभापति र उपसभापति उम्मेदवार केन्द्रमा रहेको संसदीय बोर्डले चयन गर्दै आएको थियो । पार्टीले विगतमा स्थानीय चुनावका लागि उम्मेदवार छनोट केन्द्रबाटै गर्दा कतिपय क्षेत्रमा लोकप्रिय व्यक्ति छुट्ने गरेकाले स्थानीय तहबाटै उम्मेदवार छनोट गर्ने निर्णय गरिएको हो', केन्द्रीय सदस्य गोविन्द भट्टराईले अन्नपूर्णसँग भने, यसले पार्टीको स्थानीय तहको संरचना बलियो र चुस्त हुनुका साथै पार्टीका तर्फबाट चयन हुने उम्मेदवारलाई पनि न्याय भएर चुनावी परिणाममा फाइदा पुग्छ ।' बैठकले एउटा मात्रै निर्वाचन क्षेत्र भएको स्थानीय तहमा सम्बन्धित जिल्लाका पार्टी सभापति, सभापतिका प्रतिस्पर्धी, सांसद र केन्द्रीय सदस्य रहेको उम्मेदवार छनोट समिति गठन गर्ने र त्यसैले उम्मेदवार तोक्ने निर्णय गरेको छ । एकै निर्वाचन क्षेत्रअन्तर्गत गाउँपालिका, नगरपालिकाको निर्वाचनमा पार्टीको तर्फबाट उम्मेदवार सम्बन्धित क्षेत्रका केन्द्रीय सदस्य, सांसद, दोस्रो संविधानसभाका प्रत्यक्षतर्फका उम्मेदवार, क्षेत्रीय सभापति, निकटतम प्रतिस्पर्धीसमेतको उपस्थितिमा भएको क्षेत्रीय कार्यसमिति बैठकले सर्वसम्मत निर्णय गर्नेछ', कांग्रेसको निर्णयमा भनिएको छ । केन्द्रबाट उम्मेदवार छान्दा लोकप्रिय व्यक्ति छुट्ने गरेको भन्दै कांग्रेसले उम्मेदवार चयन गर्ने अधिकार स्थानीय तहलाई दिएको छ । जिल्लाका सभापति आफ्नो निर्वाचन क्षेत्रको छनोट समितिमा रहने र छनोट समितिको आयोजना र बैठकको अध्यक्षता क्षेत्रीय सभापतिले गर्ने पनि नयाँ व्यवस्था गरिएको छ । दुई वा दुईभन्दा बढी निर्वाचन क्षेत्र भएको जिल्लाका हकमा भने सम्बन्धित क्षेत्रका क्षेत्रीय सभापति, क्षेत्रीय सभापतिमा पराजित प्रतिस्पर्धी, त्यस क्षेत्रका सांसद वा सांसदमा पराजित र केन्द्रीय सदस्य रहेको छनोट समिति गठन हुने निर्णय गरेको छ । दुई वा दुईभन्दा बढी निर्वाचन क्षेत्रमा पर्ने गाउँपालिका, नगरपालिका, उपमहानगरपालिका र महानगरपालिकाका प्रमुख, उपप्रमुखको निर्वाचनमा उम्मेदवारको चयन सम्बन्धित क्षेत्रको संयुक्त सिफारिसका आधारमा जिल्ला कार्यसमिति बैठकले गर्ने व्यवस्था गरिएको छ । कांग्रेसले निर्वाचन आयोगले वैशाख १५ गते उम्मेदवारी दर्ताको तालिका सार्वजनिक गरेकाले वैशाख ७ गतेभित्र उम्मेदवार तोकिसक्नुपर्ने बाध्यात्मक व्यवस्था गरेको छ । उम्मेदवार चयन ०७४ वैशाख ७ गतेभित्र सम्पन्न गरी केन्द्रीय कार्यालयलाई तत्कालै जानकारी गराउनु पर्नेछ', निर्णयमा भनिएको छ, उम्मेदवारको मनोनयनपत्रमा हस्ताक्षर जिल्ला सभापतिले गर्नु पर्नेछ ।'"
प्रधानमन्त्री दाहाल र राजदूत पुरीबीच भेटवार्ता,काठमाडौंः । प्रधानमन्त्री पुष्पकमल दाहाल प्रचण्ड' र भारतीय राजदूत मन्जिव शिंह पुरीबीच आज बिहान शिष्टाचार भेट भएको छ । बिहीबार प्रधानमन्त्री निवास बालुवाटारमा भएको भेटमा प्रधानमन्त्री दाहालले नवनियुक्त राजदूत पुरीलाई कार्यकाल सफलताको शुभकामना दिएका थिए । दाहालले पुरीको नेपाल बसाई सुखमय रहोस् भन्ने शुभकामना दिएका थिए । प्रधानमन्त्रीले नेपाल र भारतबीच निकटको सम्वन्ध रहँदै आएको बताउँदै राजदूत पुरीको कार्यकालमा सम्वन्ध अझ प्रगाढ रहने विश्वास व्यक्त गरे । राजदूत पुरीले नेपालमा रहेर काम गर्ने मौका पाएकोमा खुशी व्यक्त गर्दै दुई देशको आपसी हित र सम्बन्ध विकासमा रचनात्मक भूमिका खेल्ने बताए ।
दबाब र प्रभावविना नमूना शान्ति कायम गरिएको प्रधानमन्त्रीको दाबी,"काठमाडौं: प्रधानमन्त्री पुष्पकमल दाहाल प्रचण्डले विदेशी दबाब र प्रभाव विना आफनै स्वतन्त्र निर्णय र एकताबद्ध पहलमा द्वन्द्व समाधान गर्न सकिने उदाहरण आफूहरुले प्रस्तुत गरेको दाबी गरेका छन्। नेपालको शान्ति प्रक्रियामा भारतले सहजीकरण गरेको नेपाली र भारतीय नेताहरुले बताउँदै आएको अवस्थामा प्रधानमन्त्री प्रचण्डले बिहीबार यस्तो धारणा व्यक्त गरेका हुन्। नयाँ दिल्लीमा तत्कालीन सात संसदीय दल र विद्रोही माओवादीबीच १२ बुँदे समझदारी गरेपछि नेपालको १० वर्ष लामो सशस्त्र द्वन्द्व शान्ति प्रक्रियामा प्रवेश गरेको थियो। सशस्त्र द्वन्द्वको नेतृत्व गरेर आएका प्रधानमन्त्री प्रचण्डले नेपालको नमूना शान्ति प्रक्रियालाई विदेशीहरुले प्रचार गर्न हिच्किचाएको पनि बताए। विकसित देशमा यति ठूलो शान्ति प्रक्रिया भएको भए धनी देशहरुले त्यसको व्यापक प्रचार र त्यसका नायकहरुलाई स्थापित गर्ने थिए। तर, नेपाल जस्तो सानो र गरिव देश भनेर उनीहरुले यति ठूलो नमूना शान्ति प्रक्रियाको प्रचारगर्न हिच्किचाइरहेका छन्, प्रधानमन्त्री प्रचण्डले भने, एकथरी मान्छेले द्वन्द्व बढिरहोस्, कहिल्यै समाधान नहोस भनेर भूमिका खेल्ने गरेका छन्। कुनै बाहिरी दबाब र प्रभाव विना आफनै स्वतन्त्र निर्णय र एकताबद्ध पहल हुन सक्यो र धैर्यतापूर्वक अघि बढियो भने द्वन्द्व समाधान हुन सक्छ। नेपालको शान्ति प्रक्रिया विश्वकै लागि नमूना रहेको पनि उनले बताए । म्यानमारको शान्ति टोली र नेपालस्थित इन्ष्टिच्यूड अफ क्राइसिस म्यानेजमेन्ट स्टडिजद्धारा काठमाडौमा आयोजित कार्यक्रममा प्रधानमन्त्री प्रचण्डले भने,नेपालको शान्ति प्रक्रिया सफल शान्ति प्रक्रियाको कोटीमा पर्दछ । यद्यपी यसका सबै प्रक्रिया अझै सफल भइसकेका छैनन्। तर, यसका मुलभूत रुपमा दुई पक्ष छन,यी दुवैमा हामी सफल भएका छौ। हरेक मुलुकका शान्त् प्रक्रियाका आफनै विदेशता र मौलिकता हुने गरेको र तिनलाई हुबहु अर्को मुलुकमा लागू गर्न नसकिने पनि प्रधानमन्त्री प्रचण्डले बताए । हाम्रा अनुभव मौलिक छन्। अरु देशको नक्कल छैन। राजनीतिक रुपमा राजतन्त्रात्मक संसदीय व्यवस्था अन्त्य भर्इँ संघीय लोकतान्त्रिक गणतन्त्र स्थापना भएको छ। संविधानसभाबाट नयाँ संविधान बनेको छ। नयाँ संविधानमा राजनीतिक उपलब्धी संस्थागत भएका छन्,प्रधानमन्त्री प्रचण्डले भने धेरै कठिन कार्य फौजी र प्राविधिक पाटो थियो। जसलाई हामीले विश्वका अरु देशका तुलनामा तुलनात्मक रुपमा सहज र सजिलै व्यवस्थापन गर्यौ । राजनीतिक उद्देश्य भएका आन्दोलन वार्ताका माध्यमबाट समाधान हुन सक्ने बताउँदै प्रधानमन्त्री प्रचण्डले राजनीतिक उद्देश्य नभएका र जनताको जीवन व्यवहारसँग प्रत्यक्ष जोडिने माग नभएका द्वन्द्व भने अपराधिक गतिविधि मात्रै हुने प्रष्टयाए।"
"सीमावर्ती क्षेत्रका नेपाली भन्छन्,हामीलाई सैन्य तालिम चाहियो","बर्दियाः भारतीय पक्षबाट हुने ज्यादती र बलमिच्याईँका कारण सीमावर्ती क्षेत्रमा बसोबास गर्ने नेपालीहरुले पटकपटक दुःख पाउँदै आएका छन्। अझ भारतीय सीमा सुरक्षा बल (एसएसबी) ले नेपालका सीमावर्ती क्षेत्रमा बस्दै आएका नेपालीहरु आजित भएका छन्। सरकारले भारतसँगको सीमा विवाद मिलाउन नसक्दा सीमावर्ती क्षेत्रका नेपालीहरुले अनेकौं कष्ट भोग्न बाध्य छन्। भारतीय पक्षको ज्यादती खेप्दै आएका सीमाबर्ती क्षेत्रका नेपाली युवाहरुले सीमा रक्षाका लागि सैन्य तालिमको माग गरेका छन्। नेपाली सीमा सुरक्षा गर्न राष्ट्रियस्तरबाटै सर्तकता अपनाउनु जरुरी भएपनि सरकारले वेवास्ता गरेको राजापुर नगरपालिका निवासी स्थानीय युवा दिपेश थारुले वताए। उनले भने,बर्दियाका विवादित सीमा क्षेत्रको सीमांकनस्पष्ट नगरिए टनकपुर, सुस्ता, लिपुलेक लगायतका भूभाग जस्तै गुम्न सक्ने खतरा रहेको छ। भारतीय विस्तारवादी प्रवृति अनुसार बर्दियाको हुलाकी मार्गसम्म नेपाली भूमि भारतीय पक्षले कव्जा गर्न सक्ने सम्भावना रहेकाले नेपाली भूमिको सुरक्षाका लागि १८ वर्षसम्मका नेपाली युवायुवतीलाई सैन्य तालिम दिनुपर्ने उनको माग छ। बर्दियाको मधुवन नगरपालिका५ स्थित सीमा पिलर नम्वर ७५ र ७६ को बीचमा पर्ने कल्भर्ड नजिक नेपाली भूमिमा भारतीय पक्षले वनाएको नाला पुरिएको घटना सेलाउन नपाउँदै बर्दियामै भारतीय पक्षले नेपालीहरुलाई पुनः अर्को दवाव दिएका छन्। राजापुर नगरपालिकास्थित भिम्मापुरको सत्तारफारम नजिक सीमास्तम्भ नम्वर ९७ र ९८ को बीचमा वन्यजन्तुको सुरक्षाका लागि नेपाली भूमिमा तारबार गर्ने कार्यमा अवरोध गरेका छन्। बर्दिया निर्वाचन क्षेत्र नम्वर ४ का सांसद मानवहादुर थारुको निर्वाचन क्षेत्र पूर्वाधार विकास कार्यक्रम अन्र्तगत जडान गर्न थालिएको तारबार भारतीय सीमा सुरक्षाबल (एसएसवी) का जवानहरुले अवरोध गरेको थारुले वताए। उनले,भने कोठियाघाटदेखि सत्तीघाटसम्म भारतको कर्तनियाघाट वन्यजन्तु आरक्ष तथा बर्दिया राष्ट्रिय निकुञ्जबाट आउने जंगली जनावरले वर्षेनी गर्ने जिउधनको क्षति न्यूनिकरणका लागि हामीले ६० लाख मुल्य बराबरको तारवार गर्न थालेका थियौं। तर, भारतीय पक्षले अवरोध गर्यो। उनले पटकपटक सम्वन्धित निकायलाई जानकारी गराउँदा पनि कुनै वास्ता नगरिएकोमा दुःख व्यक्त गरे। उनले सरकारले चासो नदिए भारतीय पक्षले हुलाकी मार्गसम्मको भूमि कब्जा गर्न सक्ने बताए। राजापुर नगरपालिका निवासी अर्का स्थानीय लालबहादुर चौधरी भन्छन्,हामीले वन्यजन्तुबाट हुने क्षति न्यूनिकरणका लागि गर्न थालेको तारबार रोक्न भारतीय सुरक्षाकर्मीको धेरै दवाव आयो। दशगजा क्षेत्रदेखि भित्र नेपाली भूमिमै काम गर्दा पनि उनीहरुले चौतर्फी दवाव दिएका हुन्।"
मतपेटिका धमाधम आउँदै,"काठमाडौः स्थानीय तह निर्वाचनका लागि चाहिने ९० हजार मतपेटिकामध्ये अपुग ३० हजार मतपेटिका चीनबाट आउन थालेका छन् । मतपेटिका खरिदको जिम्मा पाएको चौधरी ग्रुप अन्तर्गतको एआईटी कम्पनीले बुधबार चीनबाट आठ हजार मतपेटिका नेपाल भित्रिएको र अन्य आउने क्रममा रहेको जानकारी निर्वाचन आयोगलाई गराएको छ । चीनबाट आउँदै गरेका मतपेटिका ८० लिटर क्षमताको प्लास्टिकबाट बनेको पारदर्शी छन् । स्थानीय तहको सबै स्थानमा मतपत्रकै माध्यमबाट निर्वाचन हुने भएकाले ९० हजार मतपेटिका आवश्यक छ । स्थानीय तह निर्वाचन प्रयोजनका लागि आवश्यकमध्ये ६० हजार मतपेटिका ०७० सालको संविधानसभा निर्वाचनमा प्रयोग गरिएकै पुनः प्रयोगमा ल्याइने आयोग प्रवक्ता सूर्यप्रसाद शर्माले जानकारी दिए । अपुग मतपेटिका सप्लाईका लागि आयोगले टेन्डर आह्वान गरेको थियो,' शर्माले अन्नपूर्णसँग भने, टेन्डरमा छनोट कम्पनीले तोकिएको समयभित्रै मतपेटिका उपलब्ध गराउने विश्वास दिलाएको छ ।' चीनबाट खरिद भएका ठूलो आकारका मतपेटिकालाई धेरै मतदाता भएको ठाउँमा प्रयोग गर्ने तयारी आयोगले गरेको छ । ठूलो मतपत्र भयो भने ५ सय र सानो आकारको भयो भने त्योभन्दा बढी अट्ने क्षमताका मतपेटिका खरिद भएर चीनबाट आउँदै छन्,' प्रवक्ता शर्माले भने । स्थानीय तह निर्वाचनमा उम्मेदवार धेरै हुने भएकाले मतपत्रको आकार पनि ठूलो हुने भएपछि मतपेटिकाको संख्या बढ्न गएको आयोग प्रवक्ता शर्माले जानकारी दिए । मतदाता बढेकाले स्थानीय तह निर्वाचनमा लगभग १ हजार ५ सय मतदान केन्द्र थपिने भएका छन् । ७० को निर्वाचनमा १८ हजार ४ सय ३८ मतदान केन्द्र थिए । यसपटक २१ हजार केन्द्र पुग्ने आयोगको अनुमान छ । मतदाता प्रशोधनको काम जारी रहेकाले स्थानीय तहको निर्वाचनमा एक करोड ४० लाख मतदाता हुने आयोगले अनुमान छ । आयोगले चैत २० भित्र मतदाता नामावलीलाई अन्तिम रूप दिने जनाएको छ । आयोगले निर्वाचनका लागि आवश्यक अन्य ६७ प्रकारका सामग्री खरिदको काम पनि भइरहेको उल्लेख गरेको छ । विभिन्न सप्लायर्स कम्पनीले विभिन्न सामग्री खरिद गरिरहेका छन्', प्रवक्ता शर्माले भने, उनीहरूले आयोगलाई बुझाइसकेपछि मतपेटिकासहित सबै सामग्री जिल्लामा पठाउनेछौं ।' केही भौतिक सामग्री र निर्वाचन शिक्षाका सामग्री उपलब्ध गराइदिन विकास साझेदार संघसंस्थासँग पनि अनुरोध गरिएको आयोगले जानकारी दिएको छ। हाल मतदाता शिक्षाको काम अघि बढेको भन्दै आयोगले नेपालमा बोलिने १७ मातृभाषामा मतदाता शिक्षा सामग्री तयार गर्ने काम भइरहेको उल्लेख गरेको छ । पहिलोपटक क्युआर कोडसहितको मतदाता परिचयपत्र छाप्ने काम भइरहेको पनि आयोगले बताएको छ ।"
परराष्ट्रमन्त्री डामहत र भारतीय राजदूतको शिष्टाचार भेट,काठमाडौः परराष्ट्रमन्त्री डाप्रकाश शरण महतसँग बिहीबार परराष्ट्र मन्त्रालयमा नेपालका लागि भारतीय नवनियुक्त राजदूत मन्जिभसिंह पुरीले शिष्टाचार भेट गरेका छन् । भेटका क्रममा नेपाल र भारतको आपसी सम्बन्धका विविध पक्षका साथै नेपालको पछिल्लो राजनीतिक अवस्थाका बारेमा पनि कुराकानी भएको थियो । सो भेटमा परराष्ट्र मन्त्री डामहतले नेपालले स्थानीय तहको निर्वाचनको तयारी व्यापक रुपमा गरिरहेको जानकारी दिँदै नेपालका सबै राजनीतिक दललाई समेटेर निर्वाचनमा सहभागी गराउने बारेमा सरकारले गृहकार्य गरिरहेको जानकारी दिए ।नेपालको विकास लगायतको बृहत्तर हितमा पुर्याउदै आएको सहयोगप्रति मन्त्री डामहतले राजदूत पुरीमार्फत भारत सरकारलाई धन्यवाद दिए । मन्त्री डामहतले पुरीको सफल कार्यकालका लागि शुभकामना पनि व्यक्त गरे । भेटमा राजदूत पुरीले नेपाल भारत सदियौं पुरानो सम्बन्धको स्मरण गर्दै आफ्नो कार्यकालमा दुई देशको सम्बन्धलाई थप मजबदुत बनाउन आफूले हरसम्भव प्रयास गर्ने प्रतिबद्धता व्यक्त गरे ।
नेविसंघ नेता शाहको हत्यारालाई कारबाही गर्न माग,"स्याङ्जाः अज्ञात समूहद्वारा हत्या गरिएका नेपाल विद्यार्थी संघका पूर्व केन्द्रीय सदस्य रविन्द्र शाहका हत्यारालार्इ कारबाही गर्न माग गरिएको छ। शाहका हत्यारालाई पक्राउ गरी कारबाही गर्न माग गर्दै नेपाल विद्यार्थी संघ त्रिभुवन बहुमुखी क्याम्पस इकाई समिति स्याङ्जाले बिहीबार स्याङ्जा सदरमुकाम वालिङमा प्रदर्शन गरेको हो। क्याम्पस परिसरमा आयोजित शोक सभामा बोल्दै क्याम्पसका नेविसंघ इकाई अध्यक्षसमेत रहेका स्वतन्त्र विद्यार्थी युनियन (स्ववियु) सभापति सुनिल चापागाईले आफ्नै गाउँ घरमा हिडडुल गर्दा समेत असुरक्षित भएर ज्यान नै गुमाउनु पर्ने दुखद घटना भएको भन्दै छिटो भन्दा छिटो शाहका हत्याराको पहिचान गरी कारबाहीको कठघरामा ल्याउन माग गरे। शोक सभामा नेविसंघ क्षेत्रीय सभापति विज्ञान भण्डारी, इकाई सचिव सविन रेग्मी लगायतले शाहको निधनले सिंगो नेविसंघ स्तब्ध भएको बताए । जाजरकोटस्थित भेरीमालिकाका ३७ वर्षीय शाहको मंगलबार साँझ जिल्ला अस्पताल नजिकै अज्ञात समूहले ढुंगाले हानेर हत्या गरेको थियो।"
बाबुरामलाई छुट्टै चुनाव चिन्ह दिलाउने प्रचण्डको कसरत,"काठमाडौ: व्यवस्थापिका संसदमा नरहेका दल माथि प्रतिबन्ध लगाउने व्यवस्था खारेज गर्न माग गरिरहेका नयाँ शक्ति नेपालसहित ६२ दललाई स्थानीय तह निर्वाचन ऐन अनुसार छुट्टै चुनाव चिन्ह दिन नमिल्ने घोषणा गरेको छ। प्रमुख निर्वाचन आयुक्त अयोधीप्रसाद यादवसहित आयोगका पदाधिकारीहरुले प्रधानमन्त्री पुष्पकमल दाहाल प्रचण्डलाई बिहिबार बालुवाटार पुगेर व्यवस्थापिका संसदबाट पारित स्थानीय तह निर्वाचन ऐन ०७३ मा रहेको व्यवस्था अनुसार ती दललाई एउटै चुनाव चिन्ह दिन नमिल्ने जानकारी गराएका हुन। प्रधानमन्त्री प्रचण्ड चीन जानु भन्दा पहिले नै यसबारेमा छलफल गरेर जानकारी गराउने धारणा व्यक्त गरेका आयोगका पदाधिकारीहरुले बिहिबार त्यस्तो जानकारी गराएका हुन। एउटै चुनाव चिन्ह दिने बारेमा कति सल्लाह गर्नुभयो ? भन्ने प्रधानमन्त्री प्रचण्डको जिज्ञासा मेटाउँदै आयोगका पदाधारीहरुले एउटै चुनाव चिन्ह दिने सकिने स्थिति नरहेको जानकारी गराएका हुन। 'ऐन संशोधन नगरीकन एउटै चुनाव चिन्ह दिन सकिदैन'आयोगका पदाधिकारीहरुले प्रधानमन्त्री प्रचण्ड समक्ष भने। आयोगका पदाधिकारीहरुको धारणा सुनेपछि प्रधानमन्त्री प्रचण्डले भने यो दुर्भाग्यपूर्ण हुन्छ।' केन्द्र र जिल्लामा राजनीतिक दलको हैसियतमा दर्ता भएकाहरुलाई एउटै चुनाव चिन्ह दिन मिल्ने प्रचलन र व्यवस्था विगतमा रहेको प्रधानमन्त्री प्रचण्डले आयोगका पदाधिकारीहरुलाई सम्झाएका थिए। पार्टीगत हैसियतमा चुनाव चिन्ह दिन नमिल्ने आयोगको घोषणा विकल्प खोज्ने प्रधानमन्त्रीको कसरत दल माथि प्रतिबन्ध लगाउने व्यवस्था ४८ घण्टा भित्र खारेज गर्न ६२ दलको माग प्रधानमन्त्री प्रचण्डले ऐन संशोधन गर्ने वा वैकल्पिक उपाय निकाल्ने भन्ने विकल्प आयोगका पदाधिकारीहरुसँग छलफल गरे। राजनीतिक सहमतिका आधारमा ऐन संशोधन गर्दा सबै भन्दा राम्रो हुने प्रधानमन्त्री प्रचण्डले बताए। त्यसका लागि आफूले काँग्रेस सभापति शेरबहादुर देउवा र एमाले अध्यक्ष केपी शर्मा ओली समक्ष छलफल गर्न लागेको ६२ दलका नेताहरुलाई प्रधानमन्त्री प्रचण्डले जानकारी गराए। नयाँ शक्ति नेपालका संयोजक बाबुराम भट्टराईसहित ६२ दलका नेताहरु स्थानीय तह निर्वाचन ऐन ०७३ मा रहेका त्रुटी सच्याउन प्रचण्डलाई दबाब दिन बालुवाटार पुगेका थिए। व्यवस्थापिका संसद बाहिर रहेका दलहरुलाई दलगत पहिचानसहित निर्वाचन चिन्ह नदिने व्यवस्थाका बिरुद्धमा प्रधानमन्त्री प्रचण्डलाई दबाब दिन बालुवाटार पुगेका ती दलहरुले बहुदलीय लोकतन्त्रको मर्म र संविधान विपरितको व्यवस्था स्थानीय तह निर्वाचन ऐनबाट हटाउन माग गरेका छन्। त्यस्तो व्यवस्था ४८ घण्टा भित्र नसच्याएमा कडा आन्दोलनमा उत्रिने चेतावनी उनीहरुले दिएका छन्। ऐन संशोधन गर्दा ५१ जिल्लाका लागि छापिएको मतपत्र खेर जाने आयोगका पदाधिकारीहरुले प्रधानमन्त्री प्रचण्डलाई सम्झाएका छन। 'राजनीतिक सहमति हुन्छ भने ऐन संशोधन गर्नु दीर्घकालीन रुपमा राजनीतिक समाधान हुन्छ। मतपत्र छापिएको कुरा प्राविधिक बिषय हो। त्यसलाई पुन छाप्न पनि सकिन्छ' प्रधानमन्त्री प्रचण्डले भने। आयोगका पदाधिकारीहरुले प्रधानमन्त्री प्रचण्ड समक्ष निर्वाचन आयोगको केन्द्रमा दर्ता भएका दलहरुले पाएको चुनाव चिन्हलाई जिल्लामा पनि प्रयोग गर्न पाउने गरी आयोगले प्रमाणित गरिदिन सक्ने व्यवस्था गर्न सकिने जानकारी गराएका छन्। निर्वाचन आयोगका पदाधिकारीहरुले बैशाख ३१ गते सात सय ४४ वटै स्थानीय तहमा निर्वाचन गर्ने गरी तयारी गरिएको जानकारी प्रधानमन्त्री प्रचण्डलाई गराएका छन। संविधान प्रति असन्तुष्ट राजनीतिक दलहरुलाई समेत सहमतिमा ल्याउने गरी आफूले पहल गरिरहेको जानकारी गराउँदै प्रधानमन्त्री प्रचण्डले आयोगका पदाधिकारी समक्ष भने अव सिंगो मुलुक एक ढिक्का भएर निर्वाचनमा सफल पार्न लाग्नुपर्छ।' कुन विकल्पमा जाने भन्नेमा प्रधानमन्त्री प्रचण्ड स्वंयमले निर्णय लिइसकेका छैनन। एउटै चुनाव चिन्ह पाउनु पर्ने माग गर्दै बालुवाटारमा पुगेका ६२ दलका नेताहरुलाई प्रधानमन्त्री प्रचण्डले चैत २० गतेसम्म पर्खी दिन आग्रह गरेका छन्। प्रधानमन्त्री प्रचण्डले चैत २० गतेसम्म मधेशकेन्द्रित दलकालाई पनि निर्वाचनमा सहभागी गराउने गरी राजनीतिक समझदारी बनाउने गरी गृहकार्य गरिरहेको बताएका छन्। मधेशकेन्द्रित दलका नेताहरु सम्मिलित कार्यदलले समस्या समाधानका लागि आफू चीनबाट फर्किएपछि नियमित रुपमा गृहकार्य गरिरहेको पनि प्रधानमन्त्री प्रचण्डले बताए। दलहरु माथि प्रतिबन्ध लगाउने व्यवस्था खारेज नगरेमा बहुदलीय व्यवस्थाको रक्षाका लागि आफूहरु कडा संघर्षमा उत्रिन बाध्य हुने चेतावनी नयाँ शक्तिका संयोजक बाबुराम भट्टराईले ६२ दलका तर्फबाट प्रधानमन्त्री प्रचण्डलाई दिएका छन्। बिधिसम्मत ढंगले हल गरिएन भने निर्वाचन प्रक्रिया अवरुद्ध गर्ने गरी आन्दोलन गर्न बाध्य हुनेछौ' भट्टराईले भने। संसदले बनाएको स्थानीय तह निर्वाचन ऐन ०७३ को दफा २६ को ६ र ७ ले संसदमा रहेका बाहेक अरु दललाई निर्वाचन चिन्ह नदिइ दलीय हैसियतमा चुनावमा भाग लिन पाउने व्यवस्था गरी संसदमा रहेका दलहरु बाहेकका दलहरुलाई प्रतिबन्ध लगाउने कानुनी प्रावधान संविधानको धारा २६९,२७० र २७१ को प्रतिकुल भएको भन्दै ६२ दलले खारेज गर्न माग गरेका हुन । सबै दललाई आफनो पहिचानसहितको स्थानीय तहको निर्वाचन ऐन ०७३ को दफा २६ (५ ) बमोजिम निर्वाचन चिन्ह प्रदान गरी ४८ घण्टा भित्र निर्वाचनमा भाग लिने वातावरण बनाउन सरकार समक्ष उनीहरुले माग गरेका छन ।"
स्थानीय चुनाव देशभरै कांग्रेसले जित्छः पौडेल,"इनरुवाः नेपाली काँग्रेसका वरिष्ठ नेता रामचन्द्र पौडेलले स्थानीय निकायको निर्वाचन तोकिएकै समयमा हुने बताएका छन्। सुनसरी सदरमुकाम इनरुवामा बिहीबार पत्रकारहरुसँग कुराकानी गर्दै पौडेलले स्थानीय निकायको निर्वाचन नभए प्राप्त भएको उपलब्धिसमेत गुम्ने खतरा भएका कारण स्थानीय निकायको निर्वाचन आवश्यक रहेको बताए। वरिष्ठ नेता पौडेलले मधेसी मोर्चासँग वार्ता भइरहेका कारण सबैको सहमति र सहभागितामा वैशाख ३१ गते नै स्थानीय निकायको निर्वाचन हुने दाबी गरे। उनले निर्वाचन मुलुकको विकास, सङ्घीयता र संविधान कार्यान्वयनका लागि महत्वपूर्ण भएकाले निर्वाचन अनिवार्य रहेको बताए। फरक प्रशङ्गमा नेता पौडेलले नेपाली काँग्रेस जनताको पार्टी भएको, देशभरी नै सङ्गठन भएका कारण आफनो पार्टीले सबै क्षेत्रमा जित्ने दाबी गरे। रासस"
४८ घण्टाभित्र निर्वाचनमा भाग लिने व्यवस्था गर्न प्रधानमन्त्रीलाई अल्टिमेटम,काठमाडाैं: नयाँ शक्ति नेपालसहित ६२ दलले ४८ घण्टाभित्र निर्वाचनमा भाग लिने व्यवस्था गर्न प्रधानमन्त्री पुष्पकमल दाहाल प्रचण्डलाई अल्टिमेटम दिएका छन्। नयाँ शक्ति नेपालका संयोजक डा बाबुराम भट्टराईसहित ६२ दलका नेताहरु बालुवाटार पुगेर ज्ञापनपत्र बुझाउँदै त्यस्तो चेतावनी दिएका हुन्। नयाँ शक्ति नेपालका संयोजक बाबुराम भट्टराईसहित ६२ दलका नेताहरु स्थानीय तह निर्वाचन ऐन ०७३ मा रहेका त्रुटी सच्याउन प्रधानमन्त्री पुष्पकमल दाहाल प्रचण्डलाई दबाब दिन बालुवाटार पुगेका छन्। व्यवस्थापिका संसद बाहिर रहेका दलहरुलाई दलगत पहिचानसहित निर्वाचन चिन्ह नदिने व्यवस्थाका बिरुद्धमा ती दलहरु प्रधानमन्त्री प्रचण्डलाई दबाब दिन बालुवाटार पुगेका हुन्। उनीहरुले बहुदलीय लोकतन्त्रको मर्म र संविधान विपरित व्यवस्था स्थानीय तह निर्वाचन ऐनमा गरिएको व्यवस्था आफूहरुलाई मान्य नरहेको बताएका छन्। दलीय हैसियतमा चुनावमा भाग लिन नपाउने र संसद बाहिर रहेका दलहरुलाई प्रतिबन्ध लगाउन खोजिएको भन्दै उनीहरुले बिरोध जनाएका हुन्।
