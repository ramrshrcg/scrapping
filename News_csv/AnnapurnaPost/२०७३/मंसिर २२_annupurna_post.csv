शीर्षक,विवरण
द्वैध मान्यता,"संसद्मा कुनै विधेयक, प्रस्ताव या विशेष प्रकृतिका मामिलाहरूको प्रस्तुति, त्यसबारे छलफल अनि निर्णय निश्चित नियम र प्रक्रिया तथा परम्परा अधीन हुन्छन् । असामान्य परिस्थितिमा विवेकसम्मत निर्णयबाट त्यस्त विषयले सदनमा प्रवेश पाउँछन् । तर दोहोरो मापदण्ड अपनाएर त्यही प्रकृतिको कुनै विषयलाई तत्काल टुंग्याउने र अर्कोलाई लम्ब्याउने काम भएमा समग्र रूपमा या संस्थागत रूपमा सदनको नियतमाथि आम जनताको प्रश्न उठ्न सक्छ । संसद्मा विगत तीन महिनादेखि अख्तियार दुरुपयोग अनुसन्धान आयोग प्रमुख लोकमानसिंह कार्कीविरुद्धको महाभियोग प्रस्ताव विचाराधीन छ । एक सय ५७ जना सांसदहरूको हस्ताक्षरसहित संसद् सचिवालयमा महाभियोग सूचना दर्ता भएलगत्तै तीमध्ये केहीले आफ्नो हस्ताक्षर फरक प्रयोजनको लागि लिइएको भन्दै सार्वजनिक बयान दिए । हस्ताक्षर रुजु नगरी सभामुख ओनसरी घर्तीले रातारात कार्की निलम्बनको लागि राष्ट्रपति र सरकार प्रमुखलाई आग्रह गरिन्, महाभियोग दर्ता भएको बहानामा । यसले संवैधानिक तथा संसदीय मामिलामा असाध्य खतरनाक पूर्व दृष्टान्त निर्माण गरेको छ । के महाभियोगसम्बन्धी सूचना संसद्मा दर्ता हुनेबित्तिकै महाभियोग प्रक्रिया सुरु भएको मानिन्छ त ? संसद्मा कार्कीविरुद्ध कारबाही माग्ने कानुनवेत्ता, सांसदहरूसमेत यसमा मौन रहे । त्यति मात्र हैन, अदालतको विचाराधीन मुद्दा के संसदीय छानबिन, कारबाही र अनुसन्धान अनि फेरि कारबाहीको विषय बन्न सक्छ त ? शक्ति पृथकीकरणको सिद्धान्तलाई बहालवाला प्रधानन्यायाधीशलाई नै प्रधानमन्त्रीका रूपमा स्विकारी तिलाञ्जली दिएका कांग्रेस, एमाले तथा माओवादीका सांसदहरूले पटके प्रवृत्तिभरि मौन बस्न सक्लान्, दलीय स्वार्थको लागि ? तर त्यसले भविष्यमा सिर्जना गर्ने बेथितिको लागि आज हैन भोलि उनीहरू जिम्मेवार ठहर्याइनेछन् । यो विषय अहिले बढी सान्दर्भिक बन्न गएको छ । किनकि संसद्ले महाभियोगबारे द्वैध मान्यता अपनाएको छ । सर्वोच्च अदालतका न्यायाधीश आनन्दमोहन भट्टराईविरुद्ध परेको महाभियोग उजुरीलाई संसद्को महाभियोग समितिले खारेज गर्दै यस सम्बन्धमा भविष्यमा कुनै कारबाही नहुने निर्णय दिएको छ । कार्कीविरुद्ध तीन महिना पहिले परेको उजुरी अझै संसद्मा कच्छप गतिमा छलफलमै छ र त्यो कति समयपछि सम्बन्धित समितिमा पुग्ला र कहिले समितिले आफ्नो राय देला, त्यसबारे निश्चितरूपमा भन्न सकिने स्थिति छैन । तर त्यसको केही समयपछि आएको उजुरीमा तत्काल समितिले निर्णय दिन सक्ने अवस्थालाई संसद्को निष्पक्षताका रूपमा हेर्न सकिएला ? भविष्यमा महाभियोगहरू आउँदा कुन प्रक्रिया र गतिलाई अनुशरण गर्ने संसद्ले ? लोकमानको मामिलामा संसद्ले अपनाएको ढिलासुस्ती कि न्यायाधीश भट्टराईको मामिलामा अपनाइएको द्रूत गति ? अहिलेसम्म संसद् र सांसदहरूका गतिविधि हेर्दा लोकमानलाई रातारात पदीय दायित्वबाट हटाउनुपर्ने बाध्यतामा केही उच्च पदस्थ व्यक्तिहरू तथा उनीहरूमातहत रहेका सांसदहरू थिए । सभामुख दलीय अंकुशबाट प्रेरित भएर या पारदर्शी नियमावली तथा प्रक्रिया र परम्पराबाट त्यो पनि ढुक्क भएर भन्न सकिने स्थिति देखिएन । त्यसैले यी महत्त्वपूर्ण निकायहरूबारे निर्णय लिँदा संसद्ले दोहोरो मापदण्ड अपनाएको सन्देश बाहिर गएमा उसको निष्ठा, निष्पक्षता, नियत सबै प्रश्नको घेरामा आउनेछन् । अहिले संसद् अस्तव्यस्त छ, अर्कै कारणले । तर संसद्मा महाभियोग प्रस्तावको सूचना दर्ता भएदेखि संसद् अस्तव्यस्त हुनुबीचको अवधिमा पनि त्यहाँ कार्की प्रकरणमा अपनाइएका 'नीति' या 'रणनीति' ले संसद्लाई त्यत्ति नै विवादास्पद बनाइसकेको छ, जति विवादास्पद कार्की छन् । यो संसद्को लागि सुखद सन्देश हैन ।"
ओलीको चीन भ्रमण स्थगित,काठमाडौ: एमाले अध्यक्ष केपी शर्मा ओलीको भोली बिहीबारदेखि हुने भनिएको चीन भ्रमण अन्तिम समयमा रद्द भएको छ । सरकारले दर्ता गरेको संबिधान संसोधन प्रस्तावलाई लिएर प्रमुख प्रतिपक्षि एमालेले आन्दोलन चर्काउने निर्णय लिएपछि उक्त पार्टीका अध्यक्ष ओलीको चीन भ्रमण रद्द भएको हो । ओली निवास बालकोटमा सोमबार बसेको बैठकमा भ्रमणबारे छलफल भएको थियो । ओली इमर्जिङ् मार्केट फोरम नामक अन्तर्राष्ट्रिय सम्मेलनमा भाग लिन चीनको हेवेई प्रान्त जाने तय भएको थियो । ओलीको सट्टामा महासचिव इश्वर पोख्रेल चीन जाने तय भएको छ । महासचिव पोख्रेल र पार्टी सचिव योगेश भट्टराई बिहीबार चीन प्रस्थान गर्ने भएका छन् । भ्रमणका क्रममा पोख्रेल र भट्टराईले चीनमा उच्चस्तरीय राजनीतिक भेटवार्ता गर्ने स्रोतले जनाएको छ ।
सरकारी कार्यालयमा तालाबन्दी गर्दै घेराउ,"पाल्पाः ५ नम्बर प्रदेश टुक्राएको बिरोधमा अनिश्चितकालीन बन्दको आन्दोलन गर्दै आएका पाल्पाका राजनितिक दलहरुले ८ औ दिन भने सरकारी कामकाज लाई पुर्ण रुपमा ठप्प बनाएका छन् । आन्दोलनकारीहरुले जिल्ला प्रशासन, जिल्ला प्रहरी, जिल्ला विकास समितीको कार्यालय, नेपाल विधुत प्राधिकरण, नेपाल राष्ट्रिय अनुसन्धान, पाल्पा दरबार संग्रालयको मुल गेटमै बिहान पौनी ९ बजे देखी धर्ना दिएर काम काज ठप्प पारे । दरबार परिसर भन्दा बाहिर बस्ने कर्मचारीहरु समेत कार्यालयमा छिर्न धौ धौ परेको थियो । आन्दोलनको कारण जिल्लाका अन्य सरकारी कार्यालय समेत पुर्ण रुपमा बन्द रहे । आन्दोलनकारीहरुले जिल्लाका केही सरकारी कार्यालयमा तालावन्दी गरे । केही सरकारी कार्यालयमा आन्दोलनकारी नेपाल राष्ट्रिय झण्डा बोकेर कार्यालय अगाडि धर्ना बसेका थिए । आन्दोलनकारीहरुले सरकारी कार्यालयप्रति आन्दोलन केन्द्रित गरेपछि कर्मचारीहरु समेत कार्यालय बन्द गरी धर्ना कार्यक्रममा सहभागी भएका थिए । आन्दोलनका कारण पाल्पाका अधिकाशं सरकारी कार्यालय बन्द रहेका छन् भने दरबार परिसरमा सुरक्षा घेरा भित्र खोलिएका जिल्ला प्रशासनमा समेत सेवाग्राही नआउदा कर्मचारीहले आन्दोलन हेर्दै घाम तापेर दिन कटाए । आन्दोलनमा सांसद तथा पुर्व उधोगमन्त्री सोमप्रसाद पाण्डे, सांसद राधाकृष्ण कडेल, नेकपा एमालेका केन्द्रिय सदस्य ठाकुर गैरेलगायतका केन्द्रीय नेताहरु समेत उपस्थित भएका थिए । पाल्पामा ५ नम्वर प्रदेश टुक्राउने प्रस्ताव विरुद्धको आन्दोलन नेतृत्व नेपाली काग्रेस, नेकपा एमाले, नेकपा माले, राष्ट्रिय प्रजातन्त्र पाटी, राष्ट्रिय जनमोर्चा र नेपाल अखण्ड पार्टी, पाल्पा उधोग वाणिज्य संघ लगायतको सहभागितामा रहदै आएको छ । सरकारी कार्यालय ठप्प बनाउन, नेपाली काग्रेसका सभापति बिरबहादुर राना, नेकपा एमालेका अध्यक्ष नारायण प्रसाद आचार्य, नेकपा मालेका अध्यक्ष धनराज पौडेल, राष्ट्रिय जनमोर्चाका अध्यक्ष विशाल दर्लामी, अखण्ड पार्टीका अध्यक्ष दिनेश रावल, पाल्पा उधोग वाणिज्य संघका अध्यक्ष मोहन श्रेष्ठ विहान देखी धर्नामा बसेका थिए । संयुक्त सघर्ष समिती पाल्पा द्धारा आन्दोलनको थप कार्यक्रम घोषणा पाल्पाका राजनितिक दल, उधोग व्यापारी सहित संयुक्त सघर्ष समितिको बैठकले संसोधन प्रस्ताव फिर्ता नभए सम्म अनिश्चितकालिन जिल्ला बन्द कायम राख्ने निर्यण गरेको छ । बैठकले सरकारी कर्मचारीहरुलाई कार्यालय प्रवेशमा रोक लगाउने, जिल्लाका सम्पुर्ण सरकारी कार्यालयमा घेराउ गरी काम काजमा रोक लगाई राजश्व ठप्प पार्ने निर्यण समेत गरेको छ । संघर्ष समितिले मंसिर २५ गते तानसेन बजारलाई मानव साङ्लोले घेराउ गर्ने भएको छ । तानसेनको शिलतपार्टी देखी नारायणस्थान सम्म पाल्पा उधोग वाणिज्य संघ, नारायणस्थान देखी टुडिखेल सम्म राष्ट्रिय प्रजातन्त्र पार्टी, राष्ट्रिय जनमोर्चा, नेकपा माले र नेपाल अखण्ड पार्टी, टुडिखेल देखि सरकारी अस्पतालसम्म नेकपा एमाले र सरकारी अस्पतालदेखि शितलपार्टीसम्म नेपाली काग्रेंसले मानवसाङ्लोको नेतृत्व गर्ने र बिशालसभा गर्ने निर्यण संयुक्त सर्घष समितिले गरेको छ ।"
१६ किलोको माला लगाएर प्रधानमन्त्री प्रचण्डले भनेः संशोधन प्रस्ताव फिर्ता हुँदैन,"धनगढीः प्रधानमन्त्री पुष्पकमल दाहाल प्रचण्डले संसदमा दर्ता भएको संशोधन विधेयक कुनै पनि हालतमा फिर्ता नहुने बताएका छन् । सुदूरपश्चिम महोत्सवको उद्घाटनका लागि बुधबार धनगढी पुगेका प्रधानमन्त्री प्रचण्डले यस्तो बताएका हुन् । प्रधानमन्त्रीले उद्घाटन गरेपछि ११ औँ सुदूरपश्चिम महोत्सव बुधबारदेखी धनगढीमा सुरु भएको छ । महोत्सव उद्घाटनपछि प्रचण्डलाई आयोजकले १६ मागसहित १६ किलोको माला लगाइदिएका छन् । केही वर्ष अघि महोत्सवको उद्घाटन गर्दा उनलाई २२ मागसहितको २२ किलोको मालाको भारी बोकाइएको थियो । उनले १६ किलोको माला लगाउँदै अबको एक वर्ष आफू प्रधानमन्त्री भए सुदूरपश्चिमका सबै माग पूरा गर्ने दाबी गरे । महोत्सव उद्घाटन समारोहमा बोल्दै प्रधानमन्त्रीले संविधान संशोधन विरुद्ध सडक तताइरहेको एमालेविरुद्ध आक्रोश व्यक्त गरेका छन् । प्रधानमन्त्री प्रचण्डले प्रश्न गरे, केपी ओलीले गरेको त्यही प्रस्ताव राष्ट्रवादी हुने तर, हामीले दर्ता गर्दा कसरी राष्ट्रघात भयो ? प्रधानमन्त्रीले आफू मधेसी, जनजाती, थारु सबैलाई मिलाएर लैजाने र सबैलाई संविधानको अपनत्व ग्रहण गराउने संकल्पमा लागेको दाबी गरे । नेपाली कांग्रेस र एमालेले हिजोका दिनमा जे प्रस्ताव गरेको थियो, मैले त्यसैको वरिपरि रहेर संसोधन प्रस्ताव दर्ता गरेको हुँ त्यसमा केही हेरफेर गर्न सकिन्छ तर फिर्ता भने हुँदैन, उनले भने । उनले सबैलाई संविधानको स्वामित्व ग्रहण गराउँदै तीन वटै निर्वाचन गरेर संविधान कार्यान्वयमा जानुपर्ने समय भएको बताउदै भने, सडकमा उर्लेर जनतालाई दुख दिनुभन्दा हातेमालो गरेर अघी बढ्न सबैलाई आग्रह गर्दछु । सुदूरपश्चिम महोत्सवको उद्घाटन गर्दै दाहालले भने, अब विकासको सुरुवात सुदूरपश्चिमबाट हुन्छ । बजेट भाषण गरेजस्तै सुदूरपश्चिममा औद्योगिक क्षेत्रका लागि करमा छुट दिने, सहुलीयत दरको विजुली दिने, कैलालीको हरैयामा विषेश औद्योगिक क्षेत्र बनाउने, भारतसँगको गौरीफन्टा नाकाको स्तरोन्नती गर्ने आश्वासन दिएका छन् । कञ्चनपुरको दोधाराचाँदनीमा सुख्खा बन्दरगाहको काम अघि बढाउने, चमेलीयाको निर्माण निर्धारित समयमै सक्ने, जडिबुडी प्रशोधन केन्द्र तथा खप्तड रामारोसनको पर्यटकीय विकास गर्ने पनि दाबी गरे । पश्चिम सेतीका लागि चीनको एक कम्पनीसँग कुराकानी अघि बढिरहेको बताउदै प्रधानमन्त्री प्रचण्डले पश्चिम सेती बनेमा सुदूरपश्चिम मात्रै नभएर देश नै लोडसेडिङ मुक्त हुने बताए । प्रधानमन्त्री धनगढी पुग्दा विरोध प्रदर्शन प्रधानमन्त्री प्रचण्ड बुधबार दिउँसो दुई बजे धनगढी नजिकै रहेको नेपाली सेनाको बोराडाँडी ब्यारेकमा पुग्दा धनगढी बजार बन्द थियो । प्रमुख प्रतिपक्षी दल एमालेसहितका दलले प्रधानमन्त्रीले दर्ता गराएको संसोधन प्रस्तावको विरोधमा बुधबार दिउँसो १२ बजेदेखि ४ बजेसम्म धनगढी बजार बन्दको घोषणा गरेका हुन् । एमाले, जनमोर्चासहितका दलले गरेको बन्दका कारण धनगढीको मुख्य बजारमा पसल बन्द थिए भने बजार क्षेत्रमा सवारी साधन समेत चलेका थिएनन् । यसरी बन्द गराउदै हिडेका एमाले र जनमोर्चाका ३६ नेता तथा कार्यकर्तालाई प्रहरीले पक्राउ गरेको छ । टायर बालेर प्रधानमन्त्रीलाई सुदूरपश्चिम महोत्सवस्थलमा जान रोक्ने क्रमममा प्रदर्शनकारीलाई बल प्रयोग गर्दै प्रहरीले पक्राउ गरेको हो । प्रहरीले एमाले कैलालीका जिल्ला अध्यक्ष दीर्घ सोडारी, जिल्ला सचिव रणबहादुर चन्द, जिल्ला सचिवालय सदस्य यज्ञराज बास्तोला, युवासंघ नेपालका केन्द्रीय सदस्य मदनराज रेग्मी, अनेरास्ववियु कैलालीका अध्यक्ष चुडामणी भट्टसहितका ३६ नेता कार्यकर्तालाई प्रहरीले पक्राउ गरेको हो । प्रकाउ परेका नेता तथा कार्यकर्तालाई प्रहरीले बुधबार साँझ रिहा गरेको छ ।"
एमालेले राष्ट्रवादका कुरा गर्न मिल्दैन: भुसाल,"काठमाडौंः नेकपा (माओवादी केन्द्र) की प्रवक्ता पम्फा भुसालले प्रमुख प्रतिपक्षी दल एमालेतर्फ केन्द्रित गर्दै टनकपुर र पञ्चेश्वर सुम्पनेले राष्ट्रवादको कुरा गर्न नमिल्ने बताएकी छिन् । बुधबार भक्तपुरमा आयोजित साक्षात्कार कार्यक्रममा बोल्दै भुसालले भनिन्, आफू सरकारमा हुँदा देशको सम्पत्ति विदेशीलाई सुम्पनेले राष्ट्रहितमा काम गरिरहको सरकारलाई राष्ट्रघाती भन्न मिल्दैन । भुसालले पछिल्ला अभिव्यक्तिबाट एमाले संघीयताको पक्षमा, समावेशी र समानुपातिक प्रक्रियामा जान नचाहेको प्रष्ट भएको आरोप लगाइन् । उनले संघीयतामा जानै नसक्ने र जनतालाई समानुपातिक र समावेशी अधिकार नदिने एमाले राष्ट्रवादी हुनै नसक्ने बताइन् । संविधान संशोधन प्रस्तावलाई लिएर भइरहेको आन्दोलन नेपाली जनतालाई राजनीतिज्ञले बुझाउन नसक्नु र एमालेले आफ्नो भोट बैंकका रुपमा प्रयोग गरिरहेको उनको भनाइ छ । भुसालले संशोधन प्रस्ताव पारित भएसँगै तोकिएकै मितिमा निर्वाचन हुने दाबी गरिन् ।"
