शीर्षक,विवरण
आईएनजीओ नियन्त्रण,"गृह मन्त्रालयले तीन वर्षमा दोस्रोपटक खासगरी प्रमुख जिल्ला अधिकारीहरूलाई गैरसरकारी संस्थाका कार्यक्रममा सहभागी नहुन र अन्तर्राष्ट्रिय गैससका निमन्त्रणामा आफ्नो क्षेत्र छोडी अन्यत्र वा विदेश नजान निर्देशन दिएको छ । झट्ट हेर्दा सरकार प्रजिअहरू अन्य कुनै बाह्य स्वार्थबाट प्रभावित नहोऊन् भन्ने चाहना सरकारले राखेको देखिन्छ, तर यो निर्णय एउटा सतही तथा अर्थहीन प्रयोजनबाट जन्मिएको पनि त्यत्तिकै स्पष्ट देख्न सकिन्छ । सर्वोच्च अदालतमा दाता र गैरसरकारी संस्थाको उपस्थिति अनि त्यसमा न्यायाधीशहरूको सहभागिता रहिआएको छ । त्यस्तै सिंहदरबारभित्रका महŒवपूर्ण मन्त्रालयमा अन्तर्राष्ट्रिय गैरसरकारी संस्था र महत्वपूर्ण दाताहरूबाट समर्थित परियोजनाका कार्यालयहरू छन् । कतिपय अवस्थामा मुलुकको हितविपरीत केही उच्चपदस्थ सरकारी कर्मचारीहरूले तिनै दाताहरूको निमन्त्रणामा विदेश गई कतिपय सहमति, समझदारी तथा अभिसन्धिहरूमा हस्ताक्षर गरी मुलुकलाई बाध्यात्मक परिस्थितिमा धकेलेका छन् । नेपाल विगत केही वर्षहरूमा दातामुखी भएको मात्र होइन, दाताहरूले सर्वोच्च अदालतका फैसलादेखि कानुन र नीति निर्माणलाई समेत प्रत्यक्ष प्रभावित गरेका छन् । पहिलो संविधानसभाको राज्यव्यवस्था समितिका सम्पूर्ण सदस्यहरूलाई चार्टर्ड हवाईजहाजमा बाहिर लगी राज्य व्यवस्थापनबारे एउटा विदेशी दातृ निकायले सांसद्हरूलाई ठूलो पाठ पढाएको थियो र आकर्षक भत्तासमेत बुझाएको थियो । नेपालको संविधान निर्माणमा दुवै संविधानसभाभित्र गहन छलफल र बहस कहिल्यै भएन, तर दाता र सांसद् तथा दलका नेताहरूबीचका अन्तरक्रियाको संख्या नगण्यजस्तै थियो । यी सबै गतिविधिबाट न्यायपालिका, कार्यपालिका र व्यवस्थापिकाका स्वामित्व र भूमिका एक किसिमले दाताहरूकै हातमा पुगेका छन् । अर्कोतिर युरोपेली संघलगायत महत्वपूर्ण दातृ निकाय र अन्तर्राष्ट्रिय गैससले ठूलो रकम गैरसरकारी एक्टर खर्च गर्ने निर्णय लिएका छन्, जसलाई सरकारले परिवर्तन गरेको छैन, चुनौतीसम्म दिन सकेको छैन । यस अवस्थामा के प्रजिअहरूलाई त्यस्ता कार्यक्रममा नजान निर्देशन दिएर आईएनजीओ, अन्तर्राष्ट्रिय दातृ निकायसँगको राजनीतिक तथा प्रशासनिक साँठगाँठ अनि त्यसको अपारदर्शी शैलीलाई नियन्त्रित गर्न सकिएला ? राज्य कमजोर हुँदा बाह्य शक्तिहरूको चलखेल बढ्न जान्छ र बाह्य शक्तिका विविध अनुहारहरूमा दातृ निकाय तथा आईएनजीओ पनि पर्छन् । नेपालमा दुई सयभन्दा बढी आईएनजीओ उपस्थित छन् । त्यसमा केही पक्कै पनि स्वीकृत मापदण्डभित्र रही कार्यरत होलान् तर अधिकांश धर्म परिवर्तनदेखि जातीय र विखण्डनवादी राजनीतिका अभिभावक र त्यसका चन्दादातासमेत बनेको तथ्य सरकारसमक्ष छ । त्यसलाई निरुत्साहित गर्न सरकारले कठोर कदम उठाउनु आवश्यक छ । तर प्रजिअलाई एउटा निर्देशन दिएर उसले आफ्नो कमजोर मनोबलमात्र प्रदर्शन गरेको छ । दाता र आईएनजीओहरू अनि उनीहरूका साझेदार स्थानीय एनजीओहरूले कुनकुन सर्तमा काम गर्न पाउँछन् अनि उनीहरूको पारदर्शितासँगै विश्वसनीय सार्वजनिक र पारदर्शी अडिट नभएसम्म यो विकृति रोक्न सकिन्न । आईएनजीओहरूलाई समेत छानबिनको दायरामा ल्याउने कानुन र प्रभावकारी संयन्त्रको निर्माण भएमा मात्र सरकार यसबारे गम्भीर भएको मानिनेछ ।"
एमयुमा नेविसंघले जित्यो स्ववियु,"सुर्खेतः मध्यपश्चिमाञ्चल विश्वविद्यालयमा भएको स्वतन्त्र विद्यार्थी युनियन (स्ववियु) को निर्वाचनमा नेपाली कांग्रेस निकट नेपाल विद्यार्थी संघ (नेविसंघ) ले वर्चश्व कायम गरेको छ । १० पदका लागि भएको निर्वाचनमा नेविसंघले अध्यक्षसहित नौ पदमा जीत हात पारेको हो । सोमवार राती घोषणा गरिएको मत परिणाम अनुसार एक पदमा भने एमाले निकट अनेरास्ववियुले जितेको छ । नेपाल विद्यार्थी संघका झक्कबहादुर शाही स्ववियु अध्यक्षमा विजयी भएका छन् । सुर्खेतमा रहेको केन्द्रीय क्याम्पसमा आइतवार भएको निर्वाचनको मत परिणाम अनुसार शाहीले पाँच सय चार मत प्राप्त गरी अध्यक्षमा विजयी भएका हुन् । शाहीले नेकपा माओवादी केन्द्र निकट अखिल क्रान्तिकारीका अध्यक्ष पदका उम्मेदवार राजेन्द्र बुढालाई ४० मतको अन्तरले जितेका हुन् । बुढाले चार सय ६४ र अनेरास्ववियुका प्रभात पोखरेलले तीन सय ९२ मत प्राप्त गरेका छन् । निर्वाचन समितका अनुसार स्ववियु सचिवमा अनेरास्ववियुका भरतबहादुर शाही विजयी भएका छन् । उनले पाँच सय ३३ मत ल्याएका छन् । उनका निकटतम प्रतिद्धन्दी नेविसंघका सन्तोष उपाध्यायले चार सय ७६ मत ल्याएका छन् । निर्वाचनमा १० पदका लागि ६९ जनाको उमेद्वारी परेको थियो । यस्तै स्ववियुको कोषाध्यक्षमा नेविसंघका शुसिल भट्राई पाँच सय ६२ मत प्राप्त गरी विजयी भएका छन् । उनका निकट्तम प्रतिद्धन्दी अनेरास्ववियुका अनु आँकुराले चार सय २० मत प्राप्त गरेकी छन् । मिश्रित निर्वाचन प्रणाली अनुसार भएको निर्वाचनमा उपाध्यक्ष, सहसचिव र केही सदस्यहरु समानुपातिक प्रणाली अनुसार विद्यार्थी संगठनले प्राप्त गरेको मतका आधारमा निर्वाचित हुनेछन् । देशकै पूरानो र ठूलो त्रिभुवन विश्वविद्यालय र अन्य विश्वविद्यालयमा लामो समयदेखि चुनाव हुन नसकिरहेको बेला मध्यपश्चिम विश्वविद्यालयमा भने निर्वाचन सम्पन्न भएको हो । स्ववियुको नेतृत्व हत्याउनका लागि विभिन्न आठ वटा विद्यार्थी संगठनहरुले निर्वाचनमा भाग लिएका थिए । अध्यक्ष, सचिव र कोषाध्यक्षसहित सात जना सदस्य प्रत्यक्ष निर्वाचनबाट छनौट भएका छन् । यस्तै सदस्यहरुमा नेविसंघका वर्षा केसी, निशान्त खत्री, दिपकराज विसी, हरिवहादुर थापा, पुरुषेतम जैसी, विश्वराज भट्राई र धिरेन्द्र हमाल विजयी भएका छन् । निर्वाचन समितिका अनुसार अब समानुपातिक तर्पबाट नेविसंघले तीन, अनेरास्ववियु र अखिल क्रान्तिकारीले समान दुईदुई जना सदस्य पाउने छन् । यसैबीच निर्वाचनमा संस्थागत धाँधली भएको भन्दै विभिन्न पाँच विद्यार्थी संगठनले मतगणना र मतपरिणाम वहिस्कार गरेका छन् । अनेरास्ववियु, अखिल क्रान्तिकारी, अखिल छैठौं, नेक्राविसंघ र राप्रविसंघका अध्यक्ष पदका उम्मेदवारहरुले सोमवार मतगणनाको क्रममा खसेको भन्दा बढी मत फेला परेको भन्दै वहिस्कार गरेका हुन् । उनीहरुले फर्जी मतको छानबीन गर्न माग गरे पनि निर्वाचन समितिले मध्य रातमा नतिजा घोषणा गरेको हो । विश्वविद्यालयमा क्रियाशील विद्यार्थी संगठनहरुबीच भएको प्रतिस्पर्धाले जिल्लाकै राजनीति तातेको थियो । जिल्लास्थित सबै राजनीतिक दलहरुले आफू निकट विद्यार्थी संगठनका उमेद्वारहरुलाई जिताउनका लागि निकै कसरत गरेका थिए । विद्यार्थी संगठनका केन्द्रीय नेतृत्व पनि सुर्खेतमा केन्द्रीत भएको थियो । स्ववियु निर्वाचनमा एमाले निकट अनेरास्ववियु, नेपाली कांग्रेस निकट नेपाल विद्यार्थी संघ र नेकपा माओवादी केन्द्र निकट अखिल क्रान्तिकारीका उमेद्वारबीच मुख्य प्रतिस्पर्धा भएको छ । विश्वविद्यालयमा एक हजार ६ सय ९३ जना विद्यार्थी रहेकोमा एक हजार चार सय ८० मत खसेको थियो ।"
संसदमा अपमानजकनक व्यवहार विधेयकमाथि छलफल,"काठमाडौँः व्यवस्थापिकासंसद्को मंगलबारको बैठकबाट यातना तथा निर्मम अमानवीय वा अमपानजनक व्यवहार नियन्त्रण विधेयक, २०७१ माथि विचार गरियोस् भन्ने प्रस्ताव स्वीकृत भएको छ । उपप्रधानमन्त्री तथा गृहमन्त्री विमलेन्द्र निधिले उक्त विधेयकमाथि विचार गरियोस् भन्ने प्रस्ताव प्रस्तुत गरेका हुन् । छलफलमा उठेका प्रश्नको जवाफ दिँदै मन्त्री निधिले लोकतान्त्रिक र सभ्य समाजका लागि यस्ता कानुन बन्नुपर्छ भन्ने उद्देश्य राखेर सो विधेयक ल्याएको बताए । विधेयकमाथिको सैद्धान्तिक छलफलमा भाग लिँदै सांसद चूडामणि जङ्गलीले नेपालका करिब ६० लाख जनता (दलित) अपमानजक व्यवहार सहन बाध्य भएको र यातनाको घटनापछि कुनै क्षतिपूर्ति दिलाउने काम नभएको बताए । सांसद् उदय नेपाली श्रेष्ठले नेपालले अन्तर्राष्ट्रियस्तरमा गरेका प्रतिवद्धतालाई ध्यानमा राखेर मानवअधिकारको भावना र मर्मअनुसार विधेयकलाई अघि बढाउनुपर्नेमा जोड दिइन । सांसद प्रेम सुवालले सम्पत्तिको रवाफ देखाएर पनि मानिसलाई प्रभाव पार्ने तथा यातना दिने प्रवृत्ति अन्त्य गर्ने व्यवस्था विधेयकमा हुनुपर्ने बताए । सांसद डा सुवोधकुमार पोखरेलले मानवअधिकारका अन्तर्राष्ट्रिय अनुबन्धलाई पालना गर्दै विधेयक आएको भन्दै प्रशंसा गरे ।"
स्वास्थ्यमा विशेष सुधार गर्न गगन सय दिने विशेष कार्ययोजनाको तयारीमा,काठमाडौंः स्वास्थ्यमन्त्री गगन थापाले सय दिने कार्ययोजना पेस गर्न मातहतका महाशाखाका प्रमुखलाई निर्देशन दिएका छन्। मंगलबार स्वास्थ्य सेवा विभाग टेकुमा विभिन्न महाशाखाका प्रमुखहरुसँगको छलफलपछि मन्त्री थापाले मन्त्रालय मातहतका महाशाखाका प्रमुखलाई एक हप्ताभित्र कार्यतालिकासहितको सयदिने कार्ययोजना पेस गर्न निर्देशन दिएका हुन्। मन्त्री थापाले छोटो समयमा स्वास्थ्य क्षेत्रमा उपलब्धिमूलक काम गर्नुपर्ने भएकाले कार्ययोजना पेस गर्न निर्देशन दिए। मन्त्री थापाले सोमबारदेखि मन्त्रालयका विभिन्न महाशाखाका प्रमुखसँग काम कारबाहीबारे ब्रिफिङ सुन्ने काम सुरु गरेका हुन्। स्वास्थ्य क्षेत्रमा उल्लेख्य सुधारका लागि मन्त्री थापाले स्वास्थ्य क्षेत्रका विज्ञ डा केदारभक्त माथेमा र पूर्व मुख्यसचिव लीलामणि पौडेलसँग भेटेर छलफल गरेको उनको निजी सचिवालयले जनाएको छ।
संविधान संशोधनको माग मधेसी जनताको होइन,"भक्तपुरः नेकपा एमालेका सचिव प्रदिप ज्ञवालीले मधेसी मोर्चाले राखेको संविधान संशोधनको माग मधेसी जनताको माग नभएको बताएका छन्। ज्ञवालीले मधेसी मोर्चाका केही नेताहरुको व्यक्तिगत मागलाई मधेसी जनताको माग भन्दै संविधान संशोधन गर्नु गलत हुने बताएका हुन्। रफत सञ्चार क्लबले भक्तपुरमा गरेको साक्षात्कारमा सचिव ज्ञवालीले संधिवान संशोधनका लागि नेपालमा नभएर अन्य मुलुकमा छलफल हुनुले समेत मधेसी जनताको माग नभइ केही नेताहरुकै माग भएको स्पष्ट पारे। उनले जायज माग बाहेक केही नेताहरुको स्वार्थ पुरा गर्न संविधान संशोधनका लागि एमाले कदापी तयार नहुने प्रष्ट पारे। विगतमै तीनवटा निर्वाचनको मिति तय भएता वर्तमान सरकारमा रहेको गठबन्धनले विभिन्न बहानाबाजी गरेर निर्वाचन नगर्ने खेलमा लागेको आरोप लगाए। उनले निर्वाचन गर्ने वातावरण बनाउनेतर्फ भन्दा पनि बिगार्ने तर्फ लागेकाले निर्वाचन हुनेमा शंका व्यक्त गरे। केपी शर्मा ओलीको नेतृत्वको अघिल्लो सरकारले गरेका कामहरु जसरी वर्तमान सरकारले उल्टाउँदै छ। यसले राजनीतिक दलहरुबीचको दूरी बढाउनुका साथै नयाँ प्रकारको राजनीतिक द्वन्द्वको अवस्था देखिएको छ,ज्ञवालीले भने।"
सडक दुर्घटना रोक्न कडा कानुन आवश्यक,"काठमाडौंः नेकपा एमालेका केन्द्रीय सदस्य एवम् सांसद रविन्द्र अधिकारीले नेपालमा वैज्ञानिक यातायात व्यवस्थाको खाँचो रहेको बताएका छन्। सांसद अधिकारीले नेपालमा वैज्ञानिक यायायात व्यवस्था लागु गर्ने कुरामा सरकारले ध्यान दिनुपर्ने बताएका हुन्। मंगलबार रिपोर्टर्स क्लब नेपालले आयोजना गरेको साक्षात्कारमा उनले विगत ८ वर्षदेखि गृहमन्त्रीहरुले दिने निर्देशन, अभिव्यक्ति एउटै रहेको उल्लेख गरे। उनले भने,अब नयाँ रणनीति र दुरदृष्टिका आधारमा यातायातसम्बन्धी नयाँ ऐन तथा कानुन बनाउनुपर्छ, ऐन तथा कानुन बनिसकेपछि यसको कडाइका साथ सबैले पालना गर्नुपर्छ। अधिकारीले यातायात क्षेत्रलाई व्यवस्थित्, मर्यादित एवम् उत्तरदायी बनाउनको लागि प्रभावकारी छाता संगठन वा प्राधिकरण निर्माण गर्नुपर्ने बताए। उनले सवारीसाधनलाई नियमति चेकजाँच गर्नुपर्ने व्यवस्था सरकारले गर्नुपर्ने र त्यो चेकजाँच गरेको कार्ड पनि उपलब्ध गराउनुपर्ने सुझाए। गृह मन्त्रालयका प्रवक्ता यादव प्रसाद कोइरालाले यातायात क्षेत्रको सुधारको लागि सरकारी तथा नीजी क्षेत्रका सरोकारवालहरु एकै ठाउँमा बसेर समाधानको उपाय निकाल्नुपर्ने स्पष्ट पारे। कोइरालाले भने,एकले अर्कोलाई दोष दिएरमात्रै समस्याको समाधान हुँदैन, हामी सबै पक्ष एक ठाउँमा उभिएर यस क्षेत्रको संवेदनशीलतालाई गम्भिर रुपमा लिएर समाधानको बाटो पहिल्याउनुपर्छ। यातायात विभागका महानिर्देशक चन्द्रमान श्रेष्ठले ७० प्रतिशत दुर्घटना चालकको लापरवाहीका कारण भएको स्पष्ट पारे। श्रेष्ठले भने,अहिलेसम्मको आँकलन हेर्ने हो भने ७० प्रतिशत दुर्घटना चालककै लापरवाहीका कारणले भएको छ, तर यहाँ सडकको अवस्थालाई दोष देखाएर आफू उम्किन खोज्नेहरु धेरै छन्। श्रेष्ठले विगतमा क्षमताभन्दा बढि यात्रु बोक्ने सवारीलाई ५ हजार जरिवाना गर्ने व्यवस्था रहेको भएपनि अब यसलाई नियामावली संशोधन गरेर ५० हजारसम्म जरिवाना हुने व्यवस्था गर्नुपर्नेमा जोड दिए। नेपाल यातायात व्यवसायी राष्ट्रिय महासंघका अध्यक्ष डोलनाथ खनालले रुटपरमिट नै अवैज्ञानिक र अव्यवहारिक रहेको आरोप लगाउँदै तत्काल त्यसलाई खारेज गरेर नयाँ रुट परमिटको व्यवस्था गर्नुपर्ने माग गरे। खनालले ऐन तथा कानुन बनाउँदैमा मात्रै यातायात क्षेत्र व्यवस्थित नहुने तर्क गर्दै सडक विस्तार र सडकको अवस्थामा पनि विशेष ध्यान दिनुपर्ने बताए।"
वैदेशिक रोजगारीलाई सुरक्षित बनाउन कार्ययोजना ल्याउन प्रधानमन्त्रीको निर्देशन,"काठमाडाैं: प्रधानमन्त्री पुष्पकमल दाहाल प्रचण्डले बैदेशिक रोजगारीलाई व्यवस्थित, मर्यादित र सुरक्षित बनाउने गरी कार्ययोजना तय गर्न सम्वन्धित मन्त्रालयलाई निर्देशन दिएका छन्। मंगलबार सिंहदरवारमा परराष्ट्र र श्रम मन्त्रालयवाट बैदेशिक रोजगारीमा गएका नेपालीहरुका समस्याका साथै यसलाई व्यवस्थित बनाउनेवारे बिफ्रिङ सुनेपछि प्रधानमन्त्रीले बैदेशिक रोजगारीमा जाने नेपाली कामदारको समस्या समाधानका लागि परराष्ट्र मन्त्रालय र श्रम मन्त्रालयलाई मिलेर काम गर्न निर्देशन दिएका हुन्। प्रधानमन्त्रीले भने,'खाडी क्षेत्रमा कामदारका रुपमा गएका नेपालीको समस्या समाधानको पहल गर्न यसअघि नै मैले मन्त्रालयलाई भनेको हुँ। अव बैदेशिक रोजगारीलाई कसरी मर्यादित, सुरक्षित र व्यवस्थित बनाउन सकिन्छ यसमा परराष्ट्र र श्रम मन्त्रालय मिलेर योजना र कार्यक्रम बनाउनुस्। सरकारले यस सम्वन्धमा सही नीति, कानून बनाउने, त्यसलाई कार्यान्वयन गर्ने र व्यवस्थित नियमन गर्नु पर्दछ। कुनै पनि कारणले विदेशमा नेपाली समस्यामा छन् भने त्यहाँ आवश्यक सहयोग पुर्याउनु सरकारको दायित्व हो।' उनले नेपाली नागरिकलाई देशभित्रै सम्मानजनक श्रम गर्ने र उचित पारिश्रमिक पाउने अवस्था सिर्जना गराउन सरकारको ध्यान केन्द्रित भएको बताए। सरकारका उपप्रधानमन्त्रीद्वय विमलेन्द्र निधि र कृष्णबहादुर महरा, परराष्ट्र, श्रम र संचार मन्त्री तथा मुख्य सचिवसमेतको उपस्थिति रहेको बैठकमा बैदेशिक रोजगारीमा गएका नेपाली कामदारका समस्या, कारण, उद्धार संयन्त्र, प्रकृया र नीतिगत समस्याहरुका बारेमा बिस्तृत छलफल भएको थियो ।"
संविधान संशोधन तथा स्थानीय पुन:संरचनाबारे शीर्ष तहमा छलफल,"काठमाडौं : प्रमुख तीन दलका शीर्ष नेताहरुको बैठक मंगलबार बिहान बालुवटारमा बसेको छ। बैठकमा मधेससहितको गठबन्धनले राखेको माग सम्बोधनका लागि गर्नुपर्ने संविधान संशोधन तथा स्थानीय निकायको पुन:संरचनाका बारेमा छलफल भएको छ। प्रधानमन्त्री पुष्पकमल दाहाल प्रचण्डले बोलाएको बैठकमा कांग्रेस र एमालेका शीर्ष नेताहरुको उपस्थिति थियो । प्रधानमन्त्रीका प्रमुख राजनीतिक सल्लाहकार चक्रपाणी खनाल ( बलदेव) ले संविधान संशोधन र स्थानीय पुनसंरचनाबारेमा शीर्ष तहमा सुरु भएको प्रारम्भिक छलफल सकारात्मक रहेको अन्नपूर्ण अनलाइनसँग बताए । बैठकमा प्रधानमन्त्री प्रचण्डसहित माओवादी केन्द्रका नेताहरु, कांग्रेसको तर्फबाट रामचन्द्र पौडेललगायतका नेताहरु र एमालेबाट बामदेव गौतम र महासचिव इश्वर पोखरेललगायतका नेताहरु सहभागी थिए। बैठकमा कांग्रेस र एमालेले संविधान संशोधनमा ढिलाइ गर्न नहुने बताउँदै सहमतिका आधारमा छिटै प्रस्ताव अघि बढाउनुपर्ने बताएका थिए । एमाले नेताहरुले भने संविधान संशोधनको औचित्य र कारणसहितको खाका आएपछि यसमा विस्तृत छलफल गर्नसकिने बताएका थिए । भारत भ्रमणमा जानुअघि नै संविधान संशोधनको प्रस्ताव संसद्मा दर्ता गराउने तयारी सरकारले गरेको छ र त्यसबारेमा मधेसी मोर्चासँग अनौपचारिक सहमति भइसकेको छ। एमालेलाई पनि सहमत गराउने प्रयास भइरहेको छ । त्यसैगरी मंगलबारको बैठकमा स्थानीय निकायको पुन:संरचना गरेर चुनाव गराउने विषयमा छलफल भएको छ। प्रधानमन्त्री दाहालले स्थानीय निकायको पुनरसंरचनाका लागि सबैलाई मान्य हुने एउटा उपयुक्त मोडल तयार गरेर चुनावका लागि गम्भीरतापूर्वक अघि बढ्नुपर्ने प्रस्ताव राखेका थिए। कांग्रेस र माओवादीले हजारको हाराहारीमा गाउँपालिका बनाएर चुनावमा जानुपर्ने पक्षमा देखिएका छन् भने एमाले यसमा सहमत भएको छैन । स्थानीय निकायको पुन:संरचनाका लागि गठित आयोगले ५ सय ६५ गाउँपालिका बनाउनुपर्ने सुझाव दिए पनि यसलाई कांग्रेस र माओवादी मान्न तयार देखिएका छैनन् । तीन हजारभन्दा बढी संख्यामा रहेका गाबिसलाई एकैपटक साढे पाँच सयमा खुम्च्याउँदा गाउँगाउँमा तनाव र झगडा हुने भएकोले यसमा बीचको विकल्प खोज्नुपर्ने प्रस्ताव कांग्रेस र माओवादीले राखेका छन् । प्रधानमन्त्रीका प्रमुख राजनीतिक सल्लाहकार खनालले पुन:संरचनाका बारेमा सुरु भएको छलफल सकारात्मक रहेको र छिटै शीर्ष तहमा अर्को बैठक हुने र त्यहाँ विस्तृत छलफल हुने बताए।"
