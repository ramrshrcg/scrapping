शीर्षक,विवरण
अस्वीकार्य लेनदेन,"संसद् लामो समयदेखि स्थगित रहँदै आएको छ । अर्थात् निर्धारित, निर्दिष्ट एजेन्डा र जनताप्रतिको भूमिका पूरा गर्न ऊ असफल भएको छ । प्रमुख राजनीतिक दलका नेतृत्वले जनता र मुलुकप्रति बफादार तथा जवाफदेही हुनुपर्छ भन्ने बिर्सिसकेका छन् । त्यो उनीहरूको व्यवहारबाट छर्लंग भएको छ । राजनीति सत्ता र शक्तिकेन्द्रित हुन पुग्दा 'लेनदेन' लाई नै राजनीति बनाएका छन्, उनीहरूले 'प्याकेज डिल' का नाममा । विगत एक दसक या २०६३ यता 'प्याकेज डिल' नामक क्यान्सर नेपालको राजनीति बन्न पुगेको छ । यता संसद्को गतिरोध फुकाउन सत्ताधारी कांग्रेस तथा माओवादी र प्रमुख प्रतिपक्षी एमालेले फेरि 'प्याकेज डिल' को कुरा उठाएका छन् । सभामुख ओनसरी घर्तीले मध्यस्थताको प्रयास गरेकी छन्, साक्षी बसेकी छन् । मधेसी मोर्चाको माग सम्बोधनका नाममा आएको संशोधन विधेयकको अनुमोदन, स्थानीय निर्वाचनको घोषणा, अख्तियार प्रमुख लोकमानसिंह कार्कीविरुद्ध महाभियोग प्रस्तावको अनुमोदन र उनका उत्तारधिकारका नाममा सहमति अहिलेको 'प्याकेज डिल' का सर्त हुन् । तर त्यो 'डिल' मा अन्तरनिहित राजनीतिसँगै नैतिकता, न्यायिक र संवैधानिक पक्षलाई बेवास्ता गर्न मिल्दैन, सभामुख र प्रमुख राजनीतिक दलहरूले । संविधान संशोधन र स्थानीय निर्वाचन राजनीतिक विषय हुन् र वर्तमान संविधानका पक्षधर र तीनवटै शक्ति (कांग्रेस, माओवादी तथा एमाले) ले त्यो संविधानको वैधानिकता तथा अपनत्व विस्तार गर्न आआफ्ना हिसाबले संविधान संशोधनको पक्ष र विपक्षमा अडान लिन या सहमतिमा जाने अधिकार राख्छन् । तर त्यो संशोधन पारित भएको या असफल भएको अवस्थामा समग्र मुलुक त्यसबाट प्रभावित हुन्छ र त्यसबाट उत्पन्न हुने प्रतिक्रियाप्रति उनीहरू जिम्मेवार तथा जवाफदेही बन्नैपर्छ । अहिलेका तीन दलबीचको आन्तरिक विरोधलाई कसरी सम्बोधन गर्लान् उनीहरूले, त्यो पनि जनताको निगरानीमा रहिरहनेछ । एमाले संशोधन विधेयक प्रावधानलाई मुलुकको हितमा नरहेको मान्दछ भने कांग्रेस २०४७ कै संविधानअन्तर्गतको कानुन र सिमाना स्वीकार गरी स्थानीय निर्वाचन हुनुपर्ने माग राख्छ । संसद्मा संविधान संशोधन विधेयक प्रस्तुत भएपछि सडकमा उत्पन्न प्रतिरोधका क्रममा एमाले अध्यक्षदेखि उपाध्यक्ष वामदेव गौतमसम्मले संघीयता मुलुकको पक्षमा नभएको अभिव्यक्ति दिएका छन् । के संघीयताकै बारे उचित र कमसेकम बहुमतद्वारा अनुमोदित धारणा बनाउनु पहिलो आवश्यकता नहोला र, संविधानको स्वीकार्य तथा स्थायित्वको लागि ? 'प्याकेज डिल' ले उनीहरूलाई सत्तालोलुप मात्र भएको सन्देश दिनेछ । त्यस्तै स्थानीय निर्वाचनपूर्व निर्वाचन क्षेत्रको संख्या र सीमा नै तोक्न नसकिनु अर्को गम्भीर विषय हो र त्यसलाई हतारमा निर्णय लिएर संविधान कार्यान्वयन भएको भ्रम दलहरूले पाल्नु हुँदैन । यी विरोधाभासलाई लेनदेनकै आधारमा लोकमान महाभियोग प्रकरणसँग जोड्नु अर्को अपराध हुनेछ । महाभियोग संसद्लाई प्राप्त असाधारण अधिकार हो, दुर्लभ न्यायिक प्रकृतिको । त्यसलाई प्रमाण, सत्य, धर्म, नैतिकता विवेकको कसीमा र प्रतिशोधको भावनाबाट मुक्त भएर कानुन र पूर्वदृष्टान्तको चौघेरामा रहेर संसद्को सम्बन्धित समिति र त्यसपछि समग्र संसद्ले निर्णय लिनुपर्ने हुन्छ । तीन दलका शीर्ष नेताले लेनदेन या 'प्याकेज डिल' का आधारमा निर्णय लिएकै भरमा सम्बन्धित दलका सांसदहरूले विवेक र संवैधानिक दायित्व नेताहरूको चरणमा समर्पण गर्ने भूल गर्नु हुँदैन । त्यसले संसद्समेत राजनीतिक प्रतिशोध र संविधानविरोधी कार्यको थलो अनि तीन दलका नेताहरूको 'अरौटे संस्था' बनेको सन्देश जानुका साथै प्रतिकूल परिस्थितिमा संसद्विरुद्ध जनता खनिने वातावरण बनाउन सक्नेछ । आवश्यकता समग्र राजनीतिक परिस्थितिको समीक्षा र सुधार तथा कमसेकम राज्यका संवैधानिक अंगहरूलाई दलीय नियन्त्रणबाट मुक्त राख्नु हो । दलीय लेनदेनको राजनीतिबाट मुक्त नभएसम्म संवैधानिक अंगहरू संविधान र संविधानवादप्रति बफादार हुन सक्ने छैनन् ।"
तत्काल संविधान संशोधन हुन सक्दैनः कमल थापा,"भक्तपुरः राष्ट्रिय प्रजातन्त्र पार्टीका अध्यक्ष कमल थापाले संविधान संशोधन विधेयक प्रस्ताव यथास्थितिमा संशोधन हुन नसक्ने बताएका छन् । राप्रपा भक्तपुरको संयोजनमा यहाँ बुधबार आयोजित राप्रपा मध्यमाञ्चलस्तरीय क्षेत्रीय बैठकमा उनले संशोधन प्रस्तावका केही बुँदा राष्ट्रहित विपरीत भएको जनाउँदै त्यसलाई परिमार्जन नगरी संविधान संशोधन गर्नु नहुने बताए । अध्यक्ष थापाले संयुक्त लोकतान्त्रिक मधेसी मोर्चाका सबै माग पूरा गर्न सकिने अवस्था नरहे पनि राष्ट्रियहित अनुकूल हुने विषयमा सहमति गर्न सकिनेमा जोड दिए । उनले संशोधन प्रस्तावमा असन्तुष्ट एमाले र मोर्चाले पनि सहमति जनाउने ढङ्गबाट निकास खोज्नका लागि संसद्मा दर्ता भएको संशोधन विधेयकमा केही परिमार्जन गर्नुपर्ने उनको भनाइ छ । वर्तमान सरकारमा थप मन्त्री पठाउने विषयमा पार्टीले पर्ख र हेरको नीति अङ्गीकार गरेको बताउँदै उनले नेपाली कांग्रेस र माओवादी केन्द्रले राप्रपाप्रति गर्ने व्यवहारले सरकारमा सहभागिताकामा बारेमा तयारी गरिने स्पष्ट पारे । कार्यक्रममा राप्रपाका राष्ट्रिय अध्यक्ष पशुपतिशम्शेर राणाले संविधान संशोधन प्रस्ताव राप्रपासँग छलफल गरेर नआएकाले औचित्य र आवश्यकताका आधारमा समर्थन र विरोध गरिने बताए । प्रस्तावमा अङ्गीकृत नागरिकताको व्यवस्थालाई धेरै खुकुलो भएको र जुनसुकै भाषालाई सरकारी कामकाजको भाषा बनाउने सकिनेजस्ता बुँदा राष्ट्रहित विपरीत भएको उनको धारणा छ । राप्रपाका केन्द्रीय सदस्य रवीन्द्रप्रताप शाहले राप्रपाको आगामी फागुन ६ देखि ९ गतेसम्म काठमाडौंमा हुने राष्ट्रिय महाधिवेशनको कार्यसूची, नीति र विधान परिमार्जनका विषयमा छलफल गर्न क्षेत्रीय भेला आयोजना गरिएको जानकारी दिए । भेलामा १९ जिल्लाका राप्रपा र पुरानो राप्रपा नेपालका अध्यक्ष गरी दुईदुई जना अध्यक्ष, उपाध्यक्ष, केन्द्रीय पदाधिकारी एवम् सदस्यको सहभागिता छ । रासस"
अब संसद्मा अवरोध नहुने सभामुखको विश्वास,"काठमाडौँः सभामुख ओनसरी घर्तीले संविधान संशोधनको प्रस्ताव अघि बढेसँगै प्रमुख दलबीच देखिएको मतभेद र तिक्तता केही दिनभित्रै हट्ने विश्वास व्यक्त गरेकी छिन् । व्यवस्थापिकासंसद् सचिवालयले गरेको प्रभावकारी संसद् र जनतासँगको सम्बन्ध विषयक कार्यक्रमलाई सम्बोधन गर्दै सभामुख घर्तीले भनिन् , संसद्मा अहिले देखिएको अवरोध हट्न गई संसद्का गतिविधि केही दिनभित्रै सञ्चालन हुनेछन् । मुलुक र राजनीतिक दलको प्रमुख कार्यभार भनेको नयाँ संविधानको समयबद्ध कार्यान्वयन नै हो भन्दै उनले २०७४ माघभित्रै तीन तहको निर्वाचन पूरा गरी मुलुकमा राजनीतिक स्थिरता र आर्थिक समृद्धिको बाटोतर्फ अगाडि बढाउन लाग्नुपर्ने बताइन् । एमाले प्रमुख सचेतक भानुभक्त ढकालले प्रेसको सिर्जनात्मक आलोचनाले संसद् र सांसदलाई समृद्ध र सुदृढ तुल्याउन योगदान दिने बताए । व्यवस्थापिकासंसद् सचिवालयका महासचिव मनोहरप्रसाद भट्टराईले संसद्मा प्रतिनिधित्व गर्ने राजनीतिक दल, नेता र सांसद सक्रिय भएमा जनताको प्रतिनिधि निकाय, संस्था संसद् स्वतः प्रभावकारी हुनेछ, बताइन् । संसदीय पत्रकार समाजका अध्यक्ष राजेन्द्र फुयालले संसद्मा जनताको पहुँच भनेको प्रेस मार्फत सहज रुपमा जनता समक्ष सूचना पुर्याउनु हो भन्ने पक्षलाई सरकार र संसद्ले बुझ्न जरुरी भएको बताए । दुई दिने सो कार्यक्रममा संसद्लाई प्रमुख बिट बनाएर कार्यरत सञ्चारकर्मी र संसद्का कर्मचारीको सहभागिता छ । रासस"
काँग्रेस कोषाध्यक्षको सम्मेलन हुने,"काठमाडौँः नेपाली काँग्रेसका कोषाध्यक्षको प्रथम राष्ट्रिय सम्मेलन यही पुस ८ गते हुने भएको छ । पार्टी सञ्चालनका लागि लेवीको व्यवस्थालाई थप व्यवस्थित बनाउने, राष्ट्रिय र अन्तर्राष्ट्रियस्तरमा हुने गरेका आर्थिक व्यवस्थापनको बारेमा वृहत छलफल गर्ने उद्देश्यका साथ सम्मेलन हुन लागेको हो । बुधबार आयोजित पत्रकार सम्मेलन पार्टी कोष निर्माणका लागि सञ्चालन गरिएका चन्दा अभियान, चन्दा दातालाई दिइएको अनुचित दबाब, त्यसको दुरूपयोग र अपारदर्शीताका कारण पार्टी र नेतासमेत बदनाम भएको हुँदा त्यसको निराकरणका लागि पनि सम्मेलनको आयोजना गरिएको सम्मेलनका संयोजक गाविन्द पुडासैनीले बताए । उनले काँग्रेसले केन्द्रीय नेतृत्वसँग लाभदायी पदमा बसेका व्यक्तिसँग केन्द्रमै लेबी उठाउने गरेको र जिल्लालाई दिने भनि तोकिएको लेबी समेत जिल्लाबाट प्राप्त गर्न समस्या भएको हुँदा त्यस बरेमा पनि सम्म्लनमा छलफल हुने जानकारी दिए । आसन्न स्थानीय, प्रदेश र केन्द्रीय निर्वाचनमा नेपाली काँग्रेसलाई अझ सशक्त र बलियो बनाउन व्यवस्थित र पारदर्शी कोष निर्माणका लागि यो सम्मेलनले सहयोग परियाउने कांग्रेसले अपेक्षा लिएको छ । दुई दिनसम्म राष्ट्रिय सभागृहमा हुने सम्मेलनले काठमाडौँ घाषणापत्रसमेत जारी गर्ने छ । रासस"
संविधान संशोधन प्रस्तावको विरोधमा थाल जुलुश,"कपिलवस्तुः संविधान संशोधन प्रस्तावमा पाँच नम्बर प्रदेशलाई पहाडी जिल्लाबाट अलग्याएको भन्दै विपक्षी राजनैतिक दलका कार्यकर्ताले बुधबार कपिलवस्तुमा विरोध प्रदर्शन गरेका छन् । जिल्लाको पुर्व पश्चिम राजमार्गका विभिन्न स्थानमा सयौंको संख्यामा उपस्थित भएका महिलाले थाल ठटाउंदै संविधान संशोधन प्रस्ताव फिर्ता लिन सरकारसँग माग गरेका थिए । जिल्लाको चन्द्रौटा, ईमिलिया, गोरुसिंगे, जितपुर, पिपरा लगायतका स्थानमा महिला सडकमा प्रदर्शन गर्दै सरकार विरोधी नारा जुलुश गरेका हुन् । नेकपा एमालेका जिल्ला अध्यक्ष झवि पोख्रेलको संयोजनमा जितपुरमा निस्केको महिलाले जुलुश प्रदर्शन गर्दै पिपरामा गएर कोण सभा गरेका थिए । संविधान संशोधन प्रस्तावकोविरुद्धमा बन्द हड्तालको सट्टा रचनात्मक ढंगबाट महिलाले सरकारलाई दबाब दिन थाल जुलुश निकालेको आन्दोलनरत महिलाहरुले बताएका छन् । थाल जुलुसमा नेकपा एमालेकी पुर्व सभासद् शान्ति देवी हरिजन, सांसद विश्राम थारु लगायतका नेताको उपस्थिति रहेको थियो ।"
ज्ञानेन्द्रले भने मुलुकलाई अस्थिरता र अराजकताको अागाेले जलाइरहेको छ,"काठमाडौं: पूर्वराजा ज्ञानेन्द्र शाहले बुधबार विज्ञप्ति सार्वजनिक गर्दै पछिल्लो राजनीतिक घटनाक्रमप्रति तिब्र असन्तुष्टि व्यक्त गरेका छन्। विशेष सन्दर्भमा मात्र विज्ञप्ति सार्वजनिक गर्ने ज्ञानेन्द्रले बुधबार कुनै सन्दर्भबिना पछिल्लो राजनीतिक गतिविधिमाथि टिप्पणी गर्दै विज्ञप्ति सार्वजनिक गरेका हुन् । पूर्वराजा ज्ञानेन्द्रले सार्वजनिक गरेको विज्ञप्तिमा नेपाली जनताको आस्था नढलेकाले जाग्नुपर्ने बेला आएकोसमेत उल्लेख गरेका छन् । उनले नेपाल र नेपालीको अजय शक्तिको रक्षा गर्न सबैलाई आह्वान गरेका छन् । विज्ञप्तिमा पछिल्लो राजनीतिक घटनाक्रमप्रति तिब्र असन्तुष्टि व्यक्त गरिएको छ । अझै पनि जनताका आस्थाहरु ढलेका छैनन् । नेपाली मन मस्तिष्कमा देशभक्तिको भावना ढलेको छैन । सबै नेपालीले राष्ट्र बचाउन फेरी एक पटक इतिहासले सुम्पिएको गहन जिम्मेवारी पुरा गर्न र देशको अस्तित्व आफ्ना सन्ततिलाई सुम्पन्न प्रमुख र प्रखर रुपले जाग्नै परेको छ र लाग्नै परेको छ, विज्ञप्तिमा भनिएको छ, राष्ट्रप्रेम र राष्ट्रप्रतिको समर्पणबाटै एकता, अखण्डता र अविभाज्यताको सन्देश फैलाउनु परेको छ । हामी मरे पनि नेपाल बांचिरहोस् भन्ने संकल्पबाट नै नेपाल र नेपालीको अजेय शक्तिको रक्षा गरौं ! समय भड्की सकेपछि पश्चातापले कुनै अर्थ राख्दैन । पूर्वराजाले सार्वजनिक गरेको विज्ञप्ति"
संविधान संशोधन प्रस्ताव फिर्ता गर्न गृहमन्त्रीलाई कांग्रेस नेताकै चुनौती,"गुल्मीः नेपाली कांग्रेसका नेता एवम् गृहमन्त्री बिमलेन्द्र निधिलाई गुल्मीका कांग्रेस सभापति भुवनप्रसाद श्रेष्ठले संविधान संशोधन प्रस्ताव फिर्ता नभए राज्यले ठूलो मूल्य चुकाउनुपर्ने चेतावनी दिएका छन् । नेपाली सेनाको हेलिकोप्टर चढेर व्यक्तिगत कामका लागि गुल्मी पुगेका कांग्रेस नेता एवम् गृहमन्त्री निधिलाई जिल्ला कांग्रेस जिल्ला सभापति श्रेष्ठले गुल्मीका जनताको माग सम्बोधन नभए राज्यले ठूलो मूल्य चुकाउनुपर्ने चेतावनी दिएका हुन् । सभापति श्रेष्ठ नै आन्दोलन संघर्षसमितिका संयोजक हुन् । सरकारले व्यवस्थापिमा संसदमा संविधान संशोधन विधेयक दर्ता गरेपछि गुल्मीमा जारी आन्दोलन तीन सातादेखि लगातार चलिराखेको छ । निधिले भने पार्टी निर्देशन विपरित आन्दोलनमा नलाग्न निर्देशन दिएका छन् । निधि गुल्मी पुग्दा त्यहाका स्थानीय महिलाले चर्को विरोध गरेका छन् । व्यक्तिगत काम लिएर गृहमन्त्री निधि रक्षामन्त्री बालकृष्ण खाँड, वनमन्त्री शंकर भण्डारीसहितको टोली लिएर गुल्मी आएको हो । टोली गुल्मीबाट फर्किइसकेको छ ।"
"माओवादी पार्टी होइन, आन्दोलन होः प्रचण्ड","धनगढीः प्रधानमन्त्री एवम् (माओवादी केन्द्र) का अध्यक्ष पुष्पकमल दाहाल प्रचण्डले माओवादी पार्टी मात्र नभएर आन्दोलन पनि भएको बताएका छन्। माओवादी केन्द्रको सात नम्बर प्रदेश स्तरीय प्रशिक्षण कार्यक्रममा सम्बोधन गर्दै प्रचण्डले भने, माओवादी कुनै पार्टी मात्र होइन, यो एउटा युगान्तकारी आन्दोलन हो । उनले कसैले चाहेर पार्टी सानो ठूलो हुन सक्ने भए पनि आन्दोलन परिवर्तनका मुद्धा रहेसम्म कायम रहने बताए । युगान्तकारी परिवर्तनका मुद्धा कायम रहेसम्म माओवादी आन्दोलन कायमै रहन्छ, प्रचण्डले भने, हामी नरहुँला । तर, माओवादी अझै शक्तिशाली भएर रहन्छ । माओवादी कुनै पार्टी मात्रै होइन, नेपालमा उथलपुथलकारी परिवर्तन ल्याउने आन्दोलन पनि हो । प्रचण्डले माओवादी एकतामा समेत जोड दिएका छन् । आजको आवश्यकता माओवादी धाराको एकता नै हो । क्रान्ति र देशको हितका लागि माओवादी एक हुनुपर्छ, उनले भने, मैले सबै माओवादी धाराका नेताहरुसँग कुरा गरिरहेको छु । माओवादीलाई केन्द्रित गर्ने अभियानमा म लागेको छु । उनले सरकार संविधान कार्यान्वयनमा प्रतिबद्ध रहेको उल्लेख गर्दे भने, हिमाल, पहाड र तराईलाई एकअर्कामा लडाएर होइन, एकतावद्ध गरेर मात्र राष्ट्रिय एकता हासिल गर्न सकिन्छ । प्रशिक्षण कार्यक्रममा माओवादी केन्द्रका वरिष्ठ नेता नारायणकाजी श्रेष्ठ प्रकाश र रामबहादुर थापा बादलले संगठनलाई व्यवस्थित बनाएर स्थानीय निर्वाचनको तयारी गर्न कार्यकर्तालाई आग्रह गरे। प्रशिक्षण कार्यक्रममा माओवादी केन्द्रका नेता लेखराज भट्ट, कृषिमन्त्री गौरीशंकर चौधरी, नेताहरु खगराज भट्ट, जोखबहादुर महरा, लक्ष्मणदत्त जोशी लगायतको उपस्थिति थियो ।"
संविधान संशोधन प्रस्तावविरुद्ध राजधानीमा प्रदर्शन (भिडियोसहित),"काठमाडौं: संविधान संशोधन प्रस्तावको विपक्षमा रहेको प्रमुख प्रतिपक्ष एमालेलगायतका दलहरूसम्बद्ध युवा तथा विद्यार्थीले मंलबार राजधानीमा संयुक्त प्रदर्शन गरेका छन् । माइतीघरबाट विभिन्न नारासहित प्रदर्शन गर्दै उनीहरूले नयाँ बानेश्वरमा विरोधसभा सम्पन्न गरेका थिए । विरोधसभामा एमाले उपाध्यक्ष एवं पूर्वउपप्रधानमन्त्री भीम रावलले प्रधानमन्त्री पुष्पकमल दाहाल र गृहमन्त्री विमलेन्द्र निधिको उत्तेजनापूर्ण भाषणका कारण बुटवलमा एकजना देशभक्तिपूर्ण भाव भएका युवाको हत्या भएको आरोप लगाए । उनले एकजनाको हत्या हुँदैमा राष्ट्रिय स्वाभिमान बचाउने आन्दोलन नरोकिने चेतावनी दिए । 'प्रधानमन्त्री र गृहमन्त्रीको उद्दण्ड र उत्तेजनापूर्ण भाषण आएको केही दिनमा एकजना होनहार देशभक्तिपूर्ण भाव भएका युवा दुर्गा तिवारीको गोली हानी हत्या भएको छ,' उनले भने, 'पदको दुरुपयोग गर्दै उद्दण्ड अभिव्यक्ति दिने प्रधानमन्त्री र गृहमन्त्रीलाई जनताले छाड्नेवाला छैनन् ।' रावलले प्रधानमन्त्री दाहालले आफू अल्पमतमा पर्ने निश्चित भएको संविधान संशोधन प्रस्तावलाई संख्या पर्याउन ल्याएको भनेर जनतालाई ढाँटेको आरोप लगाए । 'तपाईंले ल्याएको संशोधन प्रस्तावको विपक्षमा एकतिहाइ बढी मत छ,' रावलले भने, 'अनि तपाईं यो प्रस्ताव संसद्बाट पास गराउन र संविधानका पक्षमा संख्या बढाउन ल्याएको भन्नुहुन्छ । यस्तो लफडा गणित तपार्इंले कुन विश्वविद्यालयमा पढ्नुभएको हो ? ' भिडियो हेर्नुहोस् रावलले संविधान संशोधन प्रस्ताव विदेशी माटोबाट आएको आरोप लगाए । 'मैले यो संशोधन प्रस्ताव मधेसी मोर्चाका नेताले समेत विरोध गरेपछि कहाँबाट आएको होला भनेर सोचें,' रावलले भने, 'पछि संशोधन प्रस्ताव ठिक छ भन्दै भारतीय विदेश मन्त्रालयबाट विज्ञप्ति आएपछि म छर्लंग भएँ ।' मधेसी मोर्चाका केही नेताले भारतीय दूतावासमा गएर भोज खाएपछि दूतावासले 'अहिले यति लिँदै गर्नुहोला, बाँकी पछि लिँदै जाने हो' भनेपछि मोर्चाका नेताहरू पनि त्यसैको पछि लागेको आरोप नेता रावलले लगाए । रावलले अहिले प्रदेश नम्बर पाँच पहाडबाट अलग गर्ने र बिस्तारै झापा, मोरङ, सुनसरी, कैलाली र कञ्चनपुर पनि पहाडबाट अलग गर्ने नियतले प्रस्ताव आएको भन्दै त्यसलाई स्वीकार गर्न नसकिने बताए । मालेका महासचिव सीपी मैनालीले नेपाललाई भारतमा गाभ्ने ग्य्रान्ड डिजाइनमा संशोधन प्रस्ताव आएको बताए । उनले भने, 'जसरी फिजीमा भारतबाट जानेहरूलाई अंगीकृत नागरिकता दिएर त्यहाँका आदिवासीलाई अल्पमतमा पारियो, नेपालमा पनि त्यसै गर्न खोजिएको छ ।' राष्ट्रिय जनमार्चाकी उपाध्यक्ष दुर्गा पौडेलले नेपाललाई भारतमा गाभ्ने नेहरूको पालामा बनेको योजनाअनुसार अहिले यो प्रस्ताव आएको बताइन् । उनले भारतले नेपाललाई सके सिक्किम नसके भुटानजस्तो बनाउने षड्यन्त्र भएको बताइन् ।"
पुनर्निर्माणका इन्जिनियरले दिए सामूहिक राजीनामा (भिडियाेसहित),"काठमाडौः भूकम्पबाट अति प्रभावित ११ जिल्लामा परिचालित एक हजार तीन सय ६० जना इन्जिनियरले सामूहिक राजीनामा दिएपछि पुनर्निर्माण ठप्प भएको छ । कार्यक्षेत्रमा काम गर्ने वातावरण नरहेको र आफूहरूलाई सेवासुविधा उपलब्ध नगराएको भन्दै आन्दोलनरत उनीहरूले मंगलबार सहरी विकास मन्त्रालयको केन्द्रीय आयोजना कार्यान्वयन एकाइका प्रमुख शिवहरि शर्मासमक्ष सामूहिक राजीनामा बुझाएका छन् । उनीहरूको राजीनामासँगै ५० हजार रुपैयाँ पाएर घर पुनर्निर्माण गर्न थालेका २० हजार भूकम्पपीडित प्रत्यक्ष प्रभावित भएका छन् । भूकम्पबाट अति प्रभावित ११ जिल्लामा परिचालित एक हजार नौ सय ४५ इन्जिनियरिङ सेवाका प्राविधिक रहे पनि करिब ७० प्रतिशतले राजीनामापत्रमा हस्ताक्षर गरेको इन्जिनियर सुरेन्द्र सुब्बाले बताए । पुनर्निर्माण कार्यमा भएको ढिलासुस्ती र प्राविधिकलाई गरिएको असहयोगको विरोधस्वरूप पुस ५ देखि लागू हुने गरी हामीले सामूहिक राजीनामा पेस गरेका छौं । हाम्रो बाध्यात्मक अवस्थाले भूकम्प प्रभावित लाभग्राही तथा आमजनतामा पर्न गएको कठिनाइप्रति क्षमाप्रार्थी छौं', सहरी विकास मन्त्रालयको केन्द्रीय आयोजना कार्यान्वयन एकाइ बबरमहलमा १६६३ नम्बरमा दर्ता गराइएको सामूहिक राजीनामापत्रमा भनिएको छ । हाम्रो कार्यक्षेत्र नुवाकोटमा मात्र करिब चार हजार घर निर्माण सुरु भएको र निर्माण भइसकेको अवस्थामा छन्', नुवाकोटबाट राजीनामा बुझाउन काठमाडौं आएका एक इन्जिनियरले भने, पहिलो किस्ताको रकम बाँड्ने हाम्रो काम थिएन, हामीले मानवीय हिसाबले त्यो काम गर्यौं । तर हामीलाई सरकारले न काम गर्ने वातावरण बनाइदियो न हाम्रो सेवासुविधामै ध्यान दियो ।'  ११ जिल्लामा एक हजार नौ सय ४५ इन्जिनियर परिचालित एक हजार तीन सय ६० जनाद्वारा सामूहिक राजीनामा राजीनामापत्रमा करिब ७० प्रतिशतको हस्ताक्षर  मंसिर २२ देखि ११ वटै जिल्लामा पुनर्निर्माण ठप्प  निजी आवास पुनर्निर्माणमा २८ अर्ब रुपैयाँ निकासा  यसअघि दुई सय ५० जना इन्जिनियरद्वारा राजीनामा  इन्जिनियरलाई ७५ प्रतिशत प्रोत्साहन भत्ता इन्जिनियरले निर्माणाधीन घरको प्राविधिक निरीक्षण गरेर सिफारिस गरिदिएपछि मात्र भूकम्पपीडितले दोस्रो किस्ताको रकम पाउने व्यवस्था छ । घर पुनर्निर्माण गर्न थालेकाले दोस्रो किस्ताको एक लाख ५० हजार रुपैयाँ पाउन निवेदन दिइरहेका छन् । मन्त्रिपरिषद्मा थन्किएको अनुदान कार्यविधि पारित भएमा दोस्रो किस्ताको रकम बाँड्ने रकमको अभाव नरहेको राष्ट्रिय पुनर्निर्माण प्राधिकरणले जनाएको छ । अर्थ मन्त्रालयले निजी आवास पुनर्निर्माण शीर्षकमा केही दिनअगाडि निकासा गरेको २८ अर्ब रुपैयाँसहितको रकम छ । त्यसबाट दोस्रो किस्ता रकम वितरण गर्न सकिन्छ', प्राधिकरणका एक अधिकारीले भने । राष्ट्रिय पुनर्निर्माण प्राधिकरण र नेपाल इन्जिनियर एसोसिएसनका पदाधिकारीको रोहबरमा भएको सहमतिमा कात्तिक मसान्तसम्म आफ्ना माग पूरा हुने सर्तमा असोज ८ मा आन्दोलन स्थगित गरी कार्यक्षेत्रमा खटिएका उनीहरूले तीन सातासम्म पनि माग सम्बोधन नभएसिछ मंसिर २२ देखि ११ वटै जिल्लामा पुनर्निर्माणलाई ठप्प पार्दै आएका थिए । आफूहरूका मागको लिखित सम्बोधन नभए पुस ५ मा सामूहिक राजीनामा दिने चेतावनी उनीहरूले दिँदै आएका थिए । पुनर्निर्माणमा हामी असफल हुनु भनेको राष्ट्र असफल हुनु हो । हामीप्रति गैरजिम्मेवारीपन प्रदर्शन नगरियोस्', आयोजना कार्यान्वयन एकाइको कार्यालयमा मंगलबार भएको छलफलमा इन्जिनियरहरूले भनेका थिए । जबाफमा शर्माले ७५ प्रतिशत प्रोत्साहन भत्ता, चाडपर्व खर्च र बिमाको सुविधा उपलब्ध गराउने निर्णय गरिएको जानकारी गराउँदै केही समय धैर्य गर्न र राजीनामा नबुझाउन आग्रह गरेका थिए । अर्थ मन्त्रालय र मन्त्रिपरिषद्बाट स्वीकृतिका लागि आफूहरू पर्खिरहेको पनि शर्माले बताए । तपाईंहरूले काम नगर्ने हो भने बाहिरबाट नियुक्त गरेर भए पनि काम त सरकारले अगाडि बढाउँछ', शर्माले इन्जिनियरलाई भने, मान्नु हुन्न भने राजीनामा दर्ता गराउनुस्, प्रक्रियाअनुसार तपाईंलाई सूचना आउँछ । दुई सय ५० जना इन्जिनियर छाडेर हिँडे । उनीहरूलाई मैले समाएर राख्न सकें र ? करार सम्झौतामा रहेकाले काम गर्न सक्दिनँ भनेपछि सकिन्छ । तर भावनामा आएर कुरा नगर्नुस् ।' शर्माले व्यक्तिगत रूपमा नियुक्त गरिएको स्मरण गराउँदै राजीनामा स्वीकृत पनि व्यक्तिगत रूपमै हुने जानकारी गराए । गाउँमा परिचालित दुई सय ५० इन्जिनियर राजीनामा दिएर हिँडेपछि उनीहरूलाई पुनर्निर्माणमा प्रोत्साहित गर्ने उद्देश्यले प्रधानमन्त्री पुष्पकमल दाहालको अध्यक्षतामा बसेको राष्ट्रिय पुनर्निर्माण प्राधिकरण निर्देशक समितिले ७५ प्रतिशतसम्म भत्ता दिने निर्णय गरे पनि कार्यान्वयनमा ढिलाइ भएपछि उनीहरूले राजीनामा बुझाएका हुन् । प्राधिकरण निर्देशक समितिले पुनर्निर्माणमा खटिनेलाई उत्साहित बनाउन बढीमा ७५ प्रतिशतसम्मको कार्यसम्पादन प्रोत्साहन भत्ता उपलब्ध गराउने र सोसम्बन्धी मापदण्ड प्राधिकरणले प्रधानमन्त्री कार्यालय र अर्थ मन्त्रालयसँगको समन्वयमा निर्धारण गर्ने व्यवस्था मिलाउने निर्णय', गरेको थियो । भिडियाे हेर्नुहाेस् जोखिमयुक्त ठाउँमा गएर काम गर्दासमेत आफूहरूको जीवन बिमा नगरिएको, सुरक्षाको प्रत्याभूति नपाएको, खानेबस्ने र काम गर्ने स्थान नरहेको, सम्झौतामा तोकिए भन्दा अन्य काम लगाउने गरेको, सञ्चार सुविधा नहुने ठाउँबाट अद्यावधिक सूचना पठाउन दबाब आउने गरेको, सहरी विकास मन्त्रालयका उच्च अधिकारी र राजनीतिक नेताका आफन्तलाई सहरी क्षेत्रमा र इमानदारलाई गाउँमा परिचालन गरेको, कार्यक्षेत्रमा आइपरेका समस्या समाधानका लागि सूचना माग्दा जबाफ नपाउने गरेको गुनासो गर्दै आएका थिए । उनीहरूले सरकारले बनाइदिएका डिजाइनमा भूकम्पपीडितले घर बनाउन नचाहेको, भूकम्प प्रतिरोधी मापदण्डविपरीत बनेका घरलाई प्राविधिक परीक्षण गरी दोस्रो किस्ताका लागि दबाब आउने गरेको, ग्रामीण क्षेत्रमा बनाइने घर र सडकको उपयुक्त मापदण्ड नरहेको, ग्रामीण क्षेत्रमा गैरसरकारी संस्थाले तालिम दिएका डकर्मी गाउँमा नरहेको, भत्ताका लागि तालिममा सहभागी भएका घर निर्माणमा सहभागी हुन नचाहेको, तोकिएको सेवासुविधा उपलब्ध नगराएको गुनासो उनीहरूले मंगलबार पनि शर्मालाइ सुनाएका थिए ।"
निर्वाचन गर्नु अहिलेको प्रमुख कार्यभार: मन्त्री नायक,"भक्तपुरः कानुनमन्त्री अजयशङ्कर नायकले अहिलेको राजनीतिक समस्या निकासको अन्तिम विकल्प भनेको नै स्थानीयतहको निर्वाचन भएको बताएका छन् । रफतसञ्चार क्लबले बुधबार गरेको साक्षात्कार कार्यक्रममा उनले राष्ट्रवादको कुरा गर्ने र मधेसको माग सम्बोधन गर्ने दुबै पक्षको समस्याको निकास स्थानीय निकायको निर्वाचन मात्र भएको बताए। मन्त्री नायकले अहिले राष्ट्रको पहिलो आवश्यकता भनेको नै केन्द्र र प्रान्तको नभई स्थानीयतहको निर्वाचन भएको बताउदै भने, सबैको मिलनविन्दु पनि स्थानीयतहको निर्वाचन नै भएकाले मधसी मोर्चा र एमालेले आ आफ्नो हठ् त्यागेर निर्वाचनको वातावरण बनाउनमा लाग्नुपर्दछ । वर्तमान समयमा एमालेले परम्परागत प्रतिपक्षको भूमिका भन्दा पनि राष्ट्रिय पार्टीको नेतृत्वको भूमिका र राष्ट्रको आवश्यकतालाई बुझेर निकासको लागि अग्रसर बन्नुपर्नेमा जोड दिदै उनले प्रतिपक्षले बोलीमा एक र व्यवहारमा अर्कै रुप देखाएकै कारण निर्वाचन विधेयक संसद्मा रोकिएको बताए । मन्त्री नायकले निर्वाचन विधेयक पास गरी तोकिएकै समयमा निर्वाचन गर्नु नै अहिलेको राष्ट्रिय कार्यभार भएको बताउदै आवश्यक परे राष्ट्रिय सहमतिको सरकार निर्माण गरी निकास दिनुपर्ने बताए। रासस"
आदिवासी जनजाति महासङ्घमा बराम विजयी,"चितवनः नेपाल आदिवासी जनजाति महासङ्घको नवौँ राष्ट्रिय महाधिवेशनले जगत बरामको नेतृत्वमा नयाँ कार्यसमिति चयन गरेको छ । नयाँ नेतृत्वका लागि नेपाली कांग्रेस र नेकपा माओवादी केन्द्रलगायत अन्य साना दलकोे प्यानलबाट जगत बरामले नेकपा एमालेका तर्फबाट अध्यक्षका उम्मेदवार रहेका सूर्य भुजेललाई आठ मतले पछि पार्दै विजयी भएका हुन् । ५६ मतदाता रहेको महासङ्घमा बरामले ३१ र भुजेलले २३ मत पाएका थिए । एक मत बदर र एकजना मतदानमा सहभागी नभएको निर्वाचन समितिले जनाएको छ । यस्तै, महासचिवमा गठबन्धनकै नित्यनन्द ताजपुरिया र कोषाध्यक्षमा मुकुन्द पहारी विजयी भएका छन् । महासचिवमा विजयी ताजपुरियाले ३५ र उनका प्रतिद्वन्द्वी टासी ह्याल्मुले १५ मत पाप्त गरे । कोषाध्यक्षमा मुकुन्द पहारीले ३६ र उनका प्रतिद्वन्द्वी प्रेमीलाल चौधरीले १५ मत प्राप्त गरे । गत शनिबार सुरु भएको महाधिवेशन विवादका कारण केही ढिलो मात्र सम्पन्न भएको हो । एमाले विरुद्ध नेपाली कांग्रेस, माओवादी केन्द्र, सङ्घीय समाजवादी फोरम, नयाँ शक्ति र राप्रपाको गठबन्धन बनेको थियो । यसअघि महाधिवेशनले प्रदेश अनुसारको विधान संशोधन गरेको छ । तेह्र सदस्यीय सचिवालयलाई बढाएर २१ सदस्यीय बनाएको महासङ्घका अध्यक्ष नगेन्द्र कुमालले जानकारी दिए । संशोधित विधान अनुसार अध्यक्ष, महासचिव र कोषाध्यक्षसहित आठ उपाध्यक्ष र १० सचिव हुने व्यवस्था गरिएको छ ।"
शहिद बनाउने प्रस्तावपछि निस्कियो शवयात्रा,बुटवलः हत्या गरिएका युवा संघका जिल्ला अध्यक्ष दुर्गा तिवारीलाई सहिद घोषणा गर्ने प्रस्तावपछि शवयात्रा निकालिएको छ । विहान ११ बजे शवयात्रा गरिए पनि साँझ साढे ४ बजेमात्रै पुष्पलालपार्कबाट शवयात्रा शुरु भएको हो । एमाले भातृ संगठन युवा संघले तिवारीलाई प्रदेश विभाजन विरुद्धको आन्दोलनको शहिद घोषणा नगरिए शव नउठाउने अडान लिएको थियो । शहिद घोषणा गर्ने काम गृह मन्त्रालयको भएकाले जिल्ला प्रशासनले गृहलाई प्रस्ताव पठाएको छ । सुरक्षा समितिको बुधबार बसेको बैठकले सो निर्णय गरेको अध्यक्ष तथा प्रमुख जिल्ला अधिकारी बिनोदप्रकाश सिंहले जानकारी दिए । तिवारीको शवयात्रामा हजारौं नागरिक सहभागी थिए । शवलाई बुटवल नगरपक्रिमासहित राजमार्ग चौराहामा शोक सभा गरिनेछ भने देवदह हुदै चितवनको देवघाटमा अन्त्यष्टि गरिने बताइएको छ ।
प्यूठानमा महिलाले निकाले लाठ्ठी जुलुस,"प्यूठानः संविधान संशोधन प्रस्तावविरुद्ध प्यूठान सदरमुकाम खलंगामा बुधवार महिलाले लाठ्ठी जुलुस निकालेका छन् । सरकारले प्रदेश नम्वर पाँचबाट प्यूठान सहित पहाडी जिल्लालाई टुक्र्याउन खोजेकाले यसको विरोधमा लाठ्ठी जुलुस निकालेका हुन् । महेन्द्र नमुना माविदेखि जिल्ला प्रशासन कार्यालयको गेटसम्म सरकारविरुद्ध नारासहित जुलुस निकालिएको संयुक्त संघर्ष समितिका संयोजक एवं राप्रपा महिला नेत्री लक्ष्मी श्रेष्ठले बताइन् । सरकारले जनतालाई दुःख दिइरहेको छ',श्रेष्ठले भनिन्,ढिलो चाँडो जायज माग पुरा नगरेर सरकारलाई सुखै छैन् ।' जिल्लाका गाउँगाउँबाट सर्वसाधरण आन्दोलनमा एक्येवद्दता जनाएर सदरमुकाम आएको उनले जानकारी दिइन् । तीन साता अघिदेखि शुरु भएको आन्दोलन अझै रोकिएको छैन् । संयुक्त संघर्ष समिति बनाएर चरणवद्ध आन्दोलनमा उत्रिएका जिल्लाबासीले सडक आन्दोलनबाटै अधिकार प्राप्त गर्ने अठोट गरिरहेका छन् । जनताको मागप्रति सरकार जिम्मेवार नबनेकाले खवरदारीका लागि लाठ्ठी जुलुस निकाल्यौँ',प्रशासन अघि आयोजित कोणसभालाई सम्बोधन गर्दै एमाले नेत्री शान्ता आचार्यले भनिन्,माग पुरा नहुँदासम्म आन्दोलन निरन्तर चल्छ ।' सबै महिलाले हातहातमा लाठ्ठी लिएर सरकारविरुद्ध नाराजुलुस गरेका थिए । यसअघि विभिन्न बजारकेन्द्रहरुमा आन्दोलनका कार्यक्रम भएपनि सोमबारदेखिका कार्यक्रम सदरमुकाम केन्द्रित गरिएको एमाले प्यूठानका अध्यक्ष तुल्सीराम शर्माले जानकारी दिए । बिहीबार जिल्लास्थित बुद्धिजिवि, उद्योगी व्यवसायी, संघसंस्था, कानुन व्यवसायी र साहित्यप्रेमी श्रष्ठाले जुम्रिबजारमा मुखमा कालोपट्टी बाँधेर मौन जुलस गर्ने कार्यक्रम तय भएको उनले बताए । संविधान संशोधन प्रस्ताव व्यवस्थापिका संसद् सचिवालयमा दर्ता भएलगत्तै आन्दोलनमा उत्रिएका जिल्लाबासीले प्रदेश नम्वर पाँचबाट प्यूठान सहित पहाडी जिल्लालाई नटुक्र्याउन माग गरी आन्दोलन गर्दै आएका छन् ।"
तिवारीको शवयात्रासहित आज अन्त्येष्टि गरिने,"बुटवलः युवा संघ रुपन्देहीका अध्यक्ष दुर्गा तिवारीको शवयात्रासहित बुधबार अन्तेष्टि गरिने भएको छ । अन्तेष्टि अघि अहिले बुटवलमा शव यात्राको तयारी गरिएको छ । सोमबार देवदहमा हत्या गरिएको तिवारीको शव सोही दिन साँझ लुम्बिनी अञ्चल अस्पतालमा लगिएको थियो । एमाले जिल्ला अध्यक्ष शिव सुवेदीले अहिले ११ बजे अस्पताल अगाडिबाट शवयात्रा शुरु हुने जानकारी दिए । शवयात्रामा एमालेका विष्णु पौडेल, घनश्याम भुसाल, युवा संघका केन्द्रीय अध्यक्ष राजिव पहारीसहितका नेताको सहभागिता रहनेछ । परिवारका सदस्यको स्वीकृतिमा तिवारीको शव तिनाउ नदिमा अन्तेष्टी गरिने छ । आज पनि रुपन्देही बन्द हत्याको बिरोधमा युवा संघ रुपन्देहीले आह्वान गरेको अनिश्चितकालीन बन्दका कारण जनवीवन प्रभावित भएको छ । यातायात, कलकारखाना, शैक्षिकसंस्था, व्यापार व्यवसाय लगायतका सबै क्षेत्र ठप्प रहेका छन् । बुधबार बिहान स्थानीय युवाहरुले हत्यारालाई कारबाहीको माग गर्दै बुटबलमा प्रदर्शन गरेका थिए ।"
तत्काल निर्वाचन संभव छैन : प्रमुख निर्वाचन आयुक्त,"हेटौँडाः प्रमुख निर्वाचन आयुक्त डा अयोधीप्रसाद यादवले राजनीतिक सहमति र आवश्यक ऐन, कानुनको अभावमा तत्काल निर्वाचिन संभव नभएको बताएका छन् । स्थानीय तह, प्रदेश र संसदीय क्षेत्रको निर्वाचन सबै दलको सहमतिबाट मात्रै सम्भव हुने भन्दै यादवले छिटो सहमति जुटाउन र आवश्यक निर्माण गर्न सरकारको ध्यानाकर्षण गराएका हुन् । हेटौँडा उपमहानरपालिका५ स्थित नवर्निमित जिल्ला निर्वाचन कार्यालय भवन बुधबार उद्घाटन गर्दै उनले आवश्यक ऐन कानुनको अभावमा तत्काल निर्वाचनको कार्यतालिका असम्भव रहेकाले बताएका हुन् । प्रमुख आयुक्त यादवले सम्बन्धित ऐन कानुन तत्काल संसद्बाट पारित गरी लालमोहर नलागेसम्म निर्वाचनको मिति घोषणा भए निर्वाचन कठिन हुने बताए । संसद अवरुद्ध खुलाइ निर्वाचनसँग सम्बन्धित ऐन कानुन सहितका पूर्वाधार तयार गर्न उनले सरकारको ध्यानाकर्षण गराएका हुन् । प्रमुख जिल्ला अधिकारी नारायणप्रसाद शर्मा दुवाडीले निर्वाचनका आवश्यक कर्मचारी उपलब्ध गराउन गृहकार्य भइरहेको बताए । जिल्ला निर्वाचन अधिकृत गोविन्दप्रसाद पौडेलले सरकारबाट उपलब्ध भएको एक करोड २४ लाख ५४ हजारको लागतमा भवन निर्माण गरिएको जानकारी दिए । अहिले जिल्लामा नामावली अद्यावधिक गर्ने कार्य जारी रहेको उनले बताए । नवर्निमित भवन दुई तल्लासहित १३ कोठाको छ । रासस"
