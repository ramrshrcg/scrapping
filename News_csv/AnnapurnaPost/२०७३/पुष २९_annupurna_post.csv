शीर्षक,विवरण
घूस कि सहयोग ?,"विपन्न र राज्यबाट सताइएकाहरूलाई आवश्यक तथा सम्भव सहयोग दिनु कल्याणकारी राज्यको दायित्व मानिन्छ । तर राजनीतिक प्रयोजन तथा तत्कालको स्वार्थको लागि राज्यको ढुकुटीमाथि बोझ पार्ने अधिकार सरकारसँग छैन, हुनु हुँदैन । यदाकदा सरकारलाई अपर्झट या संकटको अवस्थामा विधि, प्रक्रिया र कानुनअनुरूप निर्णय लिन सहज हुँदैन । परम्परागत रूपमा उसलाई या उसका मन्त्री, सचिव या अन्य पदाधिकारीहरूलाई तजविजी' अधिकार प्रत्यायोजित गरिएको हुन्छ । तर त्यो अधिकारमा पारदर्शिता र पूर्ण जवाफदेहिता अपरिहार्य हुन्छ । अर्थात् मन्त्रीको हकमा संसद्मार्फत तथा अन्यका हकमा सम्बन्धित मन्त्रीमार्फत किन त्यो तजविजी अधिकार र कसका लागि प्रयोग या सदुपयोग भयो, त्यो सार्वजनिक हुनु आवश्यक मानिन्छ । दुर्भाग्य, त्यो तजविजी अधिकारको दुरुपयोग भइरहेको छ, अधिकांश अवस्थामा अहिलेसम्म । खासगरी विगत १० वर्षमा तजविजी अधिकारको प्रयोग आआफ्नाको पृष्ठपोषणका लागि भइरहेको छ । चाहे सहिद' उत्पादनका नाममा भएको राज्य ढुकुटीको लुट होस् या चिकित्सा खर्च, यी सबैमा कानुनभन्दा मन्त्री र सरकारी पदाधिकारीहरूको तजविजी अधिकारले निर्णायक भूमिका खेलेको छ, जवाफदेहीविहीन शैलीमा । त्यस्ता कतिपय निर्णयहरूले भ्रष्टाचारसँगै राज्यको वैधानिक पक्षलाई पनि अवमूल्यन गरेका छन् । दलहरूबीच राज्यको ढुकुटीमाथि दाइँ खेल्ने संस्कार बसेकै आधारमा फेरि गृह मन्त्रालयले संयुक्त लोकतान्त्रिक मधेसी मोर्चाद्वारा सञ्चालित आन्दोलनका क्रममा घाइते भएका १२ जनालाई उपचारका नाममा २० लाख रुपैयाँ दिने निर्णय गरेको छ । सिफारिसकर्ता मोर्चाका नेता सन्जय यादव आफैं पनि यो रकम प्राप्तकर्तामध्ये एक हुन् । यी व्यक्तिहरू कसरी घाइते भए ? गृहमन्त्रालयअन्तर्गतका प्रहरीले अनधिकार बल प्रयोग गरेकाले यिनीहरू घाइते भएका हुन् भने त्यो प्रतिवेदन सरकारले सार्वजनिक गर्नु आवश्यक छ । प्रहरीले आफ्नो वैधानिक दायित्व निर्वाहका क्रममा यी व्यक्तिहरू घाइते भएका हुन् भने के सरकारले राज्यका अंगहरूलाई हतोत्साहित र अपमान गरेको अर्थ नलाग्ला ? दलहरूले चन्दा संकलन गरी घाइतेहरूको उपचार गर्नु अर्को कुरा हो, तर गृहमन्त्रीको निजी' राजनीतिलाई राज्यको ढुकुटीको अपचलनबाट प्रोत्साहित गर्नु सीधै अख्तियार दुरुपयोगको ज्वलन्त उदाहरण हो, भ्रष्टाचार हो । यसको प्रभाव सरकारको सुरक्षा निकायको मनोबलमा कुन रूपमा पर्छ, त्यसप्रति उदासीन व्यक्तिको अभिभावकत्वलाई प्रहरीले कसरी लेला, त्यसलाई बेवास्ता गर्नु अर्को अक्षम्य अपराध हुनेछ, सरकार र सत्तामा रहेका प्रमुख दलहरूको ।"
सहिदको बलिदानी खेर जाँदैनः वैद्य,"काठमाडौँ : नेकपा (क्रान्तिकारी माओवादी) का अध्यक्ष मोहन वैद्यले सशस्त्र द्वन्द्वका क्रममा सहिदबाट भएको बलिदानी त्यत्तिकै खेर नजाने बताएका छन् । सहिद रचना प्रकाशन केन्द्रले शुक्रबार गरेको कालजयी योद्धाहरु पुस्तक सार्वजनिकीकरण कार्यक्रममा उनले भने, जनयुद्ध आफैँमा किताब हो । जनयुद्धले पैदा गरेका विषय सौन्दर्यशास्त्रका लागि पनि अध्ययनको विषय बन्यो । चन्द नेतृत्वको नेकपा माओवादीका प्रवक्ता खड्गबहादुर विश्वकर्माले क्रान्तिको पूर्णता बिना सहिदको सपना पूरा हुन नसक्ने बताए । माओवादी केन्द्रका नेता लोकेन्द्र विष्टले सहिद कुनै गुट वा उपगुटको नहुने उल्लेख गर्दै माओवादी आन्दोलनलाई एकीकृत गर्नुपर्नेमा जोड दिए । एकै परिवारबाट पाँचजना सहिद भएको बलिदानीलाई समेटेर कालजयी योद्धाहरु पुस्तक तयार पारिएको हो । सो पुस्तकमाथि टिप्पणी गर्दै साहित्यकार अमर गिरीले परिवर्तनपछि सहिदको अवमूल्यन हुँदैआएको दुखेसो व्यक्त गरे । सो पुस्तकको सहिदद्वय कमल भुजेल र सुमित्रा घिमिरेकी एकमात्र छोरी अस्मिता भुजेलले विमोचन गरे। एउटै परिवारका तीर्थ भुजेल, कमल भुजेल, माधव घिमिरे, नारायण घिमिरे, सुमित्रा घिमिरे र कमल भुजेलले द्वन्द्वकालमा विभिन्न ठाउँमा सहादत प्राप्त गरेका थिए । रासस"
प्रचण्ड र शेरबहादुर दिल्ली र विहारको गिद्दे षड्यन्त्रमा परेः भण्डारी,"कपिलबस्तुः नेपाली कांग्रेसका केन्द्रीय सदस्य चन्द्र भण्डारीले पाँच नम्बर प्रदेशलाई टुक्र्याउन दिल्ली र बिहारले लगाएको गिद्दे आँखाको षड्यन्त्रमा प्रधानमन्त्री पुष्पकमल दाहाल प्रचण्ड र कांग्रेसका सभापति शेरबहादुर देउवा परेको आरोप लगाएका छन्। पाँच नम्बर प्रदेश संघर्ष समितिले शुक्रबार कपिलबस्तुको बाँडगंगामा गरेको विरोध सभालाई सम्बोधन गर्दै भण्डारीले दिल्ली र बिहारको षड्यन्त्रमा फसेर प्रधानमन्त्री पुष्पकमल दाहाल प्रचण्ड र कांग्रेस सभापति देउवा लगायत नेताहरुले मिलेर पाँच नम्बर प्रदेश टुक्र्याउन गरी सरकारका तर्फबाट संविधान संशोधन प्रस्ताव संसदमा टेबुल गरिएको आरोप लगाएका हुन्। उनले पाँच नम्बर प्रदेश टुक्र्याउने विषयमा कांग्रेसले कुनै निर्णय नलिएको भन्दै प्रदेश टुक्र्याइए आफूहरुलाई मान्य नहुने बताए। उनले पाँच नम्बर प्रदेश टुक्र्याउने गरी संविधान संशोधन प्रस्तावमाथि मतदान हुँदा पार्टीले लगाएको ह्विप पनि नमान्ने चेतावनी दिए। उनले पार्टीभन्दा ठूलो राष्ट्रियता नभएको भन्दै उनले पार्टीको ह्विपलाई नाघेर संशोधन प्रस्तावको विपक्षमा मतदान गर्ने चेतावनी पनि दिए। उनले पाँच नम्बर प्रदेश टुक्र्याउने हो भने कांग्रेस सभापति शेरबहादुर देउवा र एमाले उपाध्यक्ष नेता रहेको कैलाली र कञ्चनपुर पनि सात नम्बर प्रदेशबाट छुट्टाउनु पर्ने बताए। उनले भने,पाँच नम्बर प्रदेशबाट पहाडी जिल्लाहरुलाई छुट्याउने हो भने सुदूरपश्चिमको कैलाली र कञ्चनपुर तथा पूर्वका झापा, मोरङ र सुनसरी पनि पहाडी जिल्लाबाट छुट्याउनु पर्छ। होइन भने पाँच नम्बर प्रदेशबाट मात्रै किन पहाडी जिल्ला छुट्याउनु पर्यो?। उनले पूर्वका झापा, मोरङ र सुनसरी तथा सुदूरपश्चिमका कैलाली र कञ्चनपुरलाई पहाडी जिल्लाबाट छुट्याउने निर्णय भए आन्दोलनको दबाब १५ दिन पनि शीर्ष नेताहरुले थेग्न नसक्ने बताए। कार्यक्रममा नेपाली कांग्रेस रोल्पाका सभापति एवं सांसद अम्मरसिंह पुनले पाँच नम्बर प्रदेश टुक्र्याउने निर्णय आफूहरुले नमान्ने बताए। उनले पाँच नम्बर टुक्र्याउने गरी संसदमा टेबुल भएको संशोधन प्रस्तावमा मत हाल्न पार्टीले ह्विप जारी गरेपनि विपक्षमा मतदान गर्ने बताए। उनले मगरका नाममा प्रधानमन्त्रीले सोझा साझा मगरहरुलाई फकाउन ललिपप देखाएको आरोप समेत लगाए।"
बालुवाटार बैठक : संशोधन परिमार्जनसहित पारित गर्न मोर्चाको माग,"काठमाडौँ : व्यवस्थापिकाससद्मा दर्ता भएको संविधान संशोधन प्रस्तावलाई परिमार्जनसहित पारित गर्नेबारे सत्तारुढ प्रमुख दल र मधेसी मोर्चाबीच सकारात्मक छलफल भएको छ । प्रधानमन्त्री निवास बालुवाटारमा बिहान भएको छलफलमा सत्तारुढ नेपाली कांग्रेस, नेकपा (माओवादी केन्द्र) र संयुक्त लोकतान्त्रिक मधेसी मोर्चाका शीर्ष नेताहरुबीचको बैठकले संशोधनमा केकस्ता विषयमा परिमार्जन गर्ने भन्नेबारे पुनः समझदारी गरी अघि बढ्ने निर्णय गरेको हो । संविधान संशोधनलाई परिमार्जनसहित पारित गर्नेबारे मोर्चाबीच सकारात्मक छलफल भएको उपप्रधानमन्त्री एवम् गृहमन्त्री विमलेन्द्र निधिले सञ्चारकर्मीलाई जानकारी दिए । संविधान संशोधनबारे गहन कुराकानी भई संशोधनलाई परिमार्जन गरेर पारित गर्ने दिशातिर अघि बढ्नुपर्छ, भनेर मधेसी मोर्चासँग अत्यन्तै सकारात्मक छलफल भएको छ, उनले भने । उपप्रधानमन्त्री निधिले संसद्मा पेस भएको निर्वाचनसम्बन्धी विधेयकलाई छिटोभन्दा छिटो पारित गराएर त्यसपछि निर्वाचनको मिति घोषणा गर्नेबारे छलफल भएको उल्लेख गरे । माओवादी केन्द्रका प्रवक्ता पम्फा भुसालले संविधान संशोधन प्रस्तावलाई परिमार्जनसहित पारित गरेर निर्वाचनमा जानेबारे छलफल भएको जानकारी दिइन् । उनले संशोधन प्रस्तावलाई कसरी अघि बढाउने भन्नेबारे अझै छलफल गरेर पारित गर्नेबारे दुवै पक्षबीच सकारात्मक कुराकानी भएको जानकारी दिइन् । बैठकमा सहभागी मोर्चाको प्रमुख घटक सङ्घीय समाजवादी फोरम, नेपालका अध्यक्ष उपेन्द्र यादवले संशोधन विधेयकलाई परिमार्जनसहित पारित गर्नेबारे सकारात्मक छलफल भएको बताए । उनले संशोधन परिमार्जन के के विषयमा गर्ने भन्नेबारे सरकार र मोर्चासहितको गठबन्धनबीच छलफल र समझदारी गरी पारित गर्ने निर्णय भएको उल्लेख गरे । बैठकमा मोर्चाले न्यायाधीश नियुक्ति समावेशी सिद्धान्त विपरीत एकपक्षीय ढङ्गले गरिएकामा आपत्ति जनाउँदै सरकारको ध्यानाकर्षण गराएको अध्यक्ष यादवले जानकारी दिए । बैठकमा प्रधानमन्त्री पुष्पकमल दाहाल, नेपाली कांग्रेसका सभापति शेरबहादुर देउवा, उपप्रधानमन्त्री विमलेन्द्र निधि तथा मोर्चाका तर्फबाट अध्यक्ष उपेन्द्र यादव, तराई मधेस लोकतान्त्रिक पार्टीका अध्यक्ष महन्थ ठाकुर, सद्भावना पार्टीका अध्यक्ष राजेन्द्र महतो, मधेसी जनअधिकार फोरम नेपाल (गणतान्त्रिक) का अध्यक्ष राजकिशोर यादवलगायत शीर्ष नेताको सहभागिता थियो । रासस"
एमाले मोरङमा अोली पक्षधर विजयी,"विराटनगरः नेकपा एमाले मोरङमा संस्थापन पक्ष विजयी भएको छ। शुक्रवार बिहान सकिएको आठौं जिल्ला अधिवेशनबाट सबै पदाधिकारी र बहुमत सदस्यमा संस्थापन पक्षका विजयी भएका हुन्। जिल्ला अध्यक्षमा पार्टी अध्यक्ष केपी शर्मा ओली पक्षधर विनोद ढकाल विजयी भए। ढकालले एमाले वरिष्ठ नेता माधवकुमार नेपाल पक्षधर महेश रेग्मीलाई २०६ मत अन्तरले पराजित गरे। ढकालले ५ सय ४० मत प्राप्त गर्दा उनका निकटतम प्रतिद्वन्द्वी रेग्मीेले ३३४ मत मात्र प्राप्त गरे। ढकालले यसअघि भएको सातौं जिल्ला अधिवेशनमा रेग्मीसंगै पराजित भएका थिए। छैठौं अधिवेशनबाट अध्यक्ष बनेका ढकाल सातौंमा पार्टी सचिव महेश रेग्मीसंगै पराजित भएका थिए। अधिवेशनबाट सबै पदाधिकारी ढकाल पक्षकै निर्वाचित भएका छन्। जिल्ला कमिटीमा बहुमत सदस्य ढकाल पक्षकै छन्। उपाध्यक्षमा ढकाल पक्षका रामलाल साह, सचिवमा ऋषिकेश पोख्रेल र उपसचिवमा धना तामाङ विजयी भए। उपाध्यक्षमा साहले ४६९ मत प्राप्त गर्दा प्रतिद्वन्द्वी सत्यनारायण साहले ३५७ मत प्राप्त गरे। सचिवमा पोख्रेलले ५०७ मत प्राप्त गर्दा प्रतिद्वन्द्वी विद्या चाम्लिङले ३३८ मत प्राप्त गरिन्। उपसचिवमा तामाङले ४५८ मत प्राप्त गर्दा प्रतिद्वन्द्वी राजकुमार ओझाले ३६४ मत मात्र प्राप्त गरे । नेतृत्व चयनका लागि पार्टी अध्यक्ष ओली पक्ष र वरिष्ठ नेता माधवकुमार नेपाल पक्षका नेताहरु छुट्टाछुट्टै प्यालन बनाएर चुनावी मैदानमा उत्रिएका थिए ।"
मधेसको हिमायती ठान्नेले ८० सिट जितेर देखाए हुन्छः ज्ञवाली,भक्तपुरः नेकपा एमालेका सचिव प्रदिप ज्ञवालीले मधेसी मोर्चाले निर्वाचनमा जान्नौं भन्नु गलत भएको बताएका छन्। रफत सञ्चार क्लबले आयोजना गरेको साक्षात्कार कार्यक्रममा सचिव ज्ञवालीले मधेसी मोर्चाले लोकतान्त्रिक मूल्य मान्यताको विपरित निर्वाचनमा जान्नौं भन्नु गलत भएको बताएका हुन्। ज्ञवालीले आफूलाई मधेसको हिमायती ठान्ने मधेसी मोर्चालाई मधेसको ८० सिट जितेर देखाउन चुनौती दिए। उनले ८१० सिट जितेर आएकाले संशोधनको कुरा गर्नु अराजकता भएको बताए। उनले निर्वाचनमा गएर जनताको ताजा जनादेश ल्याएर आफू अनुकुल संविधान संशोधन गर्न मोर्चालाई आग्रह गरे। निर्वाचनले नै सबैको उद्देश्य पुरा गर्ने भएकाले यसको उपयोगबाट चुके मधेसी मोर्चा इतिहासमा सीमिति हुने उनले बताए। उनले संविधान कार्यान्वयनको पहिलो पाटो संशोधन नभएर निवार्चन भएको बताए। वर्तमान समयमा निर्वाचन सबैको मिलन विन्दु भएको र संशोधन विधेयक प्रतिपक्ष लगायतका दलहरुको विरोधकाबीच होहल्लामा टेबुल गर्नु संसदको मर्यादाको विपरित भएको बताए। उनले मन्त्री पदको लोभमा संशोधन गर्ने रणनीतिले संसदमा द्वन्द्व बढ्ने बताए। मधेसी मोर्चाकै कारण संघीयताबारे गलत भ्रम फैलन थालेको भन्दै उनले नेपालमा तराई र पहाड छुट्टाउने जातजातिबीच दूरी बढाउने लगायतका काम भइरहेको भन्दै संघीयतालाई विफल पार्ने काम विभिन्न शक्ति केन्द्रबाट भइरहेको आरोप लगाए। इतिहासमै नेपालको राष्ट्रियता सबैभन्दा नाजुक अवस्थामा रहेको भन्दै उनले संविधान निर्माण र संशोधनको प्रक्रियामा नेपालको नितान्त आन्तरिक मामलामा छिमेकी राष्ट्रहरुलाई अनावश्यक हस्तक्षेप नगर्न सुझाव दिए।
सहिदको बलिदानी खेर जाँदैनः वैद्य,"काठमाडौँ : नेकपा (क्रान्तिकारी माओवादी) का अध्यक्ष मोहन वैद्यले सशस्त्र द्वन्द्वका क्रममा सहिदबाट भएको बलिदानी त्यत्तिकै खेर नजाने बताएका छन् । सहिद रचना प्रकाशन केन्द्रले शुक्रबार गरेको कालजयी योद्धाहरु पुस्तक सार्वजनिकीकरण कार्यक्रममा उनले भने, जनयुद्ध आफैँमा किताब हो । जनयुद्धले पैदा गरेका विषय सौन्दर्यशास्त्रका लागि पनि अध्ययनको विषय बन्यो । चन्द नेतृत्वको नेकपा माओवादीका प्रवक्ता खड्गबहादुर विश्वकर्माले क्रान्तिको पूर्णता बिना सहिदको सपना पूरा हुन नसक्ने बताए । माओवादी केन्द्रका नेता लोकेन्द्र विष्टले सहिद कुनै गुट वा उपगुटको नहुने उल्लेख गर्दै माओवादी आन्दोलनलाई एकीकृत गर्नुपर्नेमा जोड दिए । एकै परिवारबाट पाँचजना सहिद भएको बलिदानीलाई समेटेर कालजयी योद्धाहरु पुस्तक तयार पारिएको हो । सो पुस्तकमाथि टिप्पणी गर्दै साहित्यकार अमर गिरीले परिवर्तनपछि सहिदको अवमूल्यन हुँदैआएको दुखेसो व्यक्त गरे । सो पुस्तकको सहिदद्वय कमल भुजेल र सुमित्रा घिमिरेकी एकमात्र छोरी अस्मिता भुजेलले विमोचन गरे। एउटै परिवारका तीर्थ भुजेल, कमल भुजेल, माधव घिमिरे, नारायण घिमिरे, सुमित्रा घिमिरे र कमल भुजेलले द्वन्द्वकालमा विभिन्न ठाउँमा सहादत प्राप्त गरेका थिए । रासस"
मोर्चाले अाज निर्णायक' वार्ता गर्ने,"काठमाडौः संविधान संशोधनलगायत प्रमुख चार एजेन्डामा आन्दोलनरत मधेसी मोर्चा र सत्तापक्षबीच शुक्रबार निर्णायक' वार्ता हुने भएको छ । मोर्चाको बुधबार बसेको बैठकले प्रधानमन्त्रीसँग स्थानीय निर्वाचन, संविधान संशोधनको परिमार्जन, संशोधन प्रस्ताव अनुमोदनका लागि आवश्यक दुईतिहाइ पुर्याउन सरकारको गृहकार्य र सीमांकन आयोग गठनबारेमा छलफल हुने जानकारी स्रोतले दिएको छ । प्रधानमन्त्री पुष्पकमल दाहालले गत साता मोर्चाले दिएको प्रतिवेदन बुझ्दै उपरोक्त एजेन्डामा तत्कालै निर्णयमा पुग्ने जानकारी दिए पनि एक साता पुग्दासम्म कुनै कुरा अघि नबढाएपछि मोर्चाको बुधबार बसेको बैठकले निर्णायक वार्ताका लागि प्रधामन्त्रीसँग समय मागेको थियो । सीमांकन विवाद टुंगो लगाउन आयोग गठन गर्ने सैद्धान्तिक निर्णय तत्कालीन मन्त्रिपरिषद्ले गरे पनि आयोगले किन र केका लागि पूर्णता पाउँदैन भन्नेमा मोर्चाभित्र असन्तुष्टि बढ्दैछ । केपी शर्मा ओली प्रधानमन्त्री रहँदै आयोगको कार्यविधि तयार भएको थियो तर अझै गठन भएको छैन । आयोग गठन गरेर पूर्वका झापा, मोरङ र सुनसरी तथा पश्चिमका कैलाली र कञ्चनपुरको विवाद टुंगो लगाउनेबारेमा मोर्चाले शुक्रबार प्रधानमन्त्रीसँग छलफल गर्ने बताइएको छ । सरकारले सविधान संशोधन प्रस्ताव ल्याउनेबित्तिकै मधेसी मोर्चाले विरोध गरेको थियो तर पछि सरकारले नै यसलाई परिमार्जन गर्ने आश्वासन दिएपछि संसद्मा पेस हुन दिएको हो । प्रमुख प्रतिपक्षी एमालेलगायत नौ दलको अवरोधबीच प्रस्ताव टेबुल भएको पाँच दिन भइसक्दा पनि परिमार्जनबारे कुनै चर्चा नभएको भन्दै त्यसबारे प्रधानमन्त्रीसँग छलफल गर्ने तयारीमा जुटेको जानकारी तराई मधेस समाजवादी पार्टीका प्रवक्ता केशव झाले अन्नपूर्णलाई दिए । व्यवस्थापिका संसद्ले कार्यतालिका सार्वजनिक गरेपछि मधेसी मोर्चा र सरकारका तर्फबाट समेत संशोधन हाल्ने मोर्चाको तयारी छ तर सरकारका तर्फबाट केके विषयमा संशोधन राख्ने भन्ने टुंगो लागेको छैन । त्यसैले संशोधन टुंगो लगाउन पनि सत्तापक्ष र मोर्चाको बैठक बस्ने लागेको हो', झाले भने । स्थानीय निर्वाचन, संविधान संशोधन, परिमार्जन तथा अनुमोदन र सीमांकन आयोग गठनबारे प्रधानमन्त्रीसँग छलफल हुने । संविधानको धारा ७ मा भाषासम्बन्धी व्यवस्थामा संशोधनबारे उल्लेख छ । मधेसी मोर्चाले मातृभाषाको सूची र कामकाजी भाषाको सूचीलाई फरक ढंगले व्याख्या गर्नुपर्ने अडान राख्दै आएको छ । नागरिकताका सम्बन्धमा संविधानको धारा ११ मा नेपाली नागरिकसँग वैवाहिक सम्बन्ध कायम गरेकी विदेशी महिलाले चाहेमा आफ्नो देशको नागरिकता त्याग्ने कारबाही चलाएपछि संघीय कानुनबमोजिम नेपालको वैवाहिक अंगीकृत नागरिकता लिनसक्ने' संशोधन प्रस्ताव गरिएको छ । तर मोर्चाले प्रस्तावमा उल्लेख गरेको संघीय कानुनअनुसार भन्ने व्यवस्थालाई संशोधन गरी संघीय कानुन शब्द हटाउन चाहेको छ । संशोधन प्रस्तावमा राष्ट्रिय सभा गठन गर्नेबारे राष्ट्रिय सभा सदस्यलाई गाउँपालिका अध्यक्ष, उपाध्यक्ष, नगरपालिका प्रमुख र उपप्रमुखले मतदान गर्ने' प्रावधान हटाइएको छैन जब कि गाउँपालिका र नगरपालिकाका प्रमुख र उपप्रमुखले मतदान गर्ने प्रावधान हटाउन मोर्चा र गठबन्धनको माग छ । सरकारले राष्ट्रिय सभामा प्रत्येक प्रदेशबाट आठजनाका दरले निर्वाचित गर्ने संवैधानिक व्यवस्था संशोधन गरी तीनजनामा झारेर प्रस्ताव गरेको छ । यसमा मधेसी मोर्चा सहमत देखिएको छ । संशोधनमा दुईतिहाइ पुर्याउने सरकारी योजनाबारे पनि मोर्चा आश्वस्त हुन चाहेको झाले बताए । उनले भने, संसद्मा टेबुल गरेर मात्र हुँदैन, पारित पनि गराउनुपर्छ । यसको रणनीति के हो, कसरी पारित गराउने भन्ने विषयमा पनि प्रधानमन्त्रीसँग छलफल गर्छौं ।' प्रमुख प्रतिपक्षी दलले संशोधन प्रस्ताव पारित हुन नदिन गरेजति गृहकार्य पनि सरकारले नगरेकोमा मोर्चाका नेता आक्रोशित छन् । सर्वोच्च अदालतले संशोधन प्रस्तावबारे संसद्मा छलफल गर्न बाटो खोलिदिए पनि एमालेले फिर्ता लिन दबाब दिइरहेको अवस्थामा सरकारले खुला र खुलस्त रूपमा यसबारे कुनै निर्णय गर्न नचाहेको भन्दै झाले दुःख व्यक्त गरे ।"
दुर्लभ अवसर' छोप्न प्रधानमन्त्री यूएर्ई भ्रमणमा,"काठमाडौं संयुक्त अरब इमिरेट्स (यूएर्ई) सँग कूटनीतिक सम्बन्ध स्थापना भएको ४० वर्षपछि पहिलोपटक सरकार प्रमुखको हैसियतमा प्रधानमन्त्री पुष्पकमल दाहालले गर्न लागेको तीनदिने भ्रमणलाई परराष्ट्र मन्त्रालयले दुर्लभ अवसरका रूपमा विश्लेषण गरेको छ । यूएईको राजधानी अबुधाबीमा हुने विश्व ऊर्जा सम्मेलनमा सहभागी हुन प्रधानमन्त्री दाहालको नेतृत्वमा ११ सदस्यीय प्रतिनिधिमण्डल शनिबार त्यसतर्फ प्रस्थान गर्न लागेको छ । यूएईका युवराज शेख मोहम्मद विन जायद अल नाहेयमको निमन्त्रणामा जान लागेका प्रधानमन्त्री दाहालले सोमबार विश्व ऊर्जा सम्मेलनमा सम्बोधन गर्ने कार्यक्रम छ । युवराज शेख मोहम्मदले कार्यक्रममा सहभागी हुन दाहाललाई २८ सेप्टेम्बरमा निमन्त्रणापत्र पठाएका थिए । दाहालले आइतबार यूएईका समकक्षीसँग वार्ता गर्ने कार्यक्रम छ । ऊर्जा सम्मेलनमा सम्बोधनका लागि निमन्त्रणा गरिनुले आयोजक राष्ट्रले नेपाललाई सम्मानजनक सहभागिताका लागि आमन्त्रण गरेको देखिन्छ । यसै अवसरलाई प्रयोग गरी नेपालमा स्वच्छ ऊर्जा विकासको प्रचुर सम्भावना रहेको तथ्य विश्वका शीर्ष नेतामाझ प्रस्ट पार्न दुर्लभ अवसर मिल्ने भएकाले प्रस्तावित भ्रमण उपयोगी हुने देखिन्छ', प्रधानमन्त्री दाहालको भ्रमणको औचित्य पुष्टि गर्दै परराष्ट्र मन्त्रालयले भनेको छ । परराष्ट्रका अनुसार भ्रमणका क्रममा यूएईसँगको द्विपक्षीय सम्बन्ध, सहयोग र आपसी समझदारी अझ फराकिलो पार्न यूएईका समकक्षी एवं अन्य उच्चपदस्थ पदाधिकारीसँग औपचारिक वार्ता गर्ने कार्यक्रम छ । यूएईसँग २२ जनवरी १९७७ मा कूटनीतिक सम्बन्ध स्थापना भएपछि दुई मुलुकबीच राष्ट्रप्रमुख एवं सरकारप्रमुख तहमा हालसम्म औपचारिक भ्रमणको आदानप्रदान भएको थिएन । त्यहाँ हुने औपचारिक वार्ताबाट यूएईबाट वित्तीय वा आर्थिक सहयोग प्राप्त गर्न, यूएईबाट हुनसक्ने लगानीका लागि उचित वातावरण बनाउन, यूएईमा नेपालीलाई थप रोजगारीका अवसर जुटाउन र नेपालीसँगको प्रत्यक्ष भेटबाट उनीहरूका समस्या समाधान गर्न प्रधानमन्त्री दाहालको भ्रमण उपयोगी हुने परराष्ट्र मन्त्रालयले जनाएको छ । प्रधानमन्त्री दाहाल नेतृत्वको प्रतिनिधिमण्डलमा दाहालपत्नी सीता, परराष्ट्र मन्त्रालयका सचिव शंकरदास बैरागी, शिष्टाचार महापाल दीपक अधिकारी, शिष्टाचार सहायक प्रेमप्रसाद बराल, प्रधानमन्त्री दाहालका पुत्र तथा स्वकीय सचिव प्रकाश दाहाल, प्रधानमन्त्री तथा मन्त्रिपरिषद् कार्यालयका प्रतिनिधि, प्रधानमन्त्री दाहालका अंगरक्षक प्रमुख सेनानी पवन खत्री, प्रधानमन्त्रीका सुरक्षा अधिकृत प्रहरी नायब उपरीक्षक दानबहादुर मल्ल, दाहालका स्वकीय उपसचिव मनहरि शर्मा र प्रधानमन्त्रीका छाया चित्रकार दिनेश श्रेष्ठ संलग्न छन् । मन्त्रिपरिषद्को बुधबारको बैठकले स्वीकृत गरेको प्रतिनिधिमण्डलमा ऊर्जामन्त्री जनाद्र्धन शर्मा र उर्जा मन्त्रालयका प्रतिनिधि छैनन । प्रधानमन्त्री दाहाल नेतृत्वको ११ सदस्यीय प्रतिनिधिमण्डलले यूएईको अबुधाबी भ्रमणका लागि ३९ लाख रुपैयाँ (३५ हजार पाँच सय ७७ अमेरिकी डलर) बजेट पनि मन्त्रिपरिषद्को बुधबारको बैठकले स्वीकृत गरेको छ । खर्च नियमावली २०६४ एवं सरकारका अति विशिष्ट तथा विशिष्ट श्रेणीका पदाधिकारीले गर्ने विदेश भ्रमण, दिवा तथा रात्रीभोज एवं उपहारसम्बन्धी निर्देशिका २०७२ अनुसार खर्च रकम अर्थ मन्त्रालयले परराष्ट्रलाई निकासा गरिदिएको हो । दाहाल नेतृत्वको प्रमण्डल मंगलबार स्वदेश फर्कनेछ ।"
उच्च अदालतमा ८० न्यायाधीश नियुक्त (सूचीसहित),"काठमाडौंः उच्च अदालतमा ८० न्यायाधीश नियुक्त भएका छन्। बिहीबार मध्यरातमा सकिएको न्याय परिषदको बैठकले बुहमतका आधारमा उच्च अदालतका लागि ८० न्यायाधीशहरुको नाम टुंगो लगाएको हो। न्याय परिषद बैठक सर्वोच्चका वरिष्ठ न्यायाधीश वैद्यनाथ उपाध्याय र बार एशोसियसनबाट न्याय परिषदमा प्रतिनिधित्व गर्ने सदस्य रामप्रसाद सिटौलाले बहिष्कार गरेका थिए। दुई सदस्यले बहिष्कार गरेपछि न्याय परिषदले बहुमतका आधारमा न्यायाधीशहरुको नियुक्ति गरेको हो। प्रधानन्यायाधीश सुशीला कार्की अध्यक्ष रहेको न्यायपरिषदमा सर्वोच्च अदालतका वरिष्ठ न्यायाधीश वैद्यनाथ उपाध्याय, नेपाल बार एसोसिएसनको सिफारिसमा नियुक्त भएका रामप्रसाद सिटौला, पदमप्रसाद वैदिक र कानुनमन्त्री अजयशंकर नायक सदस्य छन्। न्याय परिषदले जिल्ला न्यायाधीशबाट ३७ जना, नेपाल बार एसोसिएसनबाट २७ जना, सहसचिव र विशिष्ट श्रेणीबाट १६ जना गरी ८० जनालाई न्यायाधीशमा नियुक्त गरेको हो। उच्च अदालतका लागि कानुन सेवातर्फबाट कानुन सेवाबाट राजेन्द्र सुवेदी, कृष्ण गिरी, श्रीकान्त पौडेल, महेश शर्मा पौडेल र टेकप्रसाद ढुंगाना सिफारिस भएका छन्। यसैगरी जिल्ला न्यायाधीश र न्याय तथा कानुन कर्मचारीवाट बालेन्द्र रुपाखेती, अजयराज उपाध्याय, विनोद मोहन भट्टराई, भोलानाथ चौलागाई, अच्युत विष्ट, यज्ञराज भट्ट, शेखर पौडेल, बालचन्द्र शर्मा, इश्वर आचार्य, रामप्रसाद अधिकारी, गोपाल भट्टराई रामप्रसाद ओली, जगतप्रसाद श्रेष्ठ, नारायणप्रसाद श्रेष्ठ, नारायण पोखरेल, भोजराज अधिकारी, रमेशकुमार खत्री, दयानाथ खरेल, शेरचन्द्र अर्याल, शालिकराम कोइराला, विष्णुप्रसाद कोइराला र लक्ष्मीकृष्ण श्रेष्ठ सिफारिस भएका छन्। यसैगरी कृष्णकमल अधिकारी, चिन्तामणि बराल, अनन्तप्रसाद डुम्रे, राजेन्द्रप्रसाद खरेल, ठाकुरप्रसाद शर्मा पौडेल, हरि प्रताप, कृष्णबहादुर थापा, अच्युत कृष्ण भण्डारी, ऋषि अधिकारी, बलभद्र बास्तोला, टंकनारायण कुँवर, चन्द्रबहादुर सारु, धिरबहादुर चन्द, लेखनाथ पौडेल, विपुल न्यौपाने, नातीबावु लामिछाने, डा रवि शर्मा अर्याल र साधुराकम सापकोटा सिफारिस भएका छन्। यसैगरी कानुन व्यवसायीका तर्फबाट गणेशप्रसाद बराल, सीताराम मण्डल, सुदर्शन देव भट्ट, सुवास पौडेल, जनक पाण्डे, बामदेव ज्ञवाली, श्यामजी प्रधान, गोकर्ण डाँगी, बासुदेव आचार्य, सुशीप्रसाद थारु, मुनेन्द्रप्रसाद अवस्थी, मदन पोखरेल, श्यामप्रसाद सापकोटा, ध्रुव राजनन्द, दुर्गाबहादुर विश्वकर्मा, टंकप्रसाद गुरुङ, हरि प्रसाद पौडेल, राकेश कुमार निधि, तेज नारायण सिंह राई, बविता उप्रेती, रामबहादुर थापा, शकुन्तला घिमिरे, नसुरल्लाह अन्सारी, दीपेन्द्र बहादुर बम र राज्यलक्ष्मी बज्राचार्य उच्च अदालतको न्यायाधीशमा नियुक्त भएका छन्।"
