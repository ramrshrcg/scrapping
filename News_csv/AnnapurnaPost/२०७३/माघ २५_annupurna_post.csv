शीर्षक,विवरण
यूएन फिल्ड अफिस,"अन्ततः काठमाडौंबाहिर राजनीतिक रूपमा सक्रिय रहिआएका यूएन फिल्ड कार्यालय बन्द गर्न सरकारको निर्देशनलाई राष्ट्रसंघको कार्यालय कार्यान्वयन गर्नेतर्फ अगाडि बढेको छ। विराटनगर, नेपालगन्ज र धनगढीस्थित फिल्ड अफिस नेपालको लागि राष्ट्रसंघीय विशेष कार्यालय 'अनमिन' बिदा भएको यत्रो वर्षसम्म चलिरहनु आफैंमा व्यावहारिक र नेपालको हितअनुकुल थिएन। वास्तवमा यी कार्यालयहरू विगत ६ वर्षदेखि (अनमिन बिदाइपछि) बिनाकुनै म्यान्डेट नेपालमा कार्यरत थिए। मधेसको विखण्डन चाहने समूहदेखि काठमाडौंको सत्ताको आलोचना गर्न उक्साउने काममा यी कार्यालयहरू दुरुपयोग भएका अनेकौं प्रमाण उपलब्ध भएपछि पनि तिनीहरूलाई बन्द गर्नगराउन सरकारले आवश्यक कदम उठाएन प्रभावकारी रूपमा, यद्यपि उसले कूटनीतिक हिसाबले पटकपटक तिनलाई बन्द गर्न निर्देशन दिइ नै रह्यो, मौखिक रूपमा। राष्ट्रसंघका ती कार्यालयमा कार्यरत कतिपय व्यक्तिहरूले सामाजिक सञ्जालमार्फत नेपाली अखण्डताविरुद्ध र विखण्डनवादको पक्षमा टिप्पणी गरेका, सीके राउतको अभियानमा समर्थन पुर्याएका र सामाजिक विद्वेषको पक्षमा कार्यालय प्रयोग गर्दै आएका थिए। यो राष्ट्रसंघकै मान्यताविपरीतको आचरण पनि थियो। वास्तवमा अनमिन प्रमुखका रूपमा इयान मार्टिन आएदेखि नै मधेसको मुद्दासमेत हेर्ने जिम्मा उनले खोजेका थिए र त्यसो पक्षमा वकालत गर्न कतिपय 'मानवअधिकारवादी तथा नागरिक समाज' का अगुवालाई प्रयोग गरेका थिए। तराईलाई अशान्त बनाएर भूमिका खोज्ने त्यो प्रयासलाई यी फिल्ड अफिसहरूले निरन्तरता दिएका थिए। मार्चबाट तिनीहरूलाई बन्द गर्ने निर्णय स्वागतयोग्य हुँदाहुँदै पनि त्यहाँबाट सञ्चालित गतिविधिहरूबारे छानबिन गर्ने स्वतन्त्रता यो सरकारसँग छ, अहिले पनि। विश्वसनीय प्रमाण फेला परेमा त्यो निकल्प बन्द गर्नु हुँदैन सरकारले।"
"पञ्चायत, कांग्रेस, एमाले र माओवादी सबै एक हुन् : बिजुक्छे","भक्तपुर : नेपाल मजदुर किसान पार्टीका अध्यक्ष नारायणमान बिजुक्छेले हिजोको पञ्चायत र आजको कांग्रेस, एमाले र माओवादीमा कुनै भिन्नता नभएको सबै एकै भएको बताएका छन् । भक्तपुर नगरपालिकाद्वारा सञ्चालित ख्वप उच्च माविको सत्रौं, ख्वप कलेजको पन्धौं र शारदा क्याम्पसको छब्बीसौं वार्षिकोत्सवलाई मंगलबार सम्बोधन गर्दै अध्यक्ष बिजुक्छेले पञ्चायत, कांग्रेस, एमाले र माओवादीको नाउँमात्रै फरक भएको तर काम भने एउटै भएको बताएका हुन् । दर्शन, विचार र कार्यक्रमको आधारमा राजनीतिक पार्टी स्थापना हुन्छन् तर हामीकहाँ हिजो पञ्चायतले गरेको काम नेपाली कांग्र्रेसले, कांग्रेसको काम एमालेले र एमालेको काम एमाओवादीले गर्दै आएका छन्, उनले भने, यी पार्टीहरुको नीतिमा पनि खासै भिन्नता देखिँदैन । त्यसैले यी सबै एकै हुन् । अध्यक्ष बिजुक्छेले कांग्रेस, एमाले र माओवादी सबै मिलेर एउटै पार्टी बनाउदा उपयुक्त हुने सुझावसमेत दिएका छन् । दलगत र नेताका स्वार्थपूर्तिको लागि विचारमा एकमत हुनु भनेको जनतालाई ढाट्नु हो, उनले थपे । उनले चुनावमा पाएको मतको आधारमा थ्रेसहोल्ड राखी दलहरुलाई कानुनमा प्रतिबन्ध लगाउनु निरंकुश, निर्दलीय र प्रतिगामी कदम भएको भन्दै आक्रोश पोखे । बरु साना दललाई सरकारमा जान नपाउने व्यवस्था गर्नुपर्ने उनको जोड थियो। चुनावमा पाएको मतको आधारमा थ्रेसहोल्ड राखी दलहरुलाई कानुनमा प्रतिबन्ध लगाउनु निरंकुश, निर्दलीय र प्रतिगामी कदम हो, अध्यक्ष बिजुक्छेले भने, हिजो पञ्चायतले पनि दलहरुलाई प्रतिबन्ध लगाएकै हो आज कांग्रेस, एमाले र माओवादीले पनि त्यही काम गर्दै छ भने पञ्चायत, कांग्रेस, एमाले र माओवादीमा के भिन्नता भयो ? फरक प्रसंगमा साँसदसमेत रहेका उनले ख्वप विश्वविद्यालय स्थापनाको विधेयक सरकारले पारित नगरे उसविरुद्ध अवज्ञा आन्दोलनमा जाने अधिकार जनतामा रहेको धारणा राखे । ख्वप विश्वविद्यालय स्थापनाको कार्यलाई कसैले रोक्नु हुदैन, उनले भने, सरकारले रोके पनि उसविरुद्ध अवज्ञा आन्दोलन गर्ने अधिकार जनतालाई छ । नेमकिपाकै केन्द्रीय सदस्य एवं सांसद प्रेम सुवालले भक्तपुर नगरपालिकाद्वारा सञ्चालित कलेजहरुलाई ख्वप विश्वविद्यालय स्थापना र सञ्चालन गर्ने उद्देश्य राखी अगाडि बढिरहेको बताए । ख्वप विश्वविद्यालयको विधेयक संसदमा दर्ता भए पनि छलफल अगाडि नबढेको भन्दै उनले गुनासो पोखे । राणा शासनमा जस्तै सरकारमा गएका पार्टीहरुले जनताका छोराछोरीलाई उच्च शिक्षाको अवसरबाट वञ्चित गराउनुहुन्न, उनले भने । कार्यक्रममा नेपाल विज्ञान तथा प्रविधि प्रज्ञा प्रतिष्ठान नास्टका प्राज्ञ प्राडा राममान श्रेष्ठले भक्तपुर नगरपालिकाले शैक्षिक संस्थाहरु सञ्चालन गरेर अनुकरणीय कार्य गरेको धारणा राखे । त्यस्तै चीनको लागि नेपालका पूर्वराजदूत प्राडा राजेश्वर आचार्य, निर्वाचन आयोगका आयुक्त दोलखबहादुर गुरुङले देशकै आन्तरिक स्रोतसाधनलाई उपयोग गर्ने दृष्टिले शिक्षा दिनुपर्ने सुझाव दिए । भक्तपुरका प्रमुख जिल्ला अधिकारी द्रोण पोखरेल, भक्तपुर नगरपालिकाका कार्यकारी अधिकृत रोहितराज पोखरेल र जिल्ला शिक्षा अधिकारी अर्जुनबहादुर रायमाझीले भक्तपुर शैक्षिक हब को रुपमा विकास हुदै आएको बताए । कार्यक्रममा ख्वप कलेजका प्राचार्य रुपक जोशी र ख्वप उच्च माविका प्राचार्य प्रकाशकुमार श्रेष्ठले आआफ्नो वार्षिक प्रतिवेदन पेस गरेका थिए । यसैबीच ख्वप कलेजमा मंगलबारदेखि तीनदिने शैक्षिक प्रदर्शनीसमेत सुरु भएको छ । भक्तपुर ख्वप कलेज) ख्वप कलेजको १६ औं वार्षिकोत्सव उद्घाटन गर्दै नेमकिपा अध्यक्ष नारायणमान बिजुक्छे । तस्बिर : ईश्वरकाजी खाइजू"
चुनावमा साढे दुई करोड ऋण लागेपछि पैसा कमाउन आईएसआईमा,"वीरगञ्ज : पाकिस्तान, मलेसिया र दुवईमा बसेर पाकिस्तानी खुफिया एजेन्सी आईएसआईको निर्देशनमा आपराधिक गतिविधी गर्दै आएका पाँचजना नेपालीलाई बारा प्रहरीले पक्राउ गरेर मंगलवार सार्वजनिक गरेपछि नयाँ तथ्य सार्वजनिक भएको छ। दुवईमा बसेर आईएसआईको एजेन्टको रुपमा कार्यरत बारा कलैया नगरपालितका ८ का सम्सुल होदा दोस्रो संविधान सभाको निर्वाचनमा साढे दुई करोड ऋण लागेपछि आईएसआईमा संलग्न भएको खुलासा भएको छ। होदा दुवईमा बसेर अन्तराष्ट्रिय आपराधिक गिरोहका लागि नेपाल र भारतमा आपराधिक गतिविधी गर्दै आएका थिए । केही समयअघि होदाकै निर्देशनमा दुई भारतीय युवकको हत्यामा संलग्न चार जनाको नाम मंगलबार बारा प्रहरीले सार्वजनिक गरेपछि यस्तो रहस्य सार्वजनिक भएको हो। होदा सँगै मंगलबार बाराको महागढीमाई नगरपालिका तेगछीयाका २७ बर्षीय गिरी बाबा भन्ने बृजकिशोर गिरी, कलैया नगरपालिका ४ का २४ बर्षीय आशीष सिंह, कलैया नगरपालिका १० का ३५ बर्षीय मोजाहीर अन्सारी र कलैया नगरपालिका ४ का २३ बर्षीय उमेश कसमार सार्वजनिक भएका छन्। होदा दोश्रो संविधान सभाको निर्वाचनमा बाराको क्षेत्र नम्बर २ बाट शरदसिंह भण्डारी नेतृत्वको राष्ट्रिय मधेस समाजवादी पार्टीका तर्फबाट प्रत्यक्ष तर्प चुनाव लडेका थिए । उनी चुनावमा ६३ मत मात्र प्राप्त गरी पराजित भएका थिए । चुनावमा साढे दुई करोड रुपैयाँ ऋण लागेपछि उनी दुई वर्ष पहिले दुवई गएका थिए । दुवईमा पुगेपछि उनको अन्तराष्ट्रिय आपराधिक गिरोहसंग सम्पर्क भएको र दुई वर्षदेखि उनले त्यही गिरोहका लागि नेपाल र भारतमा आपराधिक गतिविधी गर्दै आएको अनुसन्धानका क्रममा खुलेको बाराका प्रहरी उपरीक्षक नरेन्द्रप्रसाद उप्रेतीले जानकारी दिए। सुरुमा भारतीय जाली नोटको कारोबारमा लागेका होदाले केही समय यता दुवईमा बसेर आईएसआईको निर्देशनमा भारतको विभिन्न स्थानमा रेल्वे स्टेशन र रेल्वे ट्रयाकमा बम विस्फोट गराउने गतिविधी गर्दै आएको प्रहरीले बताएको छ। होदाले काम गर्दै आएको अन्र्तराष्ट्रिय आपराधिक गिरोहमा नेपालका अरु चारपाँच जना पनि संलग्न रहको सूचना प्राप्त भइसकेको छ, बाराका प्रहरी उपरीक्षक उप्रेतीले भने ,उनीहरुको पहिचान भइसकेको छ, पक्राउ गर्न मात्र बाँकी छ । होदाले पाकिस्तान, मलेसिया , दुवई र भारतमा पटकपटक पुगेर अन्र्तराष्टिय आपराधिक गिरोहको बैठकमा सहभागी भएको अनुसन्धानका क्रममा खुलेको प्रहरी उपरीक्षक उप्रेतीले बताए ।"
जेठको मध्यसम्ममा स्थानीय निर्वाचन गर्नुपर्छ: अध्यक्ष गच्छदार,विराटनगर: मधेसी जनअधिकार फोरम (लोकतान्त्रिक)का अध्यक्ष विजयकुमार गच्छदारले निर्धारित समयभित्र निर्वाचन हुन नसके संसद्को अवधि थप्नुपर्ने अवस्था आउने बताएका छन्। विराटनगरमा मंगलबार पत्रकार भेटघाटमा उनले त्यस्तो अवस्था सिर्जना हुन नदिनका लागि परिमार्जनसहित संविधान संशोधन प्रस्ताव पारित गरेर जेठ १५ सम्ममा स्थानीय र मङ्सिरको पहिलो सातासम्ममा संसद्को निर्वाचन गराउनुपर्नेमा जोड दिए। संविधान संशोधन प्रस्तावलाई प्रक्रियामा लगेर मात्रै नहुने भएकाले परिमार्जनसहितको प्रस्ताव पारित गर्न एमाले पार्टीको पनि सहमति आवश्यकरहेको स्पष्ट पारे। संविधानको रक्षाका लागि प्रमुख तीन दलबीच सहमति आवश्यक छ भन्दै उहाँले स्थानीय निकायको निर्वाचन हुन सकेन भने सोझै संसद्को निर्वाचनतर्फ अग्रसर हुनुपर्ने विषयमा जोड दिए। उनले निर्धारित समयमा निर्वाचन हुन सकेन र परिमार्जनसहित संविधान संशोधनको प्रस्ताव पारित भएन भने सरकारलाई दिएको समर्थनको औंचित्य समाप्त हुने जानकारी गराए। रासस
प्रोत्साहन भत्ता प्रस्ताव मन्त्रिपरिषदमा,"काठमाडौः संघीय मामिला तथा स्थानीय विकास मन्त्रालयले गाउँ विकास समितिका सचिवलाई फेरि प्रोत्साहन भत्ता उपलब्ध गराउने प्रस्ताव सोमबार मन्त्रिपरिषद्मा पेस गरेको छ । संघीय मामिला तथा स्थानीय विकास मन्त्रालयका सचिव केदारबहादुर अधिकारीले भत्ता नियमित उपलब्ध गराउन सोमबार मन्त्रिपरिषद्मा प्रस्ताव दर्ता गराएको जानकारी दिए । उनले अन्नपूर्णसँग भने, विगतमा झैं ६ बुँदे सूचकका आधारमा ५० प्रतिशत प्रोत्साहन भत्ता उपलब्ध गराउने प्रस्ताव स्वीकृतिका लागि मन्त्रिपरिषद्मा दर्ता गरेका छौं ।' गाविस सचिवलाई गत आर्थिक वर्षको अन्तिम तीन महिना दिएको प्रोत्साहन भत्ता साउनदेखि रोकिएको थियो । भत्ता रोकिएको लामो समय बित्दा पनि दिलाउन पहल नभएको भन्दै गाविस सचिवले पाँच दिनदेखि देशभर काम ठप्प पारेका थिए । सचिवले १५ वर्षदेखि जनप्रतिनिधिविहीन गाविसका सबै काम गर्नुपरेकाले दिइएको भत्ता साउनदेखि रोकिएको भन्दै काम ठप्प पार्ने चेतावनी दिँदै आएका थिए । कार्यसम्पादनमा आधारित बढीमा ५० प्रतिशत प्रोत्साहन भत्ता दिन पनि सरकारले आलटाल गरिरहेको भन्दै उनीहरूले सबै सेवा ठप्प पारेका थिए । गाविस सचिव हकहित संरक्षण केन्द्र नेपालका अध्यक्ष दामोदर रिजालले गाविस सानो र काम थोरैजस्तो लागे पनि दर्जनौं योजना र विभिन्न मन्त्रालयका कयौं कामसहित जनप्रतिनिधिका सबै काम सचिवले नै सम्पादन गरिरहेका बेला सरकारले भत्ता कटौती गरेको भन्दै भत्ता नदिए बिहीबारदेखि सबै काम ठप्प पार्ने चेतावनी दिएका थिए । निजामती कर्मचारीको आधिकारिक ट्रेड युनियनका पदाधिकारी, राष्ट्रिय स्तरका ट्रेड युनियनका पदाधिकारी र केन्द्रका पदाधिकारीबीच सोमबार छलफल हुँदा मन्त्रालयले मन्त्रिपरिषद्मा प्रस्ताव दर्ता गराउने सहमति भएको थियो । केन्द्रसँग मन्त्रालयले आठबुँदे सहमति गरेको जानकारी मन्त्रालयका सहायक प्रवक्ता मदन कोइरालाले दिए । सहमतिअनुसार प्रोत्साहन भत्ता साउनदेखि नै उपलब्ध गराउने, मन्त्रालयअन्तर्गत गाविस सचिवमा कार्यरत कर्मचारीलाई निजामती सेवा ऐन र नियमावलीबमोजिम १५ दिनभित्र मापदण्ड बनाएर चरणबद्ध रूपमा सेवा परिवर्तनको सहमति दिइने भएको छ । उनले भने, स्थानीय, प्रदेश र संघीय तहमा कर्मचारी समायोजन र सोसम्बन्धी कानुन निर्माण एवं संशोधनमा मन्त्रालयले समन्वय गर्ने र उक्त मागसम्बन्धमा निजामती कर्मचारीको आधिकारिक युनियनले आवश्यक पहल गर्ने सम्झौता भएको छ ।' गाविस सचिव हकहित केन्द्रका महासचिव मुकुन्दप्रसाद गजुरेलले भने, कर्मचारीका सेवा, सर्त र सुविधा, सुनसरीमा गाविस सचिवमाथि भएको दुव्र्यवहारबारे पनि सहमति भएको छ । सबै कुरा मिलेपछि मंगलबारदेखि सचिवले काम सञ्चालन गर्ने सहमति पनि भयो ।' सचिवले १५ वर्षदेखि गाविस अध्यक्षको भूमिका निर्वाह गरिरहेको, भूकम्प, बाढी, पहिरोलगायत दैवीप्रकोप व्यवस्थापन, स्थानीय तहमा सरकारका सबै काम गाविस सचिवले नै सम्पादन गर्नुपर्दा अत्यधिक कार्यबोझ भएको र सरकारविरोधी पक्षले पनि सचिवमाथि नै आक्रमण, दुर्व्यहार र हत्यासम्म गरेकोजस्ता विषयमा सरकार कहिल्यै गम्भीर नभएको आरोप लगाउँदै आएका थिए ।"
