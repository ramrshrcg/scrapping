शीर्षक,विवरण
विशेष दूत र विवाद,"नयाँ सरकार गठनलगत्तै उच्चतम प्राथमिकताअन्तर्गत प्रधानमन्त्री पुष्पकमल दाहालले दुई छिमेकी मुलुकमा विशेष दूत पठाउने निर्णय गरे । विशेष महत्वका सन्देश दिन या असाधारण परिस्थितिलाई सामान्य बनाउने उद्देश्यका साथ तर विरलै उठाइने यस्ता कदम उठाउँदा पक्कै पनि मुलुकमा चासो देखा पर्छ । विशेष दूतका रूपमा अधुरो मन्त्रिपरिषद्का दुई उपप्रधानमन्त्री पठाइए, उनीहरू आफ्नो मिसन पूरा गरी स्वदेश फर्केपछि त्यसले विवाद मात्र हैन, राजनीतिक दलहरूभित्र एक किसिमको तनावको स्थिति पनि देखा परेको छ । राजनीतिज्ञ र त्यो पनि सत्ता पक्षप्रति जनताको अविश्वास चुलिएकै छ । खासगरी दिल्ली गएका विशेष दूत विमलेन्द्र निधिका केही अभिव्यक्ति र उनका भ्रमणका बेला भारतीय पक्षसँग भएको भनिएको छलफल या प्रस्तुतिले नेपालको आन्तरिक राजनीतिमा बाहिरी चासोलाई वैधानिकता दिएको आरोप राजनीतिक र सञ्चारवृत्तमा लागेको छ । प्रधानमन्त्री दाहालले भारतीय प्रधानमन्त्री नरेन्द्र मोदीलाई पत्र पठाएको र त्यो कथित पत्रका अंशले खासगरी भारतीय सञ्चारमाध्यममा स्थान पाएकाले पनि विशेष दूतको नियत बारे प्रश्न उठेको छ । प्रधानमन्त्रीको विशेष दूत एउटा गहन जिम्मेवारी हो र त्यसलाई निर्वाह गर्न विशेष क्षमतासँगै चरित्रको पनि आवश्यकता पर्छ । दाहालले पठाएको भनिएको पत्र निधि फर्कनुअघि नै सार्वजनिक हुनु र दिल्लीका विभिन्न भेटवार्ताबारे दाहालले विशेष दूतभन्दा पहिले अन्य सूत्र या च्यानलबाट थाहा पाउनुले विशेष दूतको मिसन सफल भएको र उनको शैली रुचाइएको अर्थ लाग्दैन । त्यस्तै निधिले प्रधानमन्त्री मोदीसँगको भेटवार्तापछि विदेशमन्त्री सुषमा स्वराज र राष्ट्रपति प्रणव मुखर्जीसँग शिष्टाचार भेटमा मात्र आफूलाई सीमित राखेनन्, उनले प्रशासनिक निकायका प्रमुखहरूसँग समेत भेटवार्ता गरे । त्यो उनको विशेष जिम्मेवारी निर्वाहमा अपेक्षित थिएन । उता बेइजिङ गएका उपप्रधानमन्त्री कृष्णबहादुर महराले चिनियाँ प्रधानमन्त्रीका लागि कुनै विशेष पत्र लिएर गएका थिए या थिएनन् थाहा हुन सकेको छैन । तर नेपालचीन सम्बन्धलाई विश्वसनीय बनाउन चीनले नेपालसँग पूर्वमा भएका सहमतिको कार्यान्वयन र राष्ट्रपति सी जिनपिङको प्रस्तावित यात्रा मर्यादित, सौहार्दपूर्ण र सम्मानजनक होस् भनी सुनिश्चित गर्न नेपाल सरकारबाट सकारात्मक भूमिका अपेक्षा गरेको संकेत पाइएको छ । उता निधिले आफूले दिल्लीमा पाएको उच्च सम्मान नेपालभारत सम्बन्ध नाकाबन्दीपूर्वको अवस्थामा पुगिसकेको अथवा समस्यारहित चरणमा प्रवेश गरेको दाबी गरेका छन्, तर त्यो दाबी आगामी दिनका व्यवहारको कसीमा जाँचिनेछ । पूर्व प्रधानमन्त्री केपी ओलीले निधि भ्रमणले नेपालले आन्तरिक राजनीतिमा भारतीय हस्तक्षेपको निम्ता दिएको अर्थ लागेको भन्दै कथित पत्र सार्वजनिक गर्न माग गरेका छन् । विशेष दूतमार्फत गएको पत्र सामान्य मात्र भएको प्रधानमन्त्री दाहालले स्वीकारे पनि असामान्य या विशेष दूत को भ्रमणले थप अविश्वास र जटिलता पैदा गरेको यो अवस्थामा प्रधानमन्त्रीले संसद्लाई र त्यसमार्फत नेपाली जनतालाई आश्वस्त तुल्याउनुपर्छ । तर विशेष दूत को आचरणलाई शोभनीय मान्न सकिने अवस्था नरहनु दुःखद् हो ।"
दुवै छिमेकीसँग सम्बन्ध थप सुदृढ बनाउँछुः परराष्ट्रमन्त्री महत,"काठमाडौ: नवनियुक्त परराष्ट्र मन्त्री प्रकाशसरण महतले नेपालका दुई छिमेकी भारत र चीनबीचको सम्बन्धलाई उच्च प्राथमिकतामा राख्ने बताएका छन् । शुक्रबार पदभार ग्रहण गर्नेक्रममा मन्त्री महतले दुई छिमेकी मुलुकबीचमा कुनै अविश्वास भए त्यसलाई हटाएर सम्बन्ध मजबुद बनाउन आफू केन्द्रित हुने बताए । नेपालको सार्वभौम सत्ता, स्वतन्त्रता र राष्ट्रिय हित प्रवर्धन गर्न भारत र चीन, अमेरिका, बेलायतलगायतका राष्ट्र र बहुपक्षाीय निकाय संयुक्त राष्ट्र संघसँग पनि पारस्परिक रुपमा सम्बन्ध मजबुद बताउने मन्त्री महतले बताए । आफ्नो कार्यकालमा विदेशमा रहेका नेपालीको हितमा काम गर्ने भन्छै महतले भनेविदेशमा काम गर्न गएका नेपालीको हितका क्षेत्रमा काम गर्नेछु । उनले परराष्ट्र मन्त्रालयका कर्मचारीको कार्यक्षमता बढाउँदै देशको हितका लागि काम गर्नुका साथै विदेसस्थित कुटनीतिक नियोगमा रहेका कर्मचारीको पनि क्षमता अभिवृद्धि गरी राष्ट्रिय हितमा प्रयोग गर्ने बताए । नवनियुक्त परराष्ट्रमन्त्री महतलाई स्वागत गर्दै परराष्ट्र सचिव शंकरदास बैरागीले पराराष्ट्र मन्त्रालयले गरिरहेका कामको जानकारी गराउँदै परराष्ट्र सेवा ऐन तर्जुमाका लागि आवश्यक काम गर्नुपर्ने खाँचो रहेको बताए । नवनियुक्त परराष्ट्र मन्त्रीको पदभारका क्रममा परराष्ट्र मन्त्रालयका उच्च अधिकारीहरुको सहभागिता थियो ।"
कांग्रेसबाट १३ नयाँ मन्त्रीले सपथ लिए,"काठमाडौं: नेपाली कांग्रेसका तर्फबाट मन्त्री चयन भएका १३ जनाले पथ तथा गोपनियताको सपथग्रहण गरेका छन् । राष्ट्रपति कार्यालय शितलनिवासमा आयोजित कार्यक्रममा राष्ट्रपति विद्यादेवी भण्डारीले नवनियुक्त १३ मन्त्रीलाई पद तथा गोपनियताको सपथ गराएकी छन् । प्रधानमन्त्री पुष्पकमल दाहालको समुपस्थितिमा राष्ट्रपति भण्डारीले राष्ट्रपति कार्यालय शितलनिवासमा आज बिहान आयोजित विशेष समारोहमा नवनियुक्त मन्त्रीलाई पद तथा गोपनीयताको शपथ गराएकी हुन् । यसरी पद तथा गोपनीयताको शपथ लिने मन्त्रीहरुमा अर्जुननरसिंह केसी, डा प्रकाशशरण महत, बालकृष्ण खाँड, केशवकुमार बुढाथोकी, गगनकुमार थापा, शङ्कर भण्डारी, सीतादेवी यादव, हृदयराम थानी, रोमी गौचन, दीपक गिरी, नवीन्द्रराज जोशी, जीवनबहादुर शाही र सूर्यमान गुरुङ छन् । यसअघि नेकाका तर्फबाट उप्रधानमन्त्री तथा गृहमन्त्रीमा विमलेन्द्र निधि र भौतिक पूर्वाधार तथा यातायातमन्त्री रमेश लेखक सरकारमा सहभागी भइसकेका छन् । पद तथा गोपनियताको सपथग्रहण कार्यक्रममा कांग्रेस सभापति एवम् पूर्वप्रधानमन्त्री शेरबहादुर देउवा, वरिष्ठ नेता रामचन्द्र पौडेल सहभागि थिए । कार्यक्रममा उपराष्ट्रपति नन्द बहादुर पुन, सभामुख ओनसरी घर्ती, उपप्रधानमन्त्री तथा गृहमन्त्री विमलेन्द्र निधि, मन्त्रीहरु, प्रमुख निर्वाचन आयुक्त, तीनवटै सुरक्षा निकायमा प्रमुख, मुख्य सचिव डा सोमलाल सुवेदी र नेपाल सरकारका विशिष्ट अधिकृतहरुको पनि सहभागिता थियो ।"
प्रधानमन्त्रीलाई खबरदारी,"काठमाडौंः प्रधानमन्त्री पुष्पकमल दाहालको भारत भ्रमण नजिकिँदै गर्दा उनको पार्टी माओवादी केन्द्रले निजगढकाठमाडौं फास्ट ट्र्याक, नौमुरे जलविद्युत् परियोजना र पुलिस एकेडेमीमा भारतीय सहयोग नलिन निर्देशन दिएको छ । माओवादी केन्द्रभित्र गठन गरिएको सरकार सञ्चालन सहयोग समितिका नेताहरूले प्रधानमन्त्री दाहाललाई त्यस्तो निर्देशन दिएका हुन् । राष्ट्रियताको मामिलामा भारतसँग नचुक्न माओवादी नेताहरूले खबरदारी गरेपछि प्रधानमन्त्री दाहालले त्यस मामिलामा आफू सचेत र सजग रहेको प्रतिबद्धता व्यक्त गरेका छन् । पार्टीका नेताहरूको निर्देशनपछि दाहालले आफ्ना विशेष दूत विमलेन्द्र निधिमार्फत भारतीय प्रधानमन्त्री नरेन्द्र मोदीलाई पठाएको पत्रमा राजनीतिक र संवैधानिक विषय नरहेको प्रस्ट पार्दै आफ्नो भारत भ्रमणका क्रममा पनि आफू सतर्क रहने प्रतिबद्धता व्यक्त गरे । माओवादी केन्द्रको सरकार सञ्चालन सहयोग समितिको बिहीबार बालुवाटारमा बसेको बैठकमा प्रधानमन्त्री दाहालले भारत भ्रमणका सन्दर्भमा नौमुरे जलविद्युत् परियोजना र पुलिस एकेडेमी निर्माण गरिदिन भारतलाई प्रस्ताव गर्ने जानकारी गराएपछि नेताहरूले त्यसो नगर्न सचेत र सतर्क गराएका हुन् । एक नेताका अनुसार बैठकमा नेता देव गुरुङले आन्तरिक सुरक्षा मामिलामा विदेशी लगानी भित्र्याउन नहुने, नौमुरेको बिजुली र पानी नेपालले उपयोग गर्न नसक्ने अवस्थामा भारतलाई निर्माण गर्न दिने प्रस्ताव राष्ट्रहितविपरीत हुने तर्क गरेपछि दाहाल झस्किएका थिए । दाहाल पहिलोपटक प्रधानमन्त्री हुँदा २०६५ सालमा दुई सय ४० मेगावाट क्षमताको नौमुरे जलविद्युत् परियोजना उपहारस्वरूप बनाइदिने वचन भारतले दिएको थियो । भालुवाङमा बाँध बाँधेर कपिलवस्तु र दाङमा सिँचाइ सुविधा उपलब्ध गराई सिक्टा सिँचाइमा पानी आपूर्ति हुने गरीमात्र नौमुरे जलविद्युत् परियोजनालाई अगाडि बढाउन उपयुक्त हुने धारणा गुरुङले बैठकमा राखेका थिए । ए, नौमुरेमा त पानीको मुद्दा पो मुख्य रहेछ, दाहालले जबाफ दिएका थिए । भारत भ्रमणमा सतर्क रहने प्रधानमन्त्री दाहालको प्रतिबद्वता । पुलिस एकेडेमी पनि नेपालको डिजाइन र योजनामा बनाउन कुनै विदेशीले सहयोग दिन्छ भने त्यसलाई उपयोग गर्न सकिने भए पनि विदेशीलाई नै बनाउन दिने विषय राष्ट्रहितमा नहुने तर्क गुरुङले राखेका थिए । प्रधानमन्त्री कस्ता मान्छेहरूसँग परामर्श गरिरहनुभएको छ, त्यो नै बुझिएन । उहाँ इमानदार हुँदाहुँदै पनि राष्ट्रहितमा भारतसँग चुक्ने गरी प्रस्ताव अगाडि बढाउन खोजेको देखियो, एक नेताले अन्नपूर्णसँग भने, हामी भारतसँग राष्ट्रिय हितका विषयमा चुकिदिए हुन्थ्यो भनेर एकथरी नेता र पार्टीहरू लागिरहेका छन् । यस्तो अवस्थामा प्रधानमन्त्रीलाई राष्ट्रिय हितका विषयमा सचेत र सतर्क रहन खबरदारी गरिएको छ । दाहालले नै बैठकमा आफू भारत जान लागेको प्रसंग उठाउँदै कुनकुन विषय उठाउने हो भनी नेताहरूलाई सोधेका थिए । हामीलाई राष्ट्रिय हितका मुद्दामा सेबोटेज गराउन खोजिँदैछ । सतर्क रहनुस् भनेर हामीले भन्यौं । उहाँले पनि म सजग र सतर्क छु भन्नुभयो, अर्का एक नेताले भने । कांग्रेस नेता शेरबहादुर देउवा र उपप्रधानमन्त्री विमलेन्द्र निधिले फास्ट ट्र्याक भारतीय कम्पनीलाई जिम्मा दिने प्रस्ताव अगाडि बढाइरहेको उल्लेख गर्दै माओवादी केन्द्रका नेताहरूले त्यस विषयमा पनि सचेत र सजग रहन प्रधानमन्त्री दाहाललाई आग्रह गरेका छन् । भारतीय प्रधानमन्त्री मोदीलाई कूटनीतिक पत्राचार गरिएको दाहालले प्रस्ट्याए । प्रमुख प्रतिपक्षी दल एमालेले भारतीय प्रधानमन्त्री मोदीलाई प्रधानमन्त्री दाहालले पठाएको पत्र सार्वजनिक गर्न आग्रह गरेपछि माओवादी केन्द्रका नेताहरूले पनि त्यो विषय उठाएका छन् । बैठकमा समितिका रहेका नेताहरूले प्रधानमन्त्री मोदीलाई पठाइएको पत्रको विषयवस्तुबारे प्रस्ट पार्न दाहाललाई आग्रह गरेका थिए । संविधान संशोधनका विषय र राजनीतिक कुरा त्यो पत्रमा छैन । कूटनीतिक पत्राचार मात्रै हो । आन्तरिक राजनीतिको विषय पत्रमा समेटिएको छैन, दाहालले दिएको जबाफ उद्धृत गर्दै एक नेताले अन्नपूर्णसँग भने । संविधान संशोधन र भारत भ्रमणको अन्तरसम्बन्ध नै छैन । किन यस्तो बोलिराख्नुभएको छ ? संविधान संशोधन प्रस्ताव दर्ता गरेर भारत जाने दाहालको भनाइ उद्धृत गर्दै नेता गुरुङले प्रश्न उठाएका थिए । भारत भ्रमण कूटनीतिक सम्बन्धको कुरा हो भने संविधान संशोधन हाम्रो आन्तरिक राजनीतिक विषय हो । यसलाई जोड्नुपर्ने कुनै कारण छैन, गुरुङले बैठकमा भनेका थिए । केन्द्रका नेता नारायणकाजी श्रेष्ठ नेतृत्वमा रहेको समितिमा रामबहादुर थापा, उपप्रधान तथा अर्थमन्त्री कृष्णबहादुर महरा, नेताहरू मातृका यादव, वर्षमान पुन, गिरिराजमणि पोखरेल, गुरुङ, टोपबहादुर रायमाझी, हरिबोल गजुरेल, पम्फा भुसाल र तिलक परियार छन् । सरकारका कामलाई प्रभावकारी र परिणाममुखी बनाउन सघाउने उद्देश्यले गठन गरिएको समितिमा प्रधानमन्त्री दाहालले अहिलेसम्म केही सकारात्मक कामको थालनी गरे पनि मुख्य, ऐतिहासिक र चुनौतीपूर्ण काम सुरु गर्न बाँकी रहेको बताएका थिए । जनतालाई राहत दिन केही सकारात्मक कामको थालनी भएको छ । चुनौतीपूर्ण रहेका मुख्य र ऐतिहासिक काम गर्न बाँकी छ, श्रेष्ठले भने, सरकारका कामलाई परिणाममुखी र प्रभावकारी बनाउन पार्टी र संगठनलाई समन्वयात्मक रूपमा परिचालन गर्नुपर्छ ।"
तरुण दलको असन्तुष्ट पक्ष भन्छमाग पूरा नभए महाधिवेशन बहिष्कार गर्छौं,"काठमाडौैंः नेपाल तरुण दलका असन्तुष्ट पक्षका नेताहरुले विधिसम्मत् महाधिवेशन गर्न माग गरेका छन्। भागबन्डाका आधारमा महाधिवेशन गरे आफूहरुलाई मान्य नहुने चेतावनी उनीहरुले दिएका छन्। शुक्रबार रिपोर्टर्स क्लब नेपालमा पत्रकार सम्मेलन गरी असन्तुष्ट पक्षका नेता रमेश खरेलले तरुण दलको महाधिवेशनमा सबैले भाग लिने वातावरण बनाउन नेतृत्वलाई आग्रह गरे। उनले भने,चारपटक मिति तोक्दा पनि अधिवेशन हुन नसक्नु दुःखद कुरा हो। खरेलले नेतृत्व सङ्गठन कब्जा र भागबन्डा गर्न लागेको भन्दै आपत्ति जनाउँदै भने,एकतर्फी ढंगले बाँडेका प्रतिनिधि खारेज गर्नुपर्छ, त्यसो भएन भने हामी महाधिवेशन बहिष्कार गर्छौं।उनले भने, बाँके, रुकुम, धादिङलगायत जिल्लामा रहेको विवाद मिलाएरमात्र अधिवेशन गर्नुपर्छ अन्यथा अधिवेशन गर्न खोजे हामी भाग लिँदैनौँ। दलका अर्का नेता टेकनारायण भट्टराईले २६ वटा जिल्लाको अधिवेशन हुन नसकेको वर्तमान अवस्थामा महाधिवेशन हुन्छ कि हुँदैन भन्ने अन्योल रहेको बताए । उनले तरुण दलको विधानलाई आत्मसात् गरे समयमा महाधिवेशन गर्न सकिने भन्दै तीन दिनभित्र आफ्नो माग सम्बोधन गर्न नेतृत्वलाई आग्रह गरे। उनले भने,कृत्रिम ढंगले महाधिवेशनको नाटक गरेर जस लिन खोजिए, सशक्त प्रतिकार गर्छौं । महिला नेतृ लक्ष्मी खतिवडाले आफूहरु शरिरमा रगत रहेसम्म विधि र प्रक्रियाको लागि लड्ने बताइन्। उनले भनिन्,नेविसंघको जस्तो जथाभावी प्रतिनिधि छानेर तरुण दल पनि कब्जा गर्न खोजिए हामी सशक्त प्रतिकारमा उत्रिन्छौं । असन्तुष्ट २२ केन्द्रिय सदस्यहरुको नाममा जारी विज्ञप्तिमा ८ बुँदे मागहरु समेटिएका छन्। जसमा तरुण दलको कार्यसमितिको निर्णय विपरित विधानको वर्खिलाप हुनेगरि गाउँ अधिवेशनबाट निर्वाचित प्रतिनिधिहरुको नाम हटाएर बहुमत सदस्यको लिखित असहमतिको बावजुत एकपक्षीय ढंगले अधिवेशन सम्पन्न भएको धादिङ जिल्लाको अधिवेशन तत्काल रद्द गरि वैधानिक अधिवेशन गर्नुपर्ने, अधिवेशन हुन बाँकी रहेका २६ वटा जिल्लाबाट आउन बाँकी करिव ६ सय ७० प्रतिनिधिलाई विधान र प्रक्रियाबाट छनौट गर्नुपर्ने लगायतका छन्। तरुण दलको चौथो राष्ट्रिय महाधिवेशन यही भदांै २४ देखि पोखरामा हुने गरी मिति तोकिएको छ।"
"झन्डा फहराउनमात्रै मन्त्री भएको होइन, काम गरेर देखाउँछु","काठमाडौंः नवनियुक्त संस्कृति, पर्यटन तथा नागरिक उड्डयन मन्त्री जीवनबहादुर शाहीले आफू झन्डामात्रै फहराउनका लागि मन्त्री नभएको बताएका छन्। शुक्रवार सिंहदरबारस्थित मन्त्रालयमा पदबहालीपछि मन्त्री शाहीले आफू स्पष्टरुपमा काम गर्न चाहने व्यक्ति भएकाले गाडीमा झन्डा फहराउन मात्र आफू मन्त्री नभएकालर् काम गरेरै देखाउने बताएका हुन्। मन्त्री शाहीले आफूले केही ठोस उपलब्धिमुलक काम गरेर देखाउने र मन्त्रालयलाई कार्ययोजनासहित परिवर्तन गरेर छाड्ने प्रतिबद्धता जनाए। उनले आर्थिक समृद्धिको आधारको रुपमा रहेको पर्यटन क्षेत्रको विकासका लागि पूर्वाधार विकास र हवाई सञ्जाल विस्तार गरिने बताए।"
भक्तपुरमा स्थानीय तह परिवर्तन नगर्न दबाब,"भक्तपुरः भक्तपुरमा स्थानीय तह पुनर्संरचना परिवर्तन नगर्न दबाब परेको छ । जिल्लामा क्रियाशील बहुमत राजनीतिक दलहरुले जिल्लाको मौजुदा स्थानीय तहलाई यथावत राख्ने निर्णग गरेसँग यस्तो दबाब परेको हो । दुई वर्षअघि गाउँ विकास समितिविहीन बनेको भक्तपुरमा अहिले ६ वटा नगरपालिका रहेका छन् । दुई वर्षअघि नगरपालिका घोषित क्षेत्रका जनताले नगरपालिकाको अनुभूति नै गर्न नपाई पुनः नयाँ संरचना गरिँदा जनतामा राम्रो सन्देश नजाने भन्दै नेपाली कांग्रेस, एमाले, माओवादी केन्द्र, राप्रपा नेपाल, राप्रपा र जनमोर्चाले मौजुदा स्थानीय तहमा परिवर्तन नगर्ने निर्णय गरेका हुन् । उनीहरुले भक्तपुर देशकै सानो जिल्ला भएकाले भूगोललाई बेवास्ता गर्दै जनसंख्या र सूत्रलाई मात्रै आधार मानेर स्थानीय तह पुनर्संरचना नगर्न चेतावनीसमेत दिएका छन् । स्थानीय तह पुनर्संरचना प्राविधिक सहयोग समिति भक्तपुरद्वारा शुक्रबार आयोजित जिल्लास्तरीय कार्यशाला गोष्ठीमा समेत उनीहरुले एकैस्वरमा भने, मौजुदा ६ वटा नगरपालिकाकै स्थानीय तह उपयुक्त छ । उनीहरुले यसैलाई जिल्लाको सर्वसम्मत निर्णयको रुपमा पठाएर आयोगको स्थानीय तह पुनर्संरचनासम्बन्धी निर्णय र मापदण्डमा पुनर्विचार गर्नसमेत अनुरोध गर्नुपर्नेमा जोड दिए । कार्यक्रममा नेपाली कांग्रेसका पूर्वसभापति एवम् जिल्ला विकास समिति प्रतिनिधि गणेशमान चक्रधर, एमाले जिल्ला अध्यक्ष राजेन्द्र राजथला, माओवादी केन्द्रका भक्तपुर संयोजक डीपी ढकाल, राप्रपा नेपालकी केन्द्रीय सदस्य युवती कार्की, राप्रपाका जिल्ला अध्यक्ष रामशरण लामिछाने र जनमोर्चाका भक्तपुर अध्यक्ष शिवहरि खनालले नयाँ घोषित नगरपालिकाका जनताले नगरपालिकाको अनुभूति नै गर्न नपाई फेरि पुनर्संरचना गरिँदा दलहरुको असफलता र अदूरदर्शितामात्रै पुष्टि हुने स्पष्ट पारे । नेपाल मजदुर किसान पार्टी भक्तपुरका अध्यक्ष रमेश थापाले भने नेमकिपा तत्काल स्थानीय तहको पुनर्संरचना गर्ने पक्षमा नरहेको जानकारी दिए । उनले जनस्तरसम्म नपुयाइकनै स्थानीय तह पुनर्संरचना गरिन खोजिएको भन्दै आपत्ति जनाए । त्यस्तै नयाँ शक्ति पार्टीका केन्द्रीय सदस्य राष्ट्रशमशेर थापाले भक्तपुरलाई सिंगो उपमहानगरपालिका बनाउनुपर्ने आफ्नो पार्टीको निर्णय रहेको बताए । उनले भक्तपुरको समानुपातिक विकास गर्न र जिल्लाकै स्रोतसाधनको अधिकतम प्रयोग गर्न सिंगो जिल्ला एउटा उपमहानगरपालिका बनाउनुपर्ने तर्क प्रस्तुत गरे । कार्यक्रममा सहभागी अधिकांश पूर्व गाविसअध्यक्ष एवं जनप्रतिनिधिहरुले पनि हालकै ६ वटा नगरपालिकाको संरचनालाई कायम राख्नुपर्ने धारणा राखेका थिए । हालको संरचना परिवर्तन गर्नैपर्ने भए भक्तपुर र मध्यपुर थिमिलाई यथावत राखी नयाँ बनेका चाँगुनारायण र नगरकोट तथा सूर्यविनायक र अनन्तलिंगेश्वर नगरपालिकालाई गाभेर दुई गरी चारवटा नगरपालिकाको पुनसंरचनामा जानुपर्ने उनीहरुको भनाइ थियो । समितिका संयोजक भक्तपुरका स्थानीय विकास अधिकारी ध्रुबप्रसाद कोइरालाले जिल्लाका ६ वटै नगरपालिकामा गरिएको कार्यशालामा पनि हालकै मौजुदा ६ वटा नगरपालिकालाई नै यथावत राख्नुपर्ने बढी माग भएको जानकारी दिए । उनले जिल्लाभर गरिएका कार्यशाला र स्थानीय राजनीतिक दलहरुले दिएको संस्थागत निर्णयको आधारमा आयोगमा प्रतिवेदन दिने बताए । आयोगलाई भाद्र १५ गतेभित्र जिल्लाको अन्तिम प्रतिवेदन बुझाउनुपर्ने म्याद रहेको छ । साविककै अवस्थामा स्थानीय निर्वाचन : बिजुक्छे नेपाल मजदुर किसान पार्टीका अध्यक्ष नारायणमान बिजुक्छेले स्थानीय तहको पुनर्संरचनामा नअल्झेर तत्काल स्थानीय निर्वाचन गर्नुपर्ने बताएका छन् । स्थानीय तह पुनर्संरचना प्राविधिक सहयोग समिति भक्तपुरद्वारा शुक्रबार आयोजित जिल्लास्तरीय कार्यशाला गोष्ठीलाई सम्बोधन गर्दै अध्यक्ष बिजुक्छेले स्थानीय तहको पुनर्संरचनामा अल्झेर बसे चैत पनि स्थानीय निर्वाचन नहुने बताएका हुन् । उनले स्थानीय निर्वाचन रोक्ने षड्यन्त्रमूलक ढंगले स्थानीय तह पुनर्संरचनाको कार्य अघि बढाइएको आशंका व्यक्त गरे । स्थानीय तहको पुनर्संरचना एकदुई वर्षमा सकिँदैन, अध्यक्ष बिजुक्छेले भने, यो स्थानीय निर्वाचन नगर्ने षड्यन्त्रले प्रेरित छ । उनले जनताका दैनिक समस्यालाई कसरी सम्बोधन गर्ने र विकास निर्माणलाई कसरी तीव्र बनाउने भन्ने आधारमा स्थानीय तहको पुनर्संरचना हुनुपर्ने सुझाव दिए । अमेरिका, सोभियत संघ, उत्तर र दक्षिण कोरिया, भारत र पाकिस्तान तथा युरोपका विभिन्नमा देश टुक्रिँदा गरिएको सीमांकनबारे जानकारी दिँदै अध्यक्ष बिजुक्छेले नेपालमा स्थानीय तहको सीमांकन र नामाकरण आफ्नै मौलिक हुनुपर्ने स्पष्ट पारे । उनले विदेशी दाताहरुले सहयोग गर्ने नाउँमा स्थानीय तहको पुनर्संरचना गरिनु गलत भएको तर्क गरे । विदेशीको कुरा सुनेर हुँदैन, अध्यक्ष बिजुक्छेले भने, हाम्रै देशभित्र दसपटक सोचौं, छलफल गरौं र निष्कर्षमा पुग्यौं । कार्यक्रममा साँसदहरु प्रेम सुवाल, रामेश्वरप्रसाद ढुंगेल, केदार सञ्जेल र अनुराधा थापामगर तथा पूर्वउद्योगमन्त्री महेश बस्नेतले दलहरुको साझा सहमतिको आधारमा भक्तपुरको समग्र आर्थिक विकास र समृद्धि हुने हिसाबले अघि बढ्नुपर्ने धारणा राखे । उनीहरुले जिल्ला र जिल्लामा रहेका विभिन्न भाषाभाषी, जातजाति, क्षेत्रलगायतको पहिचान र सामथ्र्यको ख्याल गरेर मात्रै स्थानीय तहको पुनर्संरचना गर्नुपर्नेम जोड दिए ।"
शपथपछि गगन थापा टीका र आर्शिवाद थाप्न सिटौला निवासमै पुगे,काठमाडौंः पहिलो पटक मन्त्री भएका कांग्रेसका युवा नेता गगन थापा शपथ लिएपछि सिधै आर्शिबाद थाप्न नेता कृष्णप्रसाद सिटौलाको निवासमै पुगेका छन्। शुक्रवार बिहान स्वास्थ्य मन्त्रीमा नियुक्त भएका थापा शीतलनिवासमा शपथ लिएलगत्तै टीका र आर्शिवाद थाप्न सिटौलाको निवास धुम्बाराही पुगेका हुन्। थापा कांग्रेसको १२ औं महाधिवेशनमा पूर्वमहामन्त्री कृष्णप्रसाद सिटौलाको प्यानलबाट महामन्त्री पदमा चुनाव लडेका थिए। थापा सिटौलाकै सिफारिसमा स्वास्थ्यमन्त्रीमा नियुक्त भएका हुन्। शपथ लिएपछि स्वास्थ्यमन्त्री थापा आर्शिवाद लिन सिटौलाको धुम्बाराहीस्थित निवासमा पुगेर टीका र आर्शिवाद लिँदै गरेको तस्बिर सार्वजनिक भएको छ।
कांग्रेस सभापति देउवा पत्नी अारजुसहित सिंगापुर प्रस्थान,काठमाडाैं: नेपाली कांग्रेसका सभापति शेरबहादुर देउवा स्वास्थ्य जाँचका लागि पत्नी आरजु देउवा राणासहित सिंगापुर प्रस्थान गरेका छन्। देउवा शुक्रबार अपरान्ह पत्नी आरजुसँगै सिंगापुरतर्फ प्रस्थान गरेका हुन्। देउवाले सिंगापुरको माउण्ट एलिजावेथ हस्पिटलमा उपचार गराउनेछन्। पेट दुख्ने समस्याबाट ग्रसित देउवाले यसअघि सिंगापुरमा स्वास्थ्य जाँच गराएका थिए। तीन वर्ष अघि सिंगापुरमा स्वास्थ्य जाँच गराएर फर्किएका देउवा कार्यव्यस्तताका कारण दुई वर्ष यता फलो अप चेकजाँचका लागि गएका थिएनन्। ढाडको हड्डी खिइएपछि गत वैशाखमा नयाँ दिल्लीस्थित एपोलो अस्पतालमा हिप रिप्लेसमेन्ट गराएकी देउवा पत्नी राणाले पनि आफ्नो स्वास्थ्य जाँच गराउने छिन्। सभापति देउवा भदौ १६ गते स्वदेश फर्किने कार्यक्रम छ।
मन्त्रालय पुगेर सिँचाइमन्त्रीले भने: कर्मचारीमा अनुशासन चाहियो,"काठमाडौँ: नवनियुक्त सिँचाइमन्त्री दीपक गिरीले कर्मचारीतन्त्रमा अनुशासन कायम गर्नु आफ्नो पहिलो प्राथमिकता बताएका छन् । सिंहदरबारस्थित सिँचाइ मन्त्रालयमा शुक्रबार पदबहालीपछि उनले आफू मातहतका कर्मचारीलाई सम्बोधन गर्दै भने, अन्य धेरै क्षेत्रजस्तै कर्मचारीमा पनि म अनुशासन देखिरहेको छैन, त्यसैले अब कर्मचारीतन्त्रमा भएको विगतको परम्परालाई अन्त्य गर्नुपर्छ, म आस्थाका आधारमा भन्दा कामका आधारमा मूल्याङ्कन गर्छु । मन्त्री गिरीले आफू सबै तहका कर्मचारीका कुरा सुनेर मात्रै अघि बढ्ने बताउँदै दाङ, बाँके, बर्दिया, सुर्खेत, सिन्धुपाल्चोकलगायत जिल्लाका बाढीपीडितको समस्या समाधान गर्न सबै एकजुट भएर लाग्न कर्मचारीलाई निर्देशन दिए । उनले सिँचाइ मन्त्रालयका सचिव गजेन्द्रकुमार ठाकुरले मन्त्रालयस्तरीय समस्या समाधान बैठक यही आइतबार (भदौ १२) बोलाउन गरेको प्रस्ताव स्वीकृत गरे । विसं २०१८ मा हेकुली९ दाङमा जन्मिएका नेपाली कांग्रेसका केन्द्रीय सदस्य गिरी पहिलोपटक मन्त्री बनेका हुन् । विसं २०२९ देखि राजनीतिमा आबद्ध उनी पछिल्लो समयमा दाङ क्षेत्र नं ५ बाट कांग्रेसतर्फबाट सांसद निर्वाचित भएका हुन् ।"
"प्रधानमन्त्रीले डा केसीलार्इ भने,सबै माग सम्बोधन गर्न कठिन छ, तर प्रयास गर्छु","काठमाडौंः प्रधानमन्त्री पुष्पकमल दाहाल प्रचण्डले आफूले डा गोविन्द केसीले उठाएका माग र मुद्धा राम्ररी बुझ्ने बताएका छन्। शुक्रबार बिहान डा गोविन्द केसीको नेतृत्वमा आएको चिकित्सकहरुको टोलीसँग कुराकानी गर्दै प्रधानमन्त्रीले भने,शिक्षा, स्वास्थ्य लगायतका आधारभूत आवश्यकताको दायित्व राज्यले लिनुपर्छ भन्ने मेरो पनि मान्यता हो। अहिलेको राजनीतिक संस्कार, प्रशासन संयन्त्र र नीति नियमभित्र बसेर सबै कुरा सम्बोधन गर्न त कठिन छ। तर, तपाईले उठाएका माग र भाषा म राम्ररी बुझ्छु र सकेसम्म सम्बोधनको प्रयास गर्छु। प्रधानमन्त्री प्रचण्डले शिक्षा र स्वास्थ्यमा श्रीलंकाको मोडलबाट आफू प्रभावित भएको बताए। उनले भने,श्रीलंका कुनै समाजवादी, साम्यवादी मुलूक होइन। तर, पनि शिक्षा, स्वास्थ्यमा राज्यको पूर्ण दायित्वको श्रीलंकाको मोडलबाट म प्रभावित थिएँ। प्रधानमन्त्रीले डा गोविन्द केसीको आन्दोलनले समाजमा नयाँ जागरण ल्याएको र राज्यलाई जागृत गरेको बताए। भेटमा डा गोविन्द केसीले प्रधानमन्त्री प्रचण्ड र कांग्रेस सभापति शेरबहादुर देउवाको आग्रहमा आफूले पछिल्लो अनसन तोडेको भन्दै मागहरुलाई गम्भीरतापूर्वक लिन प्रधानमन्त्रीलाई आग्रह गरे। डा केसीले दुरदराजमा सुलभ स्वास्थ्य सेवाको प्रबन्ध, सार्वजनिक संस्थानहरुमा क्षमताका आधारमा नियुक्ति, योग्य विद्यार्थीले सर्वसुलभ चिकित्सा शिक्षाको अवसर, माथेमा आयोगको प्रतिवेदनको कार्यान्वयन, राज्यका जिम्मेवार पदहरुमा रहेका व्यक्तिहरुको जिम्मेवारी बोधका लागि आफ्नो आन्दोलन केन्द्रित रहेको बताए।"
पाँच दिने भ्रमणका लागि मनाङ पुगे भारतीय राजदूत रे,"बेंसीशहर: नेपालका लागि भारतीय राजदूत रणजीत राय पाँचदिने भ्रमणका लागि हिमालपारिको जिल्ला मनाङ पुगेका छन्। भारतीय राजदूतावासको सहयोगमा मनाङमा निर्माण गरिएको ऐतिहासिक गुम्बा तथा विभिन्न सम्पदाको निरीक्षणका क्रममा राजदूत राय मनाङ पुगेका हुन्। हेलिकप्टरबाट उनी बिहान १०४५ बजे माथिल्लो मनाङ पुगेका हुन्। राजदूत राय विकट गाविस फू गाउँमा ओर्लने कार्यक्रम भए पनि खराब मौसमका कारण माथिल्लो मनाङमा अवतरण गराइएको प्रमुख जिल्ला अधिकारी गञ्जबहादुर एमसीले जानकारी दिए। राजदूत रायले भ्रमणका क्रममा आइसलेक, ऐतिहासिक मिलेरेपा गुफा, मनाङको गङ्गापूर्ण पुग्नुहुनेछ भने भारतीय दूतावासको सहयोगमा तीन वर्षदेखि करिब तीन करोड रुपैयाँको लगानीमा मर्मत भइरहेको खाङसारस्थित तारे गुम्बाको अवलोकन गर्ने कार्यक्रम छ। रासस"
प्रचण्ड क्याविनेटकी एक्ली महिला मन्त्री,"काठमाडौंः नेपाली कांग्रेसकी कोषाध्यक्ष समेत रहेकी शान्ति तथा पुनःनिर्माण मन्त्री सीतादेवी यादव पुष्पकमल दाहाल प्रचण्ड नेतृत्वको सरकारकी एक्लो महिला मन्त्री बनेकी छिन्। कांग्रेस, मधेसवादी दल, राप्रपा लगायत दलहरुको समर्थनमा नेकपा माओवादी केन्द्रका अध्यक्ष प्रचण्ड नेतृत्वमा बनेको सरकारमा कांग्रेसले दुईजना महिलालाई स्थान दिनु बाहेक अन्य कुनै दलले महिला प्रतिनिधि पठाएनन्। सरकारको नेतृत्वकर्ता दल नेकपा माओवादी केन्द्रले महिलालाई राज्यमन्त्री बनाएपछि फुल मन्त्री भने दिएन। संसदको सबैभन्दा ठूलो दल कांग्रेसले पनि १५ मन्त्रालय आफूले पाउँदा एक जना महिलालाई मात्रै सरकारमा पठाएको छ। राज्यका हरेक क्षेत्रमा महिला सहभागिता ३३ प्रतिशत बनाउनु पर्ने माग महिलाहरुको भएपनि कुनै पनि दलले त्यसलाई अबलम्बन गरेका छैनन्। वर्तमान सरकारमा महिला सहभागीता हेर्ने हो भने निकै न्यून छ। ३१ सदस्यीय मन्त्रिमण्डल बन्दा महिलाको सहभागीता तीनजनामै सीमित भएको छ, त्यो पनि एकजना मन्त्री र दुईजना राज्यमन्त्रीमा। माओवादीले राधिका तामाङलाई कृषि विकास राज्यमन्त्री र धनमाया बिकलाई विनाविभागीय राज्यमन्त्री बनाएको छ। कांग्रेसबाट शान्ति तथा पुनःनिर्माण मन्त्री बनेकी सीतादेवी वर्तमान सरकारमा फूल मन्त्री बन्ने सौभाग्य प्राप्त गरिन्। गत फागुनमा भएको कांग्रेसको १२ औं महाधिवेशनबाट कोषाध्यक्षमा निर्वाचित सीतादेवी पाँच महिनापछि नै मन्त्री बन्न सफल भइन्। सीतादेवी पहिलो पटक मन्त्री बनेकी नयाँ अनुहार समेत हुन्। को हुन् शान्ति मन्त्री सीतादेवी यादव? सिरहा निवासी शान्ति मन्त्री यादव कांग्रेसकी कोषाध्यक्ष हुन्। कांग्रेसको पहिलो महिला जिल्ला सभापति हुँदै केन्द्रीय कोषाध्यक्षमा निर्वाचित यादव २०५८ सालमा पार्टी विभाजन हुँदा संस्थापन पक्षबाट जिल्ला सभापति हुने यादव पहिलो नेतृ हुन्। १२ औं महाधिवेशनमा महिला जिल्ला सभापति उनी मात्रै हुन्। उनी सिरहा क्षेत्र नम्बर ३ बाट निर्वाचित सांसद पनि हुन्। २०५८ सालदेखि तीन कार्यकाल जिल्ला पार्टी सभापति बनेकी उनका श्रीमान् चन्द्रनारायण यादवलाई माओवादीले हत्या गरेको थियो। श्रीमान् चन्द्रनारायणको हत्यापछि उनी जिल्ला सभापतिकी उम्मेदवार बनेर विजयी भएकी थिइन्। संयोग मान्नुपर्छ, माओवादी द्वन्द्वमा मारिएका तथा बेपत्ता पारिएकाहरूको सत्यनिरुपण तथा मेलमिलापमाथि छानबिन चलिरहेका बेला माओवादीपीडित यादव शान्ति तथा पुनःनिर्माण मन्त्रीको जिम्मेवारी पाएकी छिन्। सीतादेवीको माइती भारतको बिहार हो। उनको माइती बिहार राज्यको मधुवनी जिल्लामा रहेको छ। बिहार माइती भएकी उनले आफ्ना दुई छोरीको बिहे भारतमै गरिदिएकी छन्। उनका एकजना छोरा पनि भारतको बिहारमै बस्ने गरेका छन्। भारत मोतिहारीमा जन्मिएकी ६१ वर्षीय यादवको कांग्रेसको सक्रिय राजनीतिमा भने २०५७ सालपछि मात्रै आएकी हुन्। २०५७ साल असार ५ गते श्रीमान् चन्द्रनारायणको तत्कालीन माओवादीले हत्या गरेको थियो। श्रीमानको हत्यापछि यादव कांग्रेसको राजनीतिमा लागेकी हुन्।"
माओवादीलाई सरकारी जग्गा दिने निर्णय फिर्ता,"वीरगन्जः चर्को विरोधपछि पर्साका प्रमुख जिल्ला अधिकारी केशवराज घिमिरेले सत्तारुढ नेकपा (माओवादी केन्द्र)को पार्टी कार्यालय स्थापनाका लागि सरकारी जग्गा दिने निर्णय फिर्ता लिएका छन् । प्रमुख जिल्ला अधिकारी घिमिरे संयोजक रहेको स्थानीय सिफारिस समितिको शुक्रबार बिहान बसेको बैठकले गत भदौ ५ गते आफैँले गरेको निर्णय कानुन विपरित रहेको भन्दै फिर्ता लिएको हो । निजी भवन वा जग्गा नभएकाले पार्टी सञ्चालनमा अति नै कठिनाई भएको भन्दै जग्गा उपलब्ध गराइ दिन भन्दै नेकपा माओवादी केन्द्रको पर्सा जिल्ला कार्य समितिले गत आइतबार (भदौ ५ गते ) स्थानीय सिफारिस समितिलाई निवेदन दिएको थियो । निवेदन पाएकै दिन प्रजिअ घिमिरे संयोजक रहेको स्थानीय सिफारिस समिति पर्साले वीरगन्ज उपमहानगरपालिका कार्यालय वडा नम्बर १७ मा रहेको वीरगन्ज चिनी कारखाना नजिकैको पाँच कठ्ठा ऐलानी जग्गा नियम विपरित ५० वर्षका लागि लिजमा दिने निर्णय गरेको थियो । समितिले आइतबार गरेको निर्णयको प्रमुख प्रतिपक्षी दल नेकपा एमाले, सत्ता साझेदार नेपाली कांग्रेस र सत्ता समर्थक मधेसी दलले चर्को विरोध गरेपछि स्थानीय सिफारिस समिति पर्साको शुक्रबार बिहान बसेको बैठकले उक्त निर्णय रद्ध गरेको हो । प्रजिअ घिमिरेको अध्यक्षतामा शुक्रबार बिहान बसेको समितिको बैठकले भदौ ५ गते माओवादी केन्द्र पर्सालाई ५० वर्षका लागि लिजमा पाँच कठ्ठा जग्गा दिने भनि गरिएको सिफारिस कार्यान्वयन नभइसकेको अवस्थामा उक्त सिफारिस त्रुटि पूर्ण देखिएकोले फिर्ता लिने निर्णय गरेको हो । भदौ ५ मा गरिएको निर्णयमा त्रुटि देखियो, हामीले जुन कार्यनीति अनुसार सिफारिस गरेका थियौँ त्यो कार्यनीति नै खारेज भई अर्को लागु भइसकेको रहेछ, उनले भने, भदौ ५ मा गरिएको सिफारिस रद्द गरेर माथिल्लो निकायमा अबिलम्ब जानकारी गराउने निर्णय आज गरेका छौँ । माओवादी केन्द्रलाई जग्गा दिन गरेको सिफारिस फिर्ता लिने भनेर शुक्रबार स्थानीय सिफारिस समितिले गरेको निर्णयको विभिन्न राजनीतिक दलले स्वागत गरेका छन् । यसअघि प्रजिअ घिमिरेले जग्गा दिन भनेर गरेको निर्णयको विरोधमा उत्रिएका पर्सा क्षेत्र नम्बर २ का नेकपा एमालेका सांसद विचारी यादवले शुक्रबार भने विज्ञप्ती नै जारी गरेर सिफारिस फिर्ता लिने निर्णयको स्वागत गरेका छन् । उनले अबका दिनमा यस्तो गल्ती नगर्न चेतावनी पनि दिएका छन् । यस्तै, सद्भावना पार्टीका वीरगन्ज नगर कार्य समितिका अध्यक्ष ओम प्रकाश सर्राफले पनि निर्णयको स्वागत गरेका छन् । सिफारिस फिर्ता लिने निर्णय स्थानीय सिफारिस समितिको गल्तीको प्रायश्चित भएको टिप्पणी उनले गरेका छन् । सिफारिस फिर्ता लिने निर्णय गरेर प्रजिअले आफनो गल्ती सुधारेका छन्, सर्राफले भने, यो वीरगन्जका जनताको जीत हो । अध्यक्ष सर्राफले आगामी दिनमा स्थानीय सिफारिस समितिले कुनैपनि निर्णय गर्दा आफ्नो पदीय गरिमाको ख्याल गर्दै जनभावनाको पनि कदर गर्न पनि सुझाव दिए ।"
