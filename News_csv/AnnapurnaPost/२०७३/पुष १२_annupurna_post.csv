शीर्षक,विवरण
अभिव्यक्तिको बधशाला,"गैरजवाफदेही राजनीतिक संस्कारमा खासगरी सत्ता र मुलुक हाँक्ने नेतृत्वहरू भएगरेका गल्तीको दोष अन्यत्रै लाद्ने कोसिस गर्छन् । गैरजवाफदेही संस्कारले प्रजातान्त्रिक व्यवस्थालाई जरैबाट उखेल्न खोज्छ, तर संस्कारवाहकहरू आफूलाई प्रजातन्त्रविरोधी भएको मान्न स्विकार गर्दैनन् । ऊ आफ्नो आलोचकहरूलाई तह लगाउने, उनीहरूको अस्तित्वमा व्यवधान पुर्याउने र सकेमा उनीहरूलाई यातना दिने मानसिकतामा रहन्छ । पूर्वराजा ज्ञानेन्द्र शाहले हालै दिएको एउटा अभिव्यक्तिप्रति सत्ताका केही शिखर व्यक्तित्वहरू खनिएका छन् । प्रधानमन्त्री तथा हिजो ध्वंसात्मक र हिंसात्मक आन्दोलनको अगुवाइमा रहेका पुष्पकमल दाहाल, बाबुराम भट्टराई तथा वर्षमान पुनले अप्रजातान्त्रिक तथा प्रतिशोधात्मक शैलीमा शाहको आलोचना गरेका छन् । सवा ६ लाखभन्दा बढी फलोवर' रहेका भट्टराईको टिवट टिप्पणीमा खनिएका नेपालीहरूको अभिव्यक्तिलाई जनमतसंग्रह' को लघु स्वरूप मान्ने हो भने उनीहरूले बुझ्न सक्नुपर्छ अहिले जनताको नजरमा माओवादी कहाँ छन् ? हिजो दसबर्से रक्तक्रान्तिपछि प्रजातान्त्रिक शासन व्यवस्था या विधिको शासन अनि प्रजातान्त्रिक ढाँचाभित्र राजनीति गर्ने प्रतिबद्धताका साथ माओवादी खुला राजनीतिमा प्रवेश गरेका हुन् । व्यक्तिको सम्पत्तिको अधिकार, अभिव्यक्तिको स्वतन्त्रता र अपमानित नहुने स्वतन्त्रता प्रजातान्त्रिक शासन व्यवस्थाका शाश्वत मूल्य हुन् । माओवादीलाई त्यो मूल्यविपरीत जाने छुट छैन । तर शाहले नेपाललाई विखण्डन गर्न बाह्य शक्तिहरू सक्रिय रहेको अनि अग्रगमन परिवर्तन क्रान्तिकारी' शब्दको गलत प्रयोगबाट राष्ट्रियता र राष्ट्रिय गौरव' लाई अपमानित गर्ने ०६३ यताको राजनीतिक शैलीलाई आलोचना गर्नेबित्तिकै किन खनिए दाहाल, उनका उपप्रधानमन्त्री तथा कांग्रेस नेता विमलेन्द्र निधि, डा भट्टराई र पुन ? अभिव्यक्तिको स्वतन्त्रता र फरक मतमा आधारित राजनीतिलाई विद्रोहताका माओवादीले स्विकारेनन् । तर अहिले फरक मत राखेकै आधारमा पूर्वराजालाई ब्ल्याकमेल' गर्ने अधिकार न माओवादीलाई छ, न त निधिलाई । दरबार हत्याकाण्ड हुँदा नेपाली कांग्रेसका नेता गिरिजाप्रसाद कोइराला प्रधानमन्त्री थिए र उनको नेतृत्वको सरकार तथा संसद्ले त्यो घटनाबारे संसद्मार्फत जनतालाई प्रारम्भिक सूचना दिन र छानबिन गठन गर्ने न्यूनतम दायित्व पूरा गरेन । राजाको हैसियतमा ज्ञानेन्द्रकै अग्रसरतामा तत्कालीन प्रधानन्यायाधीश र सभामुखसहितको छानबिन आयोगले त्यो दायित्व पूरा गरेको थियो । त्यसबेलाका प्रतिपक्षी नेता तथा एमाले महासचिव माधव नेपाल छानबिन टोलीमा नबस्ने उनकै चाहनालाई राजाले स्विकारेपछि अलमलिँदै पछि हटेका थिए । १५ वर्षपछि निधि र दाहालले छानबिन हुन सक्ने अभिव्यक्ति दिएर एउटा नगारिकको अभिव्यक्तिको स्वतन्त्रतालाई बधशालामा बाँध्ने प्रपञ्च रचेका छन् । आठ वर्षअघि दरबार छोड्ने क्रममा शाह स्वयंले पनि कुनै छानबिन भएमा आफ्नो पूर्ण सहयोग रहने अभिव्यक्ति दिए पनि कोइराला, दाहाल, बाबुराम, माधव नेपाल, झलनाथ खनाल, केपी ओली आदि कुनै पनि सरकारले त्यस्तो छानबिन गठन गर्न उपयुक्त नठानेको अनि यता पूर्वराजाको अभिव्यक्तिपछि उनलाई चुप' गराउने ध्येयले धम्कीस्वरूप' फेरि छानबिन गर्ने रणनीति वर्तमान सत्ता गठबन्धनकै लागि प्रत्युत्पादक हुनेछ । मुलुकको एकता र अखण्डतामाथि गम्भीर चुनौती बढेका छन् । मुलुकको आन्तरिक राजनीतिमा नेपाली जनताको सहभागिता न्यून र बाह्य शक्तिको खटन खुलारूपमा देखिएको छ । मुलुकको हित र माटोप्रति नेताहरूको बफादारीबारे जनता आश्वस्त छैनन् । किनकि यी नेताहरू नेपाल र नेपालीको हितभन्दा बाहिरी शक्तिको स्वार्थमा समर्पित छन् । आफ्नो महत्वाकांक्षा र विवशताका कारण भन्ने आम धारणा बन्दै गएको छ । नेपाली राष्ट्रियतामा नेताहरूको विश्वास भएमा उनीहरूले निषेधको राजनीति त्याग्नुपर्छ । प्रजातन्त्रमा न्यूनतम विश्वास छ भने अभिव्यक्तिको स्वतन्त्रतालाई दबाउन ब्ल्याकमेलको रणनीति अपनाउन छोड्नुपर्छ । खासगरी यसमा सत्ता साझेदार नेपाली कांग्रेसले पार्टीको तर्फबाट मन्त्रिपरिषद्मा उपस्थित उपप्रधानमन्त्रीलाई अभिव्यक्तिको स्वतन्त्रताबारे पार्टीको आधिकारिक धारणा र मान्यता के हो, त्यसबारे सम्झाउन पनि आवश्यक देखिएको छ ।"
एमालेले संसद् अवरुद्ध गरेर मुलुकलार्इ संकटमा धकेल्न खोज्यो: राई,"खोटाङ: सङ्घीय समाजवादी फोरम नेपालका वरिष्ठ नेता अशोककुमार राईले नेकपा एमालेले संसद् अवरुद्ध गर्नुको पछाडि कुनै औचित्य नभएको बताएका छन्। कार्यकर्ता भेटघाटका लागि गृह जिल्ला खोटाङ आएका वरिष्ठ नेता राईले दिक्तेलमा आयोजित पत्रकार सम्मेलनमा एमालेले संसद् अवरुद्ध गरेर देशलाई सङ्कटतर्फ धकेलेको आरोप लगाएका हुन्। अहिलेको अवस्थामा जारी संविधानले मुलुक चलाउन नसक्ने भएकाले सबैको सहमतिमा संविधान संशोधन गर्नुपर्ने बताउँदै पार्टी संसदीय दलका नेता राईले भने,'अहिलेको संविधान ८० प्रतिशत संशोधन गर्नुपर्ने अवस्थाको छ। सरकारले संसद्मा दर्ता गराएको संशोधन प्रस्तावप्रति एमालेले संसद् नै अवरुद्ध गर्नु निकासको बाटो हैन।' स्थानीय तहको निर्वाचन सम्बन्धमा पत्रकारले गरेको प्रश्नको जवाफमा नेता राईले देशमा पुरानै संरचनामा निर्वाचन गर्न नहुने बताए। रासस"
फेरि मिल्छन् त प्रचण्ड र बाबुराम ? (भिडियो रिपोर्ट),काठमाडौंः तत्कालीन एकीकृत नेकपा माओवादीलाई मक्किएको र रातो स्टिकर टाँसेको घरसँग तुलना गर्दै पार्टी छोडेको १६ महिनापछि सोमबार पुराना सहयात्री प्रधानमन्त्री एवं नेकपा माओवादी केन्द्रका अध्यक्ष पुष्पकमल दाहाल प्रचण्ड र नयाँ शक्ति पार्टीका संयोजक डा बाबुराम भट्टराई पहिलो पटक एउटै मञ्चमा देखिए। नेकपा माओवादी केन्द्रका सांसद स्वर्गीय भक्ति पाण्डेको जीवनीमा आधारित पुस्तक चाचा को विमोचन समारोहमासँगै देखिएका प्रधानमन्त्री प्रचण्ड र नयाँ शक्ति नेपालका संयोजक भट्टराई दुवैले आफूहरु मिल्ने परिस्थिति आएकोे बताएका थिए। अहिलेसम्मका राजनीतिक उपलब्धि जोगाउन आफूहरुको सहकार्य आवश्यक रहेको उनीहरुको भनाइ थियो। कार्यक्रममा प्रधानमन्त्री एवं माओवादी केन्द्रका अध्यक्षसमेत रहेका प्रचण्डले आफूहरुलाई एकअर्काको भावना बुझ्न कठिन नभएको भन्दै सहकार्यको आवश्यकता औल्याए। स्वर्गीय भक्ति पाण्डेको चाहाना पनि प्रचण्ड र बाबुराम एकै ठाउँमा रहुन् भन्ने रहेको स्मरण गर्दै प्रचण्डले विमतिकाबीच पनि सहमतिको विन्दु भेटिने विश्वास व्यक्त गरे। प्रचण्डले सहकार्यको कुरा गरेपछि बाबुरामले पनि सोही आशयको भनाइ राखेका थिए। प्रचण्डसँग विचार नमिलेका कारण नयाँ शक्ति गठन गरेको स्पष्टिकरण दिँदै बाबुरामले हालसम्म प्राप्त ऐतिहासिक उपलब्धि रक्षाका लागि आफूहरुबीच सहकार्य हुने बताए। १० वर्षे सशस्त्र संघर्षदेखि शान्ति प्रक्रियाको अन्तिम चरणसम्म पनि सँगै पार्टीमा बसेर प्रचण्डसँग सहकार्य गरेका भट्टराई संविधान जारी भएलगत्तै पार्टी परित्याग गरेर नयाँ शक्ति गठनको अभियानमा जुटेका थिए। त्यसपछि दुई नेताबीच लामोे समयसम्म आरोपप्रत्यारोप चलेको थियो। प्रदेश विभाजनमा देखिएको विवादका कारण संघीयतामाथि प्रश्नचिन्ह लागेको र पछिल्लो समय पूर्व राजाले दिएको अभिव्यक्तिले गणतन्त्र धर्मराएको भनिएका बेला भट्टराई र प्रचण्डको सहकार्यको घोषणालाई महत्वका साथ हेरिएको छ। यद्यपी उनीहरुको अमूर्त सहकार्यको घोषणा कसरी कार्यान्वयन हुन्छ हुन्छ भन्ने हेर्न चाहिँ केही समय कुर्नै पर्ने देखिन्छ। भिडियो हेर्नुस्:
प्रचण्ड र देउवाले मधेसी दलसँग आज निर्णायक वार्ता गर्ने,"काठमाडौंः प्रधानमन्त्री पुष्पकमल दाहाल प्रचण्डको आह्वानमा सत्तारुढ नेपाली कांग्रेस, नेकपा माओवादी र मधेसी मोर्चाको बैठक बस्दैछ। प्रधानमन्त्रीको सरकारी निवास बालुवाटारमा दिउँसो तीन बजे बस्ने बैठकमा संविधान संशोधन प्रस्ताव, स्थानीय निकायको चुनाव, संसदमा जारी अवरोध हटाउने विषयमा छलफल हुने प्रधानमन्त्री तथा मन्त्रिपरिषदको कार्यालयले जनाएको छ। मधेसी दलहरुसँग निर्णायक वार्ता गर्ने उद्देश्यले बैठक आयोजना गरिएको हो। बैठकमा प्रधानमन्त्रीसहित कांग्रेस, माओवादी केन्द्र र मधेसी मोर्चामा आबद्ध दलका शीर्ष नेताहरु सहभागी हुनेछन्। सरकारले संसदमा दर्ता गरेको संविधान संशोधन प्रस्तावको विरोधमा प्रमुख प्रतिपक्षी दल एमालेसहितका विपक्षी दलहरुले संसद अबरुद्ध गर्दै आएका छन्। एमालेलगायत विपक्षी दलहरुको अवरोधका कारण सरकारले दर्ता गरेको संविधान संशोधन प्रस्तावमाथि संसदमा छलफल हुन सकेको छैन। एमाले लगायतका विपक्षी दलहरुले संविधान संशोधन प्रस्ताव राष्ट्रघाती भएको भन्दै त्यसमाथि छलफल हुन नदिने बताउँदै आएका छन्। सरकारले पाँच नम्बर प्रदेशबाट पहाडी जिल्लाहरुलाई टुक्र्याउने गरी संशोधन प्रस्ताव ल्याएको भन्दै पाँच नम्बर प्रदेशका विभिन्न जिल्लामा एमाले लगायतका दलका कार्यकर्ताहरु आन्दोलित हुँदै आएका छन्।"
"बालुवाटारमा कांग्रेस, माओवादी केन्द्र र मधेसी मोर्चाको बैठक","काठमाडौं : सत्तारुढ दल र मधेसी मोर्चासहितको गठबन्धनका शीर्ष नेताहरुबीच मंगलबार अपरान्ह बालुवाटारमा छलफल भएको छ। बैठकमा प्रधानमन्त्री पुष्पकमल दाहाल प्रचण्ड, कांग्रेस सभापति शेरबहादुर देउवा र मधेसी दलका नेताहरु सहभागी छन्। चार बजे सुरु भएको बैठकमा संविधान संशोधन प्रस्ताव, स्थानीय निकायको चुनाव, संसदमा जारी अवरोध हटाउने विषयमा छलफल भइरहेको छ। मधेसी दलहरुसँग निर्णायक वार्ता गर्ने उद्देश्यले बैठक आयोजना गरिएको हो। सरकारले संसदमा दर्ता गरेको संविधान संशोधन प्रस्तावको विरोधमा प्रमुख प्रतिपक्षी दल एमालेसहितका विपक्षी दलहरुले निरन्तर संसद अबरुद्ध गर्दै आएका छन्। अवरोधका कारण सरकारले दर्ता गरेको संविधान संशोधन प्रस्तावमाथि संसदमा छलफल हुन सकेको छैन भने अख्तियार प्रमुख लोकमान सिंह कार्कीविरुद्धको महाअभियोग पनि अल्झिएको छ। अवरोध हटाउन यसअघि बोलाइएका शीर्ष बैठक निश्कर्षबिना नै टुंगिएपछि मधेसी दलहरुसँग समझदारी गरेर विपक्षीसँग ठोस् वार्ता गर्ने रणनीतिअनुसार सरकारले मधेसी दलहरुलाई वार्तामा बोलाएको हो। सरकारले पाँच नम्बर प्रदेशबाट पहाडी जिल्लाहरुलाई टुक्र्याउने गरी संशोधन प्रस्ताव ल्याएको भन्दै पाँच नम्बर प्रदेशका विभिन्न जिल्लामा एमाले लगायतका दलका कार्यकर्ताहरु आन्दोलित हुँदै आएका छन्।"
'प्रचण्ड सरकारको आयु अब चार महिना मात्रै',"काठमाडौँ: एमाले अध्यक्ष केपी शर्मा ओलीले माओवादी केन्द्रका अध्यक्ष पुष्पकमल दाहाल प्रचण्ड नेतृत्वको सरकारको आयु चार महिना मात्रै भएको बताएका छन् । रिपोर्टर्स क्लब नेपालको एक प्रतिनिधिमण्डलले संविधान कार्यान्वयन र निर्वाचन गराउन भन्दै मंगलबार एमाले केन्द्रीय कार्यालय पुगेर ज्ञापनपत्र दिएपछि पत्रकारसँग कुरा गर्दै ओलीले सरकारको आयु चार महिनामात्र भएको बताएका हुन् । के एमाले पनि सरकारमा गएर निर्वाचन गराउने हो र भन्ने पत्रकारको प्रश्नको जवाफ दिदै ओलीले भने, वर्तमान सरकारको आयु चार महिना मात्रै छ । अहिलेको गठबन्धनमा रहेका दलमा सहमति कार्यान्वयनको संस्कार नभएकाले त्यसपछि के हुन्छ हेर्दै जाउँ तर एमालेले निर्वाचन गराउँछ । सँगै ओलीले संविधान संशोधन प्रस्ताव र निर्वाचन घोषणाबीच कुनै सम्बन्ध नभएकाले सरकारले तत्काल निर्वाचन घोषणा गर्नुपर्ने बताउदै संविधान बमोजिम तीनवटै तहको निर्वाचन गराएरै छाड्ने उद्घोषण पनि गरे । संविधानविपरीत संविधान संशोधन आएकाले संसद्मा छलफल गर्न रोकेका हौँ, तर संसद् अवरोध हुँदा सरकारलाई निर्वाचन घोषणा गर्न केले रोकेको छ? के संसद्बाट निर्वाचन घोषणा गर्ने हो र ?, ओलीले प्रश्न गरे । उनले अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्कीविरुद्धको महाभियोग प्रस्ताव पारित हुने र संविधान संशोधन प्रस्ताव विफल हुने ठोकुवा गरे । ओलीले आफ्नो पार्टीले मुलुकलाई कुबाटोमा जान नदिई लोकतान्त्रिक बाटोमा अघि बढाउने जनाउनुभयो । एमाले प्रचार विभाग प्रमुख योगेश भट्टराईले संविधान संशोधन प्रस्तावका कारण उत्पन्न गतिरोध तोड्न सरकार लचिलो हुनुपर्ने बताए । रासस"
संविधान संशोधन प्रस्तावमा अल्झियो राजनीति,"काठमाडौं: संविधानको स्वीकार्यता बढाउन सरकारले संविधान संशोधनको प्रस्ताव व्यवस्थापिकासंसद्मा दर्ता गरेसँगै प्रमुख राजनीतिक दलहरुबीच ध्रुवीकरण बढ्दै गएको छ । संविधानका केही बुँदाप्रति असन्तुष्टि जनाउँदै आन्दोलनरत मधेस केन्द्रित दलको माग सम्बोधन गर्न सत्तारुढ दलको समर्थनमा सरकारले गत मङ्सिर १४ गते नेपालको संविधानको दोस्रो संशोधन विधेयक दर्ता गरेको थियो। सरकारको यो कदमले संविधानसभाबाट संविधान जारी भएपछि केन्द्रीय राजनीतिको मूलप्रवाहबाट टाढिएको मधेसी मोर्चा सहमतिमा आउने सङ्केत त देखियो तर, संसद्को दोस्रो ठूलो र प्रमुख प्रतिपक्षी दल नेकपा (एमाले) टाढिएन मात्रै चिढिनसमेत पुग्यो। यतिखेर संसद्को सबैभन्दा ठूलो दल नेपाली काँग्रेस र तेस्रो ठूलो दल नेकपा (माओवादी केन्द्र) कुनै पनि हालतमा संशोधन प्रस्ताव पारित गराउन लागिपरेका छन् भने एमालेलगायत विपक्षी दलहरु संशोधन प्रस्तावलाई पारित त परै जाओस् संसद्मा छलफलसमेत गर्न नदिने अडानमा छन्। परिणामस्वरुप जनप्रतिनिधिको बहस गर्ने मुख्य थलो संसद् आठौँ पटकसम्म अवरुद्ध भइसकेको छ। सरकारले मङ्सिर १४ गते भाषा, नागरिकता, राष्ट्रियसभामा प्रतिनिधित्व र सीमाङ्कनमा संशोधनसहितको प्रस्ताव दर्ता गरेको थियो । संशोधनको प्रस्ताव दर्ता भएसँगै ५ नं प्रदेशमा समेत आन्दोलन सुरु भएको छ । सो प्रदेशबाट पहाडी जिल्ला अलग्याउने प्रस्तावको विरोधमा त्यहाँका जनता सडकमा ओर्लिएका छन् । संशोधनको प्रस्तावप्रति मधेसी मोर्चा पूरै सन्तुष्ट नभए पनि अहिले उसले आन्दोलन स्थगन गरेको छ । एमालेलगायत नौ विपक्षी दलले सत्तारुढ दलसँग संशोधनको प्रस्ताव पारित गर्न आवश्यक पर्ने दुई तिहाइ बहुमत नपुग्ने देखे पनि सदन अवरुद्ध गरेर प्रस्ताव छलफलमा अघि बढ्न दिएको छैन । उता, सत्तारुढ दलले भने विपक्षीले निरन्तर सदन अवरुद्ध गरेर अराजनीतिक चरित्र देखाएको आरोप लगाएका छन् । प्रमुख दलबीच कुरा मिल्ला, सहमति होला, सङ्क्रमणकाल टुङ्गिएला, अनि विकास निर्माणका कार्य द्रुत गतिमा अघि बढ्ला भन्ने जनताको इच्छा विपरीत यतिखेर प्रमुख दलका नेता कार्यकर्तामात्र होइन प्रधानमन्त्री पुष्पकमल दाहाल, काँग्रेस सभापति शेरबहादुर देउवा र एमाले अध्यक्ष केपी शर्मा ओलीबीच नै आरोप प्रत्यारोप जारी छ । सरकारले यसअघि काँग्रेस र एमालेले अघि सारेको साझा प्रस्ताव नै संशोधन प्रस्तावको सीमाङ्कनसम्बन्धी बुँदामा समावेश गरेको बताइआएको छ । एमालेले हालको संसद्सँग प्रदेश सीमाङ्कन हेरफेरको अधिकार नभएको तर्क गर्दै आएको छ । मुलुकको चौथो शक्तिका रुपमा रहेका राष्ट्रिय प्रजातन्त्र पार्टी संविधान संशोसन प्रस्ताव दर्ता अघि आफूसँग परामर्श नगरेको भन्दै अहिले पर्ख र हेरको स्थितिमा रहेको छ । संविधानतः २०७४ साल माघ ७ गतेसम्ममा स्थानीय, प्रदेश र सङ्घीय तीनै तहका निर्वाचन गर्नु अनिवार्य छ । तर प्रमुख दलबीच अहिलेसम्म कहिले र कुन निर्वाचन गर्ने भन्ने विषयमा सहमति भएको छैन । मधेसी मोर्चाले प्रदेश सीमाङ्कनको आफ्नो माग पूरा नभएको भन्दै अझै २ नं प्रदेशमा स्थानीय निकायको पुनःसंरचना गर्नसमेत दिएको छैन । एमालेले निर्वाचन गर्ने बेलामा संविधान संशोधनको औचित्य नभएको बताइरहेका बेला स्थानीय निर्वाचन गर्ने सम्बन्धमा प्रमुख सत्ता साझेदार काँग्रेस र माओवादी केन्द्रबीच नै मत बाझिएको छ । काँग्रेसले पुरानै स्थानीय संरचनाको भए पनि तत्काल निर्वाचन गर्नुपर्ने निष्कर्ष निकालेको छ भने माओवादी केन्द्र पुनःसंरचना गरिएका स्थानीय तहको मात्र निर्वाचन हुनुपर्छ भन्ने अडानमा छ । दलहरुबीच सहमति जुटाउन सभामुख ओनसरी घर्तीले गरिरहनु भएको प्रयासले पनि सार्थकता पाउन सकेको छैन । यो गतिरोधले गर्दा एमाले र माओवादी केन्द्रका केही सांसदले संसद्मा दर्ता गराएको अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्कीविरुद्धको महाअभियोगको प्रस्तावमाथिको छलफलसमेत अघि बढ्न सकेको छैन । काँग्रेस र माओवादी केन्द्रबीच अहिलेको नयाँ सत्ता गठबन्धन बनाउन गत असार २८ मा सात बुँदे सहमति भएको थियो । त्यसपछि, प्रधानमन्त्रीको निर्वाचनको दिन गत साउन १९ गते काँग्रेस, माओवादी केन्द्र र संयुक्त लोकतान्त्रिक मधेसी मोर्चासङ्घीय गठबन्धनबीच तीन बुँदे सहमति भएको थियो । सोही सहमतिका आधारमा काँग्रेस, मधेसी मोर्चा र गठबन्धनले माओवादी केन्द्रका अध्यक्ष दाहाललाई मत दिई प्रधानमन्त्रीमा विजयी गराएका थिए । सरकारले पनि सोही सहमतिका आधारमा संविधान संशोधन प्रस्ताव अघि सारेको हो । आफूले विश्वास र अपेक्षा गरेका प्रमुख दल र तिनका नेता नै यसरी विवादमा अल्झिएको देखेपछि अहिले जनता निराश छन् । तसर्थ, अब ढिलो नगरी सत्तापक्ष र प्रतिपक्षले संवाद र सहमतिका आधारमा राजनीतिक गाँठो फुकाई मुलुकलाई समाधान दिन सक्नुपर्छ । त्यसका लागि हरेक दलले पुरानै अडानमा अडिनुभन्दा केही लचकता अपनाइदिए समस्याको समाधान टाढा पनि छैन ।"
सत्तापक्षीय र मधेसी मोर्चाको बैठक निष्कर्षबिहिनः पुनः छलफल गर्ने,"काठमाडौं: सरकारमा सहभागी प्रमुख दल नेपाली कांग्रेस, माओवादी केन्द्र सँगै सरकार बाहिरका मधेशी मोर्चा र संघीय गठबन्धनमा आबद्ध दलको बैठक निष्कर्ष बिहिन टुंगिएको छ । मंगलबार प्रधानमन्त्री निवास बालुवाटारमा बसेको बैठकमा नेताहरुले आफ्नै अडान नछोडेपछि बैठक निष्कर्षबिहिन भएको हो । नेताहरुबीच पुनः बैठक बसेर निष्कर्षमा पुग्ने सहमति भएको माओवादी नेता नारायणकाजी श्रेष्ठले जानकारी दिए । पछिल्लो राजनीतिक संकट समाधानका विषयमा छलफल गर्न प्रधानमन्त्री पुष्पकमल दाहाल प्रचण्डले बोलाएको बैठक बिना निष्कर्ष टुंगिएको हो । बैठकमा प्रधानमन्त्रीले २०७४ माघभित्रै तीनै तहको निर्वाचन सम्पन्न गर्नुपर्ने संवैधानिक प्रावधान रहेको बताउँदै राजनीतिक निकासका लागि बिलम्ब गर्न नहुने धारणा राखेका थिए । कांग्रेस र माओवादी केन्द्रका नेताले स्थानीय निर्वाचनको घोषणा गरेर मुलुकलाई निकास दिनुपर्ने सुझाव दिएका छन् । सत्तापक्षीय नेताले संसदमा दर्ता भएको संशोधन प्रस्तावलाई निर्णयार्थ पेश गर्ने राजनीतिक वातावरणका लागि मधेशी मोर्चासँग सहयोगको आग्रह गरेका छन् । बैठकमा मोर्चाका नेताले संसदमा दर्ता संविधान संशोधन प्रस्ताव परिमार्जन गरेर टुंगोमा पुगेपछि निर्वाचनमा जानु उपयुक्त हुने धारणा नेताहरुको छ। बैठकमा नेताहरुबीच छलफललाई तिब्रता दिएर एक, दुई भित्रै समाधानमा पुग्न प्रयत्न गर्ने समझदारी भएको छ । सरकार सहभागी दलहरुले प्रतिपक्षी दल नेकपा एमाले र मधेशी मोर्चासँग थप छलफल गरेर अघि बढ्ने सहमति भएको नेता श्रेष्ठले जानकारी दिए । निर्वाचन, संविधान संशोधन, महाअभियोग लगायतका विषयलाई सहमतिका साथ टुंगाउन पहल गर्ने विषयमा छलफल भएको छ, नेता श्रेष्ठले भने । बैठकमा प्रधानमन्त्री प्रचण्ड, नेपाली कांग्रेसका सभापति शेरबहादुर देउवा, गृहमन्त्री बिमलेन्द्र निधि, वरिष्ठ नेता रामचन्द्र पौडेल, कृष्णप्रसाद सिटौला,सशांक कोइराला, प्रकाशमान सिंह, माओवादी नेताहरु नारायणकाजी श्रेष्ठ, रामबहादुर थापा बादल, मातृका यादव, स्थानीय विकास मन्त्री हितराज पाण्डे, संघीय समाजवादी फोरमका अध्यक्ष उपेन्द्र यादव, तराई मधेश लोकतान्त्रिक पार्टीका अध्यक्ष महन्त ठाकुर, सद्भावना पार्टीका अध्यक्ष राजेन्द्र महतोलगायत नेता उपस्थित थिए ।"
'नेपालको जलविद्युत् क्षेत्रमा नीतिगत भ्रष्टाचार मौलायाे',"काठमाडौं: वस्तुगत तथ्य एवम् तथ्याङ्कको अभावमा नेपालको जलविद्युत् क्षेत्रमा नीतिगत भ्रष्टाचार मौलाउन मद्दत पुगेको ट्रान्सपरेन्सी इन्टरनेसनले सार्वजनिक गरेको प्रतिवेदनमा उल्लेख गरिएको छ। आयोजना छनोट तथा पहिचानको क्रमबाटै अनियमितता सुरु हुने, सर्वेक्षण तथा योजनाको अवधिमा त्यस्तो प्रवृत्ति मौलाउने गरेको तथ्य प्रस्तुत गर्दै प्रतिवेदनले सरकार तथा सरकारी निकायलाई नै जिम्मेवार बनाउनुपर्ने सुझाव दिएको छ । प्रतिवेदनले वस्तुनिष्ठ हाइड्रोजिकल तथ्याङ्क नहुनु, आधारिक अध्ययन नहुनु, दोहोरो अर्थ लाग्नेखालका मार्गचित्र बनाउनु, विद्युत् खरिद सम्झौतामा अपारदर्शिता, प्रवद्र्धकलाई पर्ने सम्भावित जोखिम सहन गर्न स्क्ने क्षमता बढाउन नसक्नु, राम्रा र औसतखालका आयोजनाको विविधताका बारेमा जानकारी नदिनु पनि मुलुकको जलविद्युत् आयोजनाभित्र समस्या भएकोे ट्रान्सपरेन्सीको ठहर छ । सोमबार सार्वजनिक भएको उक्त प्रतिवेदनमा वातावरणीय अध्ययन तथा त्यसको मानकमा समेत दुविधा रहेको, जग्गा प्राप्ति र मुआब्जा वितरण एवम् पहुँचमार्ग निर्माणमा समेत फरक प्रावधान लागू गरिनुले पनि भ्रष्टाचार तथा अनियमितता बढाउन बल पुर्याएको देखिन्छ भन्ने उल्लेख छ। यस्तै सार्वजनिक खरिदमा नै सबैभन्दा बढी अनियमितता हुने र भ्रष्टाचारलाई संस्थागत गर्न बढावा दिने गरेको तथ्य औँल्याउँदै ट्रान्सपरेन्सीले सञ्चालक समितिका सदस्य एवम् प्रमुख कार्यकारी अधिकृतको चयनमा समेत राजनीतिक प्रभाव एवम् विभेदले काम गरेको तथ्य औँल्याएको छ। राष्ट्रिय बजेट निर्माणका क्रममा नै राजनीतिक प्रभाव बढी हुने, गलत कागजात तथा प्रतिवेदन तयार पार्ने, स्थलगत अध्ययन नगरिकनै आयोजना अगाडि बढाउने, प्राथमिकता निर्धारण नगर्ने तथा निश्चित ठेक्का लगाउने विषयले समेत मुलुकको जलविद्युत् क्षेत्र पारदर्शी बन्न नसकेको उक्त प्रतिवेदनले जनाएको छ । निजी क्षेत्रको हकमा पनि लामो र अपारदर्शी सरकारी प्रक्रिया, उच्चस्तरीय प्रतिबद्धताको अभाव, विभिन्न मन्त्रालय, विभाग तथा निकायमा समन्वयको अभाव पनि अर्को जड विषय रहेको प्रतिवेदनमा छ । मध्यमस्र्याङ्दी, कालीगण्डकी जस्ता आयोजनामा अपारदर्शी तवरले थपिएको लागत र समयको समेत उल्लेख गर्दै ट्रान्सपरेन्सीले पछिल्लो पटक नर्वेजिन कम्पनी स्याटक्राफ्टले तामाकोसी तेस्रो आयोजना छाड्नुमा कर्मचारी संयन्त्र र प्राविधिक पक्ष नै जिम्मेवार रहेको उल्लेख गरेको छ । ट्रान्सपरेन्सीले त्यस्ता समस्या हटाउन सार्वजनिक खरिद प्रक्रियालाई पारदर्शी एवम् जिम्मेवार बनाउनुपर्ने, वैज्ञानिक एवम् वस्तुनिष्ट रुपमा आयोजनाको अध्ययन गर्नुपर्ने, नेपाल विद्युत् प्राधिकरण र विद्युत् विकास विभागबीच उच्चस्तरको समन्वय हुनुपर्ने, मन्त्रालय तथा विभागबीच समन्वय हुनुपर्ने, राष्ट्रिय सतर्कता केन्द्रलाई जिम्मेवार र व्यावसायिक बनाउनुपर्ने, नीतिगत रुपमा नै हुने भ्रष्टाचार तथा अनियमिततालाई अन्त्य गर्नुपर्ने, आयोजनामा देखिने समस्या समाधानको स्थायी संयन्त्र स्थापना गर्नुपर्नेमा समेत सुझाव दिएको छ । रासस"
