शीर्षक,विवरण
भूकम्प पीडा र दाना छर्ने प्रवृत्ति,"भूकम्पपीडितहरूका लागि राहत र पुनर्वास अनि पुनर्निर्माणप्रति व्यापक स्तरमा चासो र चिन्ता व्यक्त भइरहेका छन्, मुलुकभित्र र बाहिर । दुवैतिरबाट सहयोगसँगै आश्वासन पनि आएका छन्, यद्यपि पीडितहरूका आवश्यकता पूर्ति र सरकारको संवेदनशीलताप्रति पीडितहरूको विश्वास आश्वासनले मात्र स्थापित हुँदैनन् । त्यसको लागि पुनर्वास र पुननिर्माण योजनाको कार्यान्वयन आवश्यक सर्त हो । सरकार र पुनर्निर्माण प्राधिकरणले कार्यान्वयनमा खासै उदाहरणीय बन्न नसक्दा राजनीतिक नेतृत्वले एउटा अति लोकप्रिय (पोपुलिस्ट) बाटो अँगालेको छः पैसा बाँड्ने । खासगरी सरकारमा नयाँ नेतृत्व परिवर्तन भएलगत्तै 'दाता' का रूपमा आफूलाई प्रदर्शन गर्न नयाँ शासकहरू अगाडि आउने प्रवृत्तिले पनि निरन्तरता पाएको छ मुलुकमा । भूकम्पपछि तीन सरकार या प्रधानमन्त्री देखा परेका छन् । तर दुर्भाग्य, पुनर्निर्माण प्राधिकरणका अपेक्षित गतिविधिहरू देख्न पाएका छैनन् पीडितहरूले । बरु एकपछि अर्को प्रधानमन्त्रीले राहत रकम बाँड्न र बाँडेको देखिन अनि पहिलाकाले भन्दा बढी दिएको देखिन प्रतिस्पर्धामा उत्रेका छन् । आवश्यकता त्यसको हैन । पुनर्निर्माण र पुनर्वासको दायित्व लिएका संस्थाहरूमार्फत यी काम भएमा त्यसले विवाद ल्याउने छैन र पीडितहरूले निर्धारित संयन्त्रसमक्ष सहज पहुँच पाउनेछन्, सहयोग लिन र नपाएमा उजुरी गर्न । पुष्पकमल दाहाल प्रधानमन्त्री बनेलगत्तै प्रमाणित पीडित तथा लाभग्राहीहरूलाई निजी आवास अनुदानवापत प्रति प्रमाणित व्यक्ति एक लाख अतिरिक्त रकम दिने घोषणा गरेका छन् । तर उक्त घोषणाले राज्य ढुकुटीमार्फत पार्ने ८० अर्ब व्ययभारको स्रोत के ? अथवा कुन रकमबाट खर्च गर्ने भन्नेबारे सरकार मौन छ । सोमबार संसदीय विकास समितिको बैठकमा प्रधानमन्त्री दाहालले अतिरिक्त एक लाख रुपैयाँ अनुदान दिने घोषणा गरेपछि मुख्य सचिव सोमलाल सुवेदी तथा अर्थसचिव शान्ताराम सुवेदीले त्यसको कार्यान्वयन सहज नहुने स्पष्ट संकेत दिएका छन् । वास्तवमा प्रशासनिक अनुशासन र मर्यादाभित्र रहेर उनीहरूले कार्यान्वयन सहज नहुने हचुवा घोषणा नगर्न प्रधानमन्त्री र राजनीतिक नेतृत्वलाई सुझाव दिए । समितिका अध्यक्ष विन्दु अधिकारीले प्रधानमन्त्रीले घोषणा गरिसकेपछि त्यसलाई आदेशका रूपमा लिन र कार्यान्वयन गर्न प्रशासनको लागि बाध्यकारी भएको सैद्धान्तिक अभिव्यक्ति दिए पनि रकम कसरी जुटाउने, त्यसबारे स्पष्ट नीति निर्माण गर्ने दायित्वबाट मन्त्रिपरिषद् पन्छिन सक्तैन । पहिल्यै घोषित अनुदान कार्यक्रमहरूमा अर्थ मन्त्रालयले बराबर रकमको अभाव भएको बारे सरकारलाई जानकारी दिँदै आएको छ । अर्कोतिर अन्तर्राष्ट्रिय दाताहरूले प्रतिबद्धता गराएको चार खर्ब रुपैयाँ आउने वातावरण बनिसकेको छैन । पीडितहरूलाई रकम वितरण गर्दा राजनीतिक दल र नेतृत्वको लोकप्रियता बढ्नेछ, पक्कै पनि । तर त्यसमा पारदर्शिताको अंश छ, छैन बाह्य सहयोग आउने क्रममा, त्यसले पनि ठूलो अर्थ राख्छ । पीडितहरूको घर निर्माण, त्यसको स्तरीयताको सुनिश्चितता अनि आवश्यक निर्माण सामग्रीको आपूर्ति यी प्राविधिक विषय भए पनि सहयोगको 'प्याकेज' का आवश्यक सर्त हुन् । त्यस्ता गतिविधिलाई 'बाइपास' गरी हचुवा तथा 'पपुलिस्ट' घोषणाले भोलिको सम्भावित बाह्य सहयोगमा तगारो हाल्न सक्नेछ र त्यसबारे बढी संवेदनशील हुनु आवश्यक छ सरकार, खासगरी राजनीतिक नेतृत्व ।"
"संघीयता अवसर हो, चुनौती धेरै छन् : प्रचण्ड","काठमाडौं : प्रधानमन्त्री पुष्पकमल दाहाल प्रचण्डले संघीयता तथा संविधानको कार्यान्वयनमा कर्मचारीतन्त्रको भूमिका महत्वपूर्ण रहेको बताएका छन्। निजामती दिवसको उपलक्ष्यमा आयोजित समारोहलाई सम्बोधन गर्दै प्रचण्डले परिवर्तित सन्दर्भमा निजामती सेवाको भूमिका अत्यन्तै चुनौतीपूर्ण रहेको बताए।प्रचण्डले नेपालको संविधान जारी भएको एक वर्ष पुग्न लागेको र निजामती सेवाले संविधानको कार्यान्वयनका लागि महत्वपूर्ण भूमिका खेल्नुपर्ने आवश्यकतामाथि जोड दिदै भने, 'नेपालको निजामती सेवा साँच्चिकै इतिहासको संगीन मोडमा उभिएको छ । एकातिर निजामती सेवाको काँधमा संविधान कार्यान्वयनको महत्वपूर्ण जिम्मेवारी आइलगेको छ भने अर्कातिर संविधान कार्यान्वयनबाट आफैँ नै सबैभन्दा बढी प्रभावित हुने देखिन्छ ।' निजामती सेवाले इतिहासको विभिन्न कालखण्डमा दिएको योगदानको सराहना गर्दै भने, 'नेपालको लामो संक्रमणकालीन अवस्थामा पनि राज्य संचालनमा स्थिरता दिन सकेकोमा यसको उच्च प्रशंसा गर्न चाहन्छु ।' प्रचण्डले नेपालको संविधान जारी भएको एक वर्ष पुग्न लागेको र निजामती सेवाले संविधानको कार्यान्वयनका लागि महत्वपूर्ण भूमिका खेल्नुपर्ने आवश्यकतामाथि जोड दिदै भने, 'नेपालको निजामती सेवा साँच्चिकै इतिहासको संगीन मोडमा उभिएको छ । एकातिर निजामती सेवाको काँधमा संविधान कार्यान्वयनको महत्वपूर्ण जिम्मेवारी आइलगेको छ भने अर्कातिर संविधान कार्यान्वयनबाट आफैँ नै सबैभन्दा बढी प्रभावित हुने देखिन्छ ।' उनले भने, 'हामीलाई परम्परागत रुपमा भन्ने गरिएझैं निजामती सेवालाई प्रभावकारी र सक्षम मात्र बनाए पुग्ने सुविधा उपलब्ध छैन ।' उनले हालसम्म केन्द्रीकृत र एकात्मक रुपमा रहेको निजामती सेवालाई संविधानको भावनाअनुसार विकेन्द्रीकृत र संघात्मक स्वरुपमा ढाल्दै यसको प्रभावकारिता र सक्षमता कसरी बढाउने भन्ने विषय महत्वपूर्ण रहेको बताए। उनले भने, 'नेपालको संविधानले तीन तहको संघीय संरचनाको व्यवस्था गरेको र यसले व्यापक रुपमा अधिकार र स्रोतको निक्षेपण गरेको कुरा निजामती सेवकहरूको यस विज्ञ र जानकार समूहलाई संझाईराख्नु पर्ने विषय होइन ।' प्रधानमन्त्री दाहालको भनाइ छ, 'संघीयतालाई सारभूत रुपमा कार्यान्वयन गर्न विद्यमान निजामती सेवाको ढाँचालाई रुपान्तरण गर्न आवश्यक छ । अर्थात, जुन रुपमा प्रदेश र स्थानीय तहमा अधिकार निक्षेपण गरिएको छ सोही अनुपातका निजामती सेवालाई विकेन्द्रीकरण गर्नुपर्ने हुन्छ ।' उनले संघीयताको सफल कार्यान्वयनमा कर्मचारीतन्त्रको भूमिका महत्वपूर्ण हुने बताए। अन्ततः प्रदेश र स्थानीय तहमा रहने निजामती सेवाको व्यवस्थापन गर्ने जिम्मा सम्बन्धित सरकारको क्षेत्राधिकारभित्र पर्ने भए पनि संक्रमणकालमा संघीय सरकारले सहजकारी भूमिका खेल्नु पर्ने सन्दर्भमा हालको निजामती सेवालाई सोही अनुरुप परिचालित गर्नु आजको आवश्यकता रहेको चर्चा गर्दै प्रधानमन्त्री दाहालले भने, 'यस क्रममा संविधानले निर्धारण गरेका अधिकार क्षेत्रका आधारमा केन्द्रमा बन्ने सरंचना अनुसार सो तहमा रहने जनशक्ति निक्र्यौल गरी बाँकीलाई प्रदेश र स्थानीय तहमा समायोजन गर्न आवश्यक छ ।' संघीयता नेपालको सन्दर्भमा नितान्त नयाँ प्रयोग भए पनि यो अनुपम अवसर पनि रुपमा रहेको बताउँदै उनले भने, 'यस्ता अवसर विरलै मात्र आउछन् इतिहासमा । यसलाई राम्रोसंग उपयोग गर्न नजान्दा आउन सक्ने चुनौती पनि त्यत्तिकै छन्। आफ्नो अनुभव सीमित भएको पृष्ठभूमिमा अन्यत्रबाट सिक्नुपर्ने कुरा पनि प्रशस्त हुन सक्छन् । बाहिरबाट सिक्ने कुरा गर्दा हाम्रो वस्तुगत परिस्थिति र आवश्यकता अनुसार कसरी ढाल्ने भन्ने चुनौती पनि ठूलो छ । यस दिशामा निजामती सेवक र यसका राजनीतिक हिस्सेदारहरूको क्षमता बढाउन नेपाल सरकार प्रतिबद्ध रहेको व्यहोरा पनि जानकारी गराउन चाहन्छु ।' परिवर्तित समयका प्राथमिकता, माग र आवश्यकताअनुरुप राष्ट्र र जनताका हितमा केन्द्रित भइ आवश्यक परेमा विधि र दस्तावेजहरूका मनसाय र शब्दका बीच सही र न्यायोचित ढंगबाट व्याख्या र ग्रहण गर्दै नेपाली समाजको रुपान्तरणमा सघाउ पुर्याइ सबै वर्ग, क्षेत्र, लिंग, जात, जात, जाति, भाषा, भाषीको हित र मुलुकको सम्वृद्धिमा योगदान पुर्याउन कर्मचारीलाई अपिल पनि गरेका छन्।"
कसैको स्वार्थका लागि संविधान संशोधन हुँदैनः पोखरेल,"धनकुटाः एमालेका महासचिव ईश्वर पोखरेलले कुनै ठोस् एजेण्डा बिना संविधान संशोधन हुन नसक्ने बताएका छन् । धनकुटाको पाख्रीवासमा सुरु प्रदेश एकको कमिटी बैठकलाई सम्बोधन गर्दै महासचिव पोखरेलले कसैको स्वार्थको लागि संविधान संसोधन नहुने बताएका हुन् । सत्तामा पुर्याउने भर्याङ बनाउन संविधान संशोधन हुँदैन, उनले भने, संविधानको विषयमा संसदमा संवैधानिक बहस हुन्छ भने त्यो मान्य हुन्छ । उनले सामाजिक सद्भाव खलवलिने र राष्ट्रिय एकता आँच आउने गरि संविधान संशोधन भए त्यो एमालेलाई मान्य नहुने बताए । संविधानलाई कार्यान्वयन गर्ने खोजिएको बेला सत्ताको लालचाले समझदारी भत्काएको आरोप पोखरेलको छ । उनले संविधान निर्माणमा जसरी दलहरु बीच एकता भएको थियो त्यसैगरी कार्यान्वयनमा पनि सहकार्य हुन जरुरी रहेको उल्लेख गरे । २०६४ माघ ७ गतेभित्र स्थानीय तहको निर्वाचन नभए संवैधानिक र राजनैतिक संकट हुने विषयमा सरकार गम्भीर नभएको अरोप समेत पोखरेलको छ ।"
तरुण दल अधिवेशन सर्यो,"काठमाडौंः कांग्रेस सभापति शेरबहादुर देउवाले तरुण दल र महिला संघको उम्मेदवार चयनलगायतका विषयमा समन्वय गर्न वरिष्ठ नेता गोपालमान श्रेष्ठलाई जिम्मा दिएका छन् । मंगलबार देउवाले दुई दर्जन केन्द्रीय सदस्यको बैठक डाकेर तरुण दल र महिला संघको अधिवेशनमा पार्टीको तर्फबाट गर्नुपर्ने सबै समन्वय श्रेष्ठ मार्फत गर्न निर्देशन पनि गरेका छन् । श्रेष्ठले जिम्मेवारी पाए लगत्तै दुवै भातृ संस्थाको उम्मेदवार चयन, महाधिवेशन सफल बनाउने भूमिकालगायतको काम गर्नेछन् । देउवाले आफू पक्षीय नेताहरू खुमबहादुर खड्का, विमलेन्द्र निधि, बालकृष्ण खाँड, एनपी साउद्लगायतलाई बोलाएर श्रेष्ठलाई उक्त जिम्मेवारी दिएका हुन् । तयारी समितिमा रहेका चुनाव लड्न नपाउने कांग्रेसका दुई भातृ संस्था तरुण दल र महिला संघमा महाधिवेशन तयारी समितिमा रहेका कुनै पनि व्यक्ति आगामी अधिवेशनमा उम्मेदबार हुन नपाउने भएका छन् । मंगलबार बिहान सभापति शेरबहादुर देउवा निवास बुढानिलकण्ठमा बसेको कांग्रेसको अनौपचारिक बैठकले यसअघिनै उम्मेदवार हुन नपाउने निर्णयलाई परिमार्जन नगर्ने निर्णय गरेको हो । सभापति देउवाले जो सुकै उम्मेदवार बन्न पाउने गरी खोल्ने मनस्थिति बनाएपछि नेता रामचन्द्र पौडेल पक्षले नमाने पछि नेविसंघमा जस्तै महिला र तरुण दलमा पनि वर्तमान कार्यसमितिमा रहेका उम्मेदवार हुन नपाउने भएका हुन् । पौडेलले भर्खरै सम्पन्न नेविसंघको अधिवेशनमा तयारी समितिमा रहेकालाई उम्मेदवार हुन नदिएकाले तरुण दल र महिला संघमा पनि सोही प्रावधान कार्यन्वयन गर्ने धारणा राखेका थिए । त्यसपछि तयारी समितिका महाधिवेशनमा उम्मेदवार बन्न नपाउने निर्णय भएको हो ।"
