शीर्षक,विवरण
म्युजिकल चेयर,"०४७ सालको राजनीतिक परिवर्तनपछि तेइसौँ सरकार गठनको मार्गप्रशस्त गरेका छन्, केपी ओलीले प्रधानमन्त्री पदबाट राजीनामासँगै मन्त्रिपरिषद्को अन्तिम बैठकबाट राष्ट्रपतिसमक्ष बाधाअड्काउ प्रावधान फेरि एकपटक कार्यान्वयनको लागि सिफारिस गरेर । ०४७ को संविधानलाई बेथिति, असंवैधानिक र अन्यायपूर्ण तरिकाले फ्याँके पनि विकट र अकल्पनीय संवैधानिक संकटका बेलामा प्रयोग गर्ने उद्देश्यले व्यवस्था गरिएको बाधाअड्काउ प्रावधानलाई अन्तरिम हुँदै उत्कृष्ट भनी दाबी गरिएको नेपालको संविधान २०७२ मा समेत राखिएको मात्र हैन, मुलुक सञ्चालन नै पटकपटक त्यसको दुरुपयोग या अति उपयोगबाट हुन थालेको छ । यो परिवर्तनले माओवादी नेता पुष्पकमल दाहाललाई ६ वर्षपछि प्रधानमन्त्रीको कुर्सीमा फेरि एकपटक बस्ने साइत त जुराइदिनेछ, तर त्यसको अर्थ मुलुकको स्थायित्व, छवि र आर्थिक प्रगतिको लागि के हुनेछ, भन्न कठिन छ । दाहालको हैसियत प्रधानमन्त्रीका रूपमा पहिलोपटकको भन्दा धेरै कमजोर हुनेछ, अनेक अर्थमा । पहिलोपटक उनी मुलुक' परिवर्तनको नाममा भएको हिंसात्मक क्रान्तिका नायक थिए र जनताले उनलाई पूर्णरूपमा अविश्वास गरिसकेका थिएनन् । संसद् या संविधानसभाभित्र उनको दल सबभन्दा ठूलो थियो । यसपटक उनको दलीय हैसियत घटेको छ र नेपाल तथा नेपालीका लागि समर्पित छन् भन्ने मान्यता समाप्तप्रायः छ जनतामा । उनको सत्ताको प्राण नेपाली कांग्रेसको लोभ र सदासयताबाट निर्देशित हुनेछ । तर, त्योभन्दा पनि महत्त्वपूर्ण कुरा केपी ओलीको सकारात्मक रबैया र उदारताबाट कथित उत्कृष्ट संविधानको लाज ढाकिएको छ । अनेक आशंका र संविधानविद्हरूबीच फरक मत हुँदाहुँदै पनि उनले आफ्नो उत्तराधिकारी निर्वाचनको मार्गप्रशस्त गर्ने निर्णय लिए, बाधाअड्काउको लागि सिफारिस गरेर । यसबीचमा खासगरी माओवादीले अनेक आशंकाका भरमा राष्ट्रपति विद्या भण्डारी र ओली दुवैलाई षड्यन्त्र' का वाहकका रूपमा प्रस्तुत मात्र गरेको थिएन, भण्डारीलाई महाभियोग लगाउने चेतावनीसमेत अप्रत्यक्ष रूपमा बाहिर ल्याएको थियो । ओलीले प्रजातान्त्रिक पद्धतिलाई पनि त्यत्तिकै मर्यादित र कर्तव्यनिष्ठ प्रदर्शित गरेर जाँदाजाँदै जति उनले नाकाबन्दीको अमानवीय अत्याचार झेल्दा मुलुकको तर्फबाट त्यो दायित्वको निर्वाह गरेका थिए, प्रधानमन्त्रीका रूपमा । तर, संविधानको अपूर्णतालाई राजनीति र सत्ताका तीनचौथाइ ठेकेदार या जमिनदार' हरूले सम्बोधन गर्न सक्तैनन् । सत्ताप्रेरित राजनीतिक निर्णयबाट संविधानमा मौलिक दायित्व न स्थापित हुन सक्छ, न त्यसले संविधानवादलाई विस्थापित नै गर्न सक्छ । विगतमा गठबन्धन कि त सत्ता साझेदारको महत्त्वाकांक्षाले या आन्तरिक षड्यन्त्रले टुटेका छन् । दाहालको भाग्य सम्भवतः फरक हुने छैन । नेपाली राजनीतिको यो दुःखद् प्रयोगले मुलुकलाई अस्थिरता, अवनति र गिर्दो हैसियतबाहेक अरू के नै उपहार देला र ?"
"सरकार गठनको तयारी, राष्ट्रपतिबाट आजै बाधा अड्काऊ फुकाउ",काठमाडौं : राष्ट्रपति विद्यादेवी भण्डारीबाटले नयाँ सरकार गठनको बाटोलाई सहज तुल्याउन सोमबार नै बाधा अड्काऊ फुकाऊ आदेश जारी गर्ने संभावना छ । केपी ओली नेतृत्वको मन्त्रिपरिषद्को आइतबार अपरान्ह बसेको बैठकले बाधा अड्काउन फुकाउने आदेश जारी गर्न सिफारिस गरेको थियो । नयाँ प्रधानमन्त्रीको निर्वाचन तथा सरकार गठनबारे संविधानको संक्रमणकालीन व्यवस्थामा केही उल्लेख नभएकोले यसबारेमा अन्योल नहोस् भनेर बाधा अड्काउन फुकाउन सिफारिस गरिएको प्रधानमन्त्री ओलीले बताएका थिए । बाधा अड्काउ फुकाउ आदेश जारी भएपछि सरकार गठनको औपचारिक प्रक्रिया सुरु हुनेछ । संसद्को अर्को बैठक यही साउन ११ गते बिहान ११ बजे बोलाइएको छ। नेपालको संविधानको धारा ३०५ अनुसार यो संविधानबमोजिम सङ्घीय संसद्को निर्वाचन भई त्यसको पहिलो अधिवेशन प्रारम्भ नभएसम्म यो संविधानको कार्यान्वयन गर्न कुनै बाधा अड्काउ परेमा राष्ट्रपतिले मन्त्रिपरिषद्को सिफारिसमा त्यस्तो बाधा अड्काउ फुकाउन आवश्यक आदेश जारी गर्न सक्ने तथा त्यस्तो आदेश जारी भएपछि तत्काल बसेको व्यवस्थापिकासंसद् वा सङ्घीय संसद्समक्ष अनुमोदनका लागि पेस गर्नुपर्नेछ । नेपालको संविधानमा एकपटक सरकार गठन भइसकेपछि पुनः अर्को सरकार गठनसम्बन्धी व्यवस्था नभएकाले वर्तमान परिस्थितिलाई दृष्टिगत गरी बाधा अड्काउ फुकाउ आदेश जारी गर्न सिफारिस गरिएको हो। राष्ट्रपति प्रधानमन्त्री केपी शर्मा ओलीले प्रधानमन्त्री पदबाट आइतबारदेखि नै लागू हुने गरी दिएको राजीनामा स्वीकृत गरेकी छिन्। व्यवस्थापिकासंसद्को आइतबार बेलुकाको बैठकमा सभामुख ओनसरी घर्तीले राष्ट्रपति कार्यालयबाट प्राप्त पत्रको व्योहोरा सुनाएकी थिइन्।
सरकार गठनबारे राष्ट्रपतिबाट शीर्ष नेताहरुसँग परामर्श,"काठमाडौँ: राष्ट्रपति विद्यादेवी भण्डारीले नयाँ सरकार गठन प्रकियाबारे शीर्ष नेताहरुसँग परामर्श गरेकी छिन्। नयाँ राजनीतिक घटनाक्रम र सरकार गठनबारे परामर्श गर्न उनले साढे तीन बजे तीन प्रमुख दलका शीर्ष नेताहरुलाई शीतलनिवास बोलाएकी छन्। कांग्रेसका सभापति शेरबहादुर देउवा, प्रधानमन्त्री तथा नेकपा (एमाले)का अध्यक्ष केपी ओली र नेकपा (माओवादी केन्द्रं)का अध्यक्ष पुष्पकमल दाहाल प्रचण्ड परामर्शका लागि शीतलनिवास पुगेका छन्। प्रधानमन्त्री केपी शर्मा ओलीले आइतबार पदबाट राजीनामा दिएपछि नयाँ सरकार गठन प्रकिया थाल्नुअघि उनले दलहरुसँग परामर्श गर्न लागेकी हुन्। राष्ट्रपति सरकार गठनको प्रकिया सकेसम्म छोटो र सहज बनाउने तयार रहेकोले सहमतीय सरकारका लागि सात दिन समय दिनुपर्ने प्रावधान भए पनि यसलाई घटाउने तयारी भइरहेको छ। राष्ट्रपति भण्डारीले मन्त्रिपरिषदले सिफारिस गरेको बाधा अड्काउ आदेश सोमबार जारी गरिसकेकी छिन्। यो आदेश जारी भएपछि सरकार गठन सहज भएको छ।"
डेढ सातामा नयाँ प्रधानमन्त्री,"काठमाडौँ :नयाँ सरकार गठनको प्रकिया प्रारम्भ भएकोले अब डेढ साताभित्रै मुलुकले नयाँ प्रधानमन्त्री पाउने भएको छ। दलहरु नयाँ सरकार गठनको गृहकार्यमा व्यस्त भएका छन्। राष्ट्रपतिले एक साताको समय दिएर सहमतीय सरकारका लागि आव्हान गरे पनि त्यो संभावना लगभग शून्य रहेकोले एक सातापछि बहुमतीय सरकारका लागि प्रकिया प्रारम्भ हुनेछ। सहमतीय प्रक्रियामा सात दिन, बहुमतीय प्रक्रियाको तीन दिन र यी प्रक्रियाका बीचमा दलहरुबीच छलफल गर्न दुई दिन गरी नयाँ प्रधानमन्त्री निर्वाचन हुन लगभग १२ दिन लाग्ने छ। राष्ट्रपति विद्यादेवी भण्डारीबाट प्रधानमन्त्री ओलीको राजीनामा स्वीकृत भई नयाँ सरकार गठनका लागि बाधा अड्काउ फुकाउ आदेशसमेत जारी भइसकेको छ । संविधानअनुसार राष्ट्रपतिबाट प्रारम्भमा सहमतिका आधारमा सरकार गठन गर्न सातदिनको समयसीमा तोकेर आह्वान भइसकेको छ। प्रधानमन्त्रीविरुद्ध नेपाली काँग्रेस, नेकपा माओवादी केन्द्र र नेकपा (संयुक्त)ले व्यवस्थापिकासंसद्मा अविश्वासको प्रस्ताव दर्ता गरेकाले दलहरुबीच तत्काल सहमतिको सरकार बन्ने सम्भावना न्यून देखिएको हो । साथै संसद्को सबैभन्दा ठूलो दल काँग्रेस बहुदलीय व्यवस्थामा बलियो प्रतिपक्ष हुनुपर्छ भन्ने मान्यतामा उभिएकाले पनि त्यो सम्भावना नरहेको पुष्टि हुन्छ । संसद्को पहिलो ठूलो दल नेपाली काँग्रेस र तेस्रो ठूलो दल नेकपा माओवादी केन्द्रबीच नयाँ सरकार गठनका लागि सात बुँदे सहमति हुनुले पनि दोस्रो ठूलो दल नेकपा (एमालें) प्रतिपक्षमा रहने पक्कापक्की जस्तै भएको छ । संविधानको भाग ३३ अन्तर्गत सङ्क्रमणकालीन व्यवस्थाको धारा २९८ मा राजनीतिक सहमतिका आधारमा प्रधानमन्त्रीको निर्वाचन सम्पन्न गरी निजको अध्यक्षतामा मन्त्रिपरिषद्को गठन हुने प्रावधान छ । सहमतिका आधारमा सात दिनभित्र प्रधानमन्त्रीको चयन हुन नसकेमा राष्ट्रपतिबाट बहुमतीय आधारमा सरकार गठनसम्बन्धी संविधानको धारा उल्लेख गरेर प्रधानमन्त्री चयन गर्न संसद्लाई पत्राचार गर्ने तयारी राष्ट्रपति कार्यलयले गरेको छ। सहमतीय प्रक्रियामा सात दिन, बहुमतीय प्रक्रियाको तीन दिन र यी प्रक्रियाका बीचमा दलहरुबीच छलफल गर्न दुई दिन गरी नयाँ प्रधानमन्त्री निर्वाचन हुन लगभग १२ दिन लाग्ने संसद् सचिवालयका अधिकारीले बताएका छन्। बहुमतीय अवस्थामा प्रधानमन्त्रीको निर्वाचन संसद्मा तत्काल कायम रहेका सम्पूर्ण सदस्य सङ्ख्याको बहुमतबाट हुन्छ । कांग्रेस र माओवादीसहितको गठबन्धनको पक्षमा तीन सय पचासभन्दा बढी सांसद रहेको दाबी विपक्षले गरेको छ। संसदमा कायम रहेको सांसद संख्याको बहुमत अर्थात २ सय ९८ जना सांसदको समर्थनमा नयाँ सरकार बन्ने अवस्था छ।"
प्रधानमन्त्री ओलीको राजीनामापछि भारतमा खुसी मनाइयो,"काठमाडौँ: प्रधानमन्त्री केपी शर्मा ओलीले राजीनामा दिएपछि भारतमा खुसीयाली छाएको छ । भारतका सञ्चार माध्यमले केपी ओलीले राजीनामा दिनु भारतका लागि राम्रो समाचार भएको उल्लेख गरेका छन् । कतिपय भारतका सञ्चारमाध्यमले ओलीले राजीनामा दिनु भारतको जित भएको समेत बताएका छन् । एनडीटीभी डट कममा प्रधानमन्त्री ओलीको राजीनामालाई भारतीय नीतिको प्रमाणका रुपमा चर्चा गरिएको छ। भारतका सञ्चार माध्ययमले प्रधानमन्त्री ओली चीनतर्फ निकट हुँदा भारतीय प्रधानमन्त्री नरेन्द्र मोदी र उनका सुरक्षा सल्लाहकार अजित डोभलको आलोचना भइराखेकाबेला आएको ओलीको राजीनामाले भारतलाई खुशी मिलेको उल्लेख गरेका छन् । नेपालका मधेसी समुदायका तर्फबाट भारतले ओलीमाथि हस्तक्षेप गर्यो र उनी राजीनामा दिन बाध्य भए, एनडीटीभी डट कममा लेखिएको छ । त्यस्तै, टाइम्स अफ इन्डियाले ओलीको पतन भारतका लागि खुसी शीर्षकमा समाचार प्राथमिकतासाथ छापेको छ । ओलीले नेपाललाई भारतविरोधी राज्य बनाउन खोजेका थिए, जुन सफल भएन र उनी विदा भएका छन्, समाचारमा लेखिएको छ । हिन्दुस्तान दैनिकले ओलीको बहिर्गमनसँगै नेपालको राजनीतिमा भारतको प्रभाव बढ्ने उल्लेख गरेको छ । ओलीको बहिर्गमन भारतका लागि खुसी भन्दै अब नेपालको राजनीतिमा भारतको पुनरागमनको संकेत गरेको छ । नेपालको एकताको बातावरण बन्ने छ र माइक्रो मेनेजमेन्छ गर्ने चीनको प्रयास असफल भएको छ, हिन्दूस्तान दैनिकले लेखेको छ ।"
राष्ट्रपतिबाट सरकार गठनका लागि दलहरुलाई आव्हान,"काठमाडौँ: राष्ट्रपति विद्यादेवी भण्डारीले नयाँ सरकार गठनका लागि सोमबार दलहरुलाई आव्हान गरेकी छिन्। राष्ट्रपतिले पहिलो चरणमा नेपालको संविधानको धारा २९८ अनुसार सहमतीय सरकार गठनका लागि सातको म्याद दिएर दलहरुलाई आव्हान गरेकी हुन्। सहमतीय सरकारको प्रयास असफल भएपछि दोस्रो चरणमा बहुमतीय सरकार गठनका लागि राष्ट्रपतिबाट आव्हान हुनेछ। राष्ट्रपतिले शीर्ष नेताहरुसँग परामर्श गरेपछि सोमबारदेखि नै सरकार गठनको प्रकिया प्रारम्भ गरेकी हुन्। नयाँ राजनीतिक घटनाक्रम र सरकार गठनबारे परामर्श गर्न उनले साढे तीन बजे तीन प्रमुख दलका शीर्ष नेताहरुलाई शीतलनिवास बोलाएकी थिइन्। पाली कांग्रेसका सभापति शेरबहादुर देउवा, प्रधानमन्त्री तथा नेकपा (एमाले)का अध्यक्ष केपी ओली र नेकपा (माओवादी केन्द्रं)का अध्यक्ष पुष्पकमल दाहाल प्रचण्ड परामर्शका लागि शीतलनिवास पुगेका थिए। राष्ट्रपति भण्डारीले मन्त्रिपरिषदले सिफारिस गरेको बाधा अड्काउ आदेश सोमबार जारी गरिसकेकी छिन्। यो आदेश जारी भएपछि सरकार गठन सहज भएको छ। राष्ट्रपति कार्यलयबाट जारी विज्ञप्ती"
राष्ट्रपति कार्यालयबाट बाधा अड्काउ फुकाउ आदेश जारी,"काठमाडौँ: राष्ट्रपति विद्यादेवी भण्डारीबाट नयाँ सरकार निर्वाचनका लागि बाधा अड्काउ फुकाउ आदेश जारी भएको छ । मन्त्रिपरिषद्को आइतबारको बैठकले पठाएको सिफारिसका आधारमा नेपालको संविधानको धारा ३०५ बमोजिम उहाँले बाधा अड्काउ फुकाउ आदेश जारी गरेको राष्ट्रपति कार्यालयका सहायक प्रवक्ता केशवप्रसाद घिमिरेले जारी विज्ञप्तिमा उल्लेख छ । नेपालको संविधानमा अर्को प्रधानमन्त्री निर्वाचनको प्रक्रिया प्रारम्भ गर्न बाधा अड्काउ परेकाले संविधानको धारा २९८को उपधारा ९२० वा (३) बमोजिमको प्रक्रिया अपनाई अर्को प्रधानमन्त्रीको निर्वाचन गर्न सकिने गरी सो आदेश जारी गरिएको राष्ट्रपति कार्यालयले जनाएको छ । विज्ञप्तिमा नेपालको संविधानको धारा २९८ मा सङ्क्रमणकालीन मन्त्रिपरिषद्सम्बन्धी व्यवस्था रहेको, सोही व्यवस्था बमोजिम व्यवस्थापिकासंसद्बाट वर्तमान प्रधानमन्त्री निर्वाचित भई निजको अध्यक्षतामा मन्त्रिपरिषद्को गठन भएकामा धारा २९८ को उपधारा (८) बमोजिम वर्तमान प्रधानमन्त्रीले राजीनामा दिनुभएको तर अर्को प्रधानमन्त्री निर्वाचित हुने स्पष्ट व्यवस्था उक्त धारामा नरहेका कारण अर्को प्रधानमन्त्री निर्वाचनको प्रक्रिया प्रारम्भ गर्न बाधा अड्काउ फुकाउ जारी गर्नुपरेको उल्लेख छ । रासस"
