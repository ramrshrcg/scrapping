शीर्षक,विवरण
काबुलमा नेपाली रगत,"आतंकवाद मानवीय सम्मान, अस्तित्व र सभ्यताको दुस्मन हो। घृणा र कायरताको अभ्यास अनि अस्त्र प्रयोगलाई नै उनीहरू बहादुरी मान्ने गर्छन्। आतंकवादले आफ्नो त्यो अनुहार फेरि एकपल्ट अफगानिस्तानको राजधानी काबुलमा देखायो, क्यानाडेली दूतावासको सुरक्षार्थ खटिएका १४ नेपाली जवानहरूको हत्या गरेर सोमबार। करिब १५ हजार नेपाली वैध र अवैध' च्यानलबाट आतंकवाद र द्वन्द्वको चपेटामा दबेको अफगानिस्तान जान्छन्, आफ्नो सेवा प्रदान गर्न। राष्ट्रसंघीय स्वयंसेवक (यूएनभी) र सुरक्षाकर्मीहरूमा नेपालीको स्वीकार्यता र छवि राम्रो छ र त्यसकै कारण उनीहरू बढी संख्यामा त्यहाँ छन्। झन्डै विगत चार दशकदेखि अशान्ति, द्वन्द्व र बाह्य हस्तक्षेपसँगै आतंकवादी शक्तिहरूको चलखेलको सिकार बन्न पुगेको छ अफगानिस्तान। पहिला सोभियत संघले हस्तक्षेप गरेको मुलुकमा अमेरिकाले निर्णायक उपस्थिति जनाएको छ, अहिले। तर परिस्थितिलाई सामान्य बनाउन असफल भएको छ ऊ। अफगानिस्तानको निर्वाचित सरकार स्वयंको नियन्त्रणमा परिस्थिति आउने त कुरै भएन।यी सबै चलखेलका बीच आतंकवादीको निशानामा नेपाली पर्नुले असुरक्षा एउटा मुलुकमा त्यहाँका नागरिकको मात्र नियति बन्दैन भन्ने सन्देश फेरि स्पष्ट भएको छ। नेपालीहरू किन बढी संख्यामा जाने गर्छन् अफगानिस्तान ? पैसाका लागि ? मुलुकभित्र आफ्नो भविष्य र सुरक्षा नदेख्नाले ? यी दुवै परिस्थितिका लागि नयाँ र समृद्ध नेपालको सपना बाँड्ने नेता र दलहरू जिम्मेवार छैनन् ? नेपालमा सम्भावना र भविष्य देखेको भए विदेशी म्यानपावरमार्फत किन जान्थे नेपालीहरू अफगानिस्तान ? दिवंगत १४ का परिवारलाई सम्भवतः हाम्रो सरकार वा नेताहरूले जबाफ दिनु नपर्ला तर नेताहरूको अकर्मण्यताका कारण विदेशमा जोखिम मोल्दै नेपालीहरू मरिरहेको एउटा अर्को दुःखद् प्रकरण हो यो। केही जिम्मेवारी र जबाफदेही यता पनि होला पक्कै ? कसको त त्यो ? नेपाली अक्षमता र राजनीतिक नेतृत्वको अविश्वसनीयताका कारण बिदेसिन बाध्य छन् नेपाली युवा, झन्डै ५३० लाख प्रतिवर्षका दरले। नेपालीहरूले कर्तव्यपरायणतामा आफ्नो ज्यान गुमाएको पहिलो घटना होइन यो। उनीहरूका परिवारजन र आफन्तसँगै मुलुक शोकमा छ। सरकारले अन्त्येष्टिका लागि उनीहरूको शव' यथाशक्य छिटो स्वदेश ल्याउन तत्परता देखाउँदै आफैं त्यो व्यवस्था गर्नु बढी सम्मानित हुनेछ, वीरहरूका लागि। तर त्यसपछि वीरहरू' अन्यत्र मर्नकै लागि जन्मेका होइनन् र उनीहरूको श्रम र सीपको अवसर नेपालमै छ भनी सन्देश दिने कार्य नेपाली नेतृत्वले सुरु गर्नैपर्छ।"
सीआईबीबाट अपेक्षा,"अहिले नेपाल प्रहरीको केन्द्रीय अनुसन्धान ब्युरो (सीआईबी) नक्कली चिकित्सक छानबिनमा लागेको छ र सय जनाजति चिकित्सक छानबिनको घेरामा रहेका र त्यसमध्ये करिब दुई दर्जनलाई अनुसन्धानको लागि उसले हिरासतमा लिएको छ। एमबीबीएसमा भर्ना हुन'प्लस टु' या आईएस्सीमा बढी अंकसहितको नक्कली'मार्कसिट' बनाएर चिकित्सक बनेकाहरू अहिले त्यस्तो छानबिनको दायरामा छन्। प्रहरीले शंका गरेजस्तै मुलुकमा यदि त्यस्ता चिकित्सकको संख्या एक सय या केही बढी भएमा सम्भवतः त्यसले उनीहरू कार्यरत निजी र सरकारी अस्पतालका सेवामा प्रतिकूल प्रभाव नपर्ला, तर संख्या त्योभन्दा ठूलो भयो भने? यद्यपि'सीआईबी' को कार्यशैली अमानवीय भएको भन्दै केही ठाउँमा नेपाल चिकित्सक संघले आन्दोलन आह्वान गरी अर्को किसिमले सेवा प्रभावित हुने खतरा बढेको छ। आश्चर्य केमा छ भने यसरी छानबिनमा परेकाहरू सबैले एमबीबीएस या त्योभन्दा माथिल्लो डिग्री मेहनत गरेरै लिएका छन्। तर चिकित्सा पेसा या डिग्री जरुरी र जुनसुकै आधारमा भए पनि लिइने'सीप' हैन। त्यो योग्यताबाट त कमाइएको हुनैपर्छ, त्योसँगै सेवा, समर्पण र प्रतिबद्धताको लगानी पनि हुनैपर्छ त्यसमा। जुनसुकै सर्तमा पनि र'आईएस्सी' को मार्कसिट किनेरै भए पनि चिकित्सक बन्नेहरूमा पक्कै पनि पेसाप्रतिको निष्ठाभाव अत्यन्तै न्यून रहेको देखाउँछ। सीआईबीद्वारा भएको छानबिनलाई सघाएर यो पेसाको गरिमा बचाउनु नेपाल चिकित्सक संघलगायत अन्य बढी संख्यामा जन्मेका चिकित्सा संस्थाहरूको जिम्मेवारी बन्न पुगेको छ। चाहे पत्रकारिता होस् या चिकित्सा पेसा, हरेकको लागि आन्तरिक तहबाट आउने खतराले नै ठूला क्षति पुर्याउनेछ। वास्तवमा त्यस्ता नक्कली चिकित्सकहरू कार्यरत संस्थाहरूले सीआईबीको छानबिन र कार्यमा अपेक्षित सहयोग पुर्याएका छन्, तर यो प्रक्रियामा सीआईबी त्यस्ता संस्थाहरूको छवि र निर्दोषिताबारे संवेदनशील बन्नैपर्छ। अन्तर्राष्ट्रिय जगत्मै उत्कृष्ट र महत्वपूर्ण सेवा पुर्याउन सफल तिलगंगा आँखा अस्पतालमा कार्यरत उच्च माध्यमिक तहको मार्कसिटका आधारमा एमबीबीएस र उच्च डिग्री लिन सफल एकजना'इन्टर्न' लाई समेत प्रहरीले गिरफ्तार गरेको छ। प्रतिष्ठित संस्थाहरूमा योग्यता पुगेका 'इन्टर्न' हरू उनीहरू अध्ययनरत संस्थाहरूको सिफारिसमा लिइन्छ। सञ्चार, शिक्षण या स्वास्थ्य सेवासँग सरोकार राख्ने संस्थाहरू सबैमा त्यही नियम हुन्छ। त्यसैले त्यस्ता प्रतिष्ठित संस्थाहरूले त्यो परम्पराअनुरूप नक्कली सर्टिफिकेटका आधारमा इन्टर्नसिपको अवसर दिएकै आधारमा उनीहरूले लामो संघर्षबाट आर्जेको छवि र उत्कृष्टतामा चोट नपुर्याउन सीआईबी संवेदनशील हुनैपर्छ, अन्यथा त्यो छानबिनले दोषी, गिरफ्तारी र पेसाको मर्यादा कायम गर्नुभन्दा राष्ट्रिय संस्थाहरूलाई धराशयी बनाउन सहयोग पुर्याउनेछ। ती राष्ट्रिय संस्थाहरूको छवि संवद्र्धनप्रति सीआईबी उदासीन हुन सक्तैन, मिल्दैन। तर यो छानबिनमा चिकित्सा संघदेखि शिक्षण संस्था र निजी अस्पतालहरूले सहयोग पुर्याए भने यो'भ्रष्टाचार' तत्काल समाप्त हुनेछ। यसलाई तत्काल निराकरण गर्न जरुरी किन पनि छ भने यसले बिरामी र चिकित्सकबीचको विश्वास र सद्भावमा कमी ल्याउनेछ भने औषधोपचारको लागि बिदेसिने प्रवृत्ति पनि बढाउनेछ।"
बेलायती राजदूत देउवा निवास बूढानीलकण्ठमा,"काठमाडौँः नेपाली कांग्रेसका सभापति शेरबहादुर देउवा र नेपालका लागि बेलायतका राजदूत रिचार्ड मोरिजबीच भेटवार्ता भएको छ । देउवा निवास बूढानीलकण्ठमा भएको भेटमा दुई देशबीचको ऐतिहासिक सम्बन्धका विषयमा छलफल भएको छ । कुराकानीका क्रममा दुई देशको सहयोग तथा नेपालको पछिल्लो राजनीतिक घटनाक्रम, आर्थिक विकास र आगामी गतिविधिबारे छलफल भएको देउवाका सहयोगी भानु देउवाले जानकारी दिए । भेटमा सभापति देउवाले नेपालको सबैभन्दा ठूलो र पुरानो राजनीतिक दल भएका कारण कांग्रेसको काँधमा मुलुकको सबै ऐतिहासिक दायित्व र जिम्मेवारी रहँदै आएको बताए । उनले आगामी दिनमा पनि नेपालको संविधानको सफल कार्यान्वयन गरी लोकतन्त्रलाई संस्थागत र स्थायी बनाउन कांग्रेसले नेतृत्व गर्ने समेत बताए । देउवाले सबै राजनीतिक दलबीच सहमति, सहकार्य र एकताका साथ अगाडि बढ्न कांग्रेसले नेतृत्वदायी भूमिका निर्वाह गर्ने बताए । रासस"
शव ल्याउन नेपाल वायुसेवा निगमको विमान चार्टर,"काठमाडौँ: सरकारले अफगानिस्तानको राजधानी काबुलमा सोमबार भएको आतङ्ककारी आक्रमणमा परी निधन भएका १२ नेपालीको शव ल्याउन नेपाल वायु सेवा निगम (नेवानी) को विमान चार्टर गरेको छ । मृतकको शव नेपाल ल्याउन विमान चार्टर गरेर काबुल पठाउने तय भएको र त्यसका लागि आवश्यक प्रक्रिया अघि बढेको परराष्ट्र मन्त्रालयले जनाएको छ । मन्त्रालयमा आज आयोजित पत्रकार सम्मेलनमा प्रवक्ता भरतराज पौडेलले घाइतेको स्वाथ्य उपचारको उचित व्यवस्थापन गर्न पाकिस्तानको इस्लामावादस्थित कावा नेपाली राजदूत तीर्थराज अर्याललाई आवश्यक निर्देशन दिइसकेको जानकारी दिए । सरकारको निर्देशनअनुसार कावा राजदूत मङ्गलबार बिहानै अफगानिस्तानका लागि पहिलो उडानबाट त्यहाँ पुगेर त्यहाँको कम्पनी, अफगान सरकारी प्रतिनिधिसँग भेटघाट तथा अस्पताल पुगेर घाइतेसँग भेट गरेका छन् । मृतकको शव नेपाल ल्याउने र घाइतेको उपचारका लागि आवश्यक तयारी गर्न आजै मन्त्रालयमा उपप्रधान एवम् परराष्ट्रमन्त्री कमल थापाको संयोजकत्वमा गृह, पर्यटन, श्रम मन्त्रालय तथा नेपाली सेना, नेपाल प्रहरी, नागरिक उड्डयन प्रधिकरण, नेपाल वायुसेवा निगमका उच्च पदाधिकारी सम्मिलित बैठक बसेको थियो । बैठकको निर्देशनअनुससार प्रक्रिया अघि बढेको जानकारी दिँदै प्रवक्ता पौडेलले विमानको उडान तथा अवतरणको आवश्यक अनुमतिका लागि उडानको बाटोमा पर्ने र अफगानिस्तान सरकारसँग कूटनीतिक तहबाट अनुरोध भइसकेको जानकारी दिए । अनुमति प्राप्त हुनासाथै जहाज त्यसतर्फ जाने तयारी अवस्थामा रहेको छ उनले भने, सबैको शव ल्याएपछि मृतकका परिवारको इच्छाअनुसार काठमाडौँमा हस्तान्तरण गर्ने वा जिल्लामा पुर्याइदिने व्यवस्थासमेत गृह मन्त्रालयमार्फत भएको छ । घाइतेको उपचार नयाँ दिल्लीमा प्रवक्ता पौडेलले अफगानिस्तान घटनाका घाइते कृष्णबहादुर देउजा र मानबहादुर थापालाई थप उपचारका लागि भारतको नयाँ दिल्लीस्थित एपोलो अस्पताल लगिएको जानकारी दिए । नेपाली कामदार कार्यरत कम्पनीको बिमाअनुसार अन्य तीन घाइतेलाई पनि नयाँ दिल्ली लैजाने तयारी भइरहेको बताउँदै प्रवक्ता पौडेलले घाइते च्याङवा तामाङको अवस्था अन्य घाइतेको भन्दा गम्भीर भएकाले कम्पनीले चिकित्सकको सल्लाहपछि मात्र नयाँ दिल्ली लैजाने जनाएको बताए । प्रवक्ता पौडेलले अवैधानिक रुपमा अफगानिस्तान कामदार पठाउने संस्था र व्यक्तिलाई आवश्यक कारवाहीका लागि सरकार गम्भीर रहेको र त्यसका लागि यो उद्धार प्रक्रिया सम्पन्न भएपछि सरोकारवाला निकायसँग छलफल गरेर प्रक्रिया अघि बढाइने बताए । विमानको क्षमताअनुसार इच्छुकलाई ल्याइने मन्त्रालयले विमानको क्षमताले भ्याएसम्म अफगानिस्तानमा रहेका स्वदेश आउन इच्छुक नेपालीलाई ल्याउने जनाएको छ । मन्त्रालयले निगमको ठूलो विमान चार्टर गरेको र त्यसमा १२ शवसँगै घाइते एवम् नेपाल आउन इच्छुक नेपाली कामदारलाई समेत ल्याउने भएको छ । साथै, काबुलबाट शव ल्याउन तथा आवश्यक सहयोग र समन्वय गर्न विमानमा सेनाको मेडिकल टिमसहित चार, प्रहरीबाट तीन, गृहबाट एक, परराष्ट्रबाट एक, वैदेशिक रोजगार प्रवद्र्धन बोर्डबाट एक जना विमानमा जाने तय भएको छ । मन्त्रालयले घाइतेका शीघ्र उपचार, शव छिटो नेपाल ल्याउने र त्यहाँ रहेको नेपालीको सुरक्षा सुनिश्चित गराउने सरकारको प्राथमिकता रहेको जनाएको छ । यस बारेमा उपप्रधानमन्त्री थापाले अफगानिस्तानस्थित उच्च सरकारी अधिकारीसँग आवश्यक परामर्श गर्नुभएको उनले जानकारी दिए । सरकारले मृतकलाई सम्बन्धित एजेन्सीबाट क्षतिपूर्ति भराउने भरमग्दुर प्रयत्न गर्ने प्रतिबद्धता व्यक्त गरेको छ । रासस"
संविधान पुनर्लेखनको कुरा सुन्न पनि सकिँदैनः सञ्चारमन्त्री,"विराटनगरः सूचना तथा संचारमन्त्री एवम् सरकारका प्रवक्ता शेरधन राईले संविधान पुनर्लेखन असम्भव रहेको बताएका छन् । संविधान पुनर्लेखन गर्नुपर्छ भनेर उठाएको माग असम्भव र नाजायज छ, प्रेस चौतारी मोरङले मंगलबार विहान विराटनगरमा गरेको पत्रकार सम्मेलनमा बोल्दै मन्त्री राईले भने, संविधान पुनर्लेखन गर्ने त हैन, यस्तो कुरा सुन्न पनि सकिँदैन । उनले संविधान संशोधनका कुरा उठाउन ठीक भए पनि पुनर्लेखन गर्नुपर्छ भनेर उठाइएका मागको कुनै पनि हालतमा सम्बोधन गर्नै नसकिने बताए । मन्त्री राईले भने, संविधान पुनर्लेखनको अधिकार यो सरकार, व्यवस्थापिका संसद र कुनै पनि राजनैतिक दललाई छैन । मुलुकलाई भड्काउने र असफल पार्ने तत्वले नाजायज माग उठाइरहेको बताउँदै उनले भने, जनतालाई भ्रम छर्ने र ढाँट्ने सुविधा कसैलाई पनि छैन भनेर सबै पक्षले बुझ्नु पर्छ । असन्तुष्ट पक्षहरुसँग बार्ता र सम्वादबाटै सरकारले समस्याको समाधान खोज्ने प्रयास गरिरहेको मन्त्री राईको भनाइ छ । मुलुकलाई निकाश दिने हिसावमा सरकारले वार्ता र सम्वादनका लागि सबैलाई आव्हान गरिसकेको छ, उनले भने , सरकार झिना मसिना कुराका पछि नलागिकन संविधानले निर्दिष्ट गरे अनुरुप अघि बढिरहेको छ । झिना मसिना कुरालाई सकेर सरकार मुलुकलाई निकाश दिन र समृद्ध बनाउनका हतारमा रहेको उनले बताए । मन्त्री राईले यो संविधानलाई खत्तम पारेर संविधानसभा र जनभावनाको अपमान गर्दै मुलुकलाई अस्थिरतातर्फ धकेल्ने कार्य नगर्न सबैलाई आग्रह पनि गरे । निश्चित जिम्मेवारी र अभिभारा पूरा गर्न संविधानले निर्दिष्ट गरे अनुरुप गठन भएको यो सरकार स्पष्ट मार्ग चित्रको आधारमा अघि बढिरहेको जानकारी उनले दिए । संविधान कार्यान्वायनदेखि लिएर सरकारले प्रस्तुत गरेको नीति कार्यक्रम तथा बजेका कारण देश पूरै तरंगित भएकाले सबै जनतामा यो सरकारप्रति आशा र विश्वास पैदा भएको बताउँदै भने, जनताले विश्वासका साथ सरकारलाई समर्थन गरिरहेका छन् । जनभावना विपरित सरकार कहिल्यै पनि जाँदैन । सरकार अलिकति पनि विचलित नभइकन र अलमल तथा दुविधामा नपरिकन अघि बढिरहेको उनको भनाइ छ । जनतालाई कांग्रेस र मोर्चामा आवद्ध दलहरुले दुविधामा पार्ने काम गरिरहेको मन्त्री राईको आरोप छ । संविधानले दिएको अधिकार प्रयोग गरेर सरकारले स्थानीय निकाय, संसद र प्रदेशको निर्वाचन सम्पन्न गर्ने उनको भनाइ छ । सहमति नगरिकन निर्वाचन गर्ने हुइँया सरकारले ल्यायो भनेर चर्चा परिचर्चा गर्ने काम भएको छ, उनले भने, संविधानले दिएको अधिकार प्रयोग गरिएका कारण निर्वाचनका विषयमा सबैसंग सहमति जुटाउन आवश्यक छैन । उनले भने, समय तालिका भित्र जेजे काम सम्पदान गर्न संविधानले आदेश दिएको छ त्यही अनुरुप सरकार अघि बढिरहेको छ ।"
