शीर्षक,विवरण
निर्वाचन मिति,"राष्ट्रिय हितप्रति कम र दलीय र व्यक्तिगत हितप्रति ज्यादा समर्पित नेता र दलहरूको साझा स्वार्थ अनि विदेशी उक्साहटबाट सरकार गठन र विघटन नेपालको नियति बन्दै आएको छ, खासगरी विगत एक दसकयता । राष्ट्रिय राजनीतिमा विदेशी हस्तक्षेपलाई नेताहरूले लिखितरूपमा र आचरणमार्फत संस्थागत गरेपछि राजनीतिमा नेपाली जनताको भूमिका कम या क्रमशः शून्य बन्न जान्छ । नेताहरू स्वदेशी जनताप्रति नभएर विदेशी शक्तिप्रति जवाफदेही हुन या लम्पसार पर्न बाध्य हुन्छन् । सात महिनाअघि संविधान कार्यान्वयन तथा पुनर्निर्माणमा पर्याप्त काम गर्न नसकेको आरोप लगाउँदै तात्कालीन सत्ताघटक माओवादी केन्द्रले केपी ओली सरकारबाट समर्थन फिर्ता लिएर पुष्पकमल दाहाल स्वयं नेपाली कांग्रेसको समर्थन र संलग्नताबाट सशर्त प्रधानमन्त्री बन्न पुगेका थिए, नौ महिनामा कांग्रेस सभापति शेरबहादुर देउवालाई नेतृत्व हस्तान्तरण गर्ने गरी । अब त्यसको लागि तीन महिना मात्र बाँकी छँदा कांग्रेसले स्थानीय तहको निर्वाचन मिति तोक्न र पुरानो सर्तअनुसार समयमै सत्ता नेतृत्व हस्तान्तरण गर्न सरकारमाथि दबाब दिन थालेको छ । अर्कोतर्फ कुनै पनि सर्तमा केपी ओली सरकारलाई हटाउन कसैको निर्देशन र कसैसँग पनि साँठगाँठ गर्न तयार मधेसी मोर्चा आफूले चाहेअनुसारको संविधान संशोधन तथा निर्वाचन मिति तोक्ने काम एकैसाथ गराउन सरकारसँग आग्रह गर्दैछ । यी परस्परविरोधी माग एकैसाथ मान्न सरकारको लागि सम्भव देखिँदैन । किनकि मोर्चाको माग पूरा भएमा कांग्रेसको एउटा हिस्सा एमाले र राप्रपासमेत त्यसको विरोधमा उभिने र नयाँ समीकरण बन्ने सम्भावना बढ्नेछ । त्यसबाट वर्तमान प्रधानमन्त्रीको नैतिक र राजनीतिक हैसियत दुवै अत्यन्त कमजोर हुनेछ । तर मुलुकको लागि एउटा व्यक्तिको उत्थान र पतनभन्दा राष्ट्रियता, प्रजातान्त्रिक सुदृढीकरण र आर्थिक समृद्धिसँगै मुलुकको स्वतन्त्रता र सामाजिक सद्भावको वातावरण निर्माण हुन्छ कि हुँदैन, त्यसले बढी अर्थ राख्छ । संविधान यथास्थितिमा मात्र हैन, त्यसका अनेक अपूर्णता र जनताको अनुमोदन हासिल गर्न असफल रहेकाले लागू हुने अवस्थामा छैन । त्यसैले निर्वाचनले यो संविधानमा प्राण सञ्चार गर्न, जीवन्तता दिन र कार्यान्वयनलायकको हैसियत प्रदान गर्न सक्दैन । दाहालले देउवासँग भएको आफ्नो सहमति पूरा गर्दा त्यसले उनको पक्षमा केही जनधारणा अवश्य बनाउनेछ, तर सत्ताको यो हस्तान्तरण' अरू दलहरूको संलग्नताबिना पूरा हुन सक्दैन । त्यससँगै नेपालमा संविधानवादको स्वीकार्यता पुनस्र्थापित गर्न दाहाललगायत उनका प्रधानमन्त्रीय उत्तराधिकारीले आम समझदारीको लागि राष्ट्रिय वार्ता थालनी गर्नैपर्छ । निर्वाचन मिति घोषणाले राजनीतिक उथलपुथल र हिंसालाई मात्र सुनिश्चित गर्नेछ, निर्वाचन हैन ।"
पदमुक्त लोकमान सिंहलाई महाभियोग लगाउनु नपर्ने ठहर,"काठमाडौं: सर्वोच्च अदालतको आदेशबाट पदमुक्त भइसकेकाले तत्कालीन अख्तियार प्रमुख लोकमानसिंह कार्कीविरुद्ध संसद्ले महाभियोग लगाउनु नपर्ने छानविन उपसमितिले ठहर गरेको छ। महाभियोग सिफारिस समिति अर्न्तगतको उपसमितिले बुधवार आफ्नो प्रतिवेदन समितिमा बुझाउंदै कार्की विरुद्ध महाभियोग प्रस्ताव अघि बढाउन नमिल्ने निष्कर्ष निकालेको हो। माओवादी केन्द्रका रामनारायण विडारी संयोजक रहेको उपसमितिमा एमाले सांसद रेवतीरमण भण्डारी र कांग्रेसका दीपक कुंइकेल सदस्य थिए। उपसमितिले बुझाएको प्रतिवेदन समितिले आगामी संसद बैठकमा पेश गर्ने तयारी गरेको छ। उपसमिति सदस्य भण्डारीले कार्कीले पदीय दुरुपयोग गर्दै विभिन्न निर्णय,आदेश र काम गरेको प्रमाण भेटिएपनि पदमुक्त भइसकेकाले महाभियोग अघि बढाउन नपर्ने निष्कर्ष निकालिएको जानकारी दिए। एमाले र एमाओवादी केन्द्रका १ सय ५७ जना सांसदहरुले कार्की विरुद्ध महाभियोग प्रस्ताव दर्ता गरेका थिए। उक्त प्रस्तावलाई छानविनका लागि महाभियोग सिफारिस समितिमा पठाएकै दिन सर्वोच्च अदालतले कार्कीलाई अयोग्य भनी पदमुक्त गरेको थियो। तर समितिले उपसमिति बनाएर कार्कीविरुद्ध परेका उजुरी र आरोपमाथि छानविन गरेको थियो। कार्कीले अख्तियारको दुरुपयोग गरेर मेडिकल काउन्सिलमा कोटा थप्न दवाव दिएको, काठमाडौं विश्वविद्यालयको एमविविएस परिक्षामा आफै प्रश्नपत्र बनाएर परिक्षा लिएको, ऊर्जा मन्त्रालयलाई ऐन कानून विपरित निर्देशन दिएको,केही चिकित्सकलाई ऐन विपरित कारवाही गर्न निर्देशन दिएको, विज्ञ भनि नियुक्त गरिएका व्यक्तिलाई अनुसन्धान अधिकृत तोकेको,निजामति अड्डा अख्तियारलाई प्रहरी निर्देशनालय जस्तो बनाई प्रहरीलाई अनधिकृत अधिकार दिएको, व्यक्तिगत रिसईवी साटन केही व्यक्तिहरुको फोन टेप गरेको आरोपहरु पुष्टि भएको जनाएको छ। 'परिस्थितीले कार्कीलाई महाभियोग लगाउनै पर्ने देखाउँछ, तर पदमुक्त भइसकेकाले महाभियोग लगाउनु परेन,' एमाले सांसद भण्डारीले भने,कार्कीले गरेका कतिपय कामका विषयमा अनुसन्धान गर्न संसदले नै सम्वन्धित निकायलाई निर्देशन दिन सक्छ।'"
जिल्ला सभापतिका लागि पर्सामा देउवा गुटकै तीन नेताको प्रतिस्पर्धा,"वीरगन्ज : पर्सामा नेपाली कांग्रेसको नयाँ नेतृत्व चयनका लागि बिहीबार हुने चुनावमा पार्टी सभापति शेरबहादुर देउवा पक्षकै तीन नेताबीच प्रतिस्पर्धा हुने भएको छ । पर्साको सभापति पदका लागि पाँच जनाको उम्मेदवारी दर्ता भएको भए पनि एक जनाले उम्मेदवारी फिर्ता लिएपछि मुख्य प्रतिस्पर्धा देउवा पक्षकै तीन नेताको हुने भएको हो। सभापति पदका लागि पूर्व सांसद एवम् पूर्व सभापति अजय द्विवेदी, पूर्व जिविस सभापति जनार्दन सिंह क्षेत्री, निर्वतमान जिल्ला सचिव अशोक जयसवाल, वशिष्ठ नारायण कुर्मी र शान्ति कार्कीले मंगलबार उम्मेदवारी दर्ता गराएका थिए । ती मध्ये जयसवालले बुधबार उम्मेदवारी फिर्ता लिएका हुन् । चुनावी प्रतिस्पर्धामा रहेका द्विवेदी, क्षेत्री, कुर्मी र कार्की देउवा निकटका हुन् । जयसवाल भने कांग्रेस वरिष्ठ नेता रामचन्द्र पौडेल पक्षको एक्ला उम्मेदवार थिए । तर, जयसवालले अन्तिम समयमा आएर बुधबार उम्मेदवारी फिर्ता लिएर द्विवेदीलाई समर्थन गरिदिएका हुन् । जयसवालले द्विवेदीलाइै समर्थन गरेपछि बिहीबार हुने चुनावमा देउवा पक्षकै तीन उम्मेदवारबीच प्रतिस्पर्धा हुने भएको हो। द्विवेदीलाइ कांग्रेस केन्द्रीय सदस्य अजय चौरसिया र पुर्व जिल्ला सभापति एवम् सांसद राजेन्द्रबाहदुर अमात्य समर्थन गरेका छन् । कुर्मीलाई कांग्रेस केन्द्रीय सदस्य रमेश रिजाल र जिल्ल सभापति सुरेन्द्रप्रसाद चौधरीले साथ दिएका छन् । यस्तै क्षेत्रीको समर्थनमा पूर्व सभासद् रामेश्वर रौनीयारसहितका नेताहरु लागेका छन् । कांग्रेस पर्साको सचिव पदमा द्विवेदी समूहबाट किशोरी साह कानु, कुर्मी समूहबाट दिनेश चौधरी र क्षेत्री समूहबाट कृष्ण मोहन यादवले उम्मेदवारी दिएका छन् । यस्तै कोषाध्यक्ष पदमा द्विवेदी समूहबाट अशोक गुप्ता, कुर्मी समूहबाट इम्तियाज आलम र क्षेत्री समूहबाट राजेश्वर साह तेलीको उम्मेदवारी परेको छ । सभापति पदमा उम्मेदवारी दिएका उम्मेदवारले बुधबार वीरगन्जमा पत्रकार सम्मेलन गरेर आआफनो चुनावी एजेण्डा सार्वजनिक गरेका छन् ।"
स्वतन्त्र व्यापार र अन्तरदेशीय प्रसारण लाइन बनाउन बिमस्टेक सहमति,"काठमाडौः क्षेत्रीय संगठन बिमस्टेक (बे अफ बंगाल इनिसिएटिभ फर मल्टिसेक्टरल टेक्निकल एन्ड इकोनोमिक कोअपरेसन) आबद्ध मुलुकबीच स्वतन्त्र व्यापार सम्झौता, अन्तरदेशीय प्रसारण लाइन निर्माण गर्नेलगायत एक दर्जनभन्दा बढी सहमति भएको छ । राजधानीमा मंगलबार सम्पन्न बिमस्टेक सदस्य मुलुकका उच्च अधिकारीहरूको १७ औं बैठकले चाँडोभन्दा चाँडो यी दुई सम्झौता टुंग्याउने निर्णय लिएको हो । बिमस्टेक अन्तरदेशीय प्रसारण लाइन स्थापनाका विषयमा आगामी मार्च ३० र ३१ मा काठमाडौंमा बस्ने बिमस्टेक ऊर्जामन्त्रीहरूको बैठकमा समझदारी हुने अपेक्षा लिइएको परराष्ट्र मन्त्रालयका सचिव शंकरदास बैरागीले बताए । स्वतन्त्र व्यापार सम्झौता टुंग्याउन बिमस्टेक सदस्य देशबीच वार्ता सुरु हुने उनले बताए । बिमस्टेक क्षेत्रको व्यापार प्रवद्र्धन गर्न तथा व्यापार क्षेत्रमा देखिएका बाधा हल गर्न यी दुई सम्झौता महत्वपूर्ण हुने मानिएको छ । बैठकमा बिमस्टेकलाई पुनर्ताजगी गर्दै अघि बढ्न यसमा आबद्ध मुलुक प्रतिबद्ध देखिएका छन् । बिमस्टेकको चौथो शिखर सम्मेलनको मिति तय गर्न भने बैठकले सकेन । सचिव बैरागीले सन् २०१७ भित्र बिमस्टेकको बैठक आयोजना गर्न नेपाल प्रतिबद्ध रहेको बताए । सम्भवतः आगामी अक्टोबर वा नोभेम्बर महिनासम्ममा हामी बिमस्टेकको शिखर सम्मेलन आयोजन ागर्नेछौं', उनले भने, यस सम्बन्धमा बिमस्टेक सदस्य मुलुकबीच संवाद र छलफल हुन बाँकी छ ।' नेपाल अहिले बिमस्टेकको अध्यक्ष मुलुक हो । रोलक्रमअनुसार नेपालले बिमस्टेक शिखर सम्मेलन आयोजना गर्नुपर्नेछ । बिमस्टेक सदस्य मुलुकबीच आगामी जुनमा बिमस्टेक विदेशमन्त्रीस्तरीय बैठक आयोजना हुने भएको छ । बैठक नेपालमा हुनेछ । बिमस्टेकको आगामी कार्यदिशा राष्ट्रसंघको दिगो विकाससम्बन्धी एजेन्डाअनुसार तय गर्न प्रबुद्ध समूहलाई जिम्मा दिइएको छ । बैठकले बिमस्टेकमा नयाँ चारवटा संयुक्त कार्यदल र एक उपसमूह गठन गरेको छ । त्यसमा बिमस्टेक व्यापार सहजीकरण सम्झौता कार्यदल, भन्सारसम्बन्धी पारस्पारिक सहायता सम्झौता कार्यदल, कोस्टल सिपिङ सम्झौता कार्यदल, विपत्ति व्यवस्थापन संयुक्त कार्यदल र ब्लु इकोनोमी संयुक्त कार्यदल छन् । त्यस्तै र्याडिकलाइजेसन एन्ड टेरोरिजममा सहकार्य गर्न एक उपसमूह पनि बिमस्टेक सदस्य देशबीच गठन भएको छ । बिमस्टेकको २० औं वार्षिक समारोह यस वर्ष विविध कार्यक्रम साथ मनाइने सचिव बैरागीले बताए । नेपालले पहाडी अर्थतन्त्र (माउन्टेन इकोनोमी) को सम्भाव्यता खोजी गर्ने अवधारणा पनि अघि सारेको छ । बिमस्टेकलाई यातायात सञ्जालले जोडौः महत परराष्ट्रमन्त्री प्रकाशशरण महतले बिमस्टेकलाई यातायातको सञ्जालबाट जोड्नुपर्ने बताएका छन् । काठमाडौंमा भएको बिमस्टेक उच्च अधिकारीहरूको बैठकमा सहभागी हुन आएका बिमस्टेकका सदस्य राष्ट्रका प्रतिनिधिसँगको सामूहिक भेटका क्रममा मन्त्री महतले त्यस्तो बताएका हुन् । महतका प्रेस संयोजक एकराज पाठकका अनुसार यातायातको सञ्जालबाट जोड्न सकिएमा यस क्षेत्रको विकासमा थप सहयोग पुग्ने र आपसी तथा जनताबीचको सम्बन्ध पनि थप बलियो बन्ने विश्वास व्यक्त गरे । बिमस्टेक यस क्षेत्रका राष्ट्रहरूका लागि एक महत्वपूर्ण मञ्च भएकाले यहाँको पर्यटन प्रवद्र्धन, आर्थिक विकास र अन्तरदेशीय प्रसारण लाइनको माध्यमबाट विकासमा सघाउन पुर्याउनेछ', उनले भने । आतंकवादविरुद्ध लड्न पनि यस्तो यातायात सञ्जालको विकासले सघाउने उनको भनाइ थियो । नेपाल भूपरिवेष्ठित राष्ट्र भएकाले सम्भव भएसम्म नदीको माध्यमबाटै समुद्रसम्मको पहुँचका लागि यस क्षेत्रीय मञ्चले निर्माण गर्ने यातायातको सञ्जालले सहयोग पुर्याउने उनले बताए ।"
सिटौलामाथि छानबिन गर्न पाँच सदस्यीय समिति,"काठमाडौं: उच्च अदालतका न्यायाधीश नियुक्तिका विषयमा न्यायपरिषद्का सदस्य रामप्रसाद सिटौलाको भूमिका शंकास्पद रहेको भन्दै आलोचना भएपछि छानिबनका लागि नेपाल बार एशोसिएसनले पाँच सदस्यीय छानबिन समिति गठन गरेको छ। न्यायाधीश नियुक्तिलाई लिएर सिटौलाको बोली र व्यवहारमा तादात्म्यता नदेखिएको भन्दै न्यायिक वृत्तमा आवाज उठेपछि बुधबार बसेको बार कार्यसमिति बैठकले छानबिन समिति गठनको निर्णय गरेको हो। सिटौलाका विषयमा यथार्थ विवरण पेश गर्न नेपाल बारका पूर्वअध्यक्ष प्रेमबहादुर खड्का, वरिष्ठ अधिवक्ता हरिशंकर निरौला, डाकुमार शर्मा आचार्य, अधिवक्ता जीवना बादे श्रेष्ठ र सुरेन्द्रकुमार महतो संलग्न समिति गठन भएको हो।समितिलाई सिटौलाका गतिविधिबारे वास्तविक वस्तुस्थिति बुझेर प्रतिवेदन पेश गर्न म्याण्डेड दिइएको छ। 'बारको सिफारिसमा सदस्य बनेका सिटौलाले एकातिर न्यायाधीश नियुक्ति निर्णय बहिष्कार गरेको पनि भन्ने, अर्कातिर सपथमा पुगेर बधाई दिने, कतै बारले नबस्न भनेर बैठकबाट उठेर हिँडेको पनि भन्ने, फेरी ती न्यायधाीशलाई तालिम दिनका लागि सहभागी भएर भत्तासमेत लिएको भनेर गुनासा आए', बार बैठकमा सहभागी एक सदस्यले निर्णयबारे जानकारी गराउँदै अन्नपूर्णसँग भने, नियुक्तिमा सिटौलाको प्रधानन्यायाधीशसँग मिलिभगत रहेको कुरा पनि आयो। निर्णय हुने दिन पुस २८ रातिसम्म प्रधानन्यायाधीश क्वाटर बालुवाटारमै रहेको पनि सुन्नमा आयो। उहाँ भने भाउजु बिरामी भएर घरमै थिएँ भन्दै हुनुहुन्छ। छानबिन समितिले सबै विषयमा सुक्ष्म तरिकाले केलाएर अध्ययन गर्छ।' बारको सिफारिसमा परिषद् सदस्य रहेका कारण वास्तविकता छानबिन गर्नुपरेको उनले बताए। समितिले विहीबारबाटै छानबिन थाल्ने भएको छ। बारले समितिमा सबै दलको प्रतिनिधित्व हुने गरी समावेशी टिम बनाएको छ। यसैबीच न्यायाधीश नियुक्ति असमान र भेदभावपूर्ण भएको भन्दै मधेसबादी कानुन व्यवसायीले बिहीबार बार घेराउ गर्ने भएका छन् । प्रदेश नम्बर २ अन्तर्गतका आठवटा जिल्ला बार र उच्च अदालत बारका कानुन व्यवसायीले दबाबका लागि बार घेराउ गर्न थालेका हुन्। बारले आन्दोलनमा उत्रेका मधेसवादी कानुन व्यवसायीको मागका विषयमा वार्ता गरी सहमतिमा पुग्न सर्वोच्च अदालतका पूर्वन्यायाधीश एवम् वरिष्ठ अधिवक्ता कमलनारायण दाशको संयोजकत्वमा ११ सदस्यीय समितिसमेत गठन गरेको छ। समिति सदस्यमा वरिष्ठ अधिवक्ता रामकृष्ण निराला, अधिवक्ताहरू गोविन्द वन्दी, दीनमणी पोखरेल, हरेन्द्र राई, सतिष झा, सुनिल पोखरेल, विजयप्रसाद मिश्र, गोपालकृष्ण घिमिरे, शशी अधिकारी र सदस्य सचिवमा बारका केन्द्रीय सदस्य रमण कर्ण छन्।"
जेठसम्म चुनाव नगरे प्रचण्ड सरकारको औचित्य समाप्त हुन्छ : पण्डित,"भक्तपुर : एमाले पोलिटब्युरो सदस्य एवम् पूर्वमन्त्री लालबाबु पण्डितले पुष्पकमल दाहाल प्रचण्ड नेतृत्वको सरकारले जेठसम्ममा निर्वाचन नगरे सरकारको ओचित्य समाप्त हुने बताएका छन्। रफत सञ्चार क्लबमा आयोजित साक्षात्कार कार्यक्रममा बोल्दै पूर्वमन्त्री पण्डितले भने, सरकारले जेठसम्म स्थानीय निकायको निर्वाचन गर्न नसके वर्तमान सरकारको औचित्य नै समाप्त हुनेछ । उनले सरकारलार्य निर्वाचनमा जानबाट खुट्टा नकमाउन आग्रह गरेका छन्। सरकारले निर्वाचनमा जान डराइरहेको बताउँदै नेपालका मुख्य राजनीति शक्ति एक भएर निर्वाचनमा जानुको विकल्प नभएको स्पष्ट पारे। संविधान कार्यान्वयन भएन भने देशले संवैधानिक, राजनीतिक सङ्कटपूर्ण अवस्था सामाना गर्नुपर्ने बताउँदै उनले त्यस्तो अवस्था आए त्यसको मुख्य जिम्मेवार सरकारमा सहभागी दलहरु नै बन्नुपर्ने बताए। भाषा तथा सम्पदाको मौलिकता जोगाउन माग भाषा तथा सम्पदा संरक्षण परिषद्ले बुधबार गरेको अन्तक्र्रियामा भाषा तथा सम्पदा विज्ञ एवम् नागरिक अगुवाले नेपाली भाषा तथा सम्पदामाथि भएको बाह्य आक्रमण रोक्नुपर्ने र तिनको मौलिकता जोगाउनुपर्नेमा जोड दिएका छन् । सो अवसरमा परिषद्का अध्यक्ष डा लक्ष्मीप्रसाद खतिवडाले बाहिरी दबाबमा देवनागरी लिपि परिवर्तन गर्न लागिएको बताउँदै यसले नेपाली भाषामा मात्र नभएर राष्ट्रियतामै चोट पुग्ने बताए। उनले यस्तो अवस्थामा देवनागरिक लिपिलाई बचाएर नेपाली भाषा बचाउनुपर्ने र अन्तर्राष्ट्रियस्तरमा हाम्रो मौलिकतालाई जोगाउन आइएसओ एकाइ गठन गर्नुपर्ने बताउनुभयो । कार्यक्रममा सांसद केदार सञ्जेलले भाषा तथा सम्पदामाथिको बाह्य अतिक्रमण गम्भीर भएको बताउँदै परिषद्को आवाजलाई राजनीतिक, कार्यपालिका र संसदीय तहमा पु्र्याउन पहल गर्ने बताए। कार्यक्रममा प्राध्यापक सङ्घका केन्द्रीय अध्यक्ष रामेश्वर उपाध्याय, प्रगतिशील प्राध्यापक सङ्घका सभापति प्रा डा यादवप्रसाद लामिछाने, पूर्वसचिव रामेश्वर खनाल, प्रेस काउन्सिलका अध्यक्ष बोर्णबहादुर कार्की परिषद्का महासचिव प्रा टेकबहादुर क्षेत्री, सदस्य सहप्राध्यापक मोहन पोखरेललगायतले नेपाली भाषा, संस्कृति सङ्कटमा रहेकाले तिनको संरक्षणको लागि सरकारलाई घच्घच्याउनुपर्नेमा जोड दिए । रासस"
पुरानै निकायको निर्वाचन हुनुपर्ने पक्षमा काँग्रेस,"काठमाडौँ: स्थानीय निकाय वा तहमा कुन निर्वाचन गर्ने भन्ने स्पष्ट धारणा बनिनसकेको अहिलेको अवस्थामा व्यवस्थापिकासंसद्को सबैभन्दा ठूलो दल नेपाली काँग्रेस पुरानै स्थानीय निकायको निर्वाचन गर्ने पक्षमा देखिएको छ। नेपाली काँग्रेसका पूर्व सभापति एवम् पूर्व प्रधानमन्त्री सुशील कोइरालाको प्रथम पुण्य स्मृति दिवस'का अवसरमा आज आयोजित कार्यक्रममा काँग्रेसका शीर्ष नेताहरुले स्थानीय तहको व्यवस्थापन गर्न समय लाग्ने भएकाले पुरानै निकायको भएपनि निर्वाचन गर्नुपर्नेमा जोड दिए। कार्यक्रममा काँग्रेस सभापति शेरबहादुर देउवाले पुरानै स्थानीय निकायको निर्वाचन गर्न अन्य दलको पनि सहमति आवश्यक पर्ने भन्दै त्यसमा सहमति नभए इलाकालाई आधार मानेर निर्वाचनमा जान सकिने विकल्प प्रस्तुत गरे। स्थानीय निकायको पुनःसंरचनासम्बन्धी आयोगले सरकारलाई प्रतिवेदन बुझाइसकेको अवस्थामा पुरानै निकायको निर्वाचन गर्ने पक्षमा नेकपा (माओवादी केन्द्र), नेकपा (एमाले) लगायत दलहरु भने देखिएका छैनन्। वरिष्ठ नेता रामचन्द्र पौडेलले संविधानको सङ्क्रमणकालीन व्यवस्थाअनुसार राष्ट्रपति, उपराष्ट्रपति र सरकारको निर्वाचन भएको उल्लेख गर्दै सोही व्यवस्थाअनुसार स्थानीय निकायको निर्वाचन किन गर्न नसकिने भनी प्रश्न गरे। 'स्थानीय निकायको पुनःसंरचनासम्बन्धी आयोगको प्रतिवेदनमा समस्या देखिएकाले परिमार्जन गर्नु आवश्यक छउनले भने। स्थानीय तहसम्बन्धी ऐन बनाउन र गठन गर्न समय लाग्नेतर्फ इङ्गित गर्दै वरिष्ठ नेता पौडेलले सङ्क्रमणकालीन धाराको प्रयोग गरेर पुरानै स्थानीय निकायको निर्वाचन गर्नुपर्ने बताए। आयोगको प्रतिवेदनमा जिल्लाबाट सहमतिमा पठाइएअनुसार तहको व्यवस्था नभएको भन्दै विभिन्न जिल्लामा आन्दोलन र विवाद हुनाका साथै मधेस केन्द्रित दलहरुले प्रतिवेदनलाई यथावस्थामा स्वीकार्न नसकिने बताउँदै आएका छन् । कार्यक्रममा पूर्व महामन्त्री प्रकाशमान सिंहले संविधान संशोधनको नाममा निर्वाचन नहुने अवस्था आयो भने संविधान नै कोल्याप्स' हुने खतरा रहेको औँल्याउनुभयो । स्थानीय तहको निर्वाचन गर्न समय लाग्ने भए पुरानै निकायको भए पनि निर्वाचन गर्नुपर्ने उनको सुझाव थियो। सरकारले आयोगको प्रतिवेदन बुझे पनि विभिन्न जिल्लामा देखिएका विवादपछि प्रतिवेदन अध्ययन गरी सुझाव दिन सङ्घीय मामिला तथा स्थानीय विकास मन्त्रीको संयोजकत्वमा समिति गठन गरेको छ। कार्यक्रममा अर्का पूर्व महामन्त्री कृष्णप्रसाद सिटौलाले संविधानको कार्यान्वयनका लागि तत्काल पुरानै निकायको भए पनि निर्वाचन गर्नुपर्ने बताउँदै त्यसपछिमात्र प्रदेश र सङ्घको निर्वाचनमा जान सकिने धारणा व्यक्त गरे। मुलुकमा यतिखेर सरकार संविधान संशोधनको प्रस्तावलाई छलफलको प्रक्रियामा लगेर निर्वाचनमा जाने पक्षमा देखिएको छ। मधेस केन्द्रित दलहरु संशोधन पारित नभई निर्वाचनमा जान नसकिने अडान लिएर बसेका छन्। रासस"
दाहालले निर्वाचन मितिबारे खुलाउन चाहेनन्,"काठमाडौः स्थानीय तहको निर्वाचनमा विद्युतिय मेसिनको प्रयोगबारे दलहरुको धारणा बुझन निर्वाचन आयोगले मंगलवार गरेको कार्यक्रममा प्रधानमन्त्री पुष्पकमल दाहालले निर्वाचनको मितिबारे केही खुलाउन चाहेनन । सत्तासीन दलका नेता र सञ्चारकर्मीले निर्वाचन कहिले हुन्छ भनी प्रधानमन्त्री दाहालसँग जिज्ञासा राख्दा पनि दाहालले मितिबारे बोल्न चाहेनन । निर्वाचनको तयारी गर्न भनिएपनि सरकारले मिति नतोक्दा आयोग समेत अन्योलमा छ । प्रधानमन्त्री दाहालले चुनाव हुन्छ, दुविधा राख्नुहुन्न' भनी प्रश्नकर्तालाई कार्यक्रमममा जवाफ फर्काएका थिए । तर कुन मितिमा स्थानीय तहको निर्वाचन हुन्छ भनी दाहालले नबताएपछि कार्यक्रममा सहभागीहरु चुनाव हुनेमा आशंका व्यक्त गर्दै कार्यक्रमबाट बाहिरिएका थिए । सबैलाई समेटेर समयमै चुनाव गर्छौ, प्रधानमन्त्री दाहालले भने,स्वच्छ, निष्पक्ष र धांधलीरहित चुनाव कसरी गर्ने भन्ने मुख्य कुरा हो ।' सत्तासीन नेकपा संयुक्तकी कल्याणी साह लगायतका प्रतिनिधिहरुले निर्वाचन कहिले हुन्छ भनी प्रधानमन्त्रीसँग प्रश्न गरेका थिए । आयोगले बेलायती कम्पनी स्मार्टमेटिक कम्पनीद्धारा बनाइएको विद्युतिय मेसिनको प्रयोगबारे जानकारी गराउन कार्यक्रमको आयोजना गरेको थियो । सो अवसरमा कम्पनीका तर्फबाट रोबोर्ट र लर्ड ब्राउनले मेसिनको उपयोगिता र विशेषताबारे जानकारी गराएका थिए । आयोगका सहसचिव नवराज ढकालले मतदाता नामावली संकलन,प्रशोधन लगायतका काम विद्युतिय उपकरणबाट हुने गरेको भन्दै आगामी निर्वाचनमा विद्युतिय मेसिनबाट मतदान गर्नु उपयुक्त हुने बताए । बेलायती कम्पनीको मेसिनले १ सय २० भन्दा बढी चुनाव चिन्ह देखाउन सक्ने,आफुले हालेको मत प्रिण्ट गरेर अर्को बाक्समा राख्न सकिने र उक्त मेसिनको प्रयोगका लागि ईन्टरनेट आवश्यक नपर्ने भएकाले नेपालका लागि धेरै नै उपयुक्त हुने ढकालले बताए । प्रमुख निर्वाचन आयुक्त अयोधिप्रसाद यादवले मतपत्र छपाई,ढुवानी, भोटिङ्ग र गणनामा धेरै नै झण्झट हुने भएकाले विद्युतिय मेसिनबाट मतदान गराउनुपर्ने आवश्यक्ता रहेको बताए । कार्यक्रममा विभिन्न दलका प्रतिनिधिहरुले मेसिनका विविध पक्षबारे जिज्ञासा राखेका थिए ।"
"कांग्रेस, माओवादी र एमालेले निर्वाचन चाहेनन्ः बाबुराम","हेटौँडा : नयाँ शक्ति पार्टी नेपालका संयोजक डाबाबुराम भट्टराईले प्रमुख तीन राजनीतिक दलले निर्वाचन नचाहेको बताएका छन् । बुधबार प्रेस सोसाइटी मकवानपुरले हेटौँडामा गरेको पत्रकार भेटघाटमा बोल्दै भट्टराईले प्रमुख राजनीतिक दललाई सत्ताको लोभमा नलागी निर्वाचनको तयारीमा लाग्न आग्रह गरे । प्रमुख तीन दल (कांग्रेस, माओवादी र एमाले)का नेतालाई सत्ता लिप्सा बन्द गरेर छिटो भन्दा छिटो संविधान संशोधनसहित स्थानीय निकायको चुनावमा अघि बढ्न आग्रह गर्दछु, उनले भने । कुन दलको नेतृत्वमा स्थानीय निकायको चुनाव गराउने भन्ने विवादका कारण अहिलेसम्म चुनावको मिति घोषणा हुन नसकेको भट्टराईको दाबी छ। कांग्रेस,एमाले र माओवादी केन्द्रका नेताहरुमा चरम सत्ता लिप्सामा छन्, उनले थपे, तीन दल अहिले बिच्छी, सर्प र भ्यागुता जस्तो एकले अर्काको खुट्टा टोक्ने अवस्थामा पुगेका छन् । न्यूनतम बिषयमा सहमति गरी संविधान संशोधन गरेर यथासक्य छिटो स्थानीय निकायको चुनाव गराउनु अहिलेको टड्कारो आवश्यकता रहेको भट्टराईले आंैल्याए । संविधान संशोधन गरौं, त्यसपश्चात तीनै तहको निर्वाचन गरौँ अनि मात्र देशले निकास पाउछ, उनले भने, अन्यथा देशको अवस्था संधै यस्तै रहिरहने र थप समस्या निम्तिने पक्का छ । तराई मधेशका समस्याको बिषयमा संविधान बनाउने क्रममा नै त्रुटी भएको तर्क प्रस्तुत गर्दै उनले त्यसलाई सच्याउनुपर्ने बताए । आंशिक रुपमा भएपनि तराई मधेशको माग सम्बोधन गर्नुपर्ने उनको सुझाव थियो। आगामी जेठसम्ममा चुवाव गराउन सम्भव रहेको तर्क गर्दै उनले नयाँ शक्ति पार्टी जुनसुकै बेला हुने चुनावमा सहभागी हुन तयार रहेको बताए । चुनावको निम्ति सर्वदलीय राष्ट्रिय सरकार निर्माण गर्दा राम्रो हुने भट्टराईको धारणा छ । पत्रकार भेटघाटमा नयाँ शक्ति पार्टी नेपालका सहसंयोजक रामचन्द्र झा, तीन नम्बर प्रदेश संयोजक गंगानारायण श्रेष्ठलगायतको उपस्थिती रहेको थियो ।"
गणतन्त्र रोक्न खोज्नेलाई निस्तेज पार्नुपर्छ : प्रधानमन्त्री प्रचण्ड,"चितवन : प्रधानमन्त्री पुष्पकमल दाहाल प्रचण्ड ले संविधानलाई कार्यान्वयन गर्न नसके देशमा ठूलो दुर्घटना हुने बताएका छन्। नेकपा (माओवादी केन्द्र) चितवनले गरेको वैचारिक प्रशिक्षण कार्यक्रमलाई सम्बोधन गर्दै उनले भने, अहिलेको परिवर्तन माओवादीकै कारण सम्भव भएको हो । यसलाई अपनत्व गर्ने र संस्थागत गर्ने जिम्मेवारी पनि माओवादीकै काँधमा रहेको छ । माओवादी कमजोर होस् भनेर एउटा शक्ति लागिरहेको भन्दै माओवादी केन्द्रका अध्यक्षसमेत रहेका दाहालले सबै माओवादी एक हुनसके कसैले कमजोर बनाउन नसक्ने बताए। उनले अब निर्वाचनतर्फ मुलुक केन्द्रित भएकाले निर्वाचनमा जुट्न कार्यकर्तालाई निर्देशन समेत दिए। उनले आफूहरु मुद्दामा एक हुन नसक्दा पछि परेको भन्दै तेस्रो शक्तिको रुपमा रहेको माओवादी आउँदो निर्वाचनमा पहिलो हुने गरी जनस्तरबाट सङ्गठनलाई एकतावद्ध बनाएर लैजान पनि निर्देशन दिए। माओवादीले मात्रै राष्ट्रलाई एकताबद्ध बनाएर अघि बढाउन सक्ने दाबी गर्दै उहाँले त्यसको प्रयत्नमा आफू जुटिरहेको बताए। नेपालको राजनीतिलाई सही बाटोमा ल्याउन महत्वपूर्ण भूमिका खेल्ने समय आएको भन्दै प्रधानमन्त्री दाहालले यसका लागि पार्टीलाई पुनर्ताजगी बनाउनुपर्नेमा जोड दिएका छन्। प्रचण्डले भने, दक्षिणपन्थी अतिराष्ट्रवाद बामपन्थको नाममा अहिलेको परिवर्तनलाई उल्टाउने कोसिस भइरहेको छ, तर अहिले त्यो सम्भव छैन । जातीय साम्प्रदायिक विखण्डनवादको प्रवृत्ति बढेर मुलुक द्वन्द्वमा फस्नसक्ने परिस्थिति बन्नसक्ने भन्दै उनले यसको रक्षाका लागि माओवादी लागिरहेको उल्लेख गरेका छन्। संविधान सबैका लागि स्वीकार्यता बनाउन आवश्यक रहेको भन्दै त्यसकै पक्षमा अहिलेको सरकार लागिरहेको छ प्रधानमन्त्रीले बताए । उनले भने, संविधान घोषणा हुँदा जुन आश्वासन हामीले दिएका थियौँं, त्यो पूरा गर्न हामी प्रतिबद्ध छौं । रासस"
