शीर्षक,विवरण
आपत्तिजनक भेटघाट,"प्रधानमन्त्री पुष्पकमल दाहालको यसपटकको भारत यात्राले निकै चर्चा पाएको छ र केही हदसम्म विवाद बढाएको पनि छ । एक अर्थमा त्यसमा असामान्यताको अंश केही बढी भए पनि पूर्वका यस्ता भ्रमणहरू सायदै विवादरहित रहेका छन् । सधैं झैं यो भ्रमणमा पनि सुरक्षा विषयमा उच्चतम तहमा चिन्ता र चासो व्यक्त गरिए र एकअर्काको भूमि एकअर्काविरुद्ध प्रयोग हुन नदिने वचनबद्धता पनि प्रकट गरियो । नेपालविरुद्ध हतियार उठाउने र विखण्डनको राजनीति सञ्चालन गर्ने अनेक समूहले विभिन्न चरणमा भारतमा आ श्रय पाउँदै आएका छन् । भारतीय सुरक्षा अवधारणामा नेपाली भूमि भारतीय जाली नोट कारोबारी तथा तस्करले प्रयोग गर्ने गरेको मान्यताले प्राथमिकता पाउँदै आएको छ । यसपटकको यात्रामा प्रधानमन्त्री दाहालले टीकापुर प्रहरी हत्याकाण्डका नायकका रूपमा चिनिएका रेशम चौधरीसँग भेटघाट गरेको तथ्यले बढी आशंका उत्पन्न गरेको छ भारतप्रति । उच्च सुरक्षा सर्तकता र भारतीय सुरक्षा अधिकारीहरूको कडा निगरानीमा रहेको प्यालेस होटेलमा चौधरीले प्रधानमन्त्री दाहालसँग भेटे । प्रधानमन्त्रीले सम्भवतः उनलाई नचिनेका हुन सक्छन्, तर नेपाल सरकारको सर्वाधिक 'वान्टेड' सूचीमा रहेका र 'रेड कर्नर' सूचना जारी गरिएका व्यक्तिको भारतीय सुरक्षा अधिकारीहरूले पहरा दिएको ठाउँमा उपस्थितिले भारतलाई थप जिम्मेवार र जवाफदेही बनाएको छ, दुईपक्षीय समझदारीका सन्दर्भमा । नेपाली सुरक्षा निकायहरूसँग परामर्श नगरी उपप्रधान तथा गृहमन्त्रीले टीकापुर घटनाका अभियुक्तविरुद्धको मुद्दा फिर्ता घोषणा गर्नु र लगत्तै चौधरीको दिल्लीमा उच्च सुरक्षाबीचको सभास्थलमा प्रधानमन्त्रीसमक्ष उपस्थितिलाई संयोग मात्र भन्न सकिन्न । के भारत अर्को मध्यस्थतामार्फत नेपालमा राजनीति र आपराधिक गतिविधिबीचको सीमा रेखालाई भेट्न चाहन्छ ? प्रधानमन्त्री दाहाल स्वयंले पनि यो भेटघाटको पृष्ठभूमि र मनसायबारे नेपाली जनतालाई जानकारी दिनु आवश्यक छ । अहिले अभूतपूर्व रूपमा भारत आफैँ आक्रान्त छ । उग्रवादमा आधारित राजनीतिबाट खासगरी कश्मीरमा यद्यपि त्यसका राजनीतिक पक्ष पनि छन् । त्यस्तो अवस्थामा हत्या र हिंसामा उत्रिएका या निर्देशित गरेका व्यक्तिलाई कानुनको दायरामा ल्याउन प्रोत्साहित गर्नुको साटो 'सम्मानजनक राजनीतिक आवरण' दिलाई प्रधानमन्त्री दाहालसँग भेटघाटको तारतम्य मिलाउँदा दुईपक्षीय सम्बन्धमा थप असहजता आउनेछन् । त्यसले थप जटिलता तथा अन्तर्राष्ट्रिय आयाम पनि पाउनेछ किनकि भारतपाकिस्तान आरोपप्रत्यारोपको पृष्ठभूमिमा यस क्षेत्रका सबै मुलुकको हिंसात्मक र उग्रवादमा आधारित राजनीतिलाई विश्वले नियालिरहेको छ ।"
अमेरिकी विदेशमन्त्री केरी नेपाल आउन इच्छुक,"न्युयोर्कः अमेरिकी विदेशमन्त्री जोन केरीले नेपाल भ्रमणको इच्छा व्यक्त गरेका छन् । संयुक्त राष्ट्रसङ्घको ७१ औँ महासभामा भाग लिन न्युयोर्कमा रहेका नेपाली प्रतिनिधिमण्डलका नेता एवम् परराष्ट्रमन्त्री डा प्रकाशरण महतसँग भएको भेटवार्तामा अमेरिकी विदेशमन्त्री केरीले सो इच्छा व्यक्त गरेका हुन् । म अघिल्लो पटक भारत भ्रमण गर्दा नेपाल जान चाहेको थिएँ, त्यतिखेर व्यस्तताले गर्दा मिलेन, अब कुनै उपयुक्त समयमा म नेपालको भ्रमण गर्नेछु, नेपालको विकास र समृद्धिमा अमेरिका सधैँ सहयोग गर्न तयार छविदेशीमन्त्री केरीले भने । अमेरिकी विदेशमन्त्री केरीले नेपालका पर्यटकीय गन्तव्यमध्ये कुनै एक गन्तव्यको पदयात्रा गर्ने इच्छासमेत व्यक्त गरेको परराष्ट्रमन्त्री डा महतले जानकारी दिए । नेपालको संविधान निर्माणपछिको अवस्थाबारे चासो राख्दै केरीले नेपालका राजनीतिक दल मिलेर लोकतन्त्रलाई संस्थागत गरुन् भन्ने सदीक्षासमेत व्यक्त गरे। रासस"
दिल्लीमा देशहित विपरीत सम्झौता भएः वैद्य,"काठमाडौँ: नेकपा (क्रान्तिकारी माओवादी)का अध्यक्ष मोहन वैद्यले प्रधानमन्त्री पुष्पकमल दाहालको भारत भ्रमणमा नेपाल र भारतबीच भएको सहमति देशहित विपरीत भएको बताएका छन् । राजधानीमा आयोजित अन्तरक्रियामा अध्यक्ष वैद्यले भारतलाई संयुक्त राष्ट्रसङ्घको स्थायी सदस्यका लागि सहयोग गर्ने, माथिल्लो कर्णाली, अरुण तेस्रोलगायतलाई कार्यान्वयन गर्ने सहमति देशहित विपरीत रहेको जिकिर गरे । उनले भने, विगतमा भारतसँग भएका सम्पूर्ण सन्धि, सम्झौता खारेज गरेर नयाँ आधारमा नयाँ सम्झौता गर्नुपर्नेमा पुराना सन्धि, सम्झौतालाई कार्यान्वयनमा लैजाने सम्झौता गरेर आउनु दुर्भाग्यपूर्ण हो । आफ्नो पार्टीले संविधानलाई अस्वीकार गरेको र आफूहरुमात्रै वास्तविक रुपमा प्रतिपक्षी पार्टी भएको उनको जिकिर थियो । माओवादी लडाकुको शिविरमा भएको अनियमितताबारे आफूहरुलाई थाहा नभएको वैद्यको भनाइ थियो । उनले भने, शिविरको रकमबारे हामीलाई थाहा छैन, हामी नेतृत्वमा नभएकाले त्यो विषय माओवादी केन्द्रलाई नै बढी थाहा छ । माओवादी केन्द्रले संसद्वादलाई स्वीकार गरेको र आफूहरुले त्यसलाई स्वीकार गर्न नसकेकै कारण पार्टी एकता हुन नसकेको उनको प्रष्टोक्ति थियो । उनले भने, पार्टी एकताको लागि मैलेपनि धेरै प्रयास गरेको हो, तर विचार र सिद्धान्तमा कुरा नमिलेपछि एकता हुन सकेन । भविष्यमा माओवादी केन्द्रसँग एकताको सम्भावना अझै रहेको स्वीकार गर्दै उनले तत्कालै सो पार्टीसँग एकताको सम्भावना नरहेको प्रष्ट पारे । परिस्थिति हेरेर चुनावमा भाग लिने अध्यक्ष वैद्यले सिपी गजुरेलको नेतृत्वमा पार्टीले गठन गरेको देशभक्त जनगणतान्त्रिक मोर्चाको नाममा परिस्थिति हेरेर चुनावमा भाग लिने बताए । उनले भने, आवश्यकताअनुसार चुनावलाई समेत उपयोग गर्ने नीति लिएका छौँ, तर आन्दोलनलाई अगाडि बढाउने अवस्था आए बहिस्कार गरेर जान्छौँ । रासस"
दाहाललाई भारतप्रति उत्साहित नबन्न सुझाव,"काठमाडौः नेकपा माओवादी केन्द्रका नेताहरूले प्रधानमन्त्री पुष्पकमल दाहाललाई भारतप्रति धेरै उत्साहित नहुन सुझाव दिएका छन् । भारतको चारदिने राजकीय भ्रमण पूरा गरी स्वदेश फर्किंदा निकै उत्साहित देखिएका प्रधानमन्त्री दाहाललाई उनको पार्टीका वरिष्ठ नेताहरूले नेपाल मामिलामा भारतीय रणनीति परिवर्तन नभएको भन्दै उत्साहित नबन्न सुझाव दिएका हुन् । केन्द्रीय कार्यालयको मंगलबारको बैठकमा बोल्ने नेताहरूले भारतसँग सम्बन्ध सुधार गर्ने प्रयासमा जोड दिए पनि प्रधानमन्त्री दाहालको भ्रमणका क्रममा प्राविधिक त्रुटिहरू औंल्याएका थिए । वैदेशिक मुद्दामा भारतसँग सहकार्य गर्ने सहमतिले अन्तर्राष्ट्रिय समुदायलाई चिढ्याएको, भारतीय परियोजनाको अनुगमन दूतावास र सरकारले गर्ने भनेर भारतीय हस्तक्षेप निम्त्याइएको र संविधान निर्माणको विषयलाई वक्तव्यमा राखेर भारतलाई आन्तरिक राजनीतिमा भित्र्याएको आरोप नेताहरूले लगाएका थिए । भारत जुन ठाउँमा थियो, त्यही ठाउँमा छ । रणनीतिक रूपमा भारतले आफ्नो नीतिमा कुनै परिवर्तन गरेको छैन । भारतले नेपाललाई हेर्ने दृष्टिकोणमा परिवर्तन ल्याएको ठान्नु सत्य हुँदैन, नेता नारायणकाजी श्रेष्ठलाई उद्धृत गर्दै एक नेताले अन्नपूर्णसँग भने, संविधान निर्माणमा भारतले स्वागत गरेको छैन । तर पनि हामीले भारतसँग राम्रो सम्बन्ध बनाउन प्रयत्न गरिराख्नुपर्छ ।' बैठकमा नेताहरू टोपबहादुर रायमाझी, अग्नि सापकोटालगायतले भारतले गर्ने व्यवहार नहेरीकन उत्साहित हुनुको अर्थ नरहेको बताएका थिए । अहिले धेरै उत्साहित हुनुभन्दा व्यवहारलाई हेर्नुपर्छ । व्यवहारमा अभिव्यक्त भएमा राम्रो हुन्छ । कार्यान्वयनमा गएपछि उत्साहित भए हुन्छ तर अहिले नै उत्साहित हुनु आवश्यक छैन, नेताहरूले प्रधानमन्त्रीलाई दिएको सुझाव उधृत गर्दै हरिबोल गजुरेलले भने, भारतीय प्रधानमन्त्री नरेन्द्र मोदीले नेपाल भ्रमण गर्दा पनि हामी निकै उत्साहित थियौं, परिणाम नाकाबन्दी भोग्नुपयो । त्यसैले अहिले प्रधानमन्त्री धेरै उत्साहित बन्न जरुरी छैन । भारतले जे भन्छ त्यो मान्नुपर्छ भन्ने छैन ।' भारतसँग संयुक्त वक्तव्यमा जारी गर्ने क्रममा प्राविधिक शब्दमा ख्याल नगरेको भन्दै नेताहरूले प्रधानमन्त्री दाहालको आलोचना गरेका थिए । आफ्नो भारत भ्रमण सफल भएको उल्लेख गर्दै प्रधानमन्त्री दाहालले बैठकमा आफूप्रति शंका नगर्न नेताहरूको ध्यानाकर्षण गराएका थिए । संयुक्त वक्तव्य राष्ट्रहितमा छ । राष्ट्रहितविरुद्धमा छैन । धेरै आशंका गरिराख्नु पर्दैन, प्रधानमन्त्री दाहालले भनेका थिए । नेता श्रेष्ठले अन्नपूर्णसँग भने, हाम्रो पार्टीले प्रधानमन्त्रीको भारत भ्रमण सफलतापूर्वक सम्पन्न भएको निष्कर्ष निकालेको छ । पार्टीका आन्तरिक विषयमा थप बोल्न मिल्दैन । बैठकमा दाहालले अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्कीसँग आफ्नो कुराकानी भएको जानकारी गराएका थिए । लोकमानसँग मेरो कुरा भयो । आशंकाहरू दुर भएका छन् । एमालेले जालझेल, षड्यन्त्र गर्न थालेको पाइयो । एमालेले अख्तियारमार्फत अप्ठ्यारो पार्न खोजेको बुझियो, दाहाललाई उद्धृत गर्दै गजुरेलले भने । संयुक्त राष्ट्रसंघको महासभामा सहभागी हुन न्युयोर्क भ्रमण गर्ने कार्यक्रम स्थगित गर्नुको कारण प्रस्ट्याउँदै बैठकमा दाहालले भनेका थिए, भारतबाट फर्कंदै गर्दा संयुक्त राष्ट्रसंघको महासभामा भाग लिन नजाने कि भन्ने मानसिकता बनाउँदै आएको थिए । यहाँ आएपछि पनि मधेसी मोर्चालगायत सबैको नेपालमै रहनु उपयुक्त हुने सुझाव आयो त्यही भएर त्यो भ्रमणलाई स्थगित गरिएको हो ।'"
भारतका लागि प्रस्तावित राजदूत उपाध्यायविरुद्ध तीन उजुरी,काठमाडौँः भारतका लागि प्रस्तावित राजदूत दीपकुमार उपाध्यायविरुद्ध तीन उजुरी परेका छन् । पूर्वराजदूत समेत रहेका उपाध्यायविरुद्ध संसदीय सुनुवाई विशेष समितिमा तीन उजुरी परेका हुन् । बुधबार बसेको संसदीय सुनुवाई विशेष समितिको बैठकले उजुरी अध्ययनका लागि सदस्यलाई वितरण गरेको छ । केपी शर्मा ओली नेतृत्वको सरकार ढाल्नमा सक्रिय भएको आरोपमा फिर्ता बोलाइएका भारतका लागि पूर्वराजदूत उपाध्यायलाई पुष्पकमल दाहाल प्रचण्ड नेतृत्वको सरकारले पुनः भारतको राजदूतका लागि प्रस्ताव गरेको हो । एमालेले भने पुनः उपााध्याय राजदूतका लागि सिफारिस भएकोमा विरोध गर्दै आएको छ । संसदीय विशेष समितिमा चीनका लागि प्रस्तावित राजदूत लीलामणि पौडेलविरुद्ध भने कुनै उजुरी नपरेको समितिले जनाएको छ । पौडेल पूर्वमुख्य सचिव हुन्। पौडेलविरुद्ध उजुरी नपरेपनि उनको सम्पत्ति विवरण भने मागिएको छ । संसदीय समितिले भारत र चीनका लागि प्रस्तावित राजदूतको संसदीय सुनुवाई असोज १२ गते गर्ने तयारी गरेको छ ।
चन्दा माग्ने विप्लव र वैद्य माओवादीका नेता पक्राउ,"काठमाडौंः चन्दा असुलीका लागि निजी विद्यालयमा पूर्व लडाकुको समुहले बम विष्फोट गराएको घटना सेलाउन नपाउँदै राजधानीमा चन्दा माग्न सक्रिय मोहन बैद्य र नेत्रविक्रम चन्द विप्लप नेतृत्वका माओवादीका नेता तथा कार्यकर्ता पक्राउ परेका छन् । गृह मन्त्रालयले मंगलबार सुरक्षा निकायका प्रमुखलाई बैठक बोलाएर चन्दा असुली गर्ने जो कोही भएपनि कारबाहीको दायरमा ल्याउन निर्देशन दिएसँंगै प्रहरी सक्रिय भएको हो । बुधबार बिहान कलंकी र बागबजारबाट प्रहरीले ६ जनालाई चन्दा मागेको अभियोगमा पक्राउ गरेको छ । कलंकीस्थित क्याम्ब्रिज कलेजमा चन्दा माग्दै गरेको अवस्थमा विप्लपका कार्यकताद्वय दाङ तुल्सीपुरका प्रमोद गिरी र महेन्द्र तामाङ पक्राउ परेका छन् । सामना सांस्कृतिक अभियानको लागि पर्चा देखाएर चन्दाको लागि वार्गेनिङ गरेको जानकारी महानगरीय परिसर काठमाडौंले जनाएको छ । त्यसैगरी परिसर काठमाडौंले वैद्य नेतृत्वका नेकपा क्रान्तिकारी माओवादी निकट ४ जना नेतालाई चन्दा असुलीकै आरोपमा पक्राउ गरेको छ । पक्राउ पर्नेमा शिवराम यादव, दिपेन्द्र सुनुवार, राम नेपाली र महेश श्रेष्ठ छन् । यी मध्ये शिवराम केन्द्रीय सदस्य हुन् । प्रहरीले उनीहरुलाई बागबजारबाट उनीहरुलाई पक्राउ गरेको हो । परिसरका प्रमुख एसएसपी विक्रम थापाले चन्दा मागेको उजुरी आएपछि अनुसन्धानका लागि पक्राउ गरिएको बताए । उनले भने, जवर्जस्ती चन्दा माग्न पाइँदैन, उजुरी आएपछि अनुसन्धानका लागि पक्राउ गरिएको हो, थप सोधपुछ भइरहेको छ । मंगलबार ११ वटा नीजि विद्यालयमा बम राखेको आरोपमा पक्राउ परेका दुई जनालाई हातहतियार तथा विष्फोटक पदार्थ ऐन र संगठीत अपराधमा मुद्दा चलाएको छ । बुधबार अदालतमा सो अभियोगमा अनुसन्धानका लागि काठमाडौं जिल्ला अदालतबाट प्रहरीले पाँच दिनको थुना अनुमति पाएको हो । प्रहरीले पक्राउ गरेका दुई जना क्रमश शंकर लाखे र चन्द्रबहादुर तामाङले बम बनाउन जिलेटिन लगायतका सामाग्रीको स्रोतबारे अनुसन्धान अगाडी बढाएको छ । उनीहरुले योक कम्युनिष्ट फोर्स नेपाल तथा अखिल नेपाल राष्ट्रिय स्वतन्त्र केन्द्रको नाममा पर्चा छाडेर दुई निजी विद्यालयमा बम विष्फोट गराएका थिए भने अन्य नौ निजी विद्यालयमा बम छाडेका थिए ।"
नेपालमा छिटै महिला प्रधानमन्त्रीः देउवा,"काठमाडौँः नेपाली कांग्रेसका सभापति एवम् पूर्वप्रधानमन्त्री शेरबहादुर देउवाले नेपालमा राष्ट्रपति, प्रधान न्यायाधीश र सभामुख महिला भएको परिवेशमा चाँडै प्रधानमन्त्री पनि महिला हुने बताएका छन् । पार्टीको भ्रातृ संस्था नेपाल महिला सङ्घले तेस्रो महाधिवशेनबाट निर्वाचित पदाधिकारी तथा सदस्यलाई पद हस्तान्तरण गर्न आयोजना गरेको कार्यक्रममा सभापति देउवाले यस्तो बताएका हुन् । संविधानसभाबाट संविधान जारी भएपछि महिलाका हक अधिकार बढेको बताउँदै उनले भने, छिट्टै हुने स्थानीय निकायको निर्वाचनमा पनि संविधानले महिलाको बढी प्रतिनिधित्व हुने प्रावधान गरेको छ । संविधान कार्यान्वयन मुलुकको प्रमुख चुनौती भएको बताउँदै सभापति देउवाले त्यसका लागि स्थानीय, प्रान्तीय र सङ्घीय निर्वाचन हुनु अपरिहार्य रहेको विचार व्यक्त गरे । निकट भविष्यमा हुने स्थानीय निकायको निर्वाचनमा लोकतन्त्रको रक्षा गर्न र संविधान कार्यान्वयन गर्न काँग्रेसले जित्नैपर्ने बताउँदै उनले त्यसमा महिला सङ्घलगायत भ्रातृ संस्थालाई सक्रिय रुपमा लाग्न निर्देशन दिए । कार्यक्रममा काँग्रेस नेतासमेत रहेका उपप्रधानमन्त्री एवम् गृहमन्त्री विमलेन्द्र निधिले वर्तमान सरकार गठनका बेला सत्तासाझेदार दलसँग भएका सहमतिका आधारमा संविधान कार्यान्वयन गर्न सरकार प्रतिबद्ध रहेको बताए । संविधान कार्यान्वयनका लागि स्थानीय, प्रान्तीय र सङ्घीय निर्वाचन गर्नुु अपरिहार्य रहेकामा जोड दिँदै उनले सबै तहका निर्वाचनलाई केन्द्रीय मुद्दा मानेर अघि बढ्न महिला सङ्घलाई सुझाव दिए । कार्यक्रममा पार्टीका कोषाध्यक्ष एवम् शान्ति तथा पुनःनिर्माण मन्त्री सीतादेवी यादवले पार्टीभित्रको आन्तरिक निर्वाचनमा कसैको हारजित नहुने बताउँदै नयाँ निर्वाचित नेतृत्वले सबैलाई मिलाएर अघि बढ्न सकेमात्र सफल हुने धारणा व्यक्त गरिन् । कार्यक्रममा पार्टीका पूर्वमहामन्त्री कृष्ण सिटौलाले नवनिर्वाचित समितिलाई बधाई तथा शुभकामना दिँदै नयाँ काम गर्न नेतृत्वको काँधमा थप जिम्मेवारी थपिएको बताए । कार्यक्रममा महिला सङ्घका नवनिर्वाचित अध्यक्ष उमा रेग्मी, निवर्तमान अध्यक्ष डा डिला सङ्ग्रौला, पूर्वसभासद् उर्मिला थापामगर लगायतले महिलाका लागि संविधानले व्यवस्था गरेका हकअधिकार कार्यान्वयनमा सबै एकजुट भएर लाग्नुपर्ने विचार व्यक्त गरे । रासस"
ओलीलाई बुद्धको उपदेश पढाउदै घनश्याम भुसाल,"काठमाडौँः एमाले भित्र गुटबन्दी बढेको भन्दै उपमहासचिव घनश्याम भुसालले पार्टी स्थायी कमिटीमा छुट्टै राजनीतिक प्रस्ताव पेश गरेका छन् । पार्टी अध्यक्ष केपी शर्मा ओलीले पार्टीमा गुटबन्दी बढाएको भन्दै पार्टी स्थायी कमिटीमा भुसालले छुट्टै राजनीतिक प्रस्ताव पेश गरेका हुन् । गुटबन्दी अन्त्य गर्न र आजका चुनौती सामना गर्न सक्ने पार्टी निर्माण गर्न शीर्षकमा भुसालले २६ पृष्ठ लामो प्रस्ताव पेश गरेका छन् । मंगलबार पेश भएको प्रस्तावमाथि बुधबार छलफल हुने बताइएको भए पनि बुधबार छलफल नहुने भएको छ । पार्टी अध्यक्ष ओलीले भुसालले अघि सारेको प्रस्तावमाथि अर्को बैठकमा छलफल गर्ने प्रतिबद्धता भने व्यक्त गरेका छन् । अध्यक्ष ओलीले पेश गरेको ३२ पृष्ठ लामो राजनीतिक दस्तावेजमाथि फरक मत राख्दै भुसालले फरक प्रस्ताव पेश गरेका हुन् । भुसालको प्रस्तावमा गुटबन्दीलाई केन्द्रमा राखेका छन् । भुसालको प्रस्तावमा केन्द्रीय सचिवालयको निर्णय कार्यान्वयन नभएको, स्थायी कमिटीमा उचित ढंगले छलफल नभएको, पार्टी संस्थागत ढंगले नचलेको जस्ता असन्तुष्टि बुँदागत रुपमा पेश गरेका छन् । भुसालले चुनौतीको सामना गर्न सक्ने पार्टी संगठन निर्माण गर्न आह्वान गरेका छन् । दस्तावेजको अन्तिममा गौतम बुद्धको एक सन्दर्भ उल्लेख गर्न चाहन्छु भन्दै भुसालले ओलीलाई गौतम बुद्धको उपदेश पढाएका छन् । बुद्धको समयमा विकसित मगध राज्यका राजा अजात शत्रुले अविकसित कब्जीकामाथि आक्रमण गर्ने निर्णय गरे । त्यसै बेला बुद्ध मगध पुगेका थिए । आफ्नो योजनाबारे सल्लाह माग्न राजाले आफ्ना मुख्य दूतलाई बुद्धकहाँ पठाए । जब दूतले राजाको योजना बुद्धलाई बताए र सल्लाहका लागि अनुरोध गरे बुद्धले नजिकै बसेका आफ्ना मुख्य चेला आनन्दतिर फर्केको प्रशंगलाई भुषालले दस्तावेजको अन्त्यमा उल्लेख गरेका छन् । बुद्ध: आनन्द ! बज्जीहरु पहिले जस्तै सङ्गठित छन् ? आनन्द: हो पहिले झैँ अहिले पनि सङ्गठित छन् । बुद्ध: उनीहरुले आफ्ना सबै निर्णय सामुहिकरुपमा गर्छन् ? आनन्द: हो, गर्छन् । बुद्ध: उनीहरु जब आफ्ना समस्याका बारेमा छलफल गर्छन्, पहिले झैँ सानोठूलो नभनिकन समान हैसियतमा रहेर छलफल गर्छन् ? आनन्द: हो, त्यसै गर्छन् । बुद्ध: पहिलेपहिले आफ्ना निर्णय लागू गर्न सबैले दिलोज्यानले काम गर्थे, आजकल पनि त्यसै गर्छन् ? आनन्द: सबैले सामुहिक निर्णय गर्छन्, सबैले लागू गर्छन् । त्यसपछि, बुद्ध राजाका दूततिर फर्के र भने: यदि बज्जीहरु सामुहिकतामा त्यत्ति बढी विश्वास गर्छन् भने उनीहरुमाथि विजय पाउन सम्भव छैन । उनीहरुमाथि आक्रमण गर्ने धृष्टता नगर्नु ।यो शिक्षा आज नेकपा एमालेका लागि पनि असाध्यै महत्वको छ । हामीले पनि सामुहिकरुपमा छलफल गर्ने, निर्णयमा सबैलाई सहभागी गराउने र त्यो निर्णयको पालना सबैले गर्ने हो भने राष्ट्रिय एकतालाई सुदृढ गर्दै र राष्ट्रिय पुँजीको विकास गर्दै समाजतर्फ अगाडि बढ्न कसैले रोक्न सक्दैन ।"
प्रचण्डले दिल्लीमा एमालेको गलत प्रचार गरे : ओली,"काठमाडौँः प्रधानमन्त्री पुष्पकमल दाहाल प्रचण्डले भारतमा गएर एमालेविरुद्ध नकारात्मक प्रचार गरेको भन्दै प्रधानमन्त्रीको चर्को आलोचना गरेका छन्। बुधबार सुरु भएको एमाले केन्द्रीय कमिटी बैठकको सुरुमा बोल्दै ओलीले भने, एमाले सिमलको भुवाले फुर्र उडाउने शक्ति होइन, सङ्घर्षको इतिहास बोकेको शक्ति हो । हाम्रा विरुद्धका सबै भ्रम चिर्ने अभियान लिएर जनस्तरमा जानुपर्छ । ओलीले प्रधानमन्त्री पुष्पकमल दाहालले देशभित्रका पार्टी र अर्को छिमेकीको विरोधमा भारतमा गएर टिका टिप्पणी गरिएको भन्दै चर्को आलोचना गरे । उनले प्रधानमन्त्री दाहालको भारत भ्रमणमा कुटनीतिक मर्यादा र हैसियत कमजोर भएकाले त्यसमा आफूहरुको गम्भीर असहमति रहेको उल्लेख गरे । ओलीले भने, देशभित्र कुन पार्टी र नेता भारतको विपक्षमा फलना फलना छन् भनेर नामै तोकेर भारतमा टिप्पणी गरिनु झुठ, अपरिपक्व र अशोभनीय काम हो । अर्को छिमेकी चीनको विरोधमा पनि टिप्पणी भएको पाइएको छ, त्यो सर्वथा देशविरुद्ध छ । नेपालको आन्तरिक मामलामा अनावश्यक बाह्य चासो निम्त्याइएको र सबै अन्तर्राष्ट्रिय सङ्घ संस्था एवम् मञ्चमा भारतसँग निकट समन्वय गर्ने तथा प्रमुख अन्तर्राष्ट्रिय मामलामा भारतसँग समान धारणा राख्ने भन्ने प्रावधान संयुक्त वक्तव्यमा उल्लेख गरेर नेपालको स्वतन्त्र विदेश नीतिलाई परास्रित गराइएको भन्दै एमालेले असहमति प्रकट गरेको हो । प्रधानमन्त्री दाहाललाई भारत जानुपूर्व आफूहरुले भेटेर लिखित ध्यानाकर्षण गराई देशको स्वाभिमानमा धक्का लाग्ने काम नहोस् र फर्केपछि स्वागत गर्न पाउँ भनेर शुभकामना दिएपनि उनी फर्केपछि विरोध गर्नुपर्ने अवस्था आएको अध्यक्ष ओलीले बताएका छन् । नेपालले संयुक्त राष्ट्रसङ्घको बडापत्र, पञ्चशीलका सिद्धान्त र असङ्लग्न परराष्ट्र नीतिका आधारमा सम्बन्ध विकसित गर्दै आएकामा भारत भ्रमणबाट त्यसको उलङ्घन भएको जनाउँदै उहाँले चीनसँग आफ्नो सरकारले गरिएका सम्झौता कार्यान्वयनमा सरकारले चासो नदिएको, नयाँ सरकार गठनलगत्तै अनावश्यक र नाटकीय रुपमा विशेष दूत पठाएको भनी आलोचना गरे । अध्यक्ष ओलीले एमाले नेतृत्वको सरकारका पालना ल्याइएको तीन तहको निर्वाचन कार्यतालिका वर्तमान सरकारले प्रभावित पार्न खोजेको, एमालेलाई तराई मधेस विरोधी भनाउन खोजिएको, पुनःनिर्माणको काम प्रभावकारी नभएको जस्ता विषय समीक्षा गरी पार्टी सङ्गठनलाई प्रदेशस्तरमा परिचालन गर्न देशव्यापी अभियान सञ्चालनबारे बैठकले निर्णय गर्ने बताए । तीन दिन चल्ने भनिएको बैठकमा बुधबार अध्यक्ष ओलीको लिखित प्रतिवेदन प्रस्तुत भई अध्ययनका लागि समय दिइनेछ भने सोमाथि समूहगत आधारमा छलफल हुनेछ ।"
