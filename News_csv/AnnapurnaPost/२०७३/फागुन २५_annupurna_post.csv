शीर्षक,विवरण
दुर्भाग्यपूर्ण घटना,"स्थानीय निर्वाचन प्रक्रिया सुरु भइसकेको अवस्थामा सप्तरीमा अत्यन्त दुःखद घटना भएको छ । एमाले नेता केपी ओलीको नेतृत्वमा सञ्चालित मेचीमहाकाली अभियानको तेस्रो दिन राजविराजमा एमालेविरुद्ध संगठित समूहसँगको झडप र प्रहरी हस्तक्षेपमा कमसेकम चार स्थानीयको मृत्यु भएको छ । यो घटनाले एकातिर राज्यको तर्फबाट प्रहरीले प्रयोग गरेको बल जायज र आवश्यक थियो कि थिएन, त्यसबारे विवाद सुरु भएको छ भने अर्कोतिर एमाले तथा ऊसँग भिडेका दलहरूको नेतृत्वमा आफ्ना कार्यकर्तालाई संयमित र नियन्त्रित राख्ने क्षमता होला र ? प्रश्न उठेको छ । त्यो क्षमताको अभावमा भोलिका दिनमा पनि यस्ता भिडन्त र हत्या, हिंसाको निरन्तरता रहने डर उत्पन्न भएको छ । यही अनिश्चयपूर्ण परिस्थिति, कानुनी व्यवस्था र शान्तिसुरक्षाको जिम्मावाल नेपाल प्रहरीको नेतृत्वसम्बन्धी विवाद चुलिएको छ । सर्वोच्च अदालतले निर्णय कहिले देला, त्यसबारे र उसको निर्णय के होला, त्यसले थप अनिश्चितता र द्विविधा उत्पन्न भएको छ । त्यससँगै राज्यका अन्य संवैधानिक र प्रशासनिक निकायहरूमा जस्तै प्रहरीमा पनि दलीय राजनीतिको वर्चस्व बढ्न जाँदा भोलिका दिनमा त्यसको प्रत्यक्ष प्रभाव प्रहरीको कार्यशैली र मनोबलमा पर्ने निश्चित देखिन्छ । यी विषयहरूलाई राजनीतिक दल र तिनका नेतृत्वले कसरी सम्बोधन गर्लान्, त्यसले प्रहरी संगठनको संस्थागत चरित्रलाई परिभाषित र जिम्मेवारीलाई निर्देशित गर्नेछ । तर दलहरूले सप्तरीको घटनामा आफ्नो भूमिकाको विश्लेषण र समीक्षा अनि सुधार कसरी गर्लान् या जवाफदेही लेलान् या नलेलान्, त्यसले पनि भोलिको राजनीति स्थानीय निर्वाचनको सम्भाव्यतासँगै यो संविधानको औचित्य या सान्दर्भिकताबारे निश्चित धारणा बन्नेछ । राजनीतिक नेतृत्वको त्रुटिपूर्ण रबैयाले त्यो तहको जवाफदेही उनीहरूले देखाउलान् र ? आशंकाहरू बढ्दो छ । मधेस क्षेत्र अशान्त छ, विभिन्न कारणले । संविधानजस्तो संविधान नहुनु र संविधान तयार गर्दा अपनाउनुपर्ने प्रक्रिया नअपनाइँदा अनि सभासद्हरूले जनताको प्रतिनिधिभन्दा आफ्ना नेताका दासका रूपमा व्यवहार गर्दा अनि संविधानका महत्ववपूर्ण एजेन्डा तय गर्दा आम नागरिकलाई बाहिर राख्दा अहिलेको परिस्थिति उत्पन्न भएको हो । राजनीतिक नेतृत्व यो विषयलाई थाँती राखेर अथवा त्यसमा सुधार गर्ने कुनै चासो नदेखाएर चुनावी माहोल बिथोल्न लागिपर्छ भने त्यसले अर्को अनिष्ट निम्त्याउनेछ । तर यसले सेनालगायत राज्यका सुरक्षा र अन्य निकायहरूको जिम्मेवारी पनि बढाएको छ ।"
लागुऔषध कारोबारीलाई उन्मुक्ति प्रकरणमा सहन्याधिवक्ता निलम्बित,"काठमाडौं: मन्त्रिपरिषद वैठकले लागुऔषध कारोबारको मुद्दामा पूर्व सभासद् मधुसुदन अग्रवालसहित पाँचजनालाई अभियोगबाट उन्मुक्ति दिएको आरोपमा जिल्ला सरकारी वकीलको कार्यालय काठमाडौंका प्रमुख टेकबहादुर घिमिरेलाई बुधबार निलम्वनको निर्णय गरेको छ। सहन्यायाधिवक्ता रहेका डाघिमिरेलाई पदबाट निलम्बनगरी छानविन गर्ने निर्णय भएको हो। लागुऔषध कारोबारीलाई मुद्दामा छुट दिएको बिषयमा यसअघि महान्यायाधिवक्ताको कार्यालयले आन्तरिक छानविन गरी कारबाहीका लागि मन्त्रिपरिषदमा प्रश्ताव पेश गर्न कानुन मन्त्रालयमा पठाएको थियो। मन्त्रिपरिषदले अघिल्लो साता कानुनी रित पुर्याएर पुनः फाइल पेश गर्न मन्त्रालयमै फिर्ता गरेको थियो। सोही अनुरुप मन्त्रालयबाट पेश भएको फाइलमा घिमिरेलाई निलम्बन गरी कारबाहीको निर्णय भएको हो। 'क्याविनेटबाट विविध निर्णय भएको छ। ति निर्णयसँगै सहन्यायाधिवक्ता घिमिरेलाई पदबाट निलम्वन गरी छानविन गर्ने निर्णयसमेत भएको छ,' क्याविनेट वैठकमा सहभागि एक मन्त्रीले अन्नपूर्ण पोष्टसँग भने, 'उहाँमाथि छानविन समिति बनाएर छानविन हुन्छ। समितिले जे प्रतिवेदन दिन्छ त्यही अनुरुप के कस्तो कारबाही गर्न पर्ने हो त्यही अनुरुप प्रक्रिया अघि बढ्छ।' आन्तरिक छानविनपछि घिमिरेमाथि निजामती सेवा ऐन अनुरुप कारवाही गर्न महान्यायाधिवक्ता कार्यालयबाट लेखि पठाइएको हो। औषधि बनाउन भनेर आयात गरिएको ठूलो परिमाणको रसायनमा तस्करी भएको पुष्टी भएपछि लागु औषध अनुसन्धान व्यूरोले अग्रवालसहित सात जनामाथि मुद्दा चलाउन जिल्ला सरकारी वकील काठमाडौं समक्ष प्रश्ताव गरेको थियो। तर अग्रवाललाई उन्मुक्ति दिलाएर दुईजनालाई मात्र काठमाडौं जिल्ला अदालतमा मुद्दा दायर भएपछि सरकारी वकील शंकाको घेरामा परेका थिए। प्रहरीबाट व्यापक असन्तुष्टी आएपछि सहन्यायाधिवक्ता घिमिरेलाई तत्काल विभागमा तानिएको थियो। घिमिरे नेतृत्वको काठमाडौं सरकारी वकील कार्यालयले पक्राउ परेकामध्ये औषधी विक्रेता एसआर फर्माका मुख्य आरोपी मधुसुदन अग्रवाल, सञ्जय अग्रवाल, अमित अग्रवाल, अक्षय अग्रवाल र आशिष अग्रवाललाई मुद्दा नचलाउने निर्णय गरेको थियो। प्रहरीद्वारा प्रमुख योजनाकारको सूचीमा राखिएका उनीहरु एकै परिबारका सदस्य हुन्। व्यूरो स्रोतका अनुसार उक्त मुद्दामा निर्णय हुनुभन्दा एक महिना पहिल्यै विभागमा सरुवा भइसकेका घिमिरेले प्रहरीको अनुसन्धान फाइलालाई 'होल्ड' मा राखेर अग्रवाल परिबारलाई मुद्दाबाट 'फुर्सद' दिलाएका थिए। पक्राउ परेकामध्ये सञ्जय गुप्ता र खडानन्द शर्मालाई मात्र अदालतमा मुद्दा दायर भएको छ। लागू औषध तस्करीमा प्रयोग नभएका गाडीसमेत जफत नगरिएको भन्दै अनुसन्धानमा संलग्न व्यूरोले महान्यायाधिवक्ता रमनकुमार श्रेष्ठसँग असन्तुष्टी जनाएपछि घटनाले नयाँ मोड लिएको थियो। औषधि बनाउन भनेर भारतबाट ल्याएको रसायन 'आइस ड्रग' बनाउने अन्तरराष्ट्रिय लागुऔषध गिरोहलाई विक्री गरेको बिषयमा छानविन गरी व्यूरोले सरकारी वकीलको जिम्मा लगाएको थियो।"
कांग्रेसका महिलाले सुरु गरे स्थानीय चुनावको तयारी,"भक्तपुर : नेपाली कांग्रेस समर्थित भक्तपुरका महिलाहरु वैशाख ३१ गते घोषणा गरिएको स्थानीय तहको निर्वाचनको तयारीमा जुटेका छन्। स्थानीय तहको निर्वाचनमा बढीभन्दा बढी महिला उम्मेदवार सुनिश्चित गर्न कांग्रेस समर्थित महिलाहरु आफूलाई सक्षम र योग्य बनाउने कार्यमा लागेका हुन्। कांग्रेस समर्थित नेपाल महिला संघ भक्तपुर जिल्ला समितिले स्थानीय तहको निर्वाचनमा महिलाहरुको प्रतिनिधित्व बढाउन तालिम नै दिएको छ। संघकी अध्यक्ष सरु बानियाँले निर्वाचनमा महिला सहभागिता सुनिश्चित गर्नुका साथै उनीहरुको नेतृत्व क्षमता विकास गर्न तालिम दिइएको जानकारी दिइन्। संघले अन्तर्राष्ट्रिय नारी दिवसको अवसर पारेर जिल्लाका क्रियाशील महिलाहरुको लागि दुई दिने तालिम दिएको हो। जिल्ला, निर्वाचन क्षेत्र र नगरस्तरीय समितिका पदाधिकारी एवं क्रियाशील महिलाहरुलाई दिइएको उक्त तालिममा महिला पनि सक्षम छन् भन्ने प्रमाणित गर्न क्षमता अभिवृद्धि र वैचारिक परिपक्वता हुने विषयमा तालिम दिइएको अध्यक्ष बानियाँले बताइन्। महिलालाई आफ्नो अधिकार माग्ने र अधिकार मागेपछि कुसलतापूर्वक जिम्मेवारी पूरा गर्नसक्ने बनाउन तालिम दिएका हौं, संघकी उपाध्यक्ष गंगा अवालले भनिन्, महिला पछि परेकै बहानामा हामीहरुको अधिकार खोस्न पाइँदैन। उनले अहिलेको प्रतिस्पर्धाको समयमा महिलामात्रै भनेर नहुने हुनाले महिला पहिले सक्षम हुनुपर्छ भन्ने भावनाले तालिम दिइएको सुनाइन्। हामी महिला भएकैले जिम्मेवारी पाउनुपर्छ भन्ने पक्षमा छैनौं, उनले थपिन्, तर महिला पनि सक्षम, सबल र जिम्मेवारी पूरा गर्न सक्छन् भने कुनै पनि बहानामा महिलालाई पछाडि पार्न पाइँदैन। नगरपालिकाको मेयर वा उपमेयर तथा गाउँपालिकाको अध्यक्ष वा उपाध्यक्ष एकजना महिला हुनुपर्ने प्रावधानअुनसार महिलालाई त्यसको लागि सक्षम र योग्य बनाउने आफूहरुको उद्देश्य भएको उपाध्यक्ष अवालले बताइन्। उनले स्थानीय तहको निर्वाचनमा बढीभन्दा बढी महिला उम्मेदवार बनाउने आफूहरुको योजना रहेको सुनाइन्। तालिममा नेपाली कांग्रेसको सिद्धान्त, विचार र वर्तमान राजनीतिक परिस्थितिसँगै नेतृत्व विकास, संगठन सञ्चालन र परिचालनबारे महिलाहरुलाई जानकारी दिइएको थियो। त्यस्तै नेपालको वर्तमान राजनीतिमा महिलाका मुद्दा एवं त्यसलाई सम्बोधन गर्ने सवाल, संविधानमा उल्लेख महिलाका अधिकार र त्यसको प्रयोग, स्थानीय तहको निर्वाचनमा पार्टी र महिला संगठनको भूमिका, महिला कार्यकर्ताहरुको जिम्मेवारी र भूमिकालगायतबारे कांग्रेसका युवा नेताहरुले कक्षा लिएका थिए। सोमबार र मंगलबार सञ्चालन भएको उक्त तालिममा नेपाली कांग्रेसका केन्द्रीय सदस्य गुरुराज घिमिरे, नेपाल महिला संघकी केन्द्रीय अध्यक्ष उमा रेग्मी, नेपाल तरुण दलका पूर्वअध्यक्ष विनोदप्रकाश कायस्थ, युवा नेता देवराज चालिसे, तालिम एस्पर्ट इन्द्रराम भैल, पूर्वविद्यार्थी नेता एवं अधिवक्ता विष्णु बस्याललगायतले सहजीकरण गरेका थिए।"
तिनवटै चुनाव नगरी उपलब्धी रक्षा हुँदैनः उपराष्ट्रपति पुन,"पर्वतः उपराष्ट्रपति नन्दबहादुर पुनले सात दशक लामो संघर्षपछि प्राप्त संविधानको सफल कार्यान्वयनका लागि तीनै तहको चुनाव सम्पन्न गर्नुपर्ने बताएका छन् । सदरमुकाम कुश्माबजारमा मंगलवारदेखि सुरु भएको नवौं पश्चिमाञ्चल स्तरीय महिला महोत्सवलाई सम्वोधन गर्दै उपराष्ट्रपति पुनले अबको ११ महिनामा तीन वटै चुनाव सम्पन्न गर्नुपर्ने बताएका हुन् । थोरै समयमा तीनवटै चुनाव गर्न ठुलो चुनौती रहेपनि राजनीतिक दलहरुको सहमति र प्रतिवद्धता भएमा कुनै समस्या नहुने पुनले बताए । संविधानमा व्यवस्था भएका तीनै तहको निर्वाचन नभएसम्म संविधानको सफल कार्यान्वयन हुन नसक्ने बताउँदै राजनीतिक दलहरुले यसलाई पहिलो प्राथमिकता दिनुपर्नेमा जोड दिए । उनले वैशाख ३१ गतेका लागि घोषणा गरिएको स्थानीय तहको चुनावले आम नेपालीमा खुसियाली छाएको बताउँदै उक्त निर्वाचनलाई उत्सवको रुपमा सम्पन्न गर्नुपर्ने बताए । झण्डै २० वर्षसम्म जनप्रतिनिधि बिहीन बनेको स्थानीय तहले अब नयाँ नेतृत्व पाउने बताउँदै कुनैपनि बहानामा निर्वाचन रोक्न नहुनेमा जोड दिए । २०७४ साल चुनावी वर्षको रुपमा रहने दावी उपराष्ट्रपति पुनले गरे । एक सय सातौँ अन्तर्राष्ट्रिय महिला दिवसको सन्दर्भमा बोल्दै नेपालको संविधानले महिलाहरुलाई पूर्ण अधिकार दिएको बताए । राष्ट्रपति, सभामुख, प्रद्यानन्यायधिश जस्ता सर्वोच्च पदमा महिलाले नेतृत्व गर्नु आम नेपाली महिलाहरुको गौरबको कुरा रहेको पुनले बताए । उनले मुलुकको विकास र अग्रगमनका लागि सञ्चार माध्यामको भूमिका महत्वपुर्ण हुने बताए । उनले संविधान कार्यान्वयन र तीनै तहको निर्वाचन तोकिएकै समयमा सम्पन्न गर्ने बतावरण बनाउनका लागि सञ्चार माध्यामले पनि आवश्यक पहल गर्नुपर्ने बताए । सामुदायिक रेडियो दिदीबहिनीले आयोजना गरेको महोत्सव फागुन ३० गतेसम्पन्न हुनेछ । उद्घाटन लगत्तै उपराष्ट्रपति पुनले बृद्धबृद्धा, एकल महिला, उत्कृष्ट कृषक, उद्यमी तथा विपन्न बालबालिकालाई शैक्षिक सामाग्री, पञ्चेवाजा समेत वितरण गरेका थिए । कार्यक्रममा सांसद तथा व्यवस्थापिका संसद अर्थसमितिका सभापति प्रकाश ज्वाला, सांसद अर्जुनप्रसाद जोशी, कल्पना चापागाई, लगायतले धारणा प्रस्तुत गरेका थिए । महोन्सवमो भलिबल प्रतियोगिता, रत्यौली प्रतियोगिता, वक्तृत्वकला प्रतियोगिता, विद्यालय स्तरीय नृत्य प्रतियोगिता, भजन तथा पञ्चेवाजा प्रतियोगिता लगायतका आकर्षणहरु रहेका छन् । महोत्सवमा २ लाख दर्शक भित्र्याउने र ४० लाखको कारोबार गर्ने लक्ष्य छ । पुनले सम्झिए द्वन्द्वकाल महोत्सवको उद्घाटन गर्न आएका उपराष्ट्रपति पुनले द्वन्द्वकालमा आफू पर्वतमा आएर गरेका गतिविधि स्मरण गरेका छन् । उनी विसं२०५८ सालमा पर्वत आउँदा भएका घटना स्मरण गरेका हुन् । त्यतिवेला आफू पर्वतमा आक्रमण गर्ने योजना बनाउन पार्टीले खटाएर सदरमुकाम कुश्माबजार आएको बताए । तत्कालीन सरकारले मेरो टाउँकोको मुल्य समेत तोकेको थियो, अर्कोतिर पर्वत जिल्ला आक्रमण गर्ने योजनाका साथ पार्टीले मलाई खटाएको थियो । त्यस्तो अवस्थामा म कुश्माबजारमा आएको थिएँ । त्यसवेला जिल्ला प्रशासन कार्यालय पुरेर प्रमुख जिल्ला अधिकारीको कार्याकक्ष लगायत सवै कक्षहरु अवलोकन गरेको उनले सुनाए । जिल्लाका अन्य सरकारी कार्यालय, जिल्ला कारागार शाखा लगायतमा पुगेर पूर्ण विवरण लिनुका साथै नक्सा समेत तयार पारेर स्याङ्जातर्फ फर्किएको उनले स्मरण गरे ।"
सप्तरी गोलीकाण्ड : मृतकका परिवारलाई १० लाख दिने सरकारको निर्णय,"काठमाडौं : सरकारले सप्तरी गोली काण्डमा मृत्यु भएका चार जनालाई जनही १० लाख रुपैयाँ दिने भएको छ । बुधबार साँझ बसेको मन्त्रीपरिषदको बैठकले फागुन २३ गते सप्तरी गोली काण्डमा मृत्यु भएका युवाका परिवारलाई १० लाख दिने निर्णय गरेको संघीय मामिला तथा स्थानीय विकास मन्त्री हितराज पाण्डेले जानकारी दिए। बैठकले फागुन २३ गते सप्तरीमा भएको दुखद् घटनाको समीक्षा समेत गरेको छ । बैठकले सप्तरी घटनाप्रति दुख व्यक्त गर्दै मृतकप्रति श्रद्धाञ्जलि व्यक्त गर्दै मृतकका परिवारजन र आफन्तमा समवेदना प्रकट गरेको छ । बैठकले घटनामा परी घाइते हुने सम्पूर्ण नागरिकको शीघ्र स्वास्थ्य लाभको कामना पनि गरेको छ। सरकारले घाइतेको उपचार खर्च समेत बेहोर्ने निर्णय मन्त्रिपरिषद् बैठकले गरेको छ । त्यसैगरी सप्तरी गोली काण्डको विषयमा सत्य तथ्य जाँचबुझ गर्न प्रधानमन्त्रीको सहमतिमा गृह मन्त्रालयले तीन सदस्यीय जाँचबुझ आयोग गठन गर्ने निर्णय समेत गरेको छ। आयोगलाई १५ दिनभित्र प्रतिवेदन पेश गर्ने कार्यदेश दिइएको छ । सँगै बैठकले शान्तिपूर्ण रुपमा भेला हुने, राजनीतिक गतिविधि गर्ने संवैधानिक अधिकारलाई कुण्ठित नगर्न र संयमतापूर्वक राजनीतिक गतिविधि गर्न सम्पूर्ण राजनीतिक दललाई अपील समेत गरेको छ।"
मोर्चालाई एमालेको चेतावनी : कार्यकर्तामाथिको ज्यादती बन्द गर,"काठमाडौं : एमालेले सप्तरी घटनापछि मधेसका विभिन्न जिल्लामा आफ्ना कार्यकर्तामाथि ज्यादती गरिएको भन्दै त्यस्ता कार्य रोक्न मधेसी मोर्चालाई चेतावनी दिएको छ। एमाले स्थायी समितिको बुधवार बसेको बैठकले मधेसका विभिन्न जिल्लामा एमाले पार्टी कार्यालय, नेताकार्यकर्ता तथा सर्वसाधारणका घर, सार्वजनिक सम्पत्तिमा आगजनी र तोडफोड गरिएको भन्दै यस्ता कार्य रोक्न मोर्चालाई चेतावनी दिएको हो। महासचिव ईश्वर पोखरेलको अध्यक्षतामा बसेको बैठकले मधेसमा एमालेका नेताकार्यकर्ता र पार्टी कार्यालयहरुो सुरक्षाको व्यवस्था मिलाउन सरकारसँग आग्रह गरेको पार्टी सचिव योगेश भट्टराईले जानकारी दिए। एमालेका नेताकार्यकर्तालाई धम्की दिने, कुटपिट गर्ने, मोसो दल्ने, घरबाट विस्थापित गर्ने जस्ता अमानवीय र अराजनीतिक काम भएका छन्। हाम्रो पार्टी त्यस्ता अलोकतान्त्रिक र आपराधिक क्रियाकलापहरु अबिलम्ब रोक्न चेतावनी दिन्छ, सचिव भट्टराईले भने, हाम्रा नेताकार्यकर्ता र पार्टी कार्यालयको सुरक्षाका लागि आवश्यक व्यवस्था मिलाउन सरकारसँग माग गर्दछौ। एमालेको मेचीमहाकाली अभियान अन्र्तगत सप्तरीको राजविराजमा भइरहेको सभालाई विथोल्न प्रदर्शनमा उत्रिएका मधेसी मोर्चाका कार्यकर्ताको प्रहरी हस्तक्षेपमा मृत्यु भएपछि आफ्ना कार्यकर्तामाथि ज्यादती बढेको एमालेको भनाइ छ। एमालेले राजविराज घटनाको वास्तविक जानकारी गराउन बिहीबार राजधानीमा बृहत भेला गर्ने निर्णय समेत गरेको सचिव भट्टराईले जानकारी दिए। सप्तरी घटनापछि तीन दिनका लागि स्थगित भएको पार्टीको मेचीमहाकाली राष्ट्रिय अभियान फागुन २७ गते हेटौंडाबाट पूर्ववत सुचारु गर्ने निर्णय बैठकले गरेको छ। यसअघि निर्धारण भएको कार्यतालिका अनुसार बाँकी सबै कार्यक्रम आयोजना हुने भएकाले त्यसका लागि सक्रियतापूर्वक क्रियाशील हुन, व्यापक जनसहभागिता जुटाउन र मेचीमहाकाली यात्रामा आआफ्ना सवारी साधनसहित उपस्थित हुन मातहत कमिटी र सदस्यलाई निर्देशन दिइएको छ,भट्टराईले भने। सँगै प्रदेश नम्बर २ स्तरीय विस्तारित अगुवा कार्यकर्ता भेला आयोजना गर्ने निर्णय पनि बैठकले गरेको छ।"
महिलाको सामाजिक प्रतिष्ठा वृद्धि गर्नुपर्छ : राष्ट्रपति भण्डारी,"काठमाडौँ : राष्ट्रपति विद्यादेवी भण्डारीले महिला समानताका लागि महिलाको आर्थिक र सामाजिक प्रतिष्ठा वृद्धि गर्नु जरुरी भएको बताएकी छिन्। महिला, बालबालिका तथा समाजकल्याण मन्त्रलायले अन्तर्राष्ट्रिय महिला दिवसका अवसरमा आज यहाँ आयोजना गरेको विशेष समारोहमा उनले समान रुपमा महिलाको विकासका लागि आर्थिक र सामाजिक प्रतिष्ठा वृद्धि गर्नुपर्ने जरुरी भएको बताएकी छिन्। राष्ट्रपति भण्डारीले भनिन्, नेपालमा महिला विकासको विशेष कार्यक्रमहरु सञ्चालन भइरहेका छन्, तर पनि सोचअनुरुप उपलब्धि हासिल हुन सकेको छैन्। उनले नेपालमा राज्यको तीन प्रमुख निकायमा महिला हुनुु इतिहासको सुखद संयोग भएपनि यसलाई निरन्तरता दिने विषयमा चुनौती रहेको बताइन्। राष्ट्रपति भण्डारीले नेपालको संविधानले महिलाको आर्थिक अधिकारलाई समेत सुनिश्चित गरेको र सरकारले विकासको वृद्धि विकासका कार्यक्रमहरु निरन्तररुपमा सञ्चालन गर्नु महत्वपूर्ण कार्य भएको उल्लेख गरिन्। उनले सरकारले साहसिक नेपाली नारी योगमायाको नाममा आयुर्वेदिक विश्वविद्यालय खोल्ने तयारी गर्नु, मङ्गलबारदेखि कपिलवस्तुमा सुरु भएको राष्ट्रपति उत्थान कार्यक्रमजस्ता कार्यक्रमले पनि महिलाको सम्मान गरेको आफूले अनुभव गरेको बताइन्। राष्ट्रपति भण्डारीले स्थानीय निकायको निर्वाचन नहुँदा र आर्थिक पहुँचमा नुहँदा महिला पछि परेको हुँदा महिलाले उत्पादनमूलक काममा ध्यान दिनुपर्नेमा जोड दिएकी छिन्। कार्यक्रममा प्रधानन्यायाधीश सुशीला कार्कीले महिलाको आर्थिक, सामाजिक, सांस्कृतिक, राजनीतिकमा समानरुपमा अगाडि बढाउनुपर्ने र त्यसका लागि संविधानले दिएको हकअधिकारको प्रयोग गर्नुपर्नेमा जोड दिइन्। महिला, बालबालिका तथा समाजकल्याण मन्त्री कुमार खड्काले महिलाको आर्थिक र सामाजिक विकासका लागि मन्त्रालयले विभिन्न खालका सीपमूलक तालिमहरुको सञ्चालन गर्दै आएको र आगामी दिनमा पनि निरन्तरता दिने बताइन्। कार्यक्रममा समाजसेवी अम्बिका श्रेष्ठले महिला समानताका लागि महिलाको आर्थिकस्तर सुधारमा ध्यान दिनुपर्नेमा जोड दिएकी छिन्। प्रत्येक वर्ष मार्च ८ मा मनाउने अन्तर्राष्ट्रिय महिला दिवस जागरूकतासम्बन्धी दिवस हो। राजनीतिक तवरबाट सुरु भएतापनि हाल महिला अधिकार, महिला सशक्तीकरण र समानता आदि सवालहरूमा अन्तर्राष्ट्रिय महिला दिवस मनाउन थालिएको हो। महिलाको हक अधिकारका साथै सामाजिक, आर्थिक, राजनैतिक तथा सांस्कृतिक विकासका लागि आवाज उठाउने दिनको स्मरण गर्दै विश्वव्यापी रूपमा यो दिवस बनाउने गरिन्छ। संयुक्त राष्ट्र सङ्घले सन् २०३० सम्मका लागि पारित गरेको दिगो विकासका लक्ष्यहरूको प्रभावकारी कार्यान्वयनमा जोड दिदै यस वर्ष मनाउन लागेको अन्तर्राष्ट्रिय महिला दिवसको नारा बदलिँदो परिवेशमा कामकाजी महिला ः सन् २०३० सम्म बराबरी पाइला भन्ने रहेको छ। यो वर्षको राष्ट्रिय नारा महिला सम्मानको आधारः सीपयुक्त हात र स्वरोजगार रहेको छ। संयुक्त राज्य अमेरिकाको सोसलिस्ट पार्टीले सन १९०९ फेब्रुवरी २८ मा सर्वप्रथम महिला दिवसको आयोजना गरेको थियो। सो पार्टीले सन् १९०८ को अन्तर्राष्ट्रिय महिला कपडा कामदारको आन्दोलनको स्मरणमा सन् १९०९ फेब्रुवरी २८ का दिन महिला दिवस मनाउन थालियो। त्यहीबेला अमेरिकाको न्युयोर्क शहरबाट समान कामको समान ज्यालाको आन्दोलन सुरु भयो। सन् १९१० मा सोसलिस्ट इन्टरनेशनलको कोपेनहेगनको सम्मेलनमा गर्यो। त्यो सम्मेलनबाट अन्तर्राष्ट्रिय रूपमा मार्च ८ मा अन्तर्राष्ट्रिय महिला दिवस मनाउन थालियो। रासस"
सप्तरी गोली काण्डपछि : पहिलो पटक बसेको तीन दलको बैठकमा के कुरा भयो ?,"काठमाडौं : सप्तरी घटनापछि पहिलो पटक प्रमुख तीन दलको बैठक बसेको छ । देशमा उत्पन्न राजनीतिक परिस्थितिको समीक्षालगायत समसामयिक विषयमा छलफल गर्न बसेको प्रमुख तीन दलका शीर्ष नेताको बैठकमा सप्तरी गोली काण्डका विषयमा छलफल भएको छ। प्रधानमन्त्री निवास बालुवाटारमा बसेको बैठकमा प्रधानमन्त्री पुष्पकमल दाहाल प्रचण्डले सप्तरी घटनापछि मधेशी मोर्चाको आन्दोलन र ज्ञापनपत्र एवम् विकसित परिस्थितिका बारेमा जानकारी गराएका छन्। प्रधानमन्त्रीले राष्ट्रिय मुद्दामा समान धारणा बनाएर जानुपर्ने आवश्यकतामा जोड दिएको उनको निजी सचिवालयले जनाएको छ। प्रधानमन्त्री प्रचण्डले अहिले मधेशमा आन्दोलनका कारण केही असहज अवस्था सिर्जना भएको भन्दै एमालेलाई मेची महाकाली अभियान केही दिन स्थगित गरेर राष्ट्रिय समस्या समाधानका लागि छलफलमा सहभागी हुन आग्रह गरेका छन्। बैठकमा एमालेका नेताहरुले आफ्नो पार्टीका कार्यक्रममा शान्ति सुरक्षाको सुनिश्चितता गर्न प्रधानमन्त्रीसँग आग्रह गरेका छन्। बैठकमा नेपाली कांग्रेसका सभापति शेरबहादुर देउवा, नेकपा (एमाले) अध्यक्ष केपी शर्मा ओली, पूर्व प्रधानमन्त्री माधव नेपाल, झलनाथ खनाल, उपप्रधान एवम् गृहमन्त्री बिमलेन्द्र निधि, पूर्व उपप्रधानमन्त्री नारायण काजी श्रेष्ठ लगायतका शीर्ष नेता सहभागी थिए ।"
मधेसी मोर्चाद्वारा प्रमुख निर्वाचन आयुक्त यादवको घरमा ढुंगामुढा,सप्तरी: मधेसी मोर्चाका कार्यकर्ताहरुले प्रमुख निर्वाचन आयुक्त डाअयोधिप्रसाद यादव र एमाले केन्द्रीय सदस्य सुमनराज प्याकुरेलको घरमा ढुंगामुढा र तोडफोड गरेका छन्। नाराबाजी र जुलुस गर्दै आएका मधेसी मोर्चाका कार्यकर्ताहरुले बिहान १० बजे प्रमुख निर्वाचन आयुक्त डाअयोधिप्रसाद यादव र प्याकुरेलको घरमा ढुंगामुढा र तोडफोड गरेका हुन्। मोर्चाको ढुंगामुढाले केन्द्रीय सदस्य सुमनराज प्याकुरेलको घरको सिसा पुटेको छ। यस्तै मोर्चाका कार्यकर्ताहरुले राष्ट्रिय योजना आयोगका पूर्व सदस्य प्राडाकामानन्द देवले सञ्चालन गरेको लिटिल फ्लावर सेकेन्डरी स्कुलको सिसा फुटाइदिएका छन्। यसैगरी मोर्चाको आक्रोसित भीडले निर्वाचन आयोगको कार्यालय सप्तरीमा पनि तोडफोड गरेका छन् भने महिला बालबालिका तथा जेष्ठ नागरिक समितिका सभापति रञ्जु झाको सम्पर्क कार्यालय राजविराजमा पनि तोडफोड गरेका छन्। झाको सम्पर्क कार्यालयमा पसेर तोडफोड गर्नुका साथै केही कागजातहरु नियन्त्रणमा लिएका छन्।
सप्तरी जान अर्घाखाँचीबाट विदा भए प्रजिअ कटवाल,"सन्धीखर्क : सरकारले सप्तरी घटनालाई साम्य पार्न योग्य ठानेर सरुवा गरेसँगै अर्घाखाँचीका प्रमुख जिल्ला अधिकारी कृष्णबहादुर कटवाललाई कर्मचारी मिलन केन्द्रले बिदाइ गरेको छ। कटुवाल गत असोज ६ गते प्रजिअको रुपमा अर्घाखाँची आएका थिए । बिदाइ कार्यक्रममा बोल्दै कटुवालले भने, अर्घाखाँची आएको ४ महिना भयो तर ४ दिन मात्रै बिते जस्तो लागिरहेको छ, यसै जिल्लाको स्थानीय निर्वाचन गराउने धोको थियो, विशेष परिस्थितिकाले गर्दा सप्तरी जानुपर्ने भयो । प्रजिअ कटवालले सप्तरी गएपनि अर्घाखाँची जिल्लालाई नभुल्ने बताए । कटवालको बिदाइ कार्यक्रममा नेपाली कांग्रेसका जिल्ला सभापति विष्णुप्रसाद खनाल, एमालेका जिल्ला उपाध्यक्ष जिवनारायण कोइराला, माओवादी केन्द्रका जिल्ला संयोजक ठाकुरकुमार विक उपस्थित भएका थिए । त्यसैगरी जनमोर्चाका जिल्ला सचिव गोपाल पौडेल, पत्रकार महासंघका अध्यक्ष हिमबहादुर जिसी लेकाली, उद्योग वाणिज्य संघका अध्यक्ष कृष्णप्रसाद श्रेष्ठलगायत उपस्थित थिए। अर्घाखाँची जिल्लामा रहुन्जेल कटवालले पुर्याएको योगदानप्रति उपस्थित सबैले आभार प्रकट गर्दै सप्तरीको बसाइ र कार्यकालको सफलताको शुभकामना दिए। कटवालले जिल्लामा रहुन्जेल सहयोग गर्नुे राजनीतिक दल, जिल्लाका सबै कार्यालय, नागरिक समाज, पत्रकारलाई धन्यवाद दिए । कटवाललाई मंगलबार सरकारले सप्तरी सरुवा गर्ने निर्णय गरेको थियो।"
बन्दको दोस्रो दिन कपिलवस्तु ठप्प,"कपिलवस्तु: संयुक्त लोकतान्त्रिक मधेशी मोर्चाको बन्दले जिल्लाको जनजीवन पूर्ण प्रभावित भएको छ । सप्तरी घटनाको विरोधमा आह्वान गरिएको दुर्इ दिने बन्दको दोस्रो दिन बुधबार सदरमुकाम तौलिहवालगायत सबै बजार क्षेत्रर पूर्ण रुपमा बन्द रहे। मोर्चाका नेता, कार्यकर्ताले बिहानैदेखि सदरमुकाम तौलिहवामा प्रदर्शन गरेका थिए । बन्दकर्ताले सरकार र एमालेविरुद्ध चर्को नाराबजी गरेका थिए । बन्दका कारण बहादुरगंज, महाराजगंज, तौलिहवा, कृष्णनगर, चन्द्रौटा, पकडीलगायतका बजार पूर्ण रुपमा बन्द भए । बन्दकर्ताले पूर्वपश्चिम राजमार्ग, तौलिहवा लुम्विनी, चन्द्रौटा कृष्णनगर, जितपुर तौलिहवा सडक खण्डमा कुनै सवारी साधन चल्न दिएनन् । मोर्चा कार्यकर्ताले बन्दको अवज्ञा गरेको भन्दै तौलिहवाको एक होटल तोडफोड गरेका छन् । बन्दका कारण सुठौली, छोटी भन्सार र कृष्णनगर भन्सार नाका दुवै ठप्प हुँदा राजश्व संकलन कार्य प्रभावित भएको छ । बन्दका क्रममा जिल्लामा कुनै अप्रिय घटना नघटेको प्रहरी उपरीक्षक भोजजंग शाहले बताए ।"
सप्तरी घटनाः बिथोलिएको परिस्थितिप्रति चिन्ता,"काठमाडौः प्रधानमन्त्री पुष्पकमल दाहाल र कांग्रेस सभापति शेरबहादुर देउवाले प्रमुख प्रतिपक्षी दल एमाले र आन्दोलनरत संयुक्त लोकतान्त्रिक मधेसी मोर्चासँग संवाद गरी सप्तरीको घटनापछि बिथोलिएको परिस्थिति समाल्ने समझदारी बनाएका छन् । उपप्रधान तथा गृहमन्त्री विमलेन्द्र निधिलाई सँगै राखेर प्रधानमन्त्री दाहाल र सभापति देउवाले मंगलबार साँझ बालुवाटारमा छलफल गरेका थिए । सरकारको सशक्त उपस्थितिका कारण सप्तरीमा गौर घटनाको पुनरावृत्ति हुन नपाएको समीक्षा प्रधानमन्त्री दाहाल, सभापति देउवा र गृहमन्त्री निधिले गरेका छन् । माओवादी शान्तिप्रक्रियामा आएलगत्तै रौतहटको गौरमा त्यति बेलाको मधेसी जनअधिकार फोरमको आक्रमणबाट माओवादीका २९ जना कार्यकर्ता मारिएका थिए । एमाले र मधेसी मोर्चाको हठका कारण सप्तरीमा मधेसका युवाहरूको ज्यान जाने गरी घटना भएको समीक्षा उनीहरूले गरेको स्रोतले जनाएको छ। स्रोतका अनुसार प्रधानमन्त्री दाहालले गृहमन्त्री निधिलाई टाउकोमा गोली प्रहार गर्ने गरी किन निर्देशन दिएको भनेर जिज्ञासा राखेका थिए भने जबाफमा निधिले आफूले संयमित भएर गम्भीर अवस्थामा घुँडामुनि मात्रै प्रहार होस् भनेर मात्रै निर्देशन दिएको जानकारी गराएका थिए । मधेसी मोर्चा र एमालेसँग छुट्टाछुट्टै छलफल गरी बिग्रिएको परिस्थिति समाल्नु पर्नेछ', प्रधानमन्त्री दाहालका राजनीतिक सल्लाहकार चक्रपाणि खनालले अन्नपूर्णसँग भने, समस्या समाधान गर्न वार्ता र संवादबाहेक अर्को विकल्प छैन ।' प्रधानमन्त्री दाहालले तराई मधेस लोकतान्त्रिक पार्टीका अध्यक्ष महन्थ ठाकुरसहितका नेताहरूलाई मंगलबार अपराह्न छलफलका लागि बोलाएका थिए । उहाँहरूको बैठक नसकिएका कारण उहाँहरू प्रधानमन्त्रीसँगको छलफलमा आउन सक्नुभएन । बुधबार उहाँहरूसँग छलफल हुन्छ', खनालले भने । मधेसी मोर्चाका नेताहरू र प्रधानमन्त्री दाहालबीच बुधबार बिहान छलफल गर्ने समझदारी भएको छ । मधेसी मोर्चाका नेताहरूसँग छलफल हुन नसकेका कारण मंगलबार साँझका लागि बोलाइएको मन्त्रिपरिषद्को बैठकलाई प्रधानमन्त्री दाहालले बुधबार दिउँसोका लागि स्थगित गरेको जानकारी खनालले दिए । अन्य छलफलमा व्यस्त हुनुपरेका कारण मन्त्रिपरिषद्को बैठक बुधबारका लागि स्थगित गरिएको हो', खनालले भने । मधेसी मोर्चाले मृतकहरूलाई सहिद घोषणा गरी उचित क्षतिपूर्ति दिन, घाइतेहरूको निःशुल्क औषधिउपचार गर्न र घटनाको न्यायिक छानबिन गर्न सरकारलाई आग्रह गर्ने तयारी गरेको छ। उहाँहरूका कुरा सुनेपछि कसरी अगाडि बढ्ने भन्नेबारेमा सरकारले निर्णय गर्नेछ', खनालले भने । मधेसी मोर्चाले गत साउन १९ गते सरकारलाई दिएको समर्थन फिर्ता लिन सक्नेतर्फ सरकारको ध्यानाकर्षण भएको छ । उहाँहरूले अल्टिमेटम त दिनुहोला तर सरकारलाई दिएको समर्थन अहिले नै फिर्ता लिनुहोलाजस्तो लाग्दैन । उहाँहरूका लागि अहिलेको सरकारभन्दा सहज हुने विकल्प छैन', खनालले भने, उहाँहरूले प्राप्त गर्न सक्ने जति यही सरकारबाट प्राप्त गर्नुहुनेछ ।' एमालेको मेचीमहाकाली अभियानका क्रममा सोमबार सप्तरीको राजविराजमा सभा गरी फर्कने क्रममा मधेसी मोर्चाका कार्यकर्तासँग झडप भएको थियो । आफ्ना कार्यकर्ता प्रहरीको गोली लागेर मारिएपछि मोर्चाका कार्यकर्ताले मंगलबार तराई मधेसमा रहेका एमालेका कार्यालयमाथि आक्रमण गरेका छन् । एमालेलाई मधेस प्रवेशमा रोक लगाउने र संविधान संशोधन गर्नुपर्ने मधेसी मोर्चाको मागलाई बेवास्ता गर्ने एमालेको नीतिका कारण दुवै पक्षबीच झडपको स्थिति उत्पन्न भएको हो ।"
'राजविराजमा एमाले नेताको सुनियोजित हत्या प्रयास',"काठमाडौः उपप्रधान तथा गृहमन्त्री विमलेन्द्र निधिको भूमिकाप्रति आशंका व्यक्त गर्दै प्रमुख विपक्षी एमालेले सप्तरीको राजविराजमा आफ्ना पार्टीका शीर्ष नेताको सामूहिक हत्या गर्ने सुनियोजित प्रयास भएको आरोप लगाएको छ । राजविराजमा एमालेको सभा बिथोल्न प्रदर्शनमा उत्रेका मोर्चाका तीन कार्यकर्ताको प्रहरी झडपमा निधनपछि मेचीकाली अभियान स्थगित गरेर राजधानीमा फर्केका एमाले नेताहरूले मंगलबार पार्टी कार्यालयमा पत्रकारसम्मेलन गरी त्यस्तो आरोप लगाएका हुन् । राजविराजमा सभा सम्पन्न भएर पार्टीका नेता र कार्यकर्ता राजमार्गतर्फ प्रस्थान गर्न लाग्दा घेरा हाली आक्रमण गरेर नेतृत्वको सामूहिक हत्या गर्ने सुनियोजित प्रयास गरियो', महासचिव ईश्वर पोखरेलले भने, नेपालको कुनै पनि भागमा कुनै पनि व्यक्ति र संगठनले शान्तिपूर्र्ण रूपमा सभासम्मेलन गर्न पाउने नैसर्गिक अधिकारमाथिको निकृष्ट हमला हो यो ।' एमालेको अभियान रोक्न मधेसी मोर्चाले लाठी र घरेलु हातहतियारसहित प्रदर्शन थालेपछि एमालेले सम्भावित दुर्घटना रोक्न अभियानको रुट र कार्यक्रम स्थल परिवर्तन गरेको तर त्यसपछि पनि मोर्चाका नाममा हिंसात्मक गतिविधि गरिएको आरोप पोखरेलले लगाए । स्थिति सामान्य होस् भन्ने आशयका साथ हामीले पूर्वनिर्धारित राजविराजको रंगशालामा सभा गर्ने र राजविराज प्रवेश गर्ने बाटोसमेत परिवर्तन गरेका थियौं । गजेन्द्रनारायण सिंह औद्योगिक क्षेत्रमा शान्तिपूर्ण सभा भइरहेको समयमा मधेसी मोर्चा सम्बद्ध मानिसले बाहिरबाट ढुंगा हान्ने, गालीगलौज गर्ने, अमर्यादित नाराबाजी गर्ने, सुरक्षाकर्मीमाथि ढुंगा, लाठी र पेट्रोल बम प्रहार गर्नेजस्ता आततायी कार्य गरे', पोखरेलले भने, राजविराज घटना मधेसी मोर्चासम्बद्ध मानिसको जघन्य आपराधिक प्रवृत्ति र कामको कारणबाट भएकाले यसबाट उत्पन्न सम्पूर्ण परिणामको जिम्मेवारी मधेसी मोर्चाले लिनुपर्छ ।' राजविराज घटनाको यथार्थ छानबिन गरी सत्यतथ्य सार्वजनिक गर्न एमालेले सरकार र राष्ट्रिय मानवअधिकार आयोगलाई आग्रह गरेको छ । एमालेको अभियानका विषयमा उपप्रधान तथा गृहमन्त्री निधिले दिएका अभिव्यक्ति र सप्तरी घटनापछि त्यहाँ तैनाथ सुरक्षा अधिकारीलाई फिर्ता बोलाउने निर्णयले गृहमन्त्रीको भूमिका शंकास्पद भएको महासचिव पोखरेलले बताए । सुरक्षा प्रबन्ध थप व्यवस्थित गरेर परिस्थितिलाई सामान्यीकरण गर्नुपर्नेमा सप्तरी जिल्लाका प्रमुख जिल्ला अधिकारी, नेपाल प्रहरी र सशस्त्र प्रहरी बलका प्रमुखहरूलाई फिर्ता बोलाउने गृहप्रशासनको निर्णयले अझ आशंका बढाएको छ', महासचिव पोखरेलद्वारा जारी विज्ञप्तिमा भनिएको छ । पूर्वगृहमन्त्री रहेका एमाले उपाध्यक्ष भीम रावलले सप्तरीमा हिंसात्मक घटना हुनुअघि त्यसबारे राज्यलाई जानकारी हुनुपर्ने भन्दै गृहमन्त्रीको भूमिकाप्रति शंका व्यक्त गरे । मञ्चमा बसेका एमालेका शीर्ष नेताहरूको हत्या गर्ने गरी कोही पेट्रोल बम, भाला र लाठी लिएर आउँछ भने त्यसलाई निस्तेज पार्न प्रहरीले गोली चलाउनु सामान्य हो', रावलले भने, गैरजिम्मेवार एवं उत्तेजक अभिव्यक्ति दिने र यस्तो घटना गराउने गृहमन्त्रीले जिम्मा लिनुपर्छ ।' फागुन २१ गते झापाको काँकडभिट्टाबाट अभियान सुरु भएकै दिनबाट मोर्चाले राजविराजमा एमाले कार्यकर्तामाथि आक्रमण गर्ने, तुलब्यानर च्यात्ने, सामान लुट्नेजस्ता क्रियाकलाप गरेको एमालेको आरोप छ । एमालेले फागुन २७ गते हेटौंडाबाट अभियान सुरु गर्ने जानकारी प्रचार विभाग प्रमुख योगेश भट्टराईले दिए ।"
मोर्चाद्वारा चुनाव रोक्न माग,"काठमाडौः मधेसी मोर्चाले वैशाख ३१ गते तय गरिएको स्थानीय चुनाव रोक्न माग गरेको छ । सत्तारुढ दल र संयुक्त लोकतान्त्रिक मधेसी मोर्चाबीचको बैठकका क्रममा मधेसी मोर्चाले चुनाव रोक्न माग गरेको हो । बुधबार बिहान प्रधानमन्त्री निवास बालुवाटारमा सम्पन्न बैठकमा समसामयिक राजनीतिक परिस्थितिबारे छलफल भएको थियो । सप्तरी घटनापछि सिर्जित परिस्थितिको समीक्षा गर्न प्रधानमन्त्रीले मोर्चाका नेताहरुलाई बालुवाटारमा बोलाएका थिए । बैठकलमा मोर्चाले संविधान संशोधन विद्येयक अगाडि बढाउनुपर्ने, सप्तरी घटनाका दोषीमाथि कार्वाही हुनुपर्ने, घटनाका मृतकहरुलाई सहिद घोषणा गर्नुपर्ने, परिवारलाई राहत र घाइतेहरुको उपचारको व्यवस्था गर्नुपर्ने विषय समेटिएको ज्ञापन पत्रबारे प्रधानमन्त्रीलाई अवगत गराएका थिए । बैठकमा प्रधानमन्त्री पुष्पकमल दाहाल प्रचण्डले संयुक्त लोकतान्त्रिक मधेसी मोर्चाले उठाएका मागबारे सरकारमा सहभागी दलहरुसँग छलफल गरेर निष्कर्ष पुग्ने जानकारी दिए ।"
सप्तरी घटनामा मृतकको संख्या चार पुग्यो,धरानः एमाले मेची महाकाली अभियानका क्रममा सप्तरीमा प्रहरीको गोली लागि घाईते भएका थप एक जनाको उपचारका क्रममा बुधवार बिहान निधन भएको छ । प्रहरीसँगको झडपका क्रममा ढाडमा गोली लागि गंभिर घाईते भएका मलेट २ सप्तरीका विरेन्द्र कुमार महतोको बीपी कोइराला स्वास्थ्य विज्ञान प्रतिष्ठान धरानमा उपचारका क्रममा मृत्यु भएको हो। सप्तरीमा प्रहरीको गोली लागि मृत्यु हुनेको संख्या चार पुगेको छ । शल्यक्रिया गरी ढाडमा लागेको गाली झिकेर प्रतिष्ठानको सर्जरी वार्ड युनिट २ को बेड नम्बर १४ मा उपचार गराईरहेका उनको अबस्था थप जटिल बनेपछि मंगलबार राति प्रतिष्ठानको सघन उपचार कक्षमा स्थान्तरण गरि उपचार गरिएको थियो । उनको बुधवार बिहान निधन भएको प्रतिष्ठानले जनाएको छ । पेटमा गोली लागि गंभिर घाईते भएका सप्तरी मध्यपुराका ५५ बर्षीय इनर यादवको अबस्था चिन्ता जनक रहेको छ । उनको प्रतिष्ठानको सघन उपचार कक्षमा उपचार भैरहेको छ । सोमबार एमालेले सप्तरीको गजेन्द्रनारायण औद्योगिक करिडोरमा गरेको आमसभालाई बिथोल्नलाई प्रहरीको घेरा तोड्ने क्रममा प्रहरीको गोली लागि मधेसी मोर्चाका ११ जना कार्यकर्ता घाइते भएका थिए । गोली लागी घाईते भएका सञ्जन मेहताको घटनास्थलमै र पीताम्बरलाल मण्डल र आनन्द साहको उपचारका क्रममा सोमवार प्रतिष्ठानमै मृत्य भएको थियो ।उनी पूर्वप्रहरीसमेत हुन् । उनका तीन छोरी र एक छोरा छन् ।
