शीर्षक,विवरण
न्यायका पैताला,"संविधान र कानुनबाट निर्देशित मुलुकमा न्याय सर्वोपरि हुन्छ । न्याय मर्दैन भन्ने मान्यता हुन्छ सर्वत्र । नेपालमा सर्वोच्च अदालतलाई स्वतन्त्र न्यायपालिकाको उच्चतम निकायका रूपमा त्यही हैसियतका साथ स्विकारिएको छ । आफ्नो आचरणबाट न्याय नपाए गोर्खा जानू भन्ने सन्देश फैलाउन सफल राजा राम शाहको नाममा राखिएको राम शाहपथअगाडि अवस्थित सर्वोच्च अदालतबाट के अपेक्षा गरिन्छ सर्वत्र, आम जनता र न्यायका हितचिन्तकहरूबाट, त्यसबाट सर्वोच्च र त्यसका न्यायाधीश अनभिज्ञ छैनन् । न्यायप्रेमी समाजमा न्यायको पैतालालाई जनताले शीरोधार्य गर्छन् । तर न्याय र इजलासको आवरणमा मस्सल्स देखाइएमा त्यसको प्रतिकार गर्न, हुन सक्छ । त्यसैले न्याय गरेर पुग्दैन, गरेको देखिनुपर्छ । नियम, कानुन, संविधान र स्थापित नजिरले न्यायमूर्ति हरूलाई प्रेरित गर्न सक्नुपर्छ ।अहिले प्रहरी महानिरीक्षक नियुक्तिसम्बन्धी मुद्दामा प्रधानन्यायाधीशसहितको इजलासले न्याय दिन नखोजेको अर्थ लाग्ने गरी महान्यायाधिवक्ता तथा विपक्षीतर्फका वरिष्ठ अधिवक्ताहरूसमेतले इजलास बहिस्कार गरेका छन् । स्वतन्त्र न्यायपालिकाको इतिहास र जीवनमा प्रधानन्यायाधीशलगायतको इजलासप्रति अविश्वास व्यक्त गरिनु, न्यायप्रायोजित हुने डर अभिव्यक्त हुनु र त्यसलाई बहिष्कार गरिनु, एकपछि अर्को कलंकका धब्बा हुन् । यी आरोपहरू सामान्य हैनन् । अदालतको विचाराधीन मुद्दाको फैसलाबारे अड्कलबाजी गर्नु सामान्य र जायज विषय हैन । तर यस्तो खिचातानी र आरोपप्रत्यारोपबीच न्यायाधीश नियुक्तिमा घुसेका दलहरूले अर्को हिसाबले न्यायलाई प्रभावित गर्न संसद्मार्फत प्रवेश नगर्लान् भन्न सकिन्न । लोकमानसिंह कार्कीको आचरणलाई लिएर सदनमा अदालतको अपमानमा आँसु चुहाउने सांसदहरू सर्वोच्च र न्यायपालिकाको वर्तमान अवस्थामा मौन रहनुले के देखाउँछ ? यो प्रश्नको उत्तर उनीहरूले आफ्नै अन्तरआत्माबाट खोज्नु आवश्यक छ । तर जनता जनार्दनले उनीहरूलाई नियालिरहेका छन् ।सर्वोच्चले मुद्दा को मेरिट परिस्थिति तथा प्रमाणजन्य विषय केलाएर निर्णय दिएन र कुनै हालतले न्यायको पैतालाभन्दा मस्सल्स प्रदर्शन भएको सन्देश गएमा त्यसका परिणति गम्भीर हुनेछन् । सर्वोच्च न्यायको केन्द्र र जनआस्थाको धरोहर रहोस् र संविधानको बाध्यात्मक यथार्थभन्दा बाहिर ऊ नजाओस् भन्ने आम चासोसँग सम्भवतः सर्वोच्च अनभिज्ञ छैन ।"
परराष्ट्रको सहमतिमा मात्र वैदेशिक मामिलासम्बन्धी निर्णय,"काठमाडौं: अब कुनै पनि सरकारी निकायले नेपालको विदेश मामिलासँग जोडिएका विषयमा निर्णय लिनुअघि परराष्ट्र मन्त्रालयसँग अनिवार्य परामर्श तथा सहमति लिनुपर्ने भएको छ। मन्त्रिपरिषद्को हालैको बैठकले यस्तो निर्णय गरेको परराष्ट्र सचिव शंकरदास बैरागीले बताए।' 'यसबाट परराष्ट्र मन्त्रालय तथा विदेशस्थित नेपाली नियोगले गर्नुपर्ने काममा समेत सहजता आउनेछ।' सचिव बैरागीले अन्नपूर्णसँग भने, 'कतिपय अवस्थामा विगतमा मन्त्रालय तथा सरकारी निकायले परराष्ट्र मन्त्रालयको सहमति र परामर्शविनै आफूखुसी वैदेशिक मामिलासँग जोडिएका विषयमा निर्णय गर्दा अनगिन्ती समस्या आउने गरेका थिए।' परराष्ट्र मन्त्रालयलाई देशको विदेशी नीति सञ्चालनको 'फोकल पोइन्ट' मानिन्छ।' तर, कतिपय सरकारी निकायले आफूखुसी नेपालस्थित विदेशी दूतावाससँग सिधै कूटनीतिक पत्राचार र व्यवहार गर्ने गरेका थिए।' यस्ता क्रियाकलापले देशकै प्रतिष्ठामा आँच आएका घटनासमेत भएका थिए।' मन्त्रिपरिषद्को निर्णयअनुसार अब सरकारी निकायले कुनै पनि राष्ट्र वा विदेशी संस्थासँग व्यवहार गर्दा परराष्ट्रलाई लिखित र मौखिक जानकारी गराउनुपर्नेछ।' पछिल्लो निर्णयअनुसार अब कुनै पनि सरकारी निकायले विदेश मामिलासँग प्रत्यक्ष वा परोक्ष रूपमा जोडिएका विषयमा निर्णय लिनुअघि परराष्ट्रसँग अनिवार्य परामर्श तथा सहमति लिनुपर्नेछ।', सचिव बैरागीले भने, 'सरकारी निकायले परराष्ट्रको समन्वयमा तेस्रो राष्ट्रसँग कूटनीतिक पत्राचार गर्दा प्रभावकारी र सार्थक हुने परराष्ट्रका अधिकारी बताउँछन्।' 'पछिल्लो निर्णयअनुसार कुन पनि सरकारी निकायले विदेश मामिलासँग प्रत्यक्ष वा परोक्ष रूपमा जोडिएका विषयमा निर्णय लिनुअघि परराष्ट्रसँग अनिवार्य परामर्श तथा सहमति लिनुपर्नेछ।' परराष्ट्रमार्फत कूटनीतिक व्यवहार गर्ने अन्तर्राष्ट्रिय प्रचलनमा छ। पछिल्लो सरकारी निर्णयले सरकारी निकायबीच विदेश नीति सञ्चालनमा एकरुपता ल्याउनेछ। सरकारी निकायबाट कूटनीतिक आचारसंहिता कार्यान्वयनमा मन्त्रिपरिषद्को पछिल्लो निर्णय महत्वपूर्ण रहेको परराष्ट्रका अधिकारीले बताए। मन्त्रिपरिषद् बैठकले विदेशस्थित नेपाली नियोगलाई त्यहाँ जग्गा, भवन तथा सेवा खरिद गर्न स्वीकृति दिनेसम्बन्धी निर्णय पनि गरेको छ। विगतमा नेपाली नियोगले छिटफुट यस्ता निर्णय गरेका भए पनि कार्यविधि नहुँदा अन्योल थियो। मन्त्रिपरिषद् बैठकले विदेशस्थित नेपाली नियोगको सार्वजनिक खरिद कार्यविधि ०७३ स्वीकृत गरेको सचिव बैरागीले बताए।विदेशस्थित अधिकांश नेपाली नियोग लामो समयदेखि भाडामा लिइएका भवनमा सञ्चालित छन्। कार्यविधि अभावमा सरकारी नीति कार्यान्वयन गर्न समस्या उत्पन्न भएको थियो। सार्वजनिक खरिद ऐन ०६३ को संशोधनसहितको व्यवस्थाले छुट्टै कार्यविधि बनाई कार्यान्वयन गर्नुपर्ने व्यवस्था गरेको छ। विदेशस्थित नेपाली नियोगले मालसामान वा सेवा खरिद गर्ने सम्बन्धमा सार्वजनिक खरिद ऐन २०६३ को दफा ६७ को उपदफा (१) को खण्ड (ङ) अनुसार विदेशस्थित नेपाली राजदूतावास, नियोगजस्ता सार्वजनिक निकायले उपदफा (१) को खण्ड (ग), (घ), (ङ) र (च) बमोजिमको खरिदका लागि आवश्यक कार्यविधि बनाई सार्वजनिक खरिद अनुगमन कार्यालयको सहमति लिएर स्वीकृत गराई लागू गर्नु पर्नेछ।"
"जापानका पूर्वप्रधानमन्त्री भन्छन्,नेपालजापान सिधा सम्बन्ध जोडौं","पोखराः काठमाडौंबाट टोकियो सिधा सम्पर्क भए नेपालमा जापानी पर्यटक बढ्न सक्ने पूर्व जापानी प्रधानमन्त्री युकिओ हातोयामाले बताएका छन्। पोखरा नेपालको मात्रै नभई विश्वकै सुन्दर सहर भएको बताउँदै उनले यहाँ आउनुपर्ने जति पर्यटन नआएको पनि सुनाए। नेपाल पत्रकार महासंघ कास्कीले मंगलबार आयोजना गरेको पत्रकार सम्मेलनमा हातोयामाले नेपालको पूर्वाधार विकास गरेर नेपाल सुरक्षित छ भन्ने सन्देश दिने कार्यक्रम गरेमात्रै पर्यटक बढ्न सक्ने उनले सुझाए। जलस्रोत, पर्यटन र कृषिबाट नेपालको विकास हुनसक्ने धारणा उनले व्यक्त गरे। उनले जलस्रोतमा लगानी गर्न जापानीहरु इच्छुक रहेको पनि जानकारी दिए। दोहोरो कर नलाग्ने गरी जापानले धेरै देशसँग सम्झौता गरिसकेको छ, हातोयामाले भने, नेपालसँग पनि त्यस्तो सम्झौता हुनु आवश्यक छ। प्रधानमन्त्री पुष्पकमल दाहाल प्रचण्डसँग भेटेर पनि यही सम्झौताको कुरा गर्ने जानकारी हातोयामाले दिए। प्रचण्ड र हातोयामाबीच मंगलबारै भेटवार्ता हुने कार्यक्रम छ। सोमबार पोखरा आइपुगेका हातोयामाले फेवातालमा डुंगा सयर गर्नुका साथै मंगलबार बिहान सराङकोटबाट झुल्केघाम हेरेका थिए । नेपालमा पर्यटन र कृषिको अत्यधिक सम्भावना रहेको पनि उनले औंल्याए । जापानका ठूला कम्पनीहरु विश्वभर चिनिए पनि त्यहाँको विकासमा भने साना तथा मझौला उद्योगहरुको योगदान रहेको हुँदा नेपालमा पनि त्यस्तै गर्न हातोयामाले सुझाए। तपाईंहरु प्रशस्त बिजुली निकाल्नोस्, सस्तोमा बिजुली दिनोस्, उनले भने, उद्योगले सस्तोमा बिजुली पाए भने उत्पादन पनि सस्तो पर्छ, लगानीकर्ता पनि सस्तो बिजुलीकै कारण आकर्षित हुन सक्छन् । देशको विकासमा योगदान दिनसक्ने प्रमुख माध्यम नै जलस्रोत हुने उनको भनाइ थियो। कृषिका पनि साना साना फार्महरु जापानमा रहेको पूर्व प्रधानमन्त्री हातोयामाले सुनाए । नेपाल अर्काे सम्भावना कृषिमा छ, साना फार्महरु खोल्नोस्, उनले भने, हामी पनि प्राविधिक पक्षमा सहयोग गरौंला । विश्वमै सुन्दर ठाउँ भएर पनि पोखरामा आउनुपर्ने जति पर्यटक नआएकोमा हातोयामाको चिन्ता थियो । जापानसँगै पनि सिधा हवाई सञ्जाल नजोडिएको तर्फ पनि उनले औंल्याए । सिधै जहाज चल्ने हो भने धेरै जापानी नेपाल आउन सक्ने उनले सुनाए । वर्षेनी अन्तर्राष्ट्रिय स्तरका कार्यक्रम गरेर नेपाल तथा पोखरा सुरक्षित छ भन्ने सन्देश पर्यटकलाई दिन सकिने उनको धारणा थियो । पर्यटकका लागि बाटोघाटो लगायत पूर्वाधार आधारभूत आवश्यकता हुनेमा उनले जोड दिए । पोखरा सुन्दर भइकन फोहोर देखिन थालेकोमा जापाानका पूर्व प्रधानमन्त्री युकिओ हातोयामाले चिन्ता प्रकट गरे । हाम्रो फुजी पर्वत पनि पहिला फोहोर हुन्थ्यो, सरकार र व्यवसायी मिलेर सफाइको अभियान चलाए, सफा भयो, उनले भने, तपाईंहरुले पनि फोहोर व्यवस्थापनमा ध्यान दिन जरुरी छ । फेवातालमा इन्जिनबिनाका काठका डुंगा चलाएर वातावरण जोगाएको भने उनले प्रशंसा गरे। पोखराको प्रशंसा गर्दै उनले देवीदेउता बसेको ठाउँको संज्ञा दिए। जापानका मान्छेलाई मात्रै होइन, विश्वभरकै मान्छेलाई भन्न चाहन्छु, जिन्दगीमा पोखरा एकपटक घुम्नैपर्ने ठाउँ हो, उनले भने ।"
अमेरिकासँग सहकार्य हुन्छ : प्रधानमन्त्री प्रचण्ड,"काठमाडौं : प्रधानमन्त्री पुष्पकमल दाहाल प्रचण्डले अमेरिकासँग सहकार्यको अपेक्षा रहेको बताएका छन्। यूएस प्यासिफिक कमाण्डका कमाण्डर एडमिरल ह्यारी बि ह्यारिजसँगको भेटमा प्रधानमन्त्री प्रचण्डले नेपालको सुरक्षासहित अन्य क्षेत्रमा अमेरिकाले पुर्याएको योगदानको प्रशंसा गर्दै यस्तो बताएका हुन्। प्यासिफिक कमाण्डसँग मंगलबार बिहान बालुवाटारमा शिष्टाचार भेट गर्दै प्रधानमन्त्रीले भूकम्पको समयमा प्राप्त अमेरिकी सेनाको सहयोग उच्च साझेदारीको नमूना भएको बताए। प्रधानमन्त्रीले नेपाल र अमेरिकाबीच ७० बर्षदेखि नजिकको सम्बन्ध रहेको बताउँदै नेपालको विकास, सुरक्षा र सामाजिक सुधारका क्षेत्रमा अमेरिकाले पुर्याएको सहयोगप्रति धन्यवाद व्यक्त गरे। आगामी दिनमा पनि अमेरिकासँग विगतको झैं सहकार्यको अपेक्षा गरेको छु, भेटमा प्रधानमन्त्री प्रचण्डले भने। भूकम्पको अवधिमा नेपालका गाउँमा उद्धार कार्यमा खटिँदा आफ्नो ज्यान गुमाउने ६ जना अमेरिकी सेनाप्रति श्रद्धाञ्जलि प्रकट गर्दै शोकाकुल अमेरिकी सेनामा समवेदना प्रकट गरे। भेटमा यूएस प्यासिफिक कमाण्डका कमाण्डर ह्यारिजले नेपालसँग अमेरिकाको नजिकको सम्बन्ध रहेको बताउँदै अमेरिकी सेनाको समेत आत्मीय सम्बन्ध रहे। उनले नेपाली सेनासँगको सहकार्य बारे जानकारी दिँदै नेपालको स्टाफ कलेजमा अमेरिकन सेनाले पढ्ने गरेको तथा नेपालबाट माउण्टेन वार फेर सिक्न पाएकोमा धन्यवाद व्यक्त गरे।"
नयाँ भारतीय राजदूत शुक्रबार नेपाल आउने,काठमाडौं : नेपालका लागि नवनियुक्त भारतीय राजदूत मन्जिव सिंह पुरी कार्यभार सम्हाल्न शुक्रबार नेपाल आउने भएका छन् । निवर्तमान राजदूत रञ्जीत रे कार्यकाल सकेर फर्केको दुई सातापछि नयाँ भारतीय राजदूत आउन लागेका हुन् । गत शुक्रबार भारतीय विदेश मन्त्रालयले पुरी नेपालका लागि नयाँ राजदूत नियुक्त भएको औपचारिक घोषणा गरेको थियो । त्यसअघि नेपालले पुरीको नाममा सहमति दिएको थियो । सन् १९९२ मा भारतीय विदेश सेवामा प्रवेश गरेका पुरी बेल्जियमका लागि भारतीय राजदूत भइसकेका छन्।
आईजीपी विवादमा निर्णय आज,"काठमाडौं : सर्वोच्च अदालतले नेपाल प्रहरीका महानिरीक्षक (आईजीपी) नियुक्ति विवादमा मंगलबार निर्णय सुनाउने भएको छ । रिट निवेदक र सरकारी वकिलको बहस सकिए पनि समयाभावका कारण निर्णय सुनाउन अर्को दिनको पेसी तय भएको हो । सरकारका तर्फबाट बहस गर्ने सहन्यायाधिवक्ता डारेवती त्रिपाठी र उपन्यायाधिवक्ता टिकेन्द्र दाहालले आईजीपी कसलाई बनाउने भन्ने विषय सरकारमा निहित रहेको बताउँदै प्रहरी नियमावलीको नियम ४१ मा उल्लेखित ज्येष्ठता, कार्यकुशलता, कार्यक्षमतालगायत प्रावधान 'स्वविवेकीय' रहेकाले निर्णयमा हस्तक्षेप गर्न नमिल्ने जिकिर गरे । सरकारी वकिलले कार्यसम्पादन मूल्यांकनको विषय ४० नम्बर मात्र रहेकाले यो मात्रै प्रमुख आधार नहुने पनि बताए । रिट निवेदक नवराज सिलवाल र प्रहरी महानिरीक्षक सिफारिस भएका जयबहादुर चन्द एकैदिन डीआईजी भएकाले ज्येष्ठता मान्न नमिल्ने दाबी उनीहरूको थियो । 'कानुन उल्लंघन भएकोमा बाहेक सरकारको काममा न्यायपालिकाबाट हस्तक्षेप गर्न मिल्दैन,' सहन्यायाधिवक्ता त्रिपाठीले बहसमा भने । निवेदकतर्फबाट वरिष्ठ अधिवक्ता बद्रीबहादुर कार्की, तुलसी भट्ट, अधिवक्ता टीकाराम भट्टराई र डाभीमार्जुन आचार्यले सरकार पक्षका वकिलको खण्डन गर्दै डीआईजी नवराज सिलवालको प्रतिरक्षा गरेका थिए । उनीहरूले नियम ४१ ले निर्णयकर्ता सरकारलाई कुनै तजबिजी अधिकार नदिएको दाबी गरे । नियमावलीका मापदण्ड र कार्यसम्पादनमा समेत सिलवाल अघि रहेको दाबी गर्दै निवेदकको पक्षमा परमादेश जारी हुनुपर्ने माग उनीहरूले गरे । प्रधान्यायाधीश सुशीला कार्की, न्यायाधीशहरू हरिकृष्ण कार्की, इश्वरप्रसाद खतिवडा, डाआनन्दमोहन भट्टराई र अनिल सिन्हाको वृहद पूर्ण इजलासमा सुनुवाइ भएको थियो । सुनुवाइको निष्पक्षतामाथि प्रश्न उठाउँदै चन्दपक्षीय कानुन व्यवसायीले भने इजलासमा बहस गर्न अस्वीकार गरे । यसैबीच कार्यक्षमता र कार्यसम्पादन मूल्यांकनमा अरुभन्दा आफू अब्बल रहेको भन्दै अर्का प्रहरी नायव महानिरीक्षक (डीआईजी) प्रकाश अर्यालले सोमबारै अर्को रिट दर्ता गरेका छन् । प्रहरी नियमावलीले आईजीपीका लागि तोकेको मापदण्डलाई सरकारले आत्मगत रूपमा हेर्न नपाउने दाबी उनको छ । कार्यसम्पादनमा आफू अगाडि रहे पनि सर्वोच्चले डीआईजी चन्द र सिलवालको मात्र कार्यसम्पादन मूल्यांकन झिकाएको भन्दै समग्र तथ्यको मूल्यांकन गरी आईजीपीका लागि परमादेश दिन अर्यालको माग छ ।"
"माओवादी सांसदले प्रधानमन्त्रीलाई साेधे,'चुनाव हुन्छ कि हुन्न'","काठमाडौ : नेकपा माओवादी केन्द्रका सांसदहरुले प्रधानमन्त्री पुष्पकमल दाहाल प्रचण्डलाई वैशाख ३१ गतेका लागि घोषित स्थानीय तहको चुनाव हुन्छ कि हुन्न भनेर सोधेका छन्। माओवादी केन्द्रको संसदीय दलको मंगलबार सिंहदरवारमा बसेको संसदीय दलको बैठकमा प्रधानमन्त्री प्रचण्डले चुनाव गर्ने वातावरण बनाउन सांसदहरुलाई निर्देशन दिए। 'चुनाव हुन्छ कि हुन्न भनेर सांसदहरुले सोध्नुभयो। प्रधानमन्त्रीले चुनाव हुन्छ कि हुन्न भनेर नसोध्नु्स, चुनाव जसरी पनि गर्नुपर्छ । तपाईहरुले पनि चुनावको वातावरण बनाउनुस्,'बैठकका बारेमा जानकारी दिँदै एक सांसदले अन्नपूर्णसँग भने । ती सांसदका अनुसार सांसदहरुले प्रधानमन्त्री प्रचण्डलाई संविधान संशोधन हुन्छ कि हुन्न भनेर पनि सोधेका थिए। 'संयुक्त लोकतान्त्रिक मधेसी मोर्चालार्इ संविधान संशोधन र निर्वाचनको प्रक्रियामा ल्याउने प्रयास भइरहेको छ। उहाँहरु आउनुहुन्छ भनेर नै संसद लम्ब्याइराखिएको हो। अब एकदुई दिनभित्रै टुंगो लाग्छ। उहाँहरु आउने भए संविधान संशोधन गरेर संसद टुंग्याइन्छ। नआउने भएपनि संसदलाई टुंग्याइन्छ,' प्रधानमन्त्री प्रचण्डको भनार्इ उदृित गर्दै ति सांसदले भने। निकै हतारोमा देखिएका प्रधानमन्त्री प्रचण्डले सांसदहरुका सवै सवालको जवाफ दिन चैत १० गते बिहान ८ बजे बैठक बोलाउन सचिवालयलाई निर्देशन दिएका छन्। 'अहिले मलाई समयको निकै चाप छ। त्यसदिन म तपाईहरुका सवालको जवाफ दिनेछु,'प्रधानमन्त्री प्रचण्डले बैठकमा भनेका थिए। बैठकमा प्रत्यक्ष निर्वाचित राष्ट्रपतिसहितको शासकीय स्वरुपमा संशोधन प्रस्ताव संसद सचिवालयमा दर्ता गराउने चाहना पनि सांसदहरुले व्यक्त गरेका छन्।'अरुले आफना एजेण्डा राखिराख्ने हामीले छोडिराख्ने तरिका बेठिक भयो,' बैठकमा सांसदहरुले भनेका थिए। बैठकमा सात प्रदेशबाट सात जना, हरिबोल गजुरेल, गिरिराजमणि पोखरेल र सीता नेपालीले आफ्ना धारणा राखेका थिए।"
प्रस्तावित ६ राजदूतको सुनुवाइ सकियो,"काठमाडौं : सरकारद्वारा ६ मुलुकका लागि प्रस्तावित राजदूतको संसदीय सुनुवाइ मंगलबार सकिएको छ। संसदीय सुनुवाई बिशेष समितिले युवनाथ लम्साल (डेनमार्क), निरन्जनकुमार थापा (इजरायल), रमेश कोइराला (कतार), अर्जुन जंगबहादुर सिंह (दक्षिण कोरिया), प्रतिभा राणा (जापान) र शर्मिला ढकाल (ओमन) को सुनुवाइ गरेको हो। विवादास्पद छविका रमेश कोइराला र शर्मिला ढकालको बारेमा समितिका सदस्यले प्रश्न सोधेका थिए। कोइराला र ढकालविरुद्ध म्यानपावर व्यवसायमा प्रत्यक्ष संलग्न रहेको भन्दै समितिमा उजुरी परेका छन्। ढकालले समिति सदस्यमाथि आफू म्यानपावर व्यावसायमा संलग्न नरहेको दाबी गरिन्। उनले मिडियाले आफ्ना बारेमा गलत समाचार दिएको दाबी गरिन्। उनले सुनुवाइको अधिकांश समय मिडियामाथि बिषवमन गर्नमा समय खर्चेकी थिइन्। कोइराला कांग्रेस र ढकाल विजयकुमार गच्छदार नेतृत्वको फोरम लोकतान्त्रिकको कोटामा राजदूत प्रस्तावित भएका हुन्। समितिले बुधबार श्रीलंकाका लागि प्रस्तावित राजदूत विश्वम्भर प्याकुरेल, बंगलादेशका लागि चोपलाल भुषाल, म्यानमारका लागि भीम उदास, बहराइनका लागि पदम सुन्दास र साउदी अरेबियाका लागि महेन्द्र सिंहको सुनुवाइ गर्नेछ। समितिले सोमबारदेखि प्रस्तावित राजदूतको सुनुवाइ थालेको थियो। अष्ट्रेलियाका लागि प्रस्तावित नेपाली राजदूत लक्कि शेर्पाको सुनुवाइ सम्पन्न भएको थियो। पूर्व सभासद् शेर्पा माओवादी कोटामा राजदूत सिफारिस भएकी हुन्। सुनुवाई पछि समितिले एकैचोटी राजदूतहरुको नाम अनुमोदन बारे निर्णय लिनेछ। सुनुवाइपछि उनीहरुको नाम सम्बन्धित मुलुकमा एग्रिमो सहमतिका लागि सरकारले पठाउनेछ। एग्रिमोमा सहमति आएपछि राष्ट्रपतिले उनीहरुलाई औपचारिक रुपमा राजदूत नियुक्त भएको घोषणा गर्नेछिन्। सरकारले सिफारिस १४ राजदूत मध्ये दुई जनाको भने सुनुवाइ प्रक्रियाअघि बढेन। स्पेनमा नेपाली दूतावास स्थापनाका लागि स्पेन सरकारले सहमति दिन बाँकी रहेकाले प्रस्तावित राजदूत भरत रायमाझीको नाम सरकाले सुनुवाइ समितिमा पठाएको छैन्। त्यस्तै युएईका लागि राजदूत सिफारिस भएकी लामा म्यानपावर व्यावसायमा संलग्न भएको भन्दै तिव्र सार्वजनिक विरोध भएपछि उनको सिफारिस सरकारले बदर गरेको थियो।"
सीमांकनबाहेकको संशोधन प्रस्ताव आए एमाले प्रक्रियामा सहभागी हुने,"काठमाडौंः प्रमुख प्रतिपक्ष एमाले प्रदेश सीमांकनबाहेकको संविधान संशोधन प्रस्ताव आए प्रक्रियामा सामेल हुने मनस्थितिमा पुगेको छ। तर, त्यसका लागि भने मधेसी मोर्चाले आफू चुनावमा सहभागी हुने प्रतिबद्धता जनाउनु पर्ने एमालेका एक नेताले बताए। प्रदेशको सीमांकन हेरफेरको प्रस्ताव भने संविधान विपरीत भएको भन्दै एमाले त्यसलाई स्वीकार नगर्ने अडान राखेको छ। सोमबार भएको प्रमुख चार दलको बैठकमा प्रधानमन्त्री पुष्पकमल दाहाल प्रचण्डले सीमांकनबाहेकका विषयमा सहमति जनाउन एमाले अध्यक्ष केपी ओलीलाई आग्रह गरेका थिए। यसबारेमा पार्टीको बैठक राखेर छलफल गर्छु भन्दै ओली बालुवाटारबाट बाहिरिएका थिए। प्रधानमन्त्रीको प्रस्तावबारे छलफल गर्न ओलीले सोमबार साँझ स्थायी समितिको बैठक बोलाएका थिए। स्थायी समिति बैठकमा नेताहरुले मोर्चाले निर्वाचनमा आउने ग्यारेन्टी गर्नुपर्ने र संसदीय प्रक्रिया अनुसार पास फेल जे भए पनि मान्नु पर्ने अडान कुरा राखेका थिए। त्यसपछि पार्टीको सोही सन्देश लिएर अध्यक्ष ओली फेरि प्रधानमन्त्री निवास पुगेका थिए। मोर्चाले चुनावमा भाग लिने प्रतिबद्धता जनाए संशोधन प्रस्तावको प्रक्रियामा आफूहरुले प्रमुख प्रतिपक्षी दलको हैसियतमा धर्म निर्वाह गर्ने कुरा प्रधानमन्त्री प्रचण्डसँग राखेको ति नेताले बताए। यसबारेमा ओलीले पहिले मधेसी मोर्चालाई मनाउन प्रधानमन्त्री प्रचण्डलाई आग्रह गरेको स्रोतले बतायो।"
सबै स्थानीय तहमा १५ शय्याको अस्पताल,"काठमाडौं: सरकारले सबै स्थानीय तहबाट अस्पतालको सेवा दिने भएको छ । मुलुकका ७ सय ४४ वटै स्थानीय तहमा कम्तीमा १५ शय्याको अस्पतालमार्फत स्वास्थ्य सेवा दिने तयारी गरेको हो ।स्थानीय तहमा नेपाल सरकारबाट खटाउने निजामती कर्मचारी र स्थानीय तहको कार्यक्षेत्रका विषयमा समन्वय गर्न गठित केन्द्रीय व्यवस्थापन समन्वय समितिले सबै स्थानीय तहमा कम्तीमा १५ शय्याको अस्पतालबाट स्वास्थ्य सेवा प्रवाह गर्ने व्यवस्था मिलाउन निर्देशन दिएको छ । समिति संयोजक सरकारका मुख्यसचिव डा सोमलाल सुवेदीको अध्यक्षतामा सोमबार प्रधानमन्त्री तथा मन्त्रिपरिषद् कार्यालयमा बसेको बैठकले यस्तो निर्णय गरी स्वास्थ्य मन्त्रालयलाई निर्देशन दिएको हो । स्थानीय तहको शासन सञ्चालन सम्बन्धमा शुक्रबार जारी गरिएको आदेश २०७३ अनुसार सबै स्थानीय तहमा संविधान तथा स्वीकृत कार्य विस्तृतीकरणबमोजिम स्वास्थ्य सेवा व्यवस्थापन गर्न निर्देशन दिएको जानकारी मन्त्रिपरिषद्को कार्यालयका प्रवक्ता दामोदर रेग्मीले दिए । उनले भने, स्वास्थ्य सेवा व्यवस्थापनका साथै स्वास्थ्य मन्त्रालयलाई ७ सय ४४ गाउँपालिका र नगरपालिकामा कम्तीमा १५ शय्याको अस्पतालबाट क्रमशः स्वास्थ्य सेवा प्रवाह गर्ने व्यवस्था मिलाउन भनिएको छ । सबै स्थानीय तहमा कम्तीमा १५ शय्याको अस्पतालबाट स्वास्थ्य सेवा प्रवाह गर्ने व्यवस्था मिलाउन निर्देशन । बैठकले संविधान र सरकारबाट स्वीकृत कार्य विस्तृतीकरणबमोजिम शिक्षा क्षेत्रको काम स्थानीय तहबाट व्यवस्थापन गर्न शिक्षा मन्त्रालयलाई निर्देशन दिने निर्णय पनि गरेको छ । मन्त्रालयलाई ७ सय ४४ स्थानीय तहबाटै शिक्षा क्षेत्रको काम गर्न आवश्यक सबै प्रक्रिया अघि बढाउन निर्देशन दिइएको हो । स्थानीय तहको शासन सञ्चालन तथा व्यवस्थापन सम्बन्धमा व्यवस्था गर्न बनेको विधेयकको परिच्छेद ३ मा गाउँपालिका र नगरपालिकाको गठन, काम, कर्तव्य र अधिकारमा स्वास्थ्य तथा आधारभूत स्वास्थ्य र सरसफाइ, शिक्षा एवं आधारभूत तथा माध्यमिक शिक्षा, सुकुमबासी व्यवस्थापन, सामाजिक सुरक्षा, ज्येष्ठ नागरिक, अपांगता भएको व्यक्ति र अशक्तको व्यवस्थापन, महिला, बालबालिका, गरिबी निवारण, स्थानीय बजार व्यवस्थापन आदिको व्यवस्था गरेको छ । विधेयकको दफा १५ को (ग) को सामाजिकअन्तर्गत शिक्षा र स्वास्थ्यको विषय समेटिएको छ । नेपालको संविधान २०७२ को अनुसूची ८ र ९ को अधिकार क्षेत्रबमोजिम शिक्षा र स्वास्थ्यमा स्थानीय तहले क्रमशः १९ र २४ वटा काम गर्नुपर्नेछ । स्वास्थ्य तथा आधारभूत स्वास्थ्य र सरसफाइअन्तर्गत १ सय शय्यासम्मको जनरल अस्पताल, नर्सिङ होम, निदान केन्द्र, निजी स्वास्थ्य संस्था, स्वास्थ्य क्लिनिक र अन्य स्वास्थ्य संस्थाको क्लिनिक दर्ता तथा सञ्चालनको अनुमति दिने, नवीकरण गर्ने र नियमन गर्ने काम स्थानीय तहले गर्नुपर्नेछ । स्थानीय तहले जनस्वास्थ्य निगरानी गर्नेगराउने, आपत्कालीन स्वास्थ्य योजना तयार गरी कार्यान्वयन गर्नेगराउने, स्थानीय स्तरमा महामारी अनुसन्धान तथा नियन्त्रण, सरुवा तथा नसर्ने रोगको नियन्त्रण र रोकथाममा सहयोग र समन्वय गर्नेलगायत काम गर्नुपर्नेछ । यसैगरी शिक्षामा आधारभूत तह (कक्षा ८) को परीक्षा सञ्चालन गर्ने, कक्षा १० र १२ को परीक्षा सञ्चालनमा समन्वय र सहयोग गर्ने, राष्ट्रिय एवं प्रादेशिक प्रारूपबमोजिम पाठ्यक्रम र पाठ्यसामग्री निर्माण, कार्यान्वयनलगायत काम गर्नुपर्नेछ ।"
परराष्ट्र मन्त्री महत अमेरिकी सेनाका प्यासिफिक कमान्डरबीच भेट,काठमाडौं : परराष्ट्र मन्त्री डाप्रकाश शरण महतसँग अमेरिकी सेनाको प्यासिफिक कमान्डका कमान्डर एडमिरल ह्यारी बि ह्यारिस ले मङ्गलबार परराष्ट्र मन्त्रालयमा शिष्टाचार भेट गरेका छन्। भेटमा नेपालमा दुई वर्षअघिको भूकम्पको उद्वार र सहायताका लागि प्राप्त अमेरिकी सेनाको सहयोगको प्रशंसा गर्दै मन्त्री डामहतले नेपालको विकासका विभिन्न क्षेत्रमा अमेरिकी सरकारले पुर्याउदै आएको सहयोगको लागि धन्यवाद दिएको महतका प्रेस संयोजक एकराज पाठकले बताए। भेटमा कमान्डर एडमिरल ह्यारिजले नेपालसँग अमेरिका तथा अमेरिकी सेनाको आत्मीय सम्बन्ध रहेको बताएका थिए। उनले शान्ति प्रक्रियामा नेपालको भूमिकाको प्रशंसागर्दै शान्ति स्थापनामा नेपालले निर्वाह गरेको भूमिका विश्वमा नै उदाहरणीय रुपमा लिइने गरेको बताए। ह्यारिसले आसन्न स्थानीय तहको निर्वाचनको सफलताको लागि शुभकामना दिएको पाठकले जानकारी दिए।
राष्ट्रपति सीसँग गम्भीर छलफल गर्ने प्रधानमन्त्रीको घोषणा,"काठमाडौं: प्रधानमन्त्री पुष्पकमल दाहाल प्रचण्डले चिनियाँ राष्ट्रपति सी जिनपिङसँग गम्भीर र महत्वपूर्ण विषयमा छलफल गरिने बताएका छन्। आफूले बिहिबारदेखि गर्न लागेको चीन भ्रमणबारे आफ्ना पार्टीका साँसदहरुलाई मंगलबार औपचारिकरुपमा जानकारी गराउने क्रममा प्रधानमन्त्री प्रचण्डले त्यस्तो धारणा व्यक्त गरेका हुन्। भ्रमणका क्रममा चिनियाँ राष्ट्रपति सी जिनपिङसँग आफूले खुलेर छलफल गर्न लागेको जानकारी गराउँदै प्रधानमन्त्री प्रचण्डले भ्रमणको तयारी दुवै तर्फबाट पूरा भएको बताए। चीन भ्रमणमा हाम्रो सम्मानमा कुनै कमी नराख्ने भनिएको छ। हाम्रो र उहाँहरुको तयारी पनि पूरा भएको छ। सहमति हुने विषयहरुमा पनि तयारी पूरा गरेर आउँछु भनेको छु, प्रधानमन्त्री प्रचण्डको भनाई उद्रित गर्दै माओावदी केन्द्रका सांसद डोरप्रसाद उपाध्यायले अन्नपूर्णसँग भने। एनसेल प्रकरणमा जवाफ दिन लेखा समितिमा चीन भ्रमणबाट फर्केपछि आउने जानकारी पनि प्रधानमन्त्री प्रचण्डले समितिका सभापतिसमेत रहेका उपाध्यायलाई गराएका छन्। प्रधानमन्त्री प्रचण्डले गर्न लागेको एक साता लामो चीन भ्रमणको प्रतिनिधिमण्डल अझै टुंगिएको छैन। चिनियाँ रक्षामन्त्रीसँग काठमाडौमा भेटेर प्रधानमन्त्री प्रचण्ड बिहीबार राति चीन प्रस्थान गर्न लागेका छन्। वान वेल्ट वान रोड चिनियाँ अवधारणामा सहमति जनाउने गरी प्रधानमन्त्री प्रचण्ड चीन भ्रमणमा जान लागेका छन्।"
आईजीपी विवादमा सर्वोच्चको फैसला (पूर्णपाठ),काठमाडौ: सर्वोच्च अदालतले नेपाल प्रहरीको महानिरीक्षक (आईजीपी) नियुक्ति विवादको अन्तिम फैसला मंगलबार गरेको छ । डीआईजी जयबहादुर चन्दलाई फागुन १ गते आईजीपी बनाउन गरेको सरकारको निर्णय बदर गर्दै सर्वोच्चले प्रहरी नियमावलीको नियम ४१ अनुसार नयाँ आईजीपी नियुक्त गर्नु भन्दै सरकारको निर्णय बदर गरेको हो । हेर्नुहोस् सर्वोच्चको फैसलाको पूर्णपाठ :
चन्दलाई आईजीपी बनाउने निर्णय खारेज,"काठमाडौं : सर्वोच्च अदालतले प्रहरी महानिरीक्षक (आईजीपी) का लागि जयबहादुर चन्दलाई सिफारिस गर्ने मन्त्रिपरिषद्को निर्णय खारेज गरिदिएको छ। सर्वोच्चको बृहत् पूर्ण इजलासले विगत चार आर्थिक वर्षको कार्य सम्पादन मूल्यांकनमा उच्चतम अंक ल्याउने प्रतिस्पर्धीमध्येबाट आईजीपी नियुक्त गर्न सरकारलाई परमादेशसमेत दिएको छ। प्रधानन्यायाधीश सुशीला कार्की, न्यायाधीशहरू हरिकृष्ण कार्की, ईश्वरप्रसाद खतिवडा, डा आनन्दमोहन भट्टराई र अनिलकुमार सिन्हाको बृहत् पूर्ण इजलासले मंगलबार उक्त फैसला सुनाएको हो। सर्वोच्चको आदेशपछि सरकारले सम्भाव्य उम्मेदवारको कार्यसम्पादनलगायत विषयमा पुनर्मूल्यांकन गरी आईजीपीका लागि फेरि अर्को निर्णय गर्नुपर्ने भएको छ। नेपाल प्रहरीको महानिरीक्षक पदमा श्री जयबहादुर चन्दलाई नियुक्ति गर्ने गरी भएको नेपाल सरकार मन्त्रिपरिषद्को मिति २०७३१११ को निर्णय प्रहरी नियमावली, २०७१ को नियम ४१ तथा स्थापित न्यायिक मान्यताप्रतिकूल देखिएकाले उक्त निर्णय तथा सोबमोजिम भए गरिएका कामकारबाही उत्प्रेषणको आदेशले बदर हुने ठहर्छ, सर्वोच्चको आदेशमा उल्लेख छ, अब प्रहरी नियमावली, २०७१ को नियम ४१ समेतका प्रावधानहरूको समुचित परिपालना गरी न्यायका मान्य सिद्धान्त, सुरक्षा निकायको नियन्त्रण कडी (चेन अफ कमान्ड), रिट निवेदकको वैध अपेक्षालगायत माथिका प्रकरणमा उल्लेख भएका समग्र कुरातर्फ न्यायोचित रूपमा दृष्टिगत गरी नेपाल प्रहरीका बहालवाला प्रहरी नायव महानिरीक्षकमध्येका योग्यतम् तथा विगत चार आर्थिक वर्षको कार्यसम्पादन मूल्यांकनमा प्रतिस्पर्धीहरूमध्ये औसत उच्चतम् अंक प्राप्त गरेका व्यक्तिलाई प्रहरी महानिरीक्षक पदमा तत्काल नियुक्ति गर्नूगराउनू भनी विपक्षीमध्येका प्रधानमन्त्री तथा मन्त्रिपरिषद्को कार्यालय, गृह मन्त्रालय तथा प्रहरी प्रधान कार्यालयसमेतका नाउँमा परमादेशको आदेश जारी हुने ठहर्छ। सर्वोच्चले फैसलामा मन्त्रिपरिषद्को निर्णयमा कार्यसम्पादन मूल्यांकनतर्फ दृष्टि नदिएको बताउँदै उचित मान्न नसकिने भनेको छ। सर्वोच्चले आईजीपीको निर्णयमा सरकारको स्वेच्छाचारिता देखिएको जनाएको छ। मन्त्रिपरिषद्ले निर्णय गर्दा कार्यसम्पादन मूल्यांकन, शैक्षिक योग्यता, तालिम, पुरस्कार, विभूषण, प्रशंसालगायतलाई कार्यसम्पादन स्तर सूचकका रूपमा मूल्यांकन नभएको आदेशमा उल्लेख छ। यो अवस्थामा निज नवराज सिलवाललाई बढुवा नदिई ज्येष्ठता (वरिष्ठता) र कार्यक्षमता मूल्यांकनसमेतका दृष्टिले पछिल्लो वरियताक्रममा रहेका व्यक्ति जयबहादुर चन्दलाई बढुवा गर्ने गरी भएको मन्त्रिपरिषद्को निर्णय त्रुटिपूर्ण र कानुनप्रतिकूल देखिन आयो, सर्वोच्चले भनेको छ। प्रहरी नियमावली, २०७१ को नियम ४१ ले बढुवाका आधारहरू तोकेको र कार्यसम्पादन मूल्यांकन फाराममा प्राप्त अंकबाट ती आधारहरू खुट्ट्याउन सक्ने अवस्थामा मूल्यांकनको आधार हेरिनुपर्ने ठहर सर्वोच्चको छ। ज्येष्ठता र वरिष्ठतालाई अवमूल्यन गर्दा स्वेच्छाचारिताले प्र श्रय पाई सुरक्षा निकायको जनशक्ति व्यवस्थापनमा अनपेक्षित र अवाञ्छित प्रभाव बढ्नेतर्फ पनि पूर्ण इजलासले सतर्क गराएको छ। नियम ४१ ले ज्येष्ठतालाई पहिलो महत्वपूर्ण आधारका रूपमा उल्लेख गरेको भनाइ उक्त इजलासको छ। यस्तै मूल्यांकनको मुख्य आधारका रूपमा नियम ३१ मा उल्लिखित कार्यसम्पादन मूल्यांकनलाई हेर्न आवश्यक रहेको फैसलामा उल्लेख छ। प्रहरी महानिरीक्षकको नियुक्तिमा सामान्यतया पहिलो वरियताक्रममा रहेको व्यक्तिलाई नै नियुक्त गर्ने प्रचलन रहेको बताउँदै तेस्रो वरियतामा रहेका व्यक्तिलाई नियुक्त गरिएको विगत उदाहरण नभएको सर्वोच्चले जनाएको छ। सरकारले आईजीपीमा चन्दको मात्र सिफारिस गर्ने कार्य पिक एन्ड चुज को अनौठो नमुना बनेको भनाइ पूर्ण इजलासको छ। यसप्रकारको स्वेच्छाचारी निर्णय गर्न कानुनले अनुमति दिँदैन,सर्वोच्चले भनेको छ। भेदभाव र असमान निर्णयले सिलवालको हकमा असर पुगेको ठहर सर्वोच्चले गरेको छ। प्रहरी महानिरीक्षकमा नियुक्त गर्ने विषय सरकारको इच्छाको विषय मात्र नभै सम्भावित उम्मेदवारहरूको हक र वैध अपेक्षा को विषय रहेको व्याख्या भएको छ। प्रहरी नियमावलीमा प्रहरी संगठनमा योग्य मात्र नभएर योग्यतम् व्यक्तिबाट नेतृत्व प्रदान हुन सकोस् भन्ने उद्देश्य अन्तरनिहित रहेको बताउँदै फैसलामा लेखिएको छ, यस्तो विधिसम्मत मान्यता र वैध अपेक्षाका कुरालाई नजरअन्दाज गरेर भएको निर्णयले वैधता प्राप्त गर्न सक्दैन। सर्वोच्चले तथ्यगत विवरण नखुलाई सरकारले उपयुक्त देखेको भन्ने मनोगत कुराले मान्यता नपाउने भनेको छ। मन्त्रिपरिषद्ले गत फागुन १ मा डीआईजी चन्दलाई आईजीपीमा बढुवाको निर्णय गरेको थियो। निर्णय हुनुअघि नै अधिवक्ता कपिलदेव ढकाल र निर्णयपछि आईजीपीका अर्का प्रतिस्पर्धी सिलवालले मन्त्रिपरिषद्विरुद्ध रिट दिएका थिए। दुवै रिटमा निर्णय रोक्न प्रधानन्यायाधीश सुशीला कार्कीले दिएको अन्तरिम आदेशलाई निरन्तरता दिने गरी न्यायाधीश हरिकृष्ण कार्की र तेजबहादुर केसीको संयुक्त इजलासबाट अर्को आदेश भएको थियो। पूर्ण इजलासले विपक्षी चन्दका तर्फबाट बहस गर्न ३० जना कानुन व्यवसायीको वकालतनामा पेस भए पनि बहसपैरवीका लागि कोही पनि उपस्थित नभएको अनौठो स्थिति देखापरेको भन्दै फैसलामा नोटिस मा लिएको छ। फैसलापछि महान्यायाधिवक्ता रमनकुमार श्रेष्ठले भने, समग्र फैसला, संविधान, कानुन, प्रहरी नियमावली सबै अध्ययन गरेर मात्र सरकारले निर्णय गर्छ। सोमबार रिट निवेदक र सरकारी वकिलको बहस सकिए पनि समयाभावका कारण निर्णय सुनाउन समय सारिएको थियो । रिट निवेदक नवराज सिलवाल र प्रहरी महानिरीक्षक सिफारिस भएका जयबहादुर चन्द एकैदिन डीआईजी भएकाले ज्येष्ठता मान्न नमिल्ने दाबी उनीहरूको थियो । फागुन १ गते मन्त्रिपरिषद्ले जयबहादुर चन्दको पक्षमा गरेको निर्णय"
राप्रपा विधानको अंश हटाएकोमा ओलीको आपत्ति,"काठमाडौं : एमाले अध्यक्ष केपी शर्मा ओलीले राष्ट्रिय प्रजातन्त्र पार्टी (राप्रपा) को विधानबाट हिन्दु राष्ट्र र राजसंस्था हटाएकोमा आपत्ति प्रकट गरेका छन्। उक्त कार्यमा सरकारी महान्यायाधिवक्ताको गलत र उरन्ठेउलो रबैया भएकोसमेत उनको आरोप छ। चुनावको मुखमा आएर कुनै पार्टीको विधानको अंश किन हटाउनुपरेको, महान्यायाधिवक्ताले किन त्यस्तो सल्लाह दिएको, यो कामले निर्वाचन विथोल्ने षड्यन्त्र भइरहेको त छैन भन्ने आशंका पैदा भएको छ, एमालेको मेचीमहाकाली अभियानमा सहभागीलाई धन्यवाद दिन मंगलबार आयोजित कार्यक्रममा ओलीले भने। राष्ट्रिय तथा अन्तर्राष्ट्रिय शक्ति मिलेर एमालेलाई एक्ल्याउने र घेराबन्दी गर्ने प्रयास भइरहेको उनले बताए। एमाले बलियो भएकाले त्यो देख्न नचाहनेले यस्तो षड्यन्त्र रचेको उनको भनाइ छ। एमाले सामान्य पार्टी नभएको र चार दल मिल्दा पनि एमाले एक्लैले जित्न सक्ने ओलीको दाबी छ। एमालेविरुद्ध मोर्चाबन्दी गर्नेहरू चार केजीका ढक हुन्। एमाले एक्लै पाँच केजीको ढक हो, जतिपल्ट जोखे पनि बढी नै हुन्छ, उनले भने। एमालेविरुद्ध मोर्चाबन्दी गर्नेहरू चार केजीका ढक हुन्। एमाले एक्लै पाँच केजीको ढक हो, जतिपल्ट जोखे पनि बढी नै हुन्छ। एमालेले उठाएका विषय राष्ट्रिय मुद्दा भएको उनको भनाइ छ। केपी ओली मधेसविरोधी, केपी ओली जनजातिविरोधी भनेर भ्रम फिँजाइएको छ। यो केपी ओलीको वा एमालेको मात्रै मुद्दा होइन, ओलीले भने, यस्ता हारजितमा केपी ओलीले हारेर केही हुँदैन तर देशले हार्नुभएन। सामाजिक सद्भाव खलबल्याउने पक्षले एउटा जातिविरुद्ध अर्का जाति र एउटा भूगोलविरुद्ध अर्का भूगोलबीच द्वन्द्व बढाउन खोजेको उनको भनाइ छ। तराईमा एमालेले जानुहुँदैन भनेर बिग्रिएका बुद्धिजीवीले टिप्पणी गरेको ओलीले बताए। एमालेले आफ्नो जिल्ला (तराई)मा पस्न कसैलाई सोधिरहनुपर्दैन, यसलाई केही बुद्धिजीवीले पनि जानुहुँदैनथ्यो भनेर समेत भने, उनले भने, यो बिग्रिएका बुद्धिजीवीको कुरा हो। बुद्धिजीवी बिग्रिए श्रीमान् गम्भीर लेख्छन्, सप्रिए भने यो नेपाली शिर उचाली लेख्छन्।"
पार्वतीको रिटले तीन वर्षपछि पालो पायो,काठमाडौं : प्रहरी महानिरीक्षकमा उपेन्द्रकान्त अर्यालको नियुक्तिपछि योग्यता र ज्येष्ठताको प्रश्न उब्जाउँदै तत्कालीन एआईजी पार्वती थापाले दायर गरेको रिटमा तीन वर्ष पाँच महिना बित्दा पनि अहिलेसम्म फैसला भएको छैन । यता अर्याल भने आईजीपी भइवरी गत फागुन १ गते नै अवकाश भइसकेका छन् । एआईजीमा सबैभन्दा ज्येष्ठ रहेकी थापाले अर्यालको निर्णय रोकेर आफूलाई आईजीपी बनाइनुपर्ने मागसहित २०७० साल कात्तिक २१ गते सर्वोच्चमा रिट दिएकी थिइन् । उक्त रिटमा सुनुवाइका लागि सोमबारै प्रधानन्यायाधीश सुशीला कार्की र न्यायाधीश हरिकृष्ण कार्कीको संयुक्त इजलास तोकिएको थियो । प्रधानन्यायाधीश कार्की र न्यायाधीश कार्की नयाँ आईजीपीको सुनुवाइका लागि बृहत् इजलासमा बस्नुपरेकाले पार्वतीले फेरि पनि पालो पाइनन् । उनको रिट संयुक्त इजलासको २२ औं नम्बरमा परेको थियो । अर्यालविरुद्ध दायर साढे तीन वर्ष पुरानो रिटमा बल्ल सुनुवाइ हुँदैछ भने एक महिनाअघि आईजीपीमा निर्णय गरिएका चन्दविरुद्ध दायर रिटमा भने मंगलबारै फैसला हुँदै छ ।
एमालेमाथि चौतर्फी घेराबन्दी: ओली,"काठमाडौं : प्रमुख प्रतिपक्षी दल एमालेका अध्यक्ष केपी शर्मा ओलीले राष्ट्रिय तथा अन्तराष्ट्रिय शक्तिकेन्द्रले आफनो पार्टीलाई घेरावन्दी गरेको आरोप लगाएका छन।अध्यक्ष ओलीले एमालेलाई एक्ल्याएर घेरावन्दी गर्न खोजेपनि एमाले घेरिएर नबस्ने चुनौती पनि दिए। एमाले केन्द्रीय कार्यालयद्धारा मंगलबार काठमाडौमा आयोजित मेची महाकाली अभियानका सहभागीहरुलाई धन्यवाद दिन आयोजित कार्यक्रम अध्यक्ष ओलीले भने 'एमाले अव अरु जस्तो सरदर पार्टी हुँदैन।अरु पार्टी एक केजीका चार वटा ढक एकातिर हुन भने एमाले पाँच केजीको अर्कोतिर रहेको ढक हो । जसो गरेपनि एक केजी बढी नै हुन्छ।' अध्यक्ष ओलीले राष्ट्रिय प्रजातन्त्र पार्टीको बिधानबाट राजतन्त्र र हिन्दु धर्म सम्बन्धी व्यवस्था हटाउने निर्वाचन आयोगको निर्णय प्रति असहमति जनाए।महान्यायधिवक्ता रमणकुमार श्रेष्ठको गलत सल्लाहका कारण निर्वाचन कुवेलामा राप्रपाको बिधान चलाएर निर्वाचन भाँडने षडयन्त्र गरेको आरोप पनि ओलीले लगाए। गलत सल्लाह दिएर अरुको पार्टीको विधान किन चलाउनु परयो।'निर्वाचनको वेलामा यो कदम निर्वाचन भाँडने षडयन्त्र हो'राप्रपाको नाम नलिइकन ओलीले भने।महान्यायधिवक्ता श्रेष्ठले निर्वाचन आयोगलाई गलत सल्लाह दिएको पनि ओलीले बताए।'महान्यायधिवक्ताले पदीय मर्यादा कायम राख्न सकेनन।' ओलीले पार्टीको झण्डा बोकेर इजलाश पसेको आरोप लगाउँदै महान्याधिवक्ता श्रेष्ठले आफू पक्षको इजलाश नभएपछि बहस बहिस्कार गरेको आरोप पनि लगाए।अन्य बिषयमा पनि महान्यायधिवक्ताले गल्ती गरेको उनले बताए। मेची महाकाली अभियान लिएर तराई मधेशमा एमाले प्रवेश गर्न नहुने तर्क गर्ने बुद्धिजीवीहरु प्रति पनि ओलीले कटाक्ष गरे। 'बुद्धिजीवी बिग्रियो भने श्रीमान गम्भीर लेख्न थाल्छ।सप्रियो भने यो नेपाली शिर उचाली लेख्छ।बुद्धिजीवीहरुलाई सप्रिन आग्रह गर्छु।यो नेपाली शिर उचाली लेख्ने गर्नुस,श्रीमान गम्भीर नेलेख्नुस।'"
नयाँ आईजीपी नियुक्तिको तयारीमा सरकार : प्रचण्ड र देउवाबीच छलफल,"काठमाडौं : सर्वोच्चले प्रहरी महानिरीक्षक (आईजीपी) नियुक्तिका लागि सिफारिस भएका जयबहादुर चन्दको निर्णय बदर गरेपछि सरकारले कानुनी परामर्शपछि मात्रै अर्को निर्णय लिने भएको छ। सर्वोच्चको फैसलालगत्तै प्रधानमन्त्री पुष्पकमल दाहाल र सत्ताको मुख्य खटक कांग्रेस सभापति शेरबहादुर देउवाबीच मंगलबार प्रधानमन्त्री निवास बालुवाटारमा भएको छलफलमा फैसला अध्ययन गरी कानुनी परामर्शपछि मात्रै औपचारिक निर्णयमा पुग्ने निष्कर्ष निकालिएको हो। प्रधानमन्त्री र कांग्रेस सभापतिबीच सर्वोच्चको फैसलाका विषयमा छलफल भएको छ, बालुवाटार स्रोतले भन्यो, फैसला अध्ययन गरी कानुनी परामर्शपछि मात्रै निर्णयमा पुग्ने सहमति भएको छ। स्रोतका अनुसार सरकारले फैसलालाई मिहिन रूपमा अध्ययन गरी प्रहरी नियमावलीसँग तुलना गरेर मात्रै नयाँ प्रहरी महानिरीक्षक नियुक्तिको निर्णय गर्नेछ। प्रधानमन्त्रीका प्रेस सल्लाहकार गोविन्द आचार्यले भने प्रधानमन्त्री र कांग्रेस सभापतिबीच भेट भए पनि के विषयमा छलफल भएको आफूलाई जानकारी नभएको बताए। संविधानको धारा ७५ अनुसारको कार्यकारी अधिकार मन्त्रिपरिषद्मा निहित भएकाले सर्वोच्चको आईजीपी नियुक्ति बदर गर्ने फैसलाका विषयमा संवैधानिक व्याख्याविश्लेषणका लागि प्रधानमन्त्रीले छिट्टै कानुनविद्सँग परामर्श गर्ने भएका छन्। राज्यको कुनै एउटा निकायले अर्को निकायको अधिकार क्षेत्र मिचेको छ कि छैन भन्ने विषयमा पछि परामर्श हुन्छ, स्रोतले भन्यो, यस विषयमा छिट्टै छलफल गरिनेछ। प्रधानमन्त्री दाहाल बिहीबार छिमेकी मुलुक चीनको औपचारिक भ्रमणमा जाने भएकाले पनि त्यसअघि नयाँ प्रहरी महानिरीक्षकको नियुक्ति हुने सम्भावना देखिँदैन। सम्भवतः प्रधानमन्त्री चीन भ्रमणबाट फर्किएपछि मात्रै निर्णय हुन्छ, स्रोतले भन्यो।"
राष्ट्रिय समावेशी आयोग विधेयकमाथि छलफल,"काठमाडौँ: व्यवस्थापिकासंसद्, सामाजिक न्याय तथा मानवअधिकार समितिले राष्ट्रिय समावेशी आयोगका सम्बन्धमा व्यवस्था गर्न बनेको विधेयक२०७३ माथि सैद्धान्तिक छलफल सुरु गरेको छ। उक्त विधेयकमाथि छलफल गरी समितिमा प्रतिवेदन पेस गर्न गठित उपसमितिले तयार गरेको प्रतिवेदन समितिको आजको बैठमा पेस भएपछि छलफल सुरु भएको हो।विधेयकमाथि दफाबार छलफल गरी संसद्मा लगिने समितिले जनाएको छ। विसं २०७३ कात्तिक २९ गते प्रस्तावित समावेशी आयोगको विधेयकमाथि सानो समूहमा छलफल गरी समितिमा प्रतिवेदन पेस गर्न समितिका सदस्य गीता क्षेत्रीको संयोजकत्वमा सात सदस्यीय उपसमिति गठन भएको थियो। उक्त समितिले विभिन्न चरणमा क्षेत्रीयस्तरमा गोष्ठी आयोजना गरी रायसुझाव सङ्कलन गर्नाका साथै कानुनविद्सँग परामर्शपछि थप परिमार्जनसहित सर्वसम्मतिले प्रतिवेदन पेस गरेको हो। परिमार्जित विधेयकानुसार खस आर्य, पिछडा वर्ग, अपाङ्गता भएका व्यक्ति, ज्येष्ठ नागरिक, श्रमिक, किसान, अल्पसङ्ख्यक एवम् सीमान्तीकृत समुदाय तथा पिछडिएको वर्ग र कर्णाली पिछडिएको क्षेत्र तथा आर्थिक रुपले विपन्न वर्गलगायत समुदायको अधिकारको संरक्षण र संवद्र्धन तथा सशक्तीकरण गर्नका लागि राष्ट्रिय समावेशी आयोगका सम्बन्धमा सो ऐन बनाइएको जनाइएको छ। प्रस्तुत विधेयकमा समावेश भएका आयोगका काम, कर्तव्य र अधिकार कार्यान्वयन गर्ने विषयमा अन्य संवैधानिक आयोग तथा सरकारी निकायको समन्वयमा गर्न सकिने निष्कर्ष निकालिएको छ। यसैबीच समितिको बैठकमा अधिकांश सांसदले समिति मातहतका उपसमितिले प्रभावकारी काम गर्न नसकेको जनाउँदै उपसमितिलाई सक्रिय बनाई समितिका निर्णयलाई प्रभावकारी कार्यान्वयनमा लैजान सम्बन्धित निकायको ध्यानाकर्षण गराइनुपर्नेमा जोड दिए। समितिअन्तर्गत छ उपसमिति राखिएका छन्।ती उपसमितिमा शान्तिका लागि विकास कार्यक्रममा भइरहेको अनियमिततासम्बन्धी अनुगमन, द्वन्द्वकालमा ध्वस्त भएका संरचनाको पुनःनिर्माणका सम्बन्धमा भएका अनियमितताबारे छानबिन, सत्य निरुपण तथा मेलमिलाप आयोगभित्र देखिएको विवाद समाधान, सप्तरी घटनाको छानबिन र कञ्चनपुर घटनाको छानबिनसम्बन्धी छन्। समितिमा समावेशी आयोगसहित महत्वपूर्ण छ विधेयक रहेको र त्यसलाई चाँडो पारित गर्नुपर्नेमा समितिका सभापति सुशीलकुमार श्रेष्ठले जानकारी दिनुभयो।त्यसैगरी लामो समयदेखि राष्ट्रिय मानवअधिकार आयोगको प्रतिवेदन संसद्मा प्रस्तुत हुन नसकेको जनाउँदै समितिले उक्त प्रतिवेदन तत्काल पेस गराउन सरकारलाई औपचारिक पत्राचार गर्ने निर्णय गरेको छ। सङ्क्रमणकालीन न्याय व्यवस्थापनमा दुई आयोग सत्य निरुपण तथा मेलमिलाप आयोग र बेपत्ता पारिएका व्यक्तिको छानबिन आयोग लाई थप प्रभावकारी बनाउन निर्देशन दिने निर्णय पनि गरिएको छ। रासस"
प्रधानन्यायाधीश स्वेच्छाचारी',"काठमाडौं : प्रहरी महानिरीक्षक नियुक्तिसम्बन्धी मुद्दालगायत कतिपय विषयमा प्रधानन्यायाधीश सुशीला कार्कीमा कार्यक्षमताको अभाव देखिनुका साथै उनले विधि, विधान र ऐनकानुनभन्दा आफ्नो स्वेच्छाचारिताका आधारमा फैसला गर्ने गरेको आरोप लगाउँदै महान्यायाधिवक्तासहित एक दर्जन वरिष्ठ अधिवक्ताले पूर्वप्रधानमन्त्री तथा कांग्रेस सभापति शेरबहादुर देउवासँग आपत्ति व्यक्त गरेका छन् । महान्यायाधिवक्ता रमनकुमार श्रेष्ठको नेतृत्वमा पूर्वमहान्यायाधिवक्ताहरू सुशील पन्त, मुक्ति प्रधान, नेपाल बारका अध्यक्ष शेरबहादुर केसी, महासचिव खम्बाबहादुर खातीलगायत दर्जन वरिष्ठ अधिवक्ताले सोमबार कांग्रेस सभापति देउवालाई भेटेर प्रधानन्यायाधीश कार्कीबारे आपत्ति प्रकट गरेका हुन् । सरकारले आईजीपी नियुक्त गरेका जयबहादुर चन्दलाई रोक्न परेका फरकफरक रिटमा पटकपटक सर्वोच्चकै कनिष्ठ र केही न्यायाधीशलाई मात्रै दोहोर्याई हेर्न दिएर प्रधानन्यायाधीशले विगतको परम्परा र सर्वमान्य न्यायसम्पादनको सिद्धान्तलाई तिरस्कार गरेको जानकारी उनीहरूले भेटमा गराएका थिए । हामीले कांग्रेस सभापतिलाई भेट गरेर प्रधानन्यायाधीशको कार्यशैलीका विषयमा जानकारी गराएका हौं', वरिष्ठ अधिवक्ता पन्तले अन्नपूर्णसँग भने, आईजीपी नियुक्तिका विषयमा परेको रिटमा कानुनविपरीत र परम्पराविपरीत प्रधानन्यायाधीशले बेन्च गठन गरेको विषयमा उहाँलाई महान्यायाधिवक्तासहित हामी सबैले अवगत गरायौं ।' सोमबार बिहान ८ बजे देउवा निवास बूढानीलकण्ठ पुगेका उनीहरूले संविधान जारी भएको डेढ वर्षसम्म पनि संवैधानिक अदालत गठन नगरेर प्रधानन्यायाशीधले संविधान पालना नगरेको अरोप लगाउँदै उनको कार्यक्षमतामा प्रश्न उठाएका थिए । संवैधानिक संकटहरू आएका छन् । संविधान विषयमा सर्वोच्चमा छलफल गर्न अहिलेसम्म संवैधानिक अदालतसमेत गठन हुन सकेको छैन', पन्तले भेटमा देउवालाई भने, यो प्रधानन्यायाधीशको गम्भीर कार्यक्षमता अभाव हो ।' प्रहरी महानिरीक्षक नियुक्तिका विषयमा परेको रिट दर्ताको प्रशासनिक कमजोरीदेखि अन्तरिम आदेश दिँदा उल्लेख गरिएको आदेशको बेहोरा, अन्तरिम आदेश दिने न्यायाधीशलाई नै अन्तिम सुनुवाइमा समेत सहभागी गराएर पूर्ण इजलास गठन गरेकोलगायत न्याय सम्पादनमा पनि प्रधानन्यायाधीशले गल्ती गरेको जानकारी महान्यायाधिवक्ता श्रेष्ठले देउवालाई गराएका थिए । उनीहरूले आईजीपी नियुक्तिको विरोधमा परेको रिटमा प्रधानन्यायाधीशले एउटा पक्षसँग मिलेर आदेश दिएको र कार्यपालिकाको अधिकार खोस्ने गरी अघि बढेको' विषयमा पनि अभिव्यक्ति राखेका थिए । अन्तरिम आदेश गर्ने न्यायाधीश अन्तिम सुनुवाइमा पनि बस्छ भने त्यहाँ स्वतन्त्र निर्णय हुन्छ भन्न सकिँदैन', भेटमा सहभागी नेपाल बार एसोसिएसनका महासचिव खम्बाबहादुर खातीले अन्नपूर्णसँग भने, प्रधानन्यायाधीशले न्याय सम्पादनमा स्वतन्त्र निर्णय नदिने गरी गतिविधि गरेकाले त्यस विषयमा सामान्य जानकारी गराएका हौं ।' पूर्वन्यायाधिवक्तासमेत रहेका वरिष्ठ अधिवक्ता पन्तले पनि न्यायालयकै गरिमामा आँच आउने गरी सर्वोच्चको नेतृत्व अघि बढेको भन्दै त्यस विषयमा गम्भीर रूपमा सोच्न आग्रह गरेका थिए ।उनीहरूले आईजीपी नियुक्तिका विषयमा परेको रिटको अन्तिम सुनुवाइमा सरकारले गरेको निर्णयविपरीत कुनै अर्को व्यक्तिलाई तोक्ने आदेश भए त्यो संविधानको धारा ७५ अनुसार सरकारको कार्यकारी अधिकारको ठाडो उल्लंघन हुने जानकारी पनि गराएका थिए । उनीहरूले शक्ति पृथकीकरणको सिद्धान्तविपरीत हुने गरी कार्यकारीको अधिकार लिन प्रधानन्यायाधीश अघि बढेको भन्दै आईजीपीको अन्तिम सुनुवाइमा आफूहरूले बहस नगर्ने निर्णय गरेको पनि देउवालाई बताएका थिए । उनीहरूले अन्तरिम आदेश दिने न्यायाधीशहरू ईश्वरप्रसाद खतिवडा र हरिकृष्ण कार्कीलाई नै अन्तिम सुनुवाइका लागि गठन भएको बेन्चमा सहभागी गराएर स्वतन्त्र न्याय दिन नसकिने भन्दै बेन्च बहिष्कार गरेको पनि सभापति देउवासँग बताएका थिए । नेपाल बारका महासचिव खातीले प्रशासनिक रूपमा दर्ता नै नभएको निवेदनका आधारमा प्रधानन्यायाधीश कार्कीले अन्तरिम आदेश दिएर चन्दलाई पद बहाली गर्न रोकेकाले पनि अन्तिम सुनुवाइमा बस्न नमिल्ने महान्याधिवक्ताले जानकारी गराए पनि बसेको विषयमा देउवासँग आपत्ति प्रकट गरेका थिए । महान्यायाधिवक्ता श्रेष्ठले आफूले बेन्चमै प्रधानन्यायाधीश कार्की, न्यायाधीश कार्की र खतिवडाले अन्तरिम आदेश दिएकाले हेर्न नमिल्ने बताएको जानकारीसमेत देउवालाई गराए । प्रधानन्यायाधीश कार्कीलगायतले अन्तरिम आदेश दिनेले विगतमा पनि हेरेको भन्दै आफूहरूले हेर्ने बताएको जानकारी पनि महान्यायाधिवक्तालगायतले देउवालाई गराएका थिए । वरिष्ठ अधिवक्ता पन्तका अनुसार यसअघिका प्रहरी महानिरीक्षक उपेन्द्रकान्त अर्यालको बढुवाका विषयमा त्यतिबेलाकी वरिष्ठ एआईजी पार्वती थापाले दायर गरेको रिटमा अझै फैसला नगर्ने सर्वोच्चले अहिले भने एक महिनामै अन्तिम सुनुवाइ गर्ने कार्यले प्रधानन्यायाधीशको कार्यशैली शंकास्पद र स्वतन्त्र नदेखिएको धारणा सर्वोच्च बारका अध्यक्ष शैलेन्द्र दाहालले राखेका थिए । पार्वती थापाले आफू सिनियर हुँ भनेर दिएको रिटको अझै पालो नआउने अनि चन्दका विरुद्ध परेको रिट एक महिनामै टुंगिने कसरी भयो', पन्तले भने, अझै महिलाको रिट छ भने छिटो फैसला गर्नुपर्ने नियम छ ।' भेटमा कांग्रेस सभापति देउवाले सबैको कुरा सुने पनि केही बोलेका थिएनन् । कांग्रेस सांसद एवं वरिष्ठ अधिवक्ता राधेश्याम अधिकारी, बार अध्यक्ष शेरबहादुर केसी, महासचिव खाती, डेमोक्रेटिक लयर्स एसोसिएसनका अध्यक्ष भरत खरेल, पूर्वअध्यक्ष गोपालकृष्ण घिमिरे, अधिवक्ता सतीषकृष्ण खरेल, सर्वोच्च बारका अध्यक्ष शैलेन्द्र दाहाल, सभामुख ओनसरी घर्तीमगरका कानुनी सल्लाहकार दीनमणि पोखरेललगायत भेटमा सहभागी थिए । उनीहरू सबै सरकारले आईजीपी नियुक्त गरेका चन्द पक्षका कानुन व्यवसायी हुन् ।"
प्रचण्डलाई अशोका बन्न सुझाव,"काठमाडौं : प्रधानमन्त्री पुष्पकमल दाहाल प्रचण्ड लाई जापानका पूर्वप्रधानमन्त्री डा युकियो हातोयाले अशोका बन्न सुझाव दिएका छन्। मंगलबार दिउँसो प्रधानमन्त्री निवास बालुवाटारमा भएको शिष्टाचार भेटमा पूर्वप्रधानमन्त्री हातोयाले यस्तो सुझाव दिएका हुन्। बुद्धको देश नेपालमा प्रधानमन्त्री प्रचण्डले भगवान अशोकाले झैं युद्धबाट शान्तिमा आएर शान्ति र विकासमा योगदान पुर्याएको भन्दै उनलाई आधुनिक अशोकाको संज्ञा दिएका हुन्। जापानी पूर्व प्रधानमन्त्रीले तीन वर्षपछि पुनः नेपाल आउँदा यहाँ नयाँ संविधान बनेर चुनाव हुन लागेको खवर पाउँदा आफू खुशी भएको बताउँदै संविधान कार्यान्वयनसँगै आर्थिक विकास र समृद्धिका लागि स्पष्ट धारणाका साथ अघि बढेकोमा प्रधानमन्त्रीलाई सफलताको कामना दिए। जापानले नेपाललाई नजिकबाट सहयोग गर्ने बताउँदै पूर्व प्रधानमन्त्री हातोयामाले नेपाल प्राकृतिक, सांस्कृतिक, धार्मिकरुपमा धेरै धनी रहेकाले छिट्टै आत्म निर्भर अर्थतन्त्र निर्माण र विकासमा फड्को मार्ने अपेक्षा गरेको प्रधानमन्त्रीको निजी सचिवालयले जानकारी दिएको छ। प्रधानमन्त्री प्रचण्डले आफू युद्धबाट शान्तिमा आएकोमा खुशी रहेको बताउँदै अब आफ्नो सम्पूर्ण शक्ति, समय र क्षमता नेपालको विकास र सम्बृद्धिमा लगाउन इच्छुक रहेको जानकारी दिए। भेटमा नेपाल र जापानबीचको आपसीहित र सम्बन्धका बारेमा छलफल भएको थियो। प्रधानमन्त्रीले नेपाल र जापानबीच आत्मीय र भावनात्मक सम्बन्ध रहेको बताउँदै यसखालका उच्चस्तरीय भ्रमणले सम्बन्धलाई थप गतिशील बताउने विश्वास व्यक्त गरे। प्रधानमन्त्रीले अहिले नेपालमा नेपाली जनता आफैंले लेखेको संविधान कार्यान्वयन गर्ने क्रममा स्थानीय तहको निर्वाचनमा जुटेको बताउँदै आफूले राजनीतिक परिवर्तन संस्थागत गरेर आर्थिक विकास र समृद्धिमा जोड गरिरहेको जानकारी गराएका छन्। प्रधानमन्त्रीले भूकम्पपछिको पुर्ननिर्माणमा जापानी सहयोगप्रति आभार प्रकट गर्दै सुरुङ मार्ग निर्माणसहित पूर्वाधार र विकास निर्माणमा प्राप्त सहयोगप्रति धन्यवाद दिए। प्रधानमन्त्रीले नेपालमा विदेशी लगानीका लागि सकारात्मक वातावरण बनाउन सरकार र राजनीतिक दलहरु लागिपरेको बताउँदै जापानको अनुभव र प्रविधिवाट नेपालले धेरै सिक्न सक्ने बताए।"
उपप्रधानमन्त्रीको मर्यादाक्रम विवाद: निधिको कुर्सीमा थापा बसेपछि समस्या,"काठमाडौंः दुई उपप्रधानमन्त्रीबीच मर्यादाक्रमको विवाद देखिएका बेला उपप्रधान एवं गृहमन्त्री विमलेन्द्र निधिलाई घटुवा गरी स्थानीय विकासमन्त्री कमल थापालाई मर्यादाक्रममा दोस्रो नम्बरमा राख्ने कुनै पनि निर्णय भएको देखिएको छैन । गत बिहीबार गृहमन्त्री निधि भारत भ्रमणमा गएका बेला भएको मन्त्रिपरिषद् बैठकमा नवनियुक्त संघीय मामिला तथा स्थानीय विकासमन्त्री थापा निधि बस्दै आएको कुर्सीमा बसे । सामान्यतया मन्त्रीहरूको मर्यादाक्रम मिलाएर क्याबिनेट बैठकमा कुर्सी राखिएको हुन्छ । निधि बस्दै आएको प्रधानमन्त्रीसँगैको कुर्सीमा थापा एक्कासि बसेपछि त्यहाँ उपस्थित मन्त्रीले असजिलो महसुस गर्दै कानेखुसी गर्न थाले । त्यहीबेला वाणिज्यमन्त्री रोमी गौचन थकालीले आपत्ति जनाउँदै मन्त्रीहरू आफ्नो मर्यादाक्रमअनुसारको सिटमा बस्नुपर्छ भने । तर थापाले आफू बसेको निधिको सिट छोडेनन् । त्यसपछि गौचन बैठकबाट बाहिरिए । कांग्रेसका अरू मन्त्री भने चुपचाप बैठकमा सहभागी भए । बैठक सकियो । गृहमन्त्री नेपाल फर्किएपछि आफ्नो सिटमा अर्का उपप्रधानमन्त्री बसेको थाहा पाए । त्यसलगत्तै निधिले आइतबार प्रधानमन्त्रीसँग उक्त विषयमा चासो राखे । मन्त्रिपरिषद्का एक सचिवका अनुसार निधि बस्दै आएको सिटमा थापा बसेकाले मात्रै विवाद भएको हो तर औपचारिक रूपमा पहिलाको मर्यादा हेरफेर गर्ने गरी कुनै निर्णय भएको छैन । प्रधानमन्त्रीले पनि मर्यादाक्रमका विषयमा कुनै निर्णय नभएको र निधिलाई दोस्रो मर्यादामै राखेको भन्दै आश्वस्त पारे । यही खबर बोकेर निधि आइतबारै कांग्रेस सभापति शेरबहादुर देउवाकोमा पुगे । त्यहाँ पनि देउवाले दोस्रो मर्यादाबाट हटेको भन्ने विषयमा विश्वास गरेनन् । आखिर भएको के रहेछ त ? मन्त्रिपरिषद्का एक सचिवका अनुसार निधि बस्दै आएको सिटमा थापा बसेकाले मात्रै विवाद भएको हो तर औपचारिक रूपमा पहिलाको मर्यादा हेरफेर गर्ने गरी कुनै निर्णय भएको छैन । मन्त्रिपरिषद्को मर्यादाक्रम तलमाथि गर्न औपचारिक निर्णय गरेर राष्ट्रपति कार्यालयमा जानकारी गराउनुपर्छ । तर सोमबारसम्म त्यस विषयमा मन्त्रिपरिषद् कार्यालयले औपचारिक कुनै पत्राचार गरेको छैन । उपप्रधानमन्त्रीहरूको मर्यादाक्रम तलमाथि हुने कुनै औपचारिक जानकारी हामीलाई आएको छैन, ती सचिवले अन्नपूर्णसँग भने, मर्यादाक्रम तलमाथि भए राष्ट्रपति कार्यालयमा जानकारी गराउनुपर्ने हुँदा पत्र नै तयार गर्नुपर्ने हुन्छ तर त्यस विषयमा हामीलाई प्रधानमन्त्रीले केही जानकारी दिनुभएको छैन। मन्त्रिपरिषद्को आधिकारिक वेबसाइटमा सोमबार साँझसम्म प्रधानमन्त्री पुष्पकमल दाहालपछि दोस्रो मर्यादामा निधि नै छन् । त्यसपछि अर्का उपप्रधानमन्त्री एवं अर्थमन्त्री कृष्णबहादुर महरा र चौथो नम्बरमा मात्रै संघीय मामिला तथा स्थानीय विकासमन्त्री थापा छन् ।"
निर्वाचन आयोग अगाडि राप्रपा र प्रहरीबीच झडप,"काठमाडौं : निर्वाचन आयोगले आफ्नो पार्टीको विधानबाट हिन्दु राष्ट्र र राजसंस्था हटाएको विरोधमा धर्ना दिन सोमबार आयोग कार्यालय बहादुरभवन पुगेका राप्रपा कार्यकर्ता र प्रहरीबीच झडप भएको छ । झडपमा पार्टीका पूर्वअध्यक्ष पशुपतिशम्शेर राणासहित दर्जन नेताकार्यकर्ता घाइते भएका छन् । सो पार्टीले भने दुईदर्जन भन्दा बढि नेता तथा कार्यकर्ता घाईते भएको दावी गरेको छ। घटनामा केही सुरक्षाकर्मीलाई समेत सामान्य चोट लागेको छ । पूर्वनिर्धारित कार्यक्रमअनुसार रत्नपार्कमा भेला भएर विभिन्न नारा लगाउँदै राप्रपाको जुलुस बहादुरभवनतर्फ बढेको थियो । 'निर्वाचन आयोगको निर्णय खारेज गर, हिन्दु राष्ट्र कायम गर, हाम्रो राजा हाम्रो देश प्राणभन्दा प्यारो छ' जस्ता नारा लगाउँदै अगाडि बढेको जुलुसलाई प्रहरीले निर्वाचन आयोगको मूलढोकाभन्दा अलि परै रोेकेको थियो । सहभागीको संख्या उल्लेख्य रहेका कारण प्रहरी र राप्रपाका कार्यकर्ताबीच ठेलमठेल भएको थियो। । राप्रपा कार्यकर्ता प्रहरीलाई धकेल्दै अगाडि बढ्न खोजेपछि प्रहरीले लाठीचार्ज गर्यो लाठीचार्ज भएपछि प्रदर्शनकारीले प्रहरीमाथि इँटा प्रहार गर्न थाले । यसक्रममा प्रहरीले पाँच सेल अ श्रुग्यास प्रहार गर्यो । त्यसपछि प्रहरीले रोेकेको ठाउँमै नेताकार्यकर्ताले धर्ना दिए । धर्नामा राप्रपा अध्यक्ष एवं उपप्रधानमन्त्री कमल थापा, आपूर्तिमन्त्री दीपक बोहोरालगायत पार्टीकानेता सहभागी थिए । यस अघि जुलुसको नेतृत्व पार्टीका पूर्वअध्यक्ष राणाले गरेका थिए । एक घन्टा धर्नापछि समापन कार्यक्रममा बोल्दै राणाले आन्दोलन नरोकिने चेतावनी दिए । 'निर्वाचन आयोगकै अगाडि प्रहरीसँगको झडपमा राष्ट्रवादी कार्यकर्ताले रगत बगाएका छन् । यो रगतले हिन्दु राष्ट्र बनाउन अझै धेरै शक्ति प्रदान गरेको छ', उनले भने । राणाले कुनै पनि हालतमा हिन्दु राष्ट्र स्थापना गरेरै छोड्ने दाबी गरे । 'यो हाम्रो आन्दोलन सुरुवात मात्रै हो । कुनै पनि हालतमा हिन्दु राष्ट्र स्थापना गरेरै छोड्छौं । कसैले रोक्न सक्दैन', उनले भने । जबराले आफ्नो पार्टीको शान्तिपूर्ण कार्यक्रममा प्रहरीले हस्तक्षेप गरेको भन्दै कडा विरोध जनाए । यसैबीच राप्रपाले शान्तिपूर्ण धर्नामा भएको प्रहरी हस्तक्षेपको निन्दा र भत्र्सना गरेको छ । पार्टी प्रवक्ता भुवन पाठकले सोमबार जारी गरेको विज्ञप्तिमा हस्तक्षेपलाई सरकारी दमन नभनी प्रहरी दमन भनिएको छ । धर्नापछि आयोगको निर्णय सच्याउन माग गर्दै पार्टी अध्यक्ष थापा र नेता राणाले प्रमुख निर्वाचन आयुक्तलाई ज्ञापनपत्र बुझाएका छन् ज्ञापन पत्रमा निर्वाचन आयोगले आफ्नो पार्टीको बिधानबाट हिन्दु राष्ट्र र संबैधानिक राजसंस्था हटाउनलाई नेपालको संविधानको धारा २७२ को उल्लंघन भएको भन्दै त्यसलाई सच्याउन माग गरिएको छ। नयाँ संविधानले आफ्ने बिचार र दर्शनको प्रचार प्रसार गर्न पाउने संवैधानिक हक रहेको भन्दै सो निर्णय सविधानको स्थापित मान्यता बिपरित रहेको ज्ञापन पत्रमा उल्लेख छ।, उनले भने । जबराले आफ्नो पार्टीको शान्तिपूर्ण कार्यक्रममा प्रहरीले हस्तक्षेप गरेको भन्दै कडा विरोध जनाए । यसैबीच राप्रपाले शान्तिपूर्ण धर्नामा भएको प्रहरी हस्तक्षेपको निन्दा र भत्र्सना गरेको छ । पार्टी प्रवक्ता भुवन पाठकले सोमबार जारी गरेको विज्ञप्तिमा हस्तक्षेपलाई सरकारी दमन नभनी प्रहरी दमन भनिएको छ । धर्नापछि आयोगको निर्णय सच्याउन माग गर्दै पार्टी अध्यक्ष थापा र नेता राणाले प्रमुख निर्वाचन आयुक्तलाई ज्ञापनपत्र बुझाएका छन् ज्ञापन पत्रमा निर्वाचन आयोगले आफ्नो पार्टीको बिधानबाट हिन्दु राष्ट्र र संबैधानिक राजसंस्था हटाउनलाई नेपालको संविधानको धारा २७२ को उल्लंघन भएको भन्दै त्यसलाई सच्याउन माग गरिएको छ। नयाँं संविधानले आफ्ने बिचार र दर्शनको प्रचार प्रसार गर्न पाउने संवैधानिक हक रहेको भन्दै सो निर्णय सविधानको स्थापित मान्यता बिपरित रहेको ज्ञापन पत्रमा उल्लेख छ।"
