शीर्षक,विवरण
रुपन्देहीका १० क्याम्पसमा मनोनयन दर्ता : दुईमा तालाबन्दी,"बुटवलः स्ववियु निर्वाचनका लागि बुटवलका १० क्याम्पसमा शनिबार मनोनयन दर्ता भएको छ भने दुई क्याम्पसमा स्ववियु निर्वाचन स्थगित भएको छ । रुपन्देहीको सबैभन्दा धेरै विद्यार्थी भएको बुटवल बहुमुखी क्याम्पसमा तीन वटा प्यानलले उमेद्वारी दर्ता गरेका छन् । अनेरास्ववियु, नेविसंघसहित क्रान्तिकारी, नयाँ शक्ति तथा अखिल छैठौंले उमेद्वारी दर्ता गरेका हुन् । बुटवल क्याम्पसमा झण्डै ४ हजार मतादाता विद्यार्थी छन् । बुटवलको लुम्बिनी वाणिज्य क्याम्पस र भैरहवा बहुमुखी क्याम्पसमा भने स्ववियु निर्वाचन स्थगित भएको छ । दुवै क्याम्पसमा आपसी विवादका कारण क्याम्पसमा तालाबन्दी भएको हो । निर्वाचन कार्यतालिका अनुसार शनिवार बिहान १० बजे देखि ३ बजेसम्म उम्मेद्वार मनोनयन दर्ताको समय तोकिएको थियो । तर स्ववियु निर्वाचन कार्यालयमा मनोनयन दर्ता सुरु हुनु अगावै विभिन्न माग राख्दै संयुक्त मधेशी विद्यार्थी मोर्चा (तराईमधेश विद्यार्थी फ्रन्ट, विद्यार्थी मञ्च र समाजवादी विद्यार्थी संघ) ले भैरहवा क्याम्पसमा तालाबन्दी गर्दा निर्वाचन तालिका प्रभावित भएको हो । निर्वाचन कार्यालयमा तालाबन्दी भएपछि तत्कालका लागि निर्वाचन सम्बन्धी सम्पूर्ण कार्यक्रम स्थगित गरिएको निर्वाचन अधिकृत गणेश प्रसाद पाण्डेयले जानकारी दिए । लुम्बिनी वाणिज्य क्याम्पसमा भने नेविसंघले विभिन्न माग राख्दै तालाबन्दी गरेको हो ।"
पूर्वराजा ज्ञानेन्द्रका समर्थकद्वारा दलका नेताविरुद्ध नाराबाजी,"वीरगन्जः पूर्वराजा ज्ञानेन्द्र शाह शुक्रबार वीरगन्ज आउँदा समर्थक र राजावादी संघसंगठनका कार्यकर्ताले राजनीतिक दलविरुद्ध चर्को नाराबाजी गरेका छन् । महाशिवरात्रिमा अलखिया मठलगायत मन्दिरमा पूजाआराधना गर्न दिउँसो वीरगन्ज आएका पूर्वराजाको स्वागतमा उनका समर्थक र हिन्दु राज्य पक्षधरले राजनीतिक दल र नेताविरुद्ध नाराबाजी गरेका हुन् । वीरगन्जस्थित घन्टाघरदेखि अलखिया मठसम्म सडकको दुवैतिर लाम लागेका राजाका समर्थकले नेता चोर देश छोड, नेता सबै विदेशी दलाल हुन्, राजा ल्याऊँ देश बचाऊँ, राजा जनता एक हौं, राजा कसको जनताको, हाम्रा राजा हाम्रो देश प्राणभन्दा प्यारो छ, राजारानी जिन्दावाद जस्ता नारा लगाएका थिए । पूर्वराजाको स्वागत कांग्रेस, एमाले, मधेसी दलका जिल्लास्तरीय नेता र कार्यकर्ताले पुष्पगुच्छाले गरेका थिए । तीमध्ये केही नेताले पूर्वराजाको खुट्टामा ढोगेका थिए । नाराबाजी गरेका स्वागतकर्ता र समर्थकलाई पूर्वराजाले चोकचोकमा हात हल्लाउँदै अभिवादन पनि गरेका थिए ।बारास्थित सिमराबाट बा ४ च ३८०७ नम्बरको गाडीमा शुक्रबार दिउँसो करिब साढे चार बजे वीरगन्जस्थित अलखिया मठ आएका पूर्वराजाले करिब २० मिनेट पूजाआराधना गरेका थिए । त्यसपछि उनी माईस्थान चोकस्थित गहवामाई मन्दिर पुगेका थिए। गहवामाई मन्दिरमा पनि करिब १५ मिनेट पूजापाठ गरेपछि त्यहाँबाट उनी गाडी हाँकेर सिमरा फर्किएका थिए । स्थानीय प्रशासनले पूर्वराजाको भ्रमणका कारण वीरगन्जमा ठूलो संख्यामा सुरक्षाकर्मी परिचालन गरेको थियो । सहरभर नेपाल प्रहरी र सशस्त्र प्रहरी तैनाथ थिए । पूर्वराजाको स्वागतमा सहभागी हुन बारा, रौतहट, मकवानपुर र सीमावर्ती भारतको रक्सौलबाट उनका समर्थक वीरगन्ज आएका थिए।पूर्वराजा ज्ञानेन्द्रको स्वागतमा करिब पाँच हजार मानिस सहभागी भएको दाबी नेपाल राष्ट्रवाद संघका अध्यक्ष जनकलाल साहले गरे । पूर्वरानी कोमल शाहको जन्मोत्सव मनाउन ५ फागुनमा सिमरा आएका पूर्वराजा ज्ञानेन्द्र फागुन ७ गते चितवन गएका थिए । चितवनमा पूर्वरानी कोमलको जन्मोत्सव मनाएर दुवैजना १० फागुनमा फेरि सिमरा फर्किएका थिए ।"
एमालेकै समर्थनमा संविधान संशोधन प्रस्ताव पारित हुन्छ : बलदेव,"काठमाडौं : प्रधानमन्त्री पुष्पकमल दाहाल प्रचण्ड का प्रमुख राजनीतिक सल्लाहकार चक्रपाणि खनालले संविधान संशोधन प्रस्ताव एमालेकै समर्थनमा संसदबाट पारित गराउने गृहकार्य अगाडि बढिरहेको बताएका छन्। शनिबार रिपोर्टर्स क्लब नेपालले आयोजना गरेको साक्षात्कारमा बोल्दै खनालले भने, संशोधन प्रस्ताव ढिलोमा एक महिनाभित्रै पारित हुन्छ, कुन प्रक्रियाबाट मतदान गराउने भन्नेबारेमा हामीले छलफल गरिरहेका छौं। खनालले गोप्य रुपमा मतदान गर्दा दुई तिहाई पुग्ने आधार सरकारसँग भएको दाबी गर्दै भने, संविधान संशोधन प्रस्ताव एमालेकै समर्थनमा पारित हुन्छ, त्यसो भयो भने कांग्रेस, एमाले र माओवादी केन्द्र मिलेर नै प्रस्ताव पारित गराएर चुनावमा सहमतिका साथ जान्छौं। खनालले प्रधानमन्त्री प्रचण्ड र एमाले अध्यक्ष केपी शर्मा ओलीबीच संशोधन प्रस्ताव पारित गराउनेबारे सहमति बन्दै गएको समेत खुलासा गरे। परिस्थिति आयो भने वामपन्थी गठबन्धन बनाउन पनि सकिन्छ, संविधान संशोधन प्रस्ताव पारित गराउनकै लागि सरकारले जस्तोसुकै रणनीति बनाउन सक्छ, एमालेसँग यसबारेमा कुराकानी सकारात्मक भैरहेको छ, उनले भने।"
"केपी ओलीले पाए चाणक्यको संज्ञा : भन्छन्, आध्यात्मबाट जीवन परिवर्तन गर्नुपर्छ","हेटौँडा : एमालेका अध्यक्ष एवम् पूर्वप्रधानमन्त्री केपी शर्मा ओलीले सबै नेपाली एक भएर विकास र परिवर्तनको बाटोमा लाग्नुपर्ने बताएका छन् । नेपाल मानव धर्म सेवा समितिको ५० औं वर्ष प्रवेशको अवसरमा हेटौँडामा शनिबार सम्पन्न दुई दिने स्वर्ण जयन्ती सत्संग समारोहमा बोल्दै उनले भने, आध्यात्मिक ज्ञानको माध्यमबाट मानव जीवन परिवर्तन गर्दै देश विकासमा लाग्नुपर्छ । मानव धर्मको अभियानमा एक्येबद्धता जनाउँदै ओलीले खुशी मनले मानव र समाज सेवामा लाग्नुपर्ने बताए । आफ्नो देशको अस्थित्व खोज्दा ठूला देशले आफ्नो देशमा खतरा महशसु गर्ने गरेको भन्दै उनले थपे, हामीले आफ्नो देशको अस्तित्व खोज्न पाउँछौं । हामीले आफ्नो अस्तित्व खोज्दा अरु आत्तिनु पर्दैन। समारोहलाई सम्बोधन गर्दै मानव धर्मका प्रणेता सतपाल जी महाराजले एमाले अध्यक्ष ओलीलाई नेपाली राजनीतिको चाणक्यको संज्ञा दिए । शान्तिको सन्देश दिने नेपालले बुद्धको ज्ञानलाई विश्वमा फैल्याउनुपर्ने उनको भनाइ छ । हाम्रो मुख्य काम देश निर्माण हो, महाराजले भने, देश निर्माणमा आध्यात्मिक र शान्तिको दिँदैअघि बढ्नुपर्छ । सनातन धर्मलाई बिर्सिए सद्भाव र मानवता मरेर जाने उनको चिन्ता छ । सत्संग समारोहमा करिब ५० हजार भक्तजनले सत्संगमार्फत् आध्यात्मिक ज्ञान प्राप्त गरेको आयोजकले जनाएको छ । हेटौँडाका टिसिएन चौरमा सम्पन्न सत्संगमा नेपालसहित भारत, भुटान, युरोप र अमेरिकाबाट आएका भक्तजन सहभागी थिए।"
स्ववियु चुनावको विषयमा विवाद हुँदा आरआर क्याम्पसमा झडप,"काठमाडौं : स्वतन्त्र विद्यार्थी युनियन (स्ववियु) निर्वाचनको विषयमा विद्यार्थी संगठनबीच विवाद हुँदा रत्नराज्य (आरआर) क्याम्पसमा झडप भएको छ। एमाले निकट अनेरास्ववियु र कांग्रेस निकट नेपाल विद्यार्थी संघ (नेविसंघ)का कार्यकर्ता र नेताबीच विवाद हुँदा झडप भएको हो। क्याम्पस प्रमुखसँग भएको सम्झौता विपरित अनेरास्ववियुले उम्मेदवारी दर्ता गराएको भन्दै नेविसंघले असन्तुष्टि जनाएपछि अनेरास्ववियुका नेताले नेविसंघका कार्यकर्तामाथि हातपात गरेका हुन् । कसरी झडप भयो भन्ने अन्नपूर्णको प्रश्नमा नेविसंघका एक नेताले भने, अनेरास्ववियुका नेता नेत्र मैनालीले अन्य क्याम्पसबाट बाइकमा युवा बोलाएर हाम्रा भाइहरुमाथि निर्घात कुटपिट गर्न निर्देशन दिएका हुन् । गुण्डा शैलीमा हाम्रा भाइहरुमाथि कुटपिट भएको छ । अनेरास्ववियुको कुटपिटबाट नेविसंघका महेश गौतम, सुनिल शर्मा, ऋषिकेश पोखरेल, सुरेश सुवेदीलगायत घाइते भएका छन् । पुतलिसडकस्थित क्यापिटल अस्पतालमा उपचारपछि तीनजना घर फर्किएका छन् भने सुरेशलाई थप उपचारका लागि अन्नपूर्ण न्युरो अस्पताल बबरमहलमा लगिएको छ। शनिबार बिहान अनेरास्ववियुले निर्वाचन कार्यालयमा गएर उम्मेदवारी दर्ता गरेपछि नेविसंघ र विप्लव निकट क्रान्तिकारी माओवादीका नेताले आरआर क्याम्पसको निर्वाचन आयोगमा ताला लगाएका थिए । नेविसंघले ब्याचलर तेस्रो वर्षको परीक्षा दिएर बसेका विद्यार्थीले समेत चुनावमा मतदान गर्न पाउनुपर्ने मागअघि सारेपछि अनेरास्ववियु र नेविसंघबीच विवाद चुलिएको हो। यता अनेरास्ववियुले भने आफ्नो संगठनले उम्मेदवारी दर्ता गरेकोप्रति विरोध जनाउदै नेविसंघका नेता र कार्यकर्ता आरआर क्याम्पसमा पुगेपछि झडप भएको दाबी गरेको छ । दुई पक्षबीच ढुंगामुढा हुँदा क्याम्पस तोडफोड भएको आरआर स्ववियु सभापति राजकुमार राईले अन्नपूर्णलाई जानकारी दिए । नेविसंघले भने राईले नै नेविसंघका कार्यकर्तामाथि हातपात गरेपछि झडपको स्थिति सिर्जना भएको बताएका छन् । अपडेट"
तोकिएकै मितिमा चुनाव हुने देउवाको दाबी,"बुटवल : नेपाली कांग्रेसका सभापति तथा पूर्व प्रधानमन्त्री शेरबहादुर देउवाले स्थानीय तहको निर्वाचन तोकिएको मितिमा हुने बताएका छन्। निर्वाचन हुने विषयमा कसैलाई शंका नगर्न आग्रह गर्दै देउवाले माघ ७ गतेसम्म तीनै तहको निर्वाचन सम्पन्न हुने दाबी गरे। स्थानीय निर्वाचनको घोषणासँगै मुलुक निर्वाचनमय भएको भन्दै देउवाले निर्वाचनप्रति असहमत सबै दललाई मिलाएर नै निर्वाचन हुने दाबी गरे। बिपी कोइराला अध्ययन प्रतिष्ठानको भवन उद्घाटन कार्यक्रममा बोल्दै देउवाले यस्तो बताएका हुन्। उनले विना डरत्रास चुनावमा जान कार्यकर्तालाई निर्देशन समेत दिएका छन्। तपाईहरु ढुक्क भएर चुनावको तयारीमा लाग्नुहोस्, तोकिएकै समयमा चुनाव हुन्छ, उनले भने। लोकतान्त्रिक गणतन्त्रलाई बलियो बनाउन र संविधान कार्यान्वयन गर्न संबिधानले तय गरेको समय भित्र निर्वाचन हुने उनले दोहोर्याए। संविधान कार्यान्वयन र निर्वाचनमा सबैको सहभागिताका लागि नै संसदमा संविधान संशोधन प्रस्ताव दर्ता भएको उल्लेख गर्दै प्रस्ताव पारित भएपपछि पुरै मुलुक निर्वाचनमय बन्ने जिकिर गरे। नेपाली कांगे्रस सबैको पार्टी भएकाले सबैलाई मिलाएर अगाडि बढ्ने दायित्व रहेको उनको भनाइ छ। चुनावबाट नेपाली कांगे्रस बलियो भएमात्र प्रजातन्त्र बलियो हुने र जनता मालिक बन्न सक्ने दाबी उनले गरे। कार्यक्रममा रक्षा मन्त्री बालकृष्ण खाँणले वैशाख ३१ गते नै स्थानीय निकायको निर्वाचन हुने बताए। सरकार निर्वाचनको पूर्ण तयारीमा लागेको बताउँदै कुनैपनि कारणले अब स्थानीय निर्वाचन नरोकिने उनको दाबी थियो। भौतिक पूर्वाधार तथा यातायात मन्त्री रमेश लेखकले संविधान कार्यान्वयन कांगे्रसको एजेण्डा भएको बताए। उनले संविधान कार्यान्वयन गर्न र देशलाई बलियो बनाउन कांगे्रस बलियो हुनुपर्ने दाबी गरे।"
स्थानीय निर्वाचन आशंकाको घेरामा: नेपाल,"पर्वत: नेकपा एमालेका वरिष्ठ नेता तथा पूर्व प्रधानमन्त्री माधवकुमार नेपालले वैशाख ३१ मा स्थानीय तहको चुनाव हुनेमा आशङ्का रहेको बताएका छन्। पर्वत सदरमुकाम कुश्माबजारमा शुक्रबार साँझ आयोजित कार्यकर्ता भेटघाट कार्यक्रममा नेपालले सत्ताको नेतृत्व गरेका दल निर्वाचनप्रति गम्भीर नभएका कारण चुनाव भइहाल्छ भनेर ढुक्क हुन सकिने वातावरण नभएको बताएका हुन्। एकातिर मधेसी दलको विरोध अर्कोतर्फ सरकारको सुस्त गतिको तयारीका कारण चुनाव हुनेमा आफू विश्वस्त हुन नसकेको बताए। संविधान संशोधन प्रस्ताव मुलुकको हितमा नरहेको बताउँदै नेता नेपालले एमाले कुनै पनि हालतमा यसको पक्षमा नउभिने बताए। 'संविधान कार्यान्वयन अहिलेको मुख्य चुनौती हो,'उनले भने,'संविधान कार्यान्वयन नभएमा विभिन्न शक्तिले टाउको उठाउन खोजेका छन् । यसलाई परास्त गर्न पनि राजनीतिक शक्तिहरुबीच एकताको खाँचो छ।' रासस"
"पार्टीमा विरोध, विद्यार्थी संगठनमा एकता : सानोठिमीमा सत्तापक्षको एकता","भक्तपुर : व्यवस्थापिकासंसदमा नेपाली कांग्रेस र नेपाल मजदुर किसान पार्टी एकअर्काका विरोध शक्ति हुन्। कांग्रेस सरकारमा छ भने नेमकिपा प्रतिपक्षमा। कांग्रेसको समर्थनमा बनेको प्रचण्ड सरकारले व्यवस्थापिकासंसदमा प्रस्तुत गरेको संविधान संशोधनको नेमकिपाले अहिलेसम्म विरोध गरिरहेको छ। संविधान संशोधनमा विरोध गर्ने प्रतिपक्षी पार्टीहरुको नेतृत्व गर्दै आएको नेकपा एमाले पछिल्लोपटक संशोधनबारेमा मौन बसे पनि नेमकिपाले विरोधलाई निरन्तरता दिँदै आएको छ। तर आशन्न स्वतन्त्र विद्यार्थी युनियन निर्वाचनमा भने दुई परस्पर विरोधी पार्टीका विद्यार्थी संगठनहरुबीच भक्तपुरमा कार्यगत एकता भएको छ। त्रिभुवन विश्वविद्यालयका आंगिक क्याम्पसमा हुने स्ववियु निर्वाचनअन्तर्गत भक्तपुर बहुमुखी क्याम्पसमा कांग्रेस र नेमकिपाका भ्रातृ संगठनहरु क्रमशः नेपाल विद्यार्थी संगठन र नेपाल क्रान्तिकारी विद्यार्थी संगठनबीच कार्यगत एकता भएको हो। अघिल्लो स्ववियु निर्वाचनमा एमालेको भ्रातृ संगठन अनेरास्ववियुसँग कार्यगत एकता गरी सभापतिलगायत जितेको नेक्राविसंघले यसपटक कांग्रेस समर्थित नेविसंघसँग कार्यगत एकता गरेको छ। उक्त कार्यगत एकतामा निर्वाचित दस पदाधिकारीमा नेक्राविसंघले अध्यक्ष, सचिव र कोषाध्यक्षसहित चार सदस्य र नेविसंघले सचिव र तीन सदस्य लिने सहमति गरिएको छ। समानुपातिकतर्फ भने नेविसंघलाई उपाध्यक्ष र सहसचिवसहित बहुमत सदस्य दिने सहमति भएको नेविसंघ भक्तपुर बहुमुखी क्याम्पसका उपाध्यक्ष राजन सुवालले जानकारी दिए। उक्त एकताअनुसार अध्यक्ष र कोषाध्यक्षमा नेक्राविसंघका दिनेश खड्गी र मिलन गणेजूको उम्मेदवारी दिइएको छ। त्यस्तै सचिवमा नेविसंघका विवेक लामिछानेको उम्मेदवारी परेको छ। निर्वाचि हुने सात सदस्यमध्ये नेक्राविसंघका विकल कुसी, झरना बोहरा, रिजना ग्वाछा र किशोर गोसाई तथा नेविसंघका विनिता रिजाल, पुकार पराजुली र सुदीप घोरासाइनेको उम्मेदवारी दिइएको छ। भक्तपुर क्याम्पसमा एमाले समर्थित अनेरास्ववियुले भने दीपकबहादुर विष्टको नेतृत्वमा एकल प्यानलको उम्मेदवारी दिएको छ। त्यस्तै नेकपा माओवादी केन्द्रले पनि सञ्जय ठिमीको नेतृत्वमा आफ्नै छुट्टै प्यानलको उम्मेदवारी दिएको छ। भक्तपुरमा बाबुराम भट्टराई नेतृत्वको जनशक्तिका मायादेवी तामाङ र स्वतन्त्र मन्दिप न्यौपानेले पनि अध्यक्षमा उम्मेदवारी दिएका छन्। सानोठिमीमा सत्तापक्षको एकता भक्तपुर क्याम्पसमा नेक्राविसंघसँग कार्यगत एकता गरेको संसदको पहिलो पार्टी कांग्रेसको भ्रातृ संगठनले भक्तपुरकै सानोठिमी क्याम्पसमा भने नेकपा माओवादी केन्द्रको अनेरास्ववियु (क्रान्तिकारी) सँग एकता गरेको छ। नेविसंघ र क्रान्तिकारीको तर्फबाट स्ववियु सभापतिमा रमेश खड्का, सचिवमा निशान राई र कोषाध्यक्षमा पार्वती शर्माको उम्मेदवारी दिइएको छ। एमाले समर्थित अखिलले भने अध्यक्षमा लालबहादुर रोकाया, सचिवमा गणेशबहादुर केसी र कोषाध्यक्षमा दीपा राईसहितको छुट्टै प्यानलको उम्मेदवारी दिइएको छ। नेमकिपा समर्थित नेक्राविसंघले अध्यक्षमा जानकीकुमारी सिजापती, सचिवमा राम कासिछ्वा र कोषाध्यक्षमा लुना श्रेष्ठसहितको छुट्टै प्यानल उम्मेदवारी दर्ता गरिएको छ। सानोठिमीमा अखिल क्रान्तिकारी विप्लव, प्रगतिशील विद्यार्थी मञ्च, लोकतान्त्रिक विद्यार्थी फोरम, अखिल पाँचौं र दुई स्वतन्त्रसहित नौजनाले अध्यक्षमा उम्मेदवारी दिएका छन्।"
षड्यन्त्रकारीहरू सल्बलाउँदैछन् : केपी ओली,"काठमाडौं : एमाले अध्यक्ष केपी शर्मा ओलीले संविधान कार्यान्वयन हुन नदिन षड्यन्त्रकारीहरू सल्बलाइरहेको बताएका छन्। पार्टी मुख्यालय धुम्बाराहीमा शनिबार आयोजित कार्यक्रममा सम्बोधन गर्दै उनले तीनै तहको निर्वाचन समयमै सम्पन्न गरेर त्यस्ता षड्यन्त्रकारीलाई तह लगाउनुपर्ने धारणा राखे। संविधान जारीदेखि कार्यान्वयनसम्म षड्यन्त्र गर्नेहरू सल्बलाइरहेका छन्। उनीहरूलाई दह्रो जबाफ दिन आगामी माघ ७ गतेभित्र स्थानीय, प्रान्तीय र केन्द्रीय निर्वाचन गर्दै संविधान कार्यान्वयन गरौं, उनले भने। संविधान कार्यान्वयन नै मुख्य चुनौती रहेको बताउँदै ओलीले स्थानीय निर्वाचनबाटै संविधान कार्यान्वयन प्रारम्भ हुने भएकाले आमकार्यकर्तालाई निर्वाचनमा जुट्न निर्देशन दिए। ओलीले सरकारमा भएका दल नै निर्वाचनप्रति इमानदार नभएको आरोपसमेत लगाए। निर्वाचनविरुद्ध सत्ता पक्षले जारी राखेको षड्यन्त्रको मुख्य कारण नै एमाले जित्छ भन्ने डर हो तर म भन्न चाहन्छु तीनै तहको निर्वाचन एमालेले जित्छ। अब के गर्छौ गर। सत्ता पक्ष आत्तिने गरी चुनाव जित्छ, उनले दाबी गरे। महाभारतको युद्धमा पाण्डवहरूले जित्ने अवस्था बनेपछि दुर्याेधन पानीमुनि गएको र भीमसेनले पानीमुनिबाटै ल्याएर भए पनि पराजित गरेको उनले स्मरण गराए। उनले भने, एमालेका आमकार्यकर्ताले पनि चुनावबाट अहिलेको सत्ता पक्षलाई भीमसेनले दुर्योधनलाई पराजित गरेजसरी पराजित गर्नेछन्। २०७२ असोज ३ गते संविधान जारी हुन नदिने शक्तिहरू अहिले चुनाव हुन नदिन लागिपरेको आरोप ओलीले लगाए। पूर्वराष्ट्रपति डा रामवरण यादवतर्फ संकेत गर्दै उनले भने, अहिले पनि ती शक्तिहरू निर्वाचनका लागि सबै पक्षको सहमति भन्दै हिँडेका छन्। केही तत्व चुनाव रोकौं भनेर लागेका र केही तत्व संविधान नै रोकौं भन्दा नमानेकाले मुलुक अस्थिर भएको प्रतिक्रिया दिइरहेका छन् भन्दै उनले पूर्वराष्ट्रपति यादवले शुक्रबार दिएको अभिव्यक्तिको तिखो आलोचना गरे। केही तत्व चुनाव रोकौं भनेर लागेका छन् भने केही तत्व संविधान नै रोकौं भन्दा नमानेकाले मुलुक अस्थिर भएको प्रतिक्रिया दिइरहेका छन्। केपी ओली, अध्यक्ष, एमाले देशलाई कता लैजाने भन्ने विषयमा दुई प्रकारका शक्तिबीच तानातान भइरहेको दाबी उनले गरे। एउटा लोकतन्त्र, राष्ट्रिय एकता, स्वाधीनता र समृद्धिको बाटोतिर लैजानुपर्छ भन्नेमा र अर्को शक्ति आफ्नो संकीर्ण स्वार्थ कहाँबाट पूरा हुन्छ भनेर भाँड्न व्यस्त रहेको आरोप उनले लगाए। हात्तीविरुद्ध स्यालको मोर्चाबन्दी नेपालमा अस्थिरताका पक्षमा रहेकाहरूले जात र क्षेत्रका नाममा लडाउन खोजेको बताउँदै एमाले अध्यक्ष ओलीले भने, यो जात र त्यो जात भनेर लडाउन खोज्ने होइन, सबै नेपाली एक भएर समृद्धिमा अघि बढ्नुपर्छ भनेर लागौं। लोभीपापीहरूलाई डर, त्रास देखाएर र किनेर एमाले नेतृत्वको सरकार ढालिएको आरोप लगाउँदै उनले भने, सरकार ढाल्नेहरूले तत्कालीन सरकारको प्रभाव ढाल्न सकेनन्। एमालेविरुद्ध सबै एकजुट भएको भन्दै उनले भने, बलियासँग लड्न एकजुट हुनैपर्यो, यो अनौठो कुरा भएन। स्यालले जति मोर्चाबन्दी गरे पनि हात्तीको सिकार गर्न सक्दैन। वरपर आउन खोज्छन्, हात्तीले कुल्चेला भनेर भाग्छन्। सत्ता पक्षका लागि चुनाव यस्तै भइरहेको छ। अहिले देशलाई प्रतिगमनमा लैजाने वा देशको अस्तित्व नै समाप्त पार्ने दुईखाले षड्यन्त्र भइरहेको उनले बताए। एकातिर जनताले शासन गर्न सक्दैनन्, लोकतन्त्र काम लाग्दैन भन्दै कुनै घरानालाई नै शासन दिनुपर्छ भन्ने र अर्कोतर्फ राष्ट्रको अस्तित्व नै समाप्त पार्ने प्रयास भइरहेका छन्, उनले भने। ०५१ सालमा तत्कालीन पार्टी अध्यक्ष मनमोहन अधिकारी नेतृत्वको अल्पमतको सरकारले राष्ट्र र जनताका लागि गरेको काम देखिनसहनेहरूले षड्यन्त्रपूर्वक हटाएको स्मरण गराउँदै उनले एउटा देशबाट वेष्ठित अवस्थाबाट मुलुकलाई मुक्त गराएकाले आफू नेतृत्वको सरकारविरुद्ध षड्यन्त्र भएको दाबी गरे।"
