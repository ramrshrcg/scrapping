शीर्षक,विवरण
महाअभियोग र राजनीति,"अन्ततः सर्वोच्च अदालत र अख्तियार दुरुपयोग अनुसन्धान आयोगबीचको अशोभनीय द्वन्द्वमा अर्को आयाम थपिएको छ, जुन अनपेक्षित थिएन । अख्तियार प्रमुख लोकमानसिंह कार्कीविरुद्ध एमाले र माओवादीले महाभियोग प्रस्ताव राखेका छन् संसद्मा । कार्की नियमअनुसार निलम्बिन भएका छन् । वास्तवमा कार्की नियुक्ति प्रकरणदेखि अहिलेसम्मको विवादमा संविधान र कानुनसम्मत प्रक्रियाको थालनी भएको छ पहिलोपटक अहिले, यद्यपि महाभियोग जस्तो गम्भीर विषयमा सांसदहरू जिम्मेवार सप्रमाण र विधिपूर्वक अगाडि बढ्लान् या संख्यारूपी लाठीकै भरमा निर्णय गर्लान् नेपाललाई धर्मनिरपेक्ष र गणतन्त्र घोषित गर्दाको शैलीमा, हेर्न बाँकी छ । सर्वोच्च अदालतले कार्की उक्त पदमा नियुक्तिको लागि योग्य नभएको भनी परेको मुद्दा खारेज गरेको दुई वर्षपछि फेरि पुनरावलोकन स्विकारेको छ, विवादास्पद रूपमा । त्यसै क्रममा अदालतले पठाएको समन' बुझाउने प्रक्रियामा कार्कीका पक्षद्वारा देखाइएको अवज्ञा त्यति नै अशोभनीय देखियो । तर यो विवाद र अवज्ञामा सर्वोच्च र अख्तियारको अपेक्षित संस्थागत प्रतिष्ठा आम नजरमा धेरै गिरेको छ । अदालतमा २२ हजार मुद्दा लम्बित रहेका र न्यायाधीश नहुँदा जनताले न्याय नपाएको तर्कका आधारमा खासगरी कांग्रेस र एमाले अनि निवर्तमान प्रधानन्यायाधीशको मिलोमतोमा केही राजनीतिक दलहरू र विभिन्न एक्टिभिजम' का अग्रणीहरूलाई न्यायाधीश बनाइयो । सर्वोच्च निष्पक्ष, मोलाहिजारहित अनि तदनुसारका चरित्र भएका न्यायाधीशहरूको संस्था बन्यो भने एक हैन, अनेकौं लोकमानहरूलाई कानुन र संविधानको कठघरामा ल्याउन सकिन्छ, दण्डित गर्न सकिन्छ । तर दुर्भाग्य प्रश्न उठ्न थालेको छ, के सर्वोच्चको त्यो छविबारे जनता आश्वस्त छन् ? कार्कीको पक्षद्वारा समन' बुझाउँदा प्रतिरोध भएपछि संसद्मा कांग्रेस सांसद राधेश्याम अधिकारीलगायतले आवाज उठाए यसको विरोधमा र सर्वोच्च अदालतको गरिमा र मर्यादाविपरीत कोही लागेमा संसद्ले टुलुटुलु हेर्न नमिल्ने अभिव्यक्ति दिए । त्यो संसद् र सांसदबाट अपेक्षित अडान थियो । यद्यपि खिलराज रेग्मीलाई प्रधानन्यायाधीशकै हैसियतमा प्रधानमन्त्री बनाई सर्वोच्चको गरिमा र मर्यादाको चीरहरणमा सांसदहरू मौन रहे । उनीहरूका दलहरू त्यो चीरहरणमा सहभागी थिए । सर्वोच्चको तत्कालीन नेतृत्वले त्यसबारे समयमै फैसला दिने साहस र चरित्र देखाएन या त्यसको आवश्यकता देखेन । यो विवादमा अर्को पक्ष पनि छ । दाताबाट भित्रिएका रकमको अपारदर्शी प्रयोगमा दण्डहीनताको अपेक्षा राख्ने संगठित या असंगठित समूह पनि सर्वोच्चसँग देखिने गरी टाँसिन पुगेको छ अहिले, अख्तियार सर्वोच्च विवादमा । ती आम्दानीमा दलहरूको पृष्ठपोषण पनि भएको छ । यो विषय संसद्मा खुला रूपमा बहसमा आउनैपर्छ । लोकमानमाथिको महाभियोगको छिनोफानो संवैधानिक मान्यता र मर्यादा स्थापनामा एउटा महत्वपूर्ण कोसेढुंगा बन्न सक्नुपर्छ, तर त्यसमा अरू स्वार्थहरू, अरू समूहहरूको परोक्ष र प्रत्यक्ष संलग्नता छैन भन्न सकिन्न । नेपालमा राज्यको आधिकारिकता शिथिल भएको छ, तर नागरिक समाजलगायत आफूलाई कानुनभन्दा माथिको हैसियत खोज्नमा तल्लीन छन् । संविधानभन्दा माथि कसैको हैसियत बनेमा त्यहाँ दण्डहीनता प्रोत्साहित हुन्छ र संविधानवाद मर्छ । नेपालमा अहिले त्यो खतरा उत्पन्न भएको छ । कार्की र सर्वोच्चबीचको विवादकै क्रममा सर्वोच्चले प्राथमिकतामा चारभन्दा बढी अख्यितार र उसका आदेशसँग सम्बन्धित मामिलामा उसलाई हराएको छ । के ती २२ हजार विचाराधीन मुद्दाहरूमा प्रमुखता पाउनुपर्ने थियो झोलामा खोला' राखेकाहरूको मुद्दाले पनि ? दलीय राजनीतिमा सर्वोच्चको संलग्नताले उसको छवि कम घाइते भएको छैन । तर अहिले सबैको नजर संसद्तिर छ र कांग्रेस पार्टीतिर पनि ।"
विश्व हिन्दु महासम्मेलनको बन्दसत्रमा कुटाकुट,"काठमाडौँ: विश्व हिन्दु महासंघको राजधानीमा जारी विराट महासम्मेलनको बन्दसत्रमा विवाद हुँदा सहभागीबीच कुटाकुट भएको छ । बिहीबार राजधानीको पशुपतिस्थित वनकालीमा उद्घाटन भएको सम्मेलनको बन्दसत्र नेपाल प्रज्ञा प्रतिष्ठानमा चलिरहेको छ। विश्व हिन्दु महासंघको अध्यक्षमा भरतकेशर सिंह सर्वसम्मत निर्वाचित भएपछि निर्वाचनको माग गर्दै एक युवाले मञ्च भत्काएपछि विवाद भएको हो । एक युवाले मञ्चको रोष्टम लडाएपछि उनलाई प्रहरीले बाहिर निकाल्न खोज्दा दुई पक्षबीच हानाहान भएको थियो । विवादका क्रममा कुटाकुट हुँदा विश्व हिन्दु महासंघका आजीवन सदस्य विशाल शिवाकोटी घाइते भएका छन् । कार्यक्रमको तालिका विपरित शनिबार निर्वाचन नगरी शुक्रबार नै सिंहलाई अध्यक्ष घोषणा गरेपछि विवाद भएको सम्मेलनमा सहभागी सनातन हिन्दु मोर्चाका प्रवकता पुष्पराज पुरुषले जानकारी दिए । बिहीबारको उद्घाटन समारोह समेत भड्काउने प्रयासमा संलग्न समूहले विवाद चर्काएको आयोजकले आरोप लगाएका छन्। महासम्मेलनको बन्दसत्रमा हिन्दू सनातन मोर्चा र राप्रपा नेपाल निकट संस्थाका प्रतिनिधिले विरोध जनाउदै आएका थिए । प्रहरीले मञ्च भत्काउन र झडपमा संलग्न युवालाई बन्दसत्रबाट बाहिर निकालेपछि अहिले स्थिति सामान्य भएको छ। सम्मेलनको बन्दसत्रमा कुटाकुट भएपछि विश्वहिन्दु महासंघ भारत एकाइका अध्यक्ष आदित्यनाथले सम्मेलनमा क्रिस्चियनको घुसपैठ भएको आरोप लगाए। झगडापछि मञ्चमा चढेर आदित्यनाथले भने, यो हिन्दु विराट सम्मेलन हो । यहाँ क्रिस्चियनको घुसपैठ भयो । यो सम्मेलनलाई कसैले भाड्न पाउदैन । यहाँ कसैले प्रवेश गर्न पाउदैन । उनको सम्बोधनपछि स्थिति सामान्य भएको छ । पूर्व अध्यक्ष समेत रहेका भरतकेशर सिंह अध्यक्ष निर्वाचित भए पनि अन्य पदाधिकारी भने महासमितिको सिफारिसपछि मनोनयन हुने छन् । अध्यक्षको कार्यअवधि पाँच वर्षको हुने छ ।"
'नेपालभारतबीचको सम्बन्ध बहुआयामिक',"बनेपा: परराष्ट्रमन्त्री डा प्रकाशशरण महतले नेपालभारतबीचको सम्बन्ध बहुआयामिक भएको बताएका छन्। नेपाल समसामयिक अध्ययन केन्द्रले शुक्रवार धुलिखेलमा आयोजना गरेको नेपाल भारत सम्बन्ध विषयक गोष्ठीमा उनले भने,'नेपालभारत सम्बन्धको विषय कुटनीतिक टेबुलमा हुनुपर्छ, यो सडकमा छलफल गर्ने विषय होइन्।' मन्त्री महतले नेपालको आवश्यकता र स्वार्थका लागि सरकार चिन्तित भएको बताउँदै नेपाल भारतबीच विगतमा देखिएको तिक्ता क्रमशः हट्दै अहिले विश्वासको सम्बन्ध स्थापित हुन लागेको बताए। 'हामीले विदेशी नीतिलाई आन्तरिक राजनीति गर्ने भाँडो बनाउनु हुँदैन उनले भने,'नेपालको विषयमा चीन र भारतसँग समान खालको कुराकानी भएको छ भन्नुभयो।' मन्त्री महतले सार्क शिखर सम्मेलन रोकिनुमा अध्यक्ष राष्ट्रको हैसियतले नेपालको कमजोरी नभएको बताए। पूर्व प्रधानमन्त्री डा बाबुराम भट्टराईले सार्क राष्ट्रमा देखिएको समस्या न्यूनिकरणका लागि ठूलो राष्ट्रको हैसियतले भारतले र अध्यक्ष राष्ट्रको हैसियतले नेपालले महत्वपूर्ण भूमिका खेल्नुपर्नेमा जोडदिए। उनले नेपालमा देखिएको अस्थिर राजनीतिको प्रभाव भारतमा पनि परेको उल्लेख गर्दै यसले नेपालमा भारत विरोधी भावना बढाएको बताए। । नेपालका लागि भारतीय राजदूत रणजित रायले बलियो राजनीतिक समझदारी भएपछि मात्र नेपालको विकास प्राथमिकतामा पर्ने बताए। भारतका लागि प्रस्तावित नेपाली राजदूत दीपकुमार उपाध्यायले नेपाल भारत सम्बन्ध विश्वमै अनुकरणीय भएको बताउँदै नेपालको पारवाहनको अधिकार सुनिश्चित हुनुपर्नेमा जोड दिए। दुई दिनसम्म चल्ने सो गोष्ठीमा भारतका छ र नेपालका २५ गरी कुल ३१ जना सहभागी छन्। गोष्ठीमा नेपाल भारतबीचको बहुआयामिक सम्बन्धसंग सम्बन्धीत छुटाछुट्टै पाँचवटा कार्यपत्र प्रस्तुत हुने छ। रासस"
लोकमानको सरकारी सुविधा रोक्न माग गर्दै सर्वोच्चमा पूरक निवेदन दर्ता,"काठमाडौंः अख्तियार दुरुपयोग अनुसन्धान आयोग प्रमुखबाट निलम्बित लोकमानसिंह कार्कीलार्इ दिइएको सम्पूर्ण सरकारी सेवा सुविधा रोक्न अन्तरिम आदेशको माग गर्दै सर्वोच्च अदालतमा पूरक निवेदन दर्ता भएको छ। अधिवक्ता ओमप्रकाश अर्यालले शुक्रवार दिउँसो सर्वोच्च अदालतमा कार्कीलाई राज्यले दिँदै आएको सेवा सुविधा तत्काल रोक्न अन्तरिम आदेशको माग गर्दै पूरक निवेदन दर्ता गराएका हुन्। सर्वोच्च अदालतमा कार्कीको नियुक्तीको विषय विचाराधीन रहेको र संसदमा उनीविरुद्ध महाअभियोग प्रस्ताव दर्ता भएकाले मुद्दाको अन्तिम किनारा नलागेसम्म सम्पूर्ण सेवा सुविधा अर्यालले माग गरेका छन्। अधिवक्ता अर्यालले सर्वाेच्च अदालत नियमावली २०४९ को नियम ४१, ५२ बमोजिम तत्काल अन्तरिम वा अन्तरकालिन आदेश र नेपालको संविधानको धारा १३३ बमोजिम अन्य जो चाहिने आदेश समेत जारी गरी पाऊ भन्दै निवेदन दर्ता गरेका हुन्। अर्यालले सर्वोच्चमा दर्ता गरेको पूरक निवेदनमा भनिएको छ,लोकमानसिंह कार्की ज्यूलाई अख्तियार दुरुपयोग अनुसन्धान आयोगको प्रमुख आयुक्त पदको अधिकार वा हैसियत प्रयोग गर्न नपाउने गरी निलम्बन गर्न, सो पदको जिम्मेवारी वहन गर्न नपाउने, निजले पाइरहेको सेवा, सुविधा, सुरक्षाकर्मी, सरकारी आवास लगायत कुनै पनि सुविधा प्रयोग गर्न नपाउने गरी तत्काल अन्तरकालिन आदेश जारी गरि पाऊँ। उनले कार्कीले मुद्दा विचाराधिन रहेका बेला न्यायिक प्रक्रिया र न्यायसम्पादन कार्यमा समेत प्रतिकूल प्रभाव पार्न वा प्रमाण लोप गर्न वा दुषित र प्रतिशोधपूर्ण कामकारवाही गर्नका लागि सो पदको दुरुपयोग गर्ने, बदनियतपूर्ण र अनधिकृत कार्य गरिरहने प्रवल सम्भावना भएकोले सरकारी सेवा सुविधा रोक्नु पर्ने उल्लेख गरेका छन्। कार्कीले पदको आडमा राज्य शक्तिको दुरुपयोग गरी राष्ट्रकै संवेदनशीलता, गोपनियता भंग गर्ने, कानुन हातमा लिने, देशद्रोही कार्य वा राज्यविरुद्धका अपराधजन्य अन्य कार्यमा संलग्न हुने अवस्था विद्यमान रहेको पनि अर्यालले दर्ता गरेको प्रतिवेदनमा उल्लेख छ।"
'लोकमानको मुद्दा टुंगो लाग्न साढे दुई महिना लाग्छ',"काठमाडौं: नेकपा माओवादी केन्द्रका सांसद् तथा महाअभियोग सिफारिश समितिका सदस्य रामनारायण विडारीले साढे दुई महिनाभित्र अख्तियार प्रमुख लोकमान सिंह कार्कीविरुद्धको महाअभियोग प्रस्तावले पूर्णता पाउने दाबी गरेका छन् । शुक्रबार रिपोर्टर्स क्लब नेपालले गरेको साक्षात्कारमा बोल्दै सांसद् विडारीले अबको साढे दुई महिनाभित्रै यो प्रस्तावले पूर्णता पाउने दाबी गरेका हुन् । सामान्यतः ३० दिनसम्म यो प्रस्तावबारे महाअभियोग प्रस्ताव समितिमा छलफल हुन्छ, संसदमा पाँच सय ९५ जना सांसदहरुले बोल्न पनि सक्छन्, सबैले बोल्दा केही समय लाग्ला, उनले भने । सांसद् विडारीले भने, बजारमा माओवादीले एमालेसँग प्रस्ताव ल्यायो भनेर सरकार ढाल्न लाग्यो भन्ने हल्ला समेत फिँजाए, तर यसमा कुनै सत्यता छैन, यो त विसुद्ध संवैधानिक अंगका प्रमुखले अदालतलाई गरेको अपमानको विरुद्धमा ल्याइएको प्रस्ताव हो । अख्तियार प्रमुख कार्कीले स्वतन्त्र न्यायपालिकालाई खिल्ली उडाउने काम गरेकोले जनताको पक्षमा आफूहरुले यो प्रस्ताव ल्याएको उनको दाबी छ। नेकपा एमालेका प्रमुख सचेतक भानुभक्त ढकालले अख्तियार प्रमुख कार्कीले आयोगको गरिमामै प्रश्न चिन्ह खडा पार्ने काम गरेको, राष्ट्रसेवक कर्मचारीहरुमाथि पदीय दुरुपयोग गरेर देशमा समानन्तर सरकार चलाएको आरोप लगाए । उनले बाध्य भएर महाअभियोग प्रस्ताव ल्याएको दाबी गरे । ढकालले महाअभियोग प्रस्ताव प्रमुख दल नेपाली कांग्रेसका सभापति शेरबहादुर देउवा, प्रधानमन्त्री पुष्पकमल दाहाल र एमाले अध्यक्ष केपी ओलीबीच छलफल भएर नै आएको बताए । यो प्रस्ताव आउनुभन्दा अघि तीन दलका नेताबीच पर्याप्त छलफल भएको थियो, कांग्रेसको केन्द्रीय समितिको बैठक बस्ने भएकोले संस्थागत निर्णय गर्ने बाध्यताले होला भन्ने हामीलाई लागेको छ । उनले सत्तासँग जोडेर यो प्रस्ताव नआएको समेत दाबी गरे । ढकालले थपे, यो प्रस्ताव विसुद्ध अख्तियार प्रमुखको गलत र ज्यादतीको विरुद्धमा आएको हो, यसलाई गलत रुपमा बुझ्नुहुँदैन । सत्तारुढ दल नेपाली कांग्रेसका सांसद रामहरि खतिवडाले अख्तियार प्रमुख कार्कीविरुद्ध माओवादी केन्द्र र एमालेले एक्कासी महाअभियोग प्रस्ताव ल्याएकाले आफूहरु हचुवाको भरमा प्रस्तावको पक्षमा नलाग्ने स्पष्ट पारे । यो बारेमा हामी केन्द्रीय समितिको बैठकबाट निर्णय गर्छौँ, अहिले नै हामी यसको पक्षमा वा विपक्षमा छैनौँ । उनले सत्तारुढ दलसँगै नसोधी माओवादी केन्द्रले प्रस्ताव ल्याएकोमा भने आक्रोश पोख्दै भने,प्रचण्ड किन यसरी लचक भएका हुन ?खतिवडाले थपे,प्रचण्डले बच्चपना देखाए, कांग्रेस अपरिपक्व राजनीति हुन दिँदैन् । नेकपा मालेका महासचिव सीपी मैनालीले लोकमानको विरुद्धमा आएको महाअभियोग प्रस्ताव स्वागतयोग्य भएको भन्दै यसलाई सबै दलले समर्थन गर्नुपर्ने बताए । मधेशी मोर्चाका नेता मनिष सुमनले तीन दलका शीर्ष नेताहरु बन्द कोठाभित्र बसेर आग्रह र पूर्वाग्रह राखेर लोकमानको विरुद्धमा प्रस्ताव ल्याएको टिप्पणी गरे ।"
प्रधानमन्त्री प्रचण्डले भनेः हामी शक्ति सञ्चय गर्दैछौं,"काठमाडौँ: प्रधानमन्त्री तथा माओवादी केन्द्रका अध्यक्ष पुष्पकमल दाहाल प्रचण्डले माओवादी केन्द्र र माओवादी आन्दोलनले शक्ति सञ्चय गरिरहेको बताएका छन्। शुक्रबार नेकपा (माओवादी केन्द्र) र नेकपा माओवादी (विद्रोही) बीचको एकता सभालाई सम्बोधन गर्दै प्रचण्डले माओवादीले शक्ति सञ्चय गरिरहेको बताएका हुन् । हिजो हामी विभाजित भयौं । यसले माओवादी आन्दोलनलाई मात्र कमजोर बनाएन, राष्ट्रका युगान्तकारी एजेण्डाहरु पनि कमजोर बने, उनले भने, अहिले हामी विगतको समीक्षासहित एकताबद्ध हुँदैछौं र शक्ति सञ्चय गरिराखेका छौं । सभामा प्रचण्डले नेपालमा राजनीतिक परिवर्तनहरु दिगो नहुँदै राजनीतिक पार्टीमा विचलन आउने गरेको स्मरण गरे । उन भने, नेपालमा ठूलठूला बलिदान भए, राजनीतिक परिवर्तन भए । तर, तिनलाई संस्थागत गर्न नपाउँदै राजनीतिक पार्टीमा विभाजन र स्खलनहरु देखिए । हामीले त्यसलाई छिचोल्दै अघि बढ्न सक्नुपर्छ । माओवादी अहिले त्यही अभियानमा छ । प्रधानमन्त्री प्रचण्डले माओवादी आन्दोलनलाई पहिलो शक्तिको रुपमा स्थापित गर्ने र राष्ट्रलाई निकास दिने जिम्मेवारी आफ्नो काँधमा आएकोसमेत बताए । माओवादी आन्दोलनलाई पहिलो र देशकै निर्विकल्प शक्तिको रुपमा स्थापित गर्ने जिम्मेवारी मेरो काँधमा छ, उनले थपे, मलाई माओवादी आन्दोलन र सिंगो राष्ट्रको निकासका लागि गहिरो जिम्मेवारीबोध छ । उनले पुरातनपन्थी, नश्लवादी र समावेशी लोकतन्त्रका विरोधी माओवादी आन्दोलनविरुद्ध झुटो प्रचारमा लागेको आरोप लगाए । हामी राष्ट्रिय एकता चाहन्छौं । सबैको भावनाको प्रतिनिधित्व होस् भन्ने चाहन्छौं, प्रधानमन्त्री प्रचण्डले भने, सन्तुलित विदेश नीतिका आधारमा देशलाई विकास र समृद्धिको दिशामा लैजान चाहन्छौं। घोषणा सभामा नेकपा (क्रान्तिकारी) बाट नेता शिव कट्टेल, राप्रपाबाट नेता एवं पूर्वमन्त्री नरबहादुर बुढाथोकी, नेकपा (माले) बाट रबिन्द्र थापाको नेतृत्वमा सयौं नेता तथा कार्यकर्ता माओवादी केन्द्रमा प्रवेश गरे ।"
विदेशीले युवालाई उपराष्ट्रपतिको सुझावः देशको सपना देख्नुहोस्,"भक्तपुरः उपराष्ट्रपति नन्दबहादुर पुनले विदेशको मात्रै सपना नदेख्न विद्यार्थीहरुलाई आग्रह गरेका छन् । उनले प्राकृतिक स्रोतसाधनसँगै सम्पूर्ण सम्भावनाले युक्त नेपालको सम्बृद्धि नै नयाँ पुस्ताको पहिलो सपना हुनुपर्नेमा समेत जोड दिएका छन् । क्वेस्ट नेपालको आयोजनामा भक्तपुरको सल्लाघारीस्थित सैनिक आवासीय महाविद्यालयमा शुक्रबार सुरु भएको १२ औं विद्यार्थी गुणीय चक्र (एसक्यूसी) राष्ट्रिय सम्मेलन उद्घाटन गर्दै उपराष्ट्रपति पुनले भने, नयाँ पुस्ताले विदेशको मात्रै सपना नदेखौं । नेपाल स्रोतसाधन र सम्भावनै सम्भावनायुक्त देश हो । हामीले यहीं हीरामोती र सुनचाँदी फलाउन सक्छौं । त्यसैले देश विकासको सपना देखौं, यहीं माटोको सम्बृद्धि खोजौं । सैनिक आवासीय महाविद्यालय प्रांगणमा कपुरको विरुवा रोपेर सम्मेलन उद्घाटन गरेका उनले अधिकांश शिक्षित युवा जनशक्ति विदेसिएको दुःख व्यक्त गरे । नयाँ पुस्तामा राज्य र समाजले आफूहरुलाई के नदिएको नकारात्मक भावना व्याप्त भएकोसमेत उपराष्ट्रपतिको दुखेसो थियो । नयाँ पुस्तामा राज्य र समाजले केही नदिएको नकारात्मक भावना व्याप्त छ, उनले भने, तर हामीले राज्यको लागि के योगदान गर्न सक्छौं भन्ने सकारात्मक सोचको विकास गर्न ढिलाइ गर्नुहुन्न । उपराष्ट्रपति पुनले नयाँ पुस्ता पश्चिमेली जीवनशैली र संस्कृतितर्फ आकर्षित हुँदा नेपालको मौलिक कला, संस्कृति, भाषा लोप हुँदै जान थालेकोप्रति चिन्ता व्यक्त गरे । उनले शिक्षा क्षेत्रमा आमूल परिवर्तन ल्याउन ढिलाइ भएको जिकिर गरे । शिक्षा राज्यको दायित्व भए पनि राज्यलाई सबै क्षेत्रबाट साथ र सहयोग हुनुपर्ने उपराष्ट्रपति पुनको जोड थियो । कार्यक्रममा सांसद एवं शिक्षासेवी उमेश श्रेष्ठले शिक्षालाई पहिलो प्राथमिकता नदिएसम्म समग्र देशको विकास नहुने बताए । सरकारले एक खर्ब २० अर्ब बजेट लगानी गरे पनि शिक्षा गुणस्तरीय नभएको अभिभावकहरुको गुनासो रहेको उनको भनाइ थियो । सरकारले आफ्नो बजारको मागअनुसार शैक्षिक जनशक्ति उत्पादन गर्न सक्नुपर्छ, साँसद श्रेष्ठले भने, यसो हुन नसक्दा नेपाली शिक्षित जनशक्ति विदेशी बजारको लागि सस्तो ज्यामीमात्रै भए । क्वेस्ट नेपालका संस्थापक दिनेश चापागाईं र वर्तमान अध्यक्ष निराजन अधिकारीले विद्यार्थीहरुलाई सर्वगुण सम्पन्न बनाउन विद्यार्थी गुणीय चक्र (एसक्यूसी) शैक्षिक कार्यक्रमलाई सबै विद्यालयमा विस्तार गर्नुपर्नेमा जोड दिए। उनीहरुले एसक्यूसीले विद्यार्थीहरुलाई चलाख, असलसँगै सबै बजारमा चल्ने सही सिक्का बनाउने धारणा राखे । शनिबारसम्म चल्ने सम्मेलनमा देशभरका ४५ जिल्लाका सात सय विद्यार्थी प्रतिनिधि, दुई सयकै संख्यामा पर्यवेक्षक विद्यार्थी र दुई सय हाराहारीमा शिक्षाविद्, शिक्षक र अभिभावकहरुको सहभागिता रहेको छ । सम्मेलनस्थल सैनिक आवासीय महाविद्यालयका प्राचार्य समिम अन्वर समिमले सम्मेलनमा सहभागी विद्यार्थीहरुले विभिन्न १५ वटा विषयमा देशको शिक्षा प्रणाली, पाठ्यक्रम तथा पाठयपुस्तक र त्यसको शिक्षण विधि तथा विद्यार्थीहरुको अध्ययन पद्धतिबारे पन्ध्रवटा केस स्टडी (समस्या अध्ययन) को प्रस्तुतीकरण गरिने जानकारी दिए । उक्त प्रस्तुतीकरणका लागि विद्यार्थीहरुले विगत ६ महिना अघिदेखि यसबारे अध्ययन र कार्य गर्दै आएको उनले बताए । सम्मेलनमा विद्यार्थीहरुबीच चित्रकला, हाजिरीजवाफ प्रतियोगिता, सांस्कृतिक कार्यक्रमसँगै शिक्षक तथा अभिभावकहरुको लागि एसक्यूसीबारे अभिमुखीकरणसमेत हुने क्वेस्ट नेपालका केन्द्रीय सदस्य राजकुमार महर्जनले जानकारी दिए ।"
"बाबुरामको नयाँ शक्तिले भन्यो,'अख्तियार प्रमुख कार्की विवादमा तानिनु दुःखद् हो'","काठमाडौं: नयाँ शक्ति पार्टी नेपालले भ्रष्टाचार निवारणका लागि निःस्वार्थ र निर्भीकताका साथ काम गर्नुपर्ने अख्तियार दुरुपयोग अनुसन्धान आयोग र त्यसका प्रमुख नै विवादमा तानिनु दुःखद् भएको जनाएको छ। पार्टी प्रवक्ता खिमलाल देवकोटाले शुक्रवार जारी गरेको प्रेस विज्ञप्तिमा भ्रष्टाचार नियन्त्रण गर्ने प्रयासमा र संस्थाको गरिमामै चोट पुग्ने स्थिति आएको छ भन्दै संसद्बाट सिधै नियुक्त हुने पद राजनीतिक नेतृत्वप्रति उत्तरदायी नभई सिधै संसद्प्रति उत्तरदायी होस् भन्ने पार्टीकोे माग भएको उल्लेख छ। संस्थाको गरिमा बचाइराख्न आगामी दिनमा संवेदनशील संवैधानिक पदमा नियुक्ति गर्दा हाम्रा नभई राम्रा र जनोत्तरदायी व्यक्तिलाई नियुक्ति गरियोस् भनी पार्टीले ध्यानार्कषण गराएको छ। संसदीय समितिले बोलाउँदा नजाने, न्यायपालिकाका काममा समेत अवरोध खडा गर्ने जस्ता गतिविधिले सुशासन र पारदर्शिता कायम गर्न र भ्रष्टाचार उन्मूलन गर्न गठन भएको शक्तिशाली संवैधानिक आयोगको नेतृत्वमा भएको व्यक्ति गलत छ भन्ने कुरालाई स्पष्ट पारेको प्रवक्ता देवकोटाले उल्लेख गरेका छन्।"
वैदिक सभ्यताबाट प्रेरणा मिल्छः राष्ट्रपति,"राष्ट्रपति विद्या भण्डारीले वैदिक सभ्यता अपनाउन सके हरक्षेत्रमा प्रेरणा मिल्ने बताएकी छन् । नेपाल आर्य समाजले बिहीबारदेखि राजधानीमा सुरु गरेको तीनदिने महासम्मेलन उद्घाटन गर्दै राष्ट्रपति भण्डारीले भनिन्, वैदिक सभ्यता र आर्य समाजले खासगरि नारीहरुलाई अघि सारेको हुनाले त्यसबाट आजसम्म विश्वले प्रेरणा लिएको छ । वैदिक समाजले सबैलाई शान्ति र समृद्धिका लागि बाटो खोलेको पनि छ ।'स्वामी सम्पूर्णानन्द सरस्वतीले नेपालको वैदिक सभ्यताले विश्वलाई धेरै कुरा सिकाएको बताए । उनले रामराज्यको उदाहरण दिँदै भने, एकातिर रामको त्याग र राज्य उदाहरण बनेको छ, अर्कोतिर नेपालले सीतालाई माताका रूपमा पाएको छ । यी दुवै नेपालमा भएकाले अरूलाई शिक्षा भएको छ ।' उनले नेपालको संस्कृति विश्व संस्कृतिको शिखर भएको प्रस्ट पारे । समाजका अध्यक्ष जनार्दन घिमिरेले नेपाली समाज अब एक घर एक वेदको अभियानमा जानुपर्नेमा जोड दिए । उनले अन्धविश्वास, जातीयता, छुवाछूत, भेदभाव आदिबाट समाजलाई मुक्त गरी वैदिक संस्कृतिको यथार्थ स्वरूपलाई स्थान दिनुपर्ने बताए । दिल्लीबाट आएका सार्वदेशिक आर्य प्रतिनिधि प्रकाश आर्यले वैदिक सभ्यताको अध्ययन हरेक जाति र वर्गले गर्नुपर्ने बताए । उनले वेदले मानिसलाई मानव बनाउनेमा पनि जोड दिए । महासम्मेलनमा योगध्यान शिविर, वैदिक यज्ञ, राष्ट्र रक्षा सम्मेलन, महिला सम्मेलन, संस्कृत सम्मेलन, वेद विज्ञान सम्मेलन, आर्य सम्मेलन, युवा सम्मेलन, कवि सम्मेलन, धार्मिक प्रदर्शनी आदि हुनेछन् । महासम्मेलनमा म्यानमार, मौरिसस, बंगलादेश, अमेरिका, भारत, पाकिस्तान, न्युजिल्यान्ड, थाइल्यान्डलगायत करिब ३० देशको सहभागिता छ । अन्तर्राष्ट्रिय सनातन वैदिक आर्य महासम्मेलनमा सामाजिक कुरीतिहरूको अन्त्य गरी समाजलाई मुक्त पारेर भौतिक र आध्यात्मिक उन्नतिबाट मात्र समृद्ध समाज निर्माण गर्न सकिने सम्बन्धित क्षेत्रका विद्वान्ले बताएका छन् । नेपालको इतिहासमा पहिलोपटक आयोजना भएको महासम्मेलनमा बिहीबार राष्ट्रपतिलगायतले वैदिक सभ्यता र आर्य समाजको अनुसरण गरेर अघि बढे समाज विकास हुने धारणा राखेका हुन् ।"
हत्याका आरोपित दुई नेता एमालेबाट निष्कासित,"अर्घाखाँचीः हत्याको आरोप लागेको दुई जना नेतालाई एमालेले पार्टीबाट निष्कासन गरेको छ। एमाले अर्घाखाँचीले धनचौर निवासी एमाले धनचौर गाविसका पूर्व सदस्य कल्पना भुसालको हत्याका आरोपित दुई नेतालाई पार्टीबाट निष्कासन गरिएको हो। धनचौर गाविसका पूर्व अध्यक्षहरु खेमराज भुसाल र गणेश कुमार भुसाललाई पार्टीको साधारण सदस्य समेत नरहने गरी निष्कासन गरिएको एमालेका जिल्ला अध्यक्ष चेतनारायण आचार्यले बताए। अध्यक्ष आचार्यले बिहीबार विज्ञप्ति जारी गरी हत्याको निष्पक्ष छानबिन गरी हत्यारालाई कानुन बमोजिम कारबाही गर्न माग गरेका छन्। हराएकी भनिएकी धनचौर५ रातामाटाकी कल्पना भुसालको हत्या भएको खुलासा भएको छ। हत्याको अभियोगमा पक्राउ परेका गणेशकुमार भुसालले पत्रकारसँगको कुराकानीमा हत्या आफैले गरेको बताएपछि कल्पनाको हत्या भएको खुलासा भएको हो। गत असौज १८ गते धनचौर९ देउराली पसलबाट सामान किनेर साँझ पाँच बजेतिर घर जान्छु भनेर हिडेकी कल्पना घर नआएपछि उनका आफन्तले प्रहरीमा निवेदन दिएका थिए। सोही अनुसार असौज १९ गतेदेखि स्थानीय, आफन्तजन र प्रहरीको टोलीले कल्पना भुसालको खोजी अभियानलाई तीब्र पारेको थियो। हत्याको आशंकामा गत असौज २२ गते धनचौर५ का खेमराज भुसाल र उनका छोरा गणेशकुमार भुसाललाई प्रहरीले पक्राउ गरी घटनाबारे थप अनुसन्धान अगाडि बढाएको थियो। प्रहरीको टोलीले हराएको सात दिनपछि असौज २४ गते दिउँसो जलुके२ को छेकुवा जंगलनजिकै राप्ती नदी किनारमा कल्पनाको शव फेला पारेको थियो। अभियुक्त दुवैलाई थुनामा राखेर आवश्यक कानुनी प्रक्रिया अगाडि बढाइएको जिल्ला प्रहरी कार्यालय अर्घाखाँचीका प्रहरी नायब उपरिक्षक नवरत्न पौडेलले जानकारी दिए।"
हतारमा महाअभियोग प्रस्ताव एमालेको अहंकारः कांग्रेस,"काठमाडौं: कांग्रेसमा लोकमान सिह कार्की महाअभियोग प्रक्ररण एमालेको अहंकार भएको भन्दै निर्णय लिदा सबै पक्ष हेरेर अघि बढ्नु पर्ने धारणा आएको छ। शुक्रबार पार्टी केन्द्रीय कार्यालय सानेपामा बसेको केन्द्रीय कार्यसमिति बैठकमा बोल्ने अधिकांश सदस्यले कार्की आफैमा अख्तियार दुरुपयोग अनुसन्धान आयोगका लागि उपयुक्त नभएको धारणा राख्दै एमाले र माओवादी केन्द्रले कांग्रेससँग सल्लाहनै नगरी अविश्वास प्रस्ताव दर्ता गर्नु गम्भीर भएको धारणा राखे । बैठकमा सुरुमा बोल्दै केन्द्रीय सदस्य शेखर कोइरालाले लोकमानसिह कार्कीको अख्तियारमा नियुक्तिकै बेलामा आफूले विरोध गरेको तर त्यतिबेला आफ्नो कुरा सनुवाई नभएको भन्दै अहिले एमालेले संवैधानिक संकट निम्त्याउने गरी दर्ता गरेको अविश्वासको प्रस्ताव समर्थन गर्न नहुने धारणा राखे । मलै सुरुमा पनि लोकमानलाई अख्तियारमा नियुक्ति गर्न हुदैन भनेको हो, त्यतिवेला मेरो कुरा कसैले सुनेन कोइरालाले बैठकमा भने, म व्यक्तिगत रुपमा पनि लोकमानलाई र उसको कार्यशैलीलाई मनपराउदिन तर अहिले आएको अविश्वास प्रस्ताव संवैधानिक संकट ल्याउनका निम्ती भएकाले आवेगमा आएर हामी पक्षमा जानु हुदैन । बैठकमा केन्द्रीय सदस्य प्रदीप पौडेलले महाअभियोगको पक्षमा जान नकसे झन त्यसले संवैधानिक संकट ल्याउने र सहमतिका आधारमा अघि बढ्ने दलीय वातावरण खलवलिने भन्दै महाअभियोगको पक्षमा कांग्रेस उभिनु पर्ने धारणा राखे । हामी महाअभियोगको पक्षमा भयौ भने संविधान कार्यन्वयन गराउन दलहरुबीच सहमतिको वातावरण बन्छ पौडेलले भने, नत्र एमाले र माओवादी केन्द्रसँग कांग्रेसको भेटनै हुदैन, त्यसले झनै संकट निम्त्याउने भएकाले राष्ट्रिय स्वार्थलाई ध्यानमा राखेर प्रस्तावको पक्षमा निर्णय गर्नुपर्छ । केन्द्रीय सदस्य ज्ञानेन्द्रबहादुर कार्कीले संवैधानिक व्यवस्था, जनमत र कानुनी शासन जस्ता विषयलाई केन्द्रमा राखेर महाअभियोगका विषयमा निर्णय गर्नुपर्ने धारणा बैठकमा राखे । पौडेलले लोकमानका विषयमा सहमतिका साथ अघि बढ्न सकिने वातावरण हुदाहुदै एमालेको अहंकारले कांग्रेस प्रस्ताव दर्तामा छुटेको पनि बताए । उनले कार्कीमाथि लगाएका आरोपहरु सत्यताका नजिक भएकाले पनि प्रस्तावको पक्षमा जाने निर्णय गरे मात्रै कांग्रेस र मुलुकको लागि हित हुने धारणा राखेका थिए । नेता प्रकाशमान सिहले विधि विधान र प्रक्रिया हेरेर महाअभियोगको पक्ष वा विपक्षमा निर्णय गर्नुपर्ने धारणा राखेका छन् । बैठकमा एनपी साउतले महाअभियोग गम्भीर विषय भएकाले व्यापक छलफल गरेर मात्रै निर्णयमा पुग्नु पर्ने धारणा राखे । अर्का केन्द्रीय सदस्य मोहोनबहादुर बस्नेतले अविश्वासको प्रस्ताव एमालेको मुद्दा भएकाले सहयोग गर्न नहुने धारणा राखे । केन्द्रीय सदस्य जीवन परियारले पनि संवैधानिक र कानुनी व्यवस्था अनुसार महाअभियोगका विषयमा गम्भीर भएर मात्रै निर्णयमा पुग्नु पर्ने धारणा बैठकमा राखे । केन्द्रीय सदस्य रत्ना शेरचनले लोकमानसिह कार्कीको मुद्दा अदालतमा विचाराधिन भएको विषमया फेरि महाअभियोगमा जानु उपयुक्त नभएको धारणा राखिन् । केन्द्रीय सदस्य मानबहादुर विश्वकर्माले पनि महाअभियोगका विषयमा व्यापक छलफलगरी पारदर्शी ढंगबाट निर्णय गर्नुपर्ने बताए । केन्द्रीय सदस्य कमला पन्तले शक्तिपृथकीकरणको सिद्धान्त अनुसार कार्कीलाई महाअभियोग लागाउन नहुने धारणा राखिन् । केन्द्रीय सदस्य किरण यादवले पनि महाअभियोगको पक्षमा तत्कालै जान नहुने धारणा अघि सारेकी छिन् । बैठकमा रमेश लेखक, फमुल्लाह मन्सुर, नविन्द्रराज जोशी, दिलेन्द्रप्रसाद बढु र आनन्दप्रसाद ढुंगानाले महाअभियोगका विषयमा धारणा नराखी अन्य विषयमा मात्रै विचार राखे ।"
एमाले अध्यक्ष ओलीको बंगलादेश भ्रमण स्थगित,काठमाडौंः नेकपा एमालेका अध्यक्ष केपी शर्मा ओलीको बंगलादेश भ्रमण स्थगित भएको छ। मुलुकमा विकसित पछिल्लो राजनीतिक घटनाक्रमका कारण अध्यक्ष ओलीको शुक्रवार बंगलादेश भ्रमणमा जाने कार्यक्रम स्थगित भएको एमाले पार्टी कार्यालयका सचिव कृष्णगोपाल श्रेष्ठले जानकारी दिए। ओली बंगलादेशको अवामी लिग पार्टीको निमन्त्रणामा उक्त पार्टीको २० औं त्रैवार्षिक सम्मेलनमा भाग लिन शुक्रवार बंगलादेशको राजधानी ढाकातर्फ प्रस्थान गर्ने कार्यक्रम थियो। अख्तियार प्रमुख लोकमानसिंह कार्कीविरुद्ध एमाले र माओवादी केन्द्रका एक सय ५७ सांसदले महाअभियोग प्रस्ताव संसदमा दर्ता गरेको र आइतबार बस्ने संसद बैठकमा उक्त विषयमाथि छलफल हुने कार्यक्रम रहेकाले पनि ओलीको बंगलादेश भ्रमण स्थगित भएको उनी निकट स्रोतले जनाएको छ।
ज्ञानेन्द्रले निहुँ खोजे नागार्जुनबाटै हटाउँछाैं,"इलामः रक्षामन्त्री बालकृष्ण खाँडले पुर्वराजा ज्ञानेन्द्र शाहको सकृयता बढेको प्रति संकेत गर्दै पुर्वराजाले निहुँखोजे नागार्जुनबाट पनि हटाउने चेतावनी दिएका छन्। नेपाल तरुण दल इलामले आयोजना गरेको संविधानको कार्यान्वायनमा युवाको भुमिका विषयक अन्तक्र्रियालाई सम्बोधन गर्न आएका उनले पुर्व राजा लेखेर राजाको हैसियतमा काम गर्न खोजेको भन्दै सो चेतावनी दिएका हुन्। उनले माथि पूर्वलेखेर तल श्री ५ लेख्न थालेको भन्दै सो काम घोर आपत्तिजनक भएको बताए। उनले भने, कुनामा पुर्याएको मान्छेले आफ्नै स्थानमा बस्नुपर्दछ। उनले एमालेको किचलोकाकारण संविधान कार्यान्वयन हुन नसकेको आरोप लगाए। उनले हिजो पनि संविधान कार्यान्वायन हुन सहयोग नगरेको र अहिले पनि किचलो निकालेको आरोप लगाए। उनले तरण दलको अधिवेसनविधान र विधिअनुसार तोकिएकै मितिमै हुने बताए।"
महाभियोगबारे माओवादी केन्द्रले छलफल गर्ने,"काठमाडौः माओवादी केन्द्रले अख्तियार दुरुपयोग अनुसन्धान आयोगका निलम्बित प्रमुख आयुक्त लोकमानसिंह कार्कीविरुद्धको महाभियोग प्रस्तावबारे सत्तारूढ दल, संसद्मा रहेका अन्य दल र सभामुखसँग छलफल गर्ने भएको छ । बिहीबार लाजिम्पाटस्थित अध्यक्ष पुष्पकमल दाहाल निवासमा बसेको केन्द्रीय पदाधिकारी बैठकले कार्कीविरुद्धको महाभियोग प्रस्तावबारे संसद्मा प्रतिनिधित्व गर्ने सबै दल र सभामुख ओनसरी घर्तीमगरसँग छलफल गर्ने निर्णय गरेको हो । व्यवस्थापिका संसद्मा बुधबार साँझ दर्ता भएको प्रस्ताव पास हुनका लागि दुईतिहाइ मत आवश्यक पर्ने भएकाले केन्द्रले सत्तारूढ दल कांग्रेससँग विशेष छलफल गर्न निर्णय गरेको छ । महाभियोग प्रस्ताव संसद्बाट पारित गराउन सत्तारूढ दल कांग्रेस र सभामुख ओनसरी घर्तीमगरसँग छलफल गर्ने निर्णय बैठकले गरेको जानकारी पार्टी प्रवक्ता पम्फा भुसालले दिइन् । उनले अन्नपूर्णसँग भनिन्, संसद्मा बुधबार दर्ता गराएको महाभियोग प्रस्ताव पारित गराउन माओवादी केन्द्रले सबै दललाई आग्रह गर्ने भएको छ ।' माओवादी केन्द्र र प्रमुख प्रतिपक्षी दल एमालेका १ सय ५७ जना सांसदले हस्ताक्षरसहित कार्कीविरुद्ध महाभियोग प्रस्ताव दर्ता गराएका थिए । प्रस्तावमा एमालेबाट झलनाथ खनाल, माधवकुमार नेपाल, पूर्वसभामुख सुवास नेम्बाङसहित १ सय ७ जना र माओवादी केन्द्रबाट ऊर्जामन्त्री जनार्दन शर्मासहित ४० जनाको हस्ताक्षर छ । कार्कीविरुद्ध महाभियोग प्रस्ताव पास हुनका लागि संसद्मा कायम रहेको ५ सय ९५ को दुईतिहाइ अर्थात् ३ सय ९७ मत आवश्यक पर्छ । यसैबीच माओवादी केन्द्रकै केही सांसदले भने फरक प्रयोजनका लागि हस्ताक्षर गराएर महाभियोग प्रस्तावमा प्रयोग गरेको भन्दै आक्रोश पोखेका छन् । उनीहरूले महाभियोग प्रस्तावमा हस्ताक्षरकर्ता ऊर्जामन्त्री जनार्दन शर्माले हस्ताक्षर दुरुपयोग गरेको आरोप लगाए । सांसद रूपा महर्जनले त फेसबुक स्ट्याटस नै लेखेर आफूलाई झुक्याएर हस्ताक्षर गराएको र आफू महाभियोगका पक्षमा नभएको धारणा सार्वजनिक गरेकी छन् । गोवा भ्रमण उपलब्धिपूर्ण' माओवादी केन्द्र कार्यालयको बैठकले प्रधानमन्त्री तथा पार्टी अध्यक्ष दाहालको तीनदिने गोवा भ्रमण उपलब्धिपूर्ण भएको निष्कर्ष निकालेको छ । बिहीबार बिहान दाहालको निजी निवास लाजिम्पाटमा बसेको बैठकले भ्रमण सफल र फलदायी भएको निष्कर्ष निकालेको जानकारी प्रवक्ता भुसालले दिइन् । आजको बैठकमा पार्टी अध्यक्ष तथा सम्माननीय प्रधानमन्त्रीज्यूले आफ्नो गोवा भ्रमणबारे जानकारी गराउनुभयो । सबैसँग भएका छलफल र भेटवार्ता निकै फलदायी र सकारात्मक रहेको निष्कर्ष बैठकले निकालेको छ', उनले भनिन् । उनका अनुसार नेपाल बिमस्टेकको अध्यक्ष भएका नाताले पनि अन्तर्राष्ट्रिय फोरममा आफ्ना कुरा प्रभावकारी ढंगले राख्ने अवसर मिलेको जानकारी दिँदै नेपाल, भारत र चीनका राष्ट्र र सरकार प्रमुखबीचको त्रिपक्षीय भेट नेपालका लागि महŒवपूर्ण अवसर भएको निष्कर्ष बैठकले निकालेको छ ।"
