शीर्षक,विवरण
राउत गिरफ्तारी,"प्रहरीले फेरि एकपटक देश विखण्डनको खुला वकालत गर्दै आएका सीके राउतलाई गिरफ्तार गरेको छ । विगत चारपाँच वर्षमा राउतले देश विखण्डनको पक्षमा सार्वजनिक र खुला अभियान चलाउँदै आएका छन् र त्यसको लागि एउटा 'राजनीतिक' सञ्जाल पनि तयार गरेका छन् । उनी आफ्नो अभियानको पक्षमा युरोपेली संघसँगै राष्ट्रसंघको 'फिल्ड' अफिसबाट समर्थन या सहानुभूति जुटाउन सफल भएका छन् । त्यति मात्र हैन, नेपालको संविधान र त्यसले अपरिवर्तनीय भनेको सार्वभौम जनता र भौगोलिक अखण्डताको नाममा शपथ खाई राजदूतको पदसम्म ओगटेका व्यक्तिहरूसमेत राउत र उनी गिरफ्तार हुँदा या अन्य समय 'राज्य आतंक' बाट उनी असुरक्षित रहेको 'प्रोपगान्डा' मा लागिपरेका छन् । यसअघि पनि राउत गिरफ्तार नभएका हैनन् । तर या त प्रहरीले उचित रूपमा र प्रमाणसहित मुद्दा प्रस्तुत गर्न सकेन या अभियोजन गतिलो भएन या अदालतमाथि समेत 'राजनीतिक' दबाब पर्यो, उनी पटकपटक छुटे । सीके राउतका उग्र 'नारा' तर्फ इशारा गर्दै केही मधेसी मोर्चाका नेताहरूले सरकारलाई धम्काइराखे । अहिले उनको गिरफ्तारीपछि पनि केही व्यक्ति र राजनीतिक नेताहरू आफू राउतको समर्थक नभएको तर उनलाई गिरफ्तार गरेर सरकारले गल्ती गरेको मन्तव्य दिइराखेका छन् । के गर्नुपथ्र्यो त उनलाई ? त्यो कसैले भनेको छैन । पक्कै पनि राउतप्रति सरकार द्विविधाग्रस्त मात्र हैन, उनलाई विखण्डन अभियान चलाउने छुट उसले दिँदै आएको छ । विखण्डन कुनै पनि मुलुकमा खुला राजनीतिक अधिकारका रूपमा स्विकारिएको छैन । तर राउत प्रकरणमा केही संस्थागत विचलन देखा परेका छन् । दोस्रो संविधानसभामा राजनीतिक सहमति निर्माण गर्ने नाममा सम्बन्धित समितिका अध्यक्ष बाबुराम भट्टराईले उनलाई समितिमा उपस्थित गराएका थिए । भट्टराई स्वयंले उनको पार्टीमार्फत 'आत्मनिर्णयको अधिकार' को वकालत गरेका थिए । आम भावना त्यसविपरीत हुँदा त्यो मागलाई माओवादीले छोडे पनि राउतलाई समितिमा उपस्थित गराएर 'विभाजन' को मागलाई उनले जीवित राख्ने प्रयास गरे, अहिले उनको अडान जे भए पनि । दोस्रो राष्ट्रिय मानव अधिकार आयोगले समेत उनलाई आफूसमक्ष उपस्थित गराएर राज्य विखण्डन 'मानवअधिकार' कै हिस्सा हो भन्ने एउटा सन्देश दिएको छ । अब गिरफ्तारीपछि छानबिन र मुद्दा कसरी अगाडि बढ्ला ? सबैको चासो त्यता केन्द्रित छ । तर 'डर' पनि छ । के दाता, युरोपेली संघ, कूटनीतिज्ञ र राउतबीचको साँठगाँठबारे छानबिन होला ? के 'एक्टिभिस्ट' हरूको सघन उपस्थिति रहेको सर्वोच्च अदालत ती दाताहरूको प्रभावबाट मुक्त होला, न्याय दिने क्रममा ? मधेसमा यो रूपमा विखण्डनको माग उठ्नु दुर्भाग्य हो, तर यो गिरफ्तारीसँगै अहिलेका पात्रहरूले राजनीतिक बहस, आम जनताको संलग्नतासँगै बहिष्कार र निषेधको राजनीतिबाट मुक्त भई संविधान निर्माणलगायतका विषयमा २०६३ पूर्वकै अवस्थाबाट गम्भीर प्रक्रिया सुरु गर्नु उचित र बुद्धिमानी हुनेछ । किनकि राउतलाई जसरी अदृश्य शक्तिहरूले उचालेका छन्, त्यसरी नै ०६३ पछि शान्ति र राजनीतिक प्रक्रियामा मुख्य भूमिका लिएका केही नेताहरू प्रयोग र परिचालित थिए । राउत त्यही चरित्र र चलखेलका उपज हुन् ।"
धम्क्याएर चन्दा माग्दै विप्लव माओवादी,"गोरखा : नेत्रविक्रम चन्द (विप्लव) नेतृत्वको नेकपा माओवादीले गोरखाका गाविस सचिवलाई धम्कीको शैलीमा चन्दा मागेको पाइएको छ । फागुन १ गते राजधानीमा हुने अधिवेशनका लागि भन्दै माओवादीले आफूहरूसँग चन्दा मागेको सचिवहरूको भनाइ छ । उद्दण्ड शैलीमा चन्दा मागेका छन्, खोप्लाङका गाविस सचिव ऋषिराम पौडेलले भने, १० हजार रुपैयाँभन्दा कम नौ हजार नौ सय ९९ रुपैयाँ दिए पनि हामी लिन्नौं । नदिए पछि हामीले जहाँ बोलाएका छौं, त्यही आएर दिनुपर्छसमेत भने । तर आफूले गाउँ परिषद्मा निर्णय नगरी गाविसको पैसा खर्च गर्न नमिल्ने अडान लिएको उनको भनाइ छ । आफूसँग रामबहादुर लामिछाने भन्ने माओवादी कार्यकर्ताले धम्कीको भाषामा चन्दा मागेको धावा गाविसका सचिव हरीश ओखेडाले जानकारी दिए । अत्यन्तै कडा र रुखो शैलीमा पार्टीको निर्णय हो भन्दै थिए, उनले भने, तर मैले व्यक्तिगत रूपमा दुईचार सय रुपैयाँ हो भने दिन सकिन्छ । त्योभन्दा धेरै लिन गाविस मिटिङमा आउनू भनेँ । शान्तिप्रक्रियामा आइसके पनि धम्क्याएर चन्दा माग्दा आफू आश्चर्यचकित भएको उनको भनाइ छ । जिल्लाका सबै सचिवसँग चन्दा माग गरिएको गाविस सचिव हकहित केन्द्रका अध्यक्ष गणेशभक्त त्रिपाठीले बताए । यता विप्लव माओवादीका गोरखा संयोजक योगन्द्र कुमालले भने आफूहरूले तोकेरै चन्दा माग नगरेको दाबी गरेका छन् । अधिवेशनका लागि चन्दा माग्ने निर्णय भए पनि धम्क्याएर चन्दा असुली नगरिने उनको भनाइ छ ।"
"पार्टी मिल्यो, मन मिलेन !","भक्तपुर : राष्ट्रिय प्रजातन्त्र पार्टी र राष्ट्रिय प्रजातन्त्र पार्टी नेपालबीच एकीकरण भएर एउटै पार्टी बने पनि भक्तपुरमा दुई पार्टीका नेता तथा कार्यकर्ताहरुको मन मिल्न सकेको छैन । एकीकृत पार्टीको महाधिवेशनको निम्ति जिल्लामा भएको नगर तथा क्षेत्रीय अधिवेशनको क्रममा यस्तो स्थिति देखिएको हो। दुई पार्टीमध्ये कुन पार्टीका नेता हावी हुने भन्ने प्रतिस्पर्धा स्पष्टै देखिएको छ । जसअनुसार राप्रपा नेपाल पक्षीय बढी हावी भएको स्थानीय नेताहरुले बताएका छन् । उनीहरुका अनुसार राप्रपा नेपालका नेताहरुले राप्रपा आफ्नो पार्टीमा विलय हुन आएको जस्तो गरी हैकम देखाउँदै आएका छन् । यसले गर्दा पार्टी एकीकरण भए पनि दुई पार्टीका नेता तथा कार्यकर्ताहरुबीच मन मिल्न नसकेको पुष्टि भएको उनीहरुको भनाइ छ । उनीहरुले यही स्थिति जारी रहे महाधिवेशनपछि पार्टी एकीकरण नभई झन् दुई पार्टी स्पष्टसँग अस्तित्वमा आउने दावी गरे। जिल्ला अधिवेशनका लागि भएका नगर र क्षेत्रीय अधिवेशनमा राप्रपा र राप्रपा नेपाल स्पष्ट छुट्टिने गरी दुइटै पार्टीको छुट्टाछुट्टै प्यानलसहित प्रतिस्पर्धा भएको छ । उम्मेदवारीसँगै प्रचारप्रसारमा समेत दुई पार्टी स्पष्ट देखिएको थियो । हिजो राप्रपामा भएका नेता तथा कार्यकर्ताले आफ्ना उम्मेदवारको पक्षमा प्रचारप्रसार गरेका थिए भने राप्रपा नेपालका नेता कार्यकर्ता पनि आफ्नै पक्षका उम्मेदवारको प्रचारप्रसारमा थिए । माघ २६ गते हुने जिल्ला अधिवेशनमा समेत राप्रपा र राप्रपा नेपालका छुट्टाछुट्टै नेताहरुले जिल्ला अध्यक्षमा उम्मेदवारी दिने तयारी गरिरहेका छन् । जिल्ला अध्यक्षको लागि राप्रपाको तर्फबाट रामशरण लामिछाने र राप्रपा नेपालको तर्फबाट सांसद एवं पार्टीका केन्द्रीय सदस्य दिनेश श्रेष्ठ लागिपरेका छन् । उनीहरु जिल्लाको नेतृत्व हत्याउनकै लागि पार्टीको नगरदेखि क्षेत्रीय अधिवेशनसम्म लागिपरेका छन् । जसअनुसार उनीहरुले जिल्लाका ६ नगरपालिका र दुई निर्वाचन क्षेत्रमा आधा आधा नेतृत्व आफ्नो पक्षमा पार्न सफल भएका छन् । भक्तपुर, चाँगुनारायण र नगरकोट नगरमा राप्रपा पक्षले जीत हात पारेको छ भने मध्यपुर थिमि, सूर्यविनायक र अनन्तलिंगेश्वर नगरमा राप्रपा नेपाल पक्ष विजयी भएको छ । जसअनुसार भक्तपुरमा राजेन्द्र लाखा, चाँगुनारायणमा उमेश प्रधान र नगरकोटमा धनबहादुर लामा नगर अध्यक्षमा निर्वाचित भए । उता मध्यपुरमा भूवन वाग श्रेष्ठ, सूर्यविनायकमा प्रवीण ढुंगेल र अनन्तलिंगेश्वरमा रामप्रसाद न्यौपाने नगर अध्यक्षमा विजयी भए । त्यस्तै आइतबार परिणाम आएको क्षेत्रीय अधिवेशनअन्तर्गत १ नम्बरमा राप्रपा र २ नम्बरमा राप्रपा नेपाल पक्षले जीत हात पारेको छ । क्षेत्र नम्बर १ मा राप्रपा पक्षीय बच्चुराम पराजुलीले राप्रपा नेपाल पक्षका श्यामप्रसाद नेपाललाई पराजित गरेका छन्। क्षेत्र नं २ मा भने राप्रपा नेपाल पक्षका नारायण थापाले राप्रपा पक्षका रामहरि थापालाई पराजित गरेका छन् । पराजुली र थापाले आआफ्नो पूरा प्यानलसहित जित हासिल गरेका हुन् । एक अध्यक्षसहित २९ सदस्य जिल्ला कार्य समितिमा १९ जना अधिवेशनबाट निर्वाचित हुने प्रावधान छ । बाँकी ३५ प्रतिशत निर्वाचित अध्यक्षले मनोनीत गर्ने विधानमा उल्लेख छ । जिल्ला अधिवेशनको लागि भक्तपुरका दुई क्षेत्रीय समिति, ६ नगर समिति र ९३ वडा समितिका कूल दुई सय ४८ जना प्रतिनिधिले मतदान गर्न पाउने जिल्ला निर्वाचन अधिकृत विकल श्रेष्ठले जानकारी दिए ।"
सरकारी संयन्त्र र ठेकेदार नै देश विकासका बाधक,"काठमाडौं : सरकारी संयन्त्र र ठेकेदारको लापरवाही मुलुकको आर्थिक विकास र सम्वृद्धिका मुख्य बाधक बनेको सांसदले बताएका छन्। संसद्को विकास समितिको मूल्यांकन प्रतिवेदनमाथि आइतबार संसदमा भएको दुई घण्टा लामो छलफलमा सांसदहरुले मुलुक आर्थिक सम्वृद्धिको दिशामा जानुको विकल्प नभएको बताए । समिति सभापति रविन्द्र अधिकारीले विभिन्न आयोजना निर्माणका लागि समितिले दर्जनौ निर्देशन दिए पनि तिनिहरुको कार्यान्वयनमा ढिलाई भइरहेको बताए । हाम्रा नेताहरु धुँवा धुलो खांदै भन्नुहुन्छ, हाम्रो देश यस्तै हो, अधिकारीले भने,हाम्रो यो मानसिकताले मुलुक उभो लाग्छ त ? १४ वटा चरण पार गरेका योजना मिल्काएर मन्त्रीका खल्तीबाट छानिने योजनाले मुलुक आर्थिक सम्वृद्धिको बाटोमा नजाने उल्लेख गर्दै अधिकारीले भने, अब विकास प्रशासनका लागि बहस जरुरी छ । एमाले सांसद केशव बडालले मुलुकको आर्थिक सम्वृद्धिका लागि महत्वपूर्ण मानिएको काठमाडौं निजगढ फास्टट्रयाक र निजगढ विमानस्थलको काम सरकारले अघि नबढाएको भन्दै असन्तुष्टि पोखे । एमालेकै अर्का सांसद रामकुमार भट्टराईले राष्ट्रिय गौरवका आयोजनाको नाम सुन्दा नै तर्सिनुपर्ने अवस्था रहेको बताए । विकासका लागि आवश्यक ढुंगा, माटो, बालुवा निकाल्ने ठाउँ राज्य तोक्नुपर्यो, उनले भने, केही मुठिठ्भर मान्छेले यी स्रोतमाथि कब्जा जमाउँदा निर्माण सामग्रीको अभाव देखिन थालेको छ । कांग्रेसका सांसद रामहरि खतिवडाले राजधानी काठमाडौंको अवस्थाले नै मुलुकको विकासलाई गिज्याइरहेको बताए । राजधानीको नाम नै परिवर्तन गर्नुपर्ने हो कि, खतिवडाले भने, शुरुमा ल भन्यो त्यसपछि खन्यो, अनि पुयो, त्यसैले यसको नाम नै खन्ने र पुर्ने भएकाले लखनपुर राख्ने हो कि । एमाले सांसद प्रेम आलेले एउटै ठेकेदारले १० वटा ठेक्का लिने र समयमा काम सम्पन्न नगर्ने मुख्य समस्याका रुपमा देखा परेको बताए । समयमा काम नगर्ने ठेकेदारलाई कालोसूचीमा राखेर कारवाही गरौ न, आलेले भने, विकासको मेरुदण्ड सडक हो । फास्ट ट्रयाकलगायतका राष्ट्रिय गौरवका आयोजना समयमै सम्पन्न गरेर मुलुकको कालापलट गर्न सकिन्छ । माओवादी केन्द्रका सांसद रामनारायण विडारीले मुलुकमा विकास भन्दा भ्रष्टाचार बढेको बताए । सभासदहरुका प्रश्नको जवाफमा भौतिक पूर्वाधार मन्त्री रमेश लेखकले गुणस्तरीय निर्माण र समयमै काम सम्पन्न गर्नुपर्ने विषय विकास निर्माणमा मुख्य चुनौती बनेको बताए । हुलाकी सडकको काम अघि बढेको, फास्ट ट्रयाकबारेको अध्ययन समितिको प्रतिवेदन पछि काम अघि बढने र काठमाडौंमा मेट्रो रेल निर्माण कार्यलाई सरकारले प्राथमिकतासाथ अघि बढाउने मन्त्री लेखकले बताए।"
हचुवाका भरमा योजना बनाउँदा विकास भएन : सांसद,"काठमाडौँ : व्यवस्थापिकासंसद्को विकास समितिले राष्ट्रिय आवश्यकतालाई ख्याल गरेर विकास निर्माणको काम गर्नुभन्दा पनि हचुवाको भरमा योजना छनोट हुने गरेका कारण विकास निर्माणको काम प्रभावकारी हुन नसकेको ठहर गरेको छ । समितिका सभापति रवीन्द्र अधिकारीले विकास समितिको अनुगमन एवम् मूल्याङ्कन प्रतिवेदन, २०७३ माथि छलफल गरियोस् भन्ने प्रस्ताव प्रस्तुत गर्दै भौतिक विकासको काम प्रभावकारी हुन नसक्नुको पछाडि योजना छनोटमा नै देखिएको कमजोरी नै प्रमुख कारण रहेको उल्लेख गरे। समितिले दिएको निर्देशन सरकारले कार्यान्वयन गर्न नसकेको, प्रतिबद्धता व्यक्त गरेर पनि कार्यान्वयन हुन नसकेको तथा अन्तर मन्त्रालय समन्वयको अभाव रहेको सभापति अधिकारीको भनाइ छ । समितिको निर्णय कार्यान्वयनमा देखिएको दुरुहपन उस्तै छ भने सरकार आफैँले बनाएको बजेटको कार्यान्वयन त्योभन्दा बढी दुरुह रहेको उनको कथन थियो । यस्तै कार्यसम्पादन सम्झौता गर्दा गर्दै पनि बिना कारण आयोजना प्रमुखको बेला कुबेलामा सरुवा हुनु, जोखिम उठाउने प्रवृत्तिको कमी, परिणाममुखीभन्दा पनि प्रक्रियामुखी विकास निर्माण परम्परा, क्षमता वृद्धिको पहल नहुनु पनि भौतिक विकासको अवरोध रहेको समितिले प्रस्तुत गरेको प्रतिवेदनमा उल्लेख छ । यस्तै सांसदहरुले राष्ट्रिय गौरवको आयोजनाको नाममा घोषणा गर्ने र कार्यान्वयन प्रक्रियामा ध्यान नदिने प्रवृत्ति मौलाएको, हुलाकी राजमार्ग, भेरी बबई डाइभर्सन तथा आयोजनामा देखिएको अन्योलता त्यसैको प्रमुख कारण रहेको धारणा व्यक्त गरे। समितिको प्रतिवेदनमाथि पहिलोपटक सदनमा छलफल गराइएको हो । सांसद केशव बडालले राष्ट्रिय आवश्यकतालाई ख्याल गर्नुभन्दा पनि नेताको खल्तीबाट निकालिएका योजना बढी हुँदा विकास निर्माण प्रक्रियाले गति लिन नसकेको बताए। सांसद रामनारायण बिडारीले न्यून मूल्यमा बोलपत्र हाल्ने निर्माण व्यवसायीको प्रवृत्ति हाबी रहेको, अन्तरमन्त्रालय समन्वयको अभाव रहेको, आयोजना प्रमुख तथा ठेकेदारको मनोमानी रहेका कारण भौतिक विकास प्रक्रिया अस्तव्यस्त हुन पुगेको बताए। सांसदहरु विकास लम्साल, प्रेम सुवाल, भरतबहादुर खड्का, प्रेम सुवाल, रामहरि खतिवडा, रामकृष्ण यादव, शिवचन्द्र चौधरी, गणेशमान गुरुङ, रामहरि सुवेदी, तुलाराज विष्ट, ओफिला ओखेडा, विमलकुमार केडिया, राजेन्द्रकुमार केसी, सीता गिरी ओली, मधु शाही ठकुरी, अनारकली मियाँ, मदनकुमारी साह, मन्जुकुमारी चौधरी, गीता क्षेत्री, रामअयोध्याप्रसाद यादव, अमरबहादुर थापा, कृपासुर शेर्पा, श्यामकुमार श्रेष्ठ (काभ्रे), जनकराज जोशी, जनार्दन ढकाल, प्रेमबहादुर आले, आदित्यनारायण कशौधन, पर्शुराम तामाङले विकास निर्माणमा भइरहेको गत्यावरोधका बारेमा सरकार र सदनको ध्यानकर्षण गराएका थिए असी प्रतिशत पुँजीगत खर्च गर्ने लक्ष्य छ : मन्त्री लेखक सांसदहरुले उठाएको प्रश्नको जवाफ दिँदै भौतिक पूर्वाधार तथा यातायात व्यवस्था मन्त्री रमेश लेखकले भौतिक पूर्वाधारको प्रमुख आधारका रुपमा रहेको सडक सञ्जाल विस्तारमा विकास भए पनि केही जटिलता रहेको बताए। भौतिक पूर्वाधारको विकास, शिक्षा, स्वास्थ्य क्षेत्रमा बहुदलको स्थापनापछि उल्लेख्य विकास भए पनि आशातित विकास हुन नसकेको विषयमा भने उनले स्वीकार गरे। भौतिक पूर्वाधार तथा यातायात मन्त्रालयको पुँजीगत खर्च २२ प्रतिशत मात्रै रहेको भन्दै चालु आवमा ८० प्रतिशत खर्च गर्ने लक्ष्य राखिएको जानकारी दिए। ठेक्का बन्दोबस्त गर्नुपर्ने, योजनाको अख्तियारी लिनुपर्नेजस्ता प्रक्रियागत कारणले केही समय विकास निर्माणको काम प्रभावित हुने गरेको भए पनि आगामी दिनमा त्यसलाई सुधार गर्ने योजनामा आफू रहेको बताए। हुलाकी राजमार्गको सन्दर्भमा विकास समितिले ध्यानाकर्षण गराएको स्वीकार गर्दै मन्त्री लेखकले लामो समयदेखि अन्योलमा रहेको सो राजमार्गको काम अगाडि बढेको जानकारी दिए । एक हजार ८०० किलोमिटर सडकमध्ये ८०० किलोमिटर सडकको काम अगाडि बढेको र ९० प्रतिशतको ठेक्का प्रक्रिया अगाडि बढेको र एक हजार किलोमिटर सडकको विस्तृत परियोजना प्रतिवेदनको काम अन्तिम चरणमा पुगेको बताए। रसुवागढीकाठमाडौँलुम्बिनी रेलमार्गको सम्भाव्यता अध्ययनको काम अगाडि बढेको, काठमाडौँमा मेट्रो रेल सञ्चालनका लागि अध्ययन प्रक्रिया सुरु गरिएको उल्लेख गर्दै मन्त्री लेखकले मध्यपहाडी सडक, उत्तरदक्षिण लोकमार्ग, कान्ति लोकमार्गको कामसमेत प्रभावकारी रुपमा अगाडि बढेको र समितिसँग मिलेर काम गर्न मन्त्रालय तयार रहेको स्पष्ट पारे। सरकारले काठमाडौँ उपत्यकाभित्र चारवटा भिन्दाभिन्दै कार्यालय स्थापना गरेर सवारी चालक अनुमतिपत्र वितरणको प्रक्रिया अगाडि बढाइएको र त्यसले सेवाग्राहीलाई सहज रुपमा सेवा दिन सुरु गरेको उनको भनाइ थियो । काठमाडौँ तराईमधेस द्रुतमार्ग निर्माणका लागि प्रक्रिया अगाडि बढेको जानकारी दिँदै मन्त्री लेखकले त्यसका लागि राष्ट्रिय योजना आयोगका उपाध्यक्षको संयोजकत्वमा बनेको समितिले दिने प्रतिवेदनका आधारमा थप काम सुरु हुने बताए। समितिको प्रतिवेदनमाथि धारणा राख्दै सङ्घीय मामिला तथा स्थानीय विकासमन्त्री हितराज पाण्डेले विकास समितिले ठोस रुपमा विकास योजनाको काम किन प्रभावकारी रुपमा अगाडि बढ्न नसकेको भन्नेबारेमा प्रतिवेदन प्रस्तुत गरेकामा खुसी व्यक्त गर्दै आगामी दिनमा सुधार गर्ने प्रतिबद्धता व्यक्त गरे। मन्त्रालयका बारेमा सात विषयमा निर्देशन एवम् ध्यानाकर्षण गराएको भन्दै उनले बजेट कार्यान्वयनमा भएको ढिलाइलाई सुधार गर्न र समयमा नै काम गर्ने वातावरण बनाउन निर्र्वाचन क्षेत्र विकास कार्यक्रमलाई वास्तविक रुपमा अगाडि बढाउन नयाँ कार्यविधिका साथ अगाडि बढाइएको उल्लेख गरे। स्थानीय निकायमा हुने ठेक्कापट्टालाई समयमै अगाडि बढाउन निर्देशन गरिएको जानकारी दिँदै स्थानीयस्तरमा भएका प्रगतिका बारेमा मन्त्रालयलाई जानकारी गराउन पनि सांसद तथा सरोकारवाला निकायलाई आग्रह गरे। कुल दुई सय १७ वटा नगरपालिकालाई कम्तिमा पनि एक किलोमिटर सडक कालोपत्र गर्न निर्देशन दिइएकामा त्यो कार्य सम्पन्न भएको, सार्वजनिक सवारीसाधनबाट फोहर गर्न नपाइने व्यवस्थालाई बाध्यकारी रुपमा कार्यान्वयन गरिएको बताए। स्थानीयस्तरमा जनतालाई दिने सेवा प्रवाहलाई चुस्त र पारदर्शी बनाइएको, जनतालाई केन्द्रमा राखेर सेवा प्रवाह गरिएको र अनुगमन तथा मूल्याङ्कनलाई प्रभावकारी बनाइएको मन्त्री पाण्डेको भनाइ थियो । समितिको प्रतिवेदनमाथि धारणा राख्दै सूचना तथा सञ्चारमन्त्री सुरेन्द्रकुमार कार्कीले केही दशकदेखि मुलुकमा चलेको विकास रणनीतिले केन्द्रलाई मात्रै मजबुत बनाएको र स्थानीय तहलाई ध्यान नदिएको, उपत्यकाकै काँठ क्षेत्रलाई समेत ध्यान नदिइएको र खोटपूर्ण रहेको बताए। अघिल्लो सरकारले निर्माण गरेको बजेट र नीतिमा नै वर्तमान सरकारले काम गर्नुपरेको उल्लेख गर्दै उनले दुई छिमेकी मुलुकको भन्दा भिन्न तर मौलिक नीति बनाउनुपर्नेमा जोड दिए। नेपालको आफ्नो स्वतन्त्र विकास रणनीति के हो भन्नेबारेमा पहिले ठोस योजना बनाउनुपर्ने स्पष्ट पार्दै उनले सूचना तथा सञ्चारलाई विकास प्रक्रियामा जोड्नुपर्ने धारणा व्यक्त गरे। विश्वका धेरै मुलुकले पाँचौँ पुस्ताको डेटा प्रणाली सुरु गरेको सन्दर्भमा सरकारले नेपाल टेलिकममार्फत पछिल्लोपटक चौथो पुस्ताको प्रणाली सुरु गरेको, चीन सरकारसँग सम्झौता गरेर अप्टिकल फाइबरबाट टेलिकमको प्रणाली जोडिएको र भारत निर्भर टेलिकम प्रणालीलाई चीनसँग पनि जोडिएको बताए। मुलकुभर नै अप्टिकल फाइबर जडान कार्य सुरु भएको र सूचना तथा प्रविधिको क्षेत्रलाई प्रभावकारी रुपमा अगाडि बढाउने लक्ष्य राखी काम अगाडि बढाइएको उनको कथन थियो । नेपाल टेलिभिजनले कोहलपुर प्रसारण केन्द्र सुरुआत भएको, इटहरीबाट पनि छिट्टै प्रसारण हुने जानकारी दिए। हुलाकलाई सामुदायिक सूचना केन्द्रका रुपमा अगाडि बढाउने लक्ष्य राखिएको जानकारी दिदै उनले ५०० वाटसम्मको रेडियोको नवीकरण पनि हुलाकबाटै गर्ने प्रक्रिया सुरु गरिएको, सामाजिक सुरक्षा भत्ता वितरणको कामसमेत सोही संस्थाबाट अगाडि बढाउने तयारी गरिएको बताए। कलाकारलाई सम्मान गर्न रोयल्टी वितरण प्रक्रियालाई पारदर्शी एवम् प्रभावकारी बनाउन सरकारले रोयल्टी सङ्कलन समाजसँग मिलेर काम सुरु गरेको जानकारी दिँदै उनले सरकारको मातहतमा रहेका सञ्चारमाध्यममा न्यूनतम् पारिश्रमिक लागू भएको र निजी क्षेत्रका सञ्चारमाध्यमका सञ्चालकसँग पनि निरन्तर छलफल भइरहेको उल्लेख गरे। विनाशकारी भूकम्पबाट अति प्रभावित १४ जिल्लामा सूचना तथा सञ्चारलाई प्रभावकारी रुपमा अगाडि बढाइएको उनको कथन थियो । व्यवस्थापिकासंसद्को अर्को बैठक आगामी फागुन १० गते १ बजे बस्नेछ । रासस"
निर्वाचन गराउन प्रधानमन्त्रीले आलटाल गरिरहेका छन्ः सिंह,काठमाडौंः सत्तारुढ दल नेपाली कांग्रेसका नेता प्रकाशमान सिंहले पुष्पकमल दाहाल प्रचण्ड नेतृत्वको सरकारले स्थानीय निर्वाचन गराउन आलटाल गरेको आरोप लगाएका छन्। चुनाव गर्ने प्रतिवद्धतासहित बनेको प्रचण्ड नेतृत्वको सरकार पछिल्लो समय चुनाव आलटाल गर्ने दिशातर्फ अघि बढेको हो कि भन्ने आशंका बढ्न थालेको भन्दै सिंहले तत्काल निर्वाचनको मिति घोषणा गर्न मागसमेत गरे। कांग्रेस काठमाडाैं महानगरपालिका ६ नम्बर वडा इकाई समितिको कार्यक्रमलाई आइतबार बिहान सम्बोधन गर्दै सिंहले तत्काल चुनावी वातावरण बनाउन अपिल गरे। उनले स्थानीय तह वा स्थानीय निकाय कुनचाहिँ चुनाव गर्ने भन्ने अन्योलता देखाएर सरकार चुनावबाट पछि हट्न खोजेको आरोप पनि लगाए। उनले चुनावको प्रतिबद्धताबाट पछि हटे कांग्रेसलाई मान्य नहुने बताए। उनले कुनै पनि हालतमा चुनावको मिति घोषणा गर्न समेत सरकारसँग माग गरे। नेता सिंहले स्थानीय निकायकै भएपनि तत्काल चुनाव गर्नु पर्ने पक्षमा आफूहरु रहेको बताए। सरकारले आलटाल गरेर समय गुजार्न खोजे जस्तो देखिएकाले चुनावका लागि इमान्दार बन्न समेत उनले आग्रह गरे।
चुनाव नगरे दाहाल परिवर्तनविरोधीः नेपाल,"काठमाडौं: एमाले नेता माधवकुमार नेपालले आगामी माघभित्र सबै तहको निर्वाचन नभए प्रधानमन्त्री पुष्पकमल दाहालको उपादेयता समाप्त हुने र उनी परिवर्तनविरोधी प्रमाणित हुने बताएका छन् । प्रेस चौतारी नेपालको १९ औं स्थापना दिवसका अवसरमा राजधानीमा शनिबार आयोजित कार्यक्रममा उनले यस्तो बताएका हुन् । 'यो वा ऊ व्यक्तिको कुरा सुनेर, यो वा ऊ व्यक्तिको मुख हेरेर केही हुँदैन', नेपालले भने, 'समयमा प्रधानमन्त्रीजीले संविधान कार्यान्वयन गर्न सक्नुभएन भने उहाँको उपादेयता सकिन्छ । चुनाव नभए उहाँ परिवर्तनको बाधक भएको प्रमाणित हुन्छ ।' नेपालले अहिले सबैभन्दा ठूलो चुनौती संविधान कार्यान्वयन रहेको भन्दै देशमा शान्ति र स्थायित्व प्राप्त गर्न सबै दल लाग्नुपर्ने बताए । ०७४ माघ ७ संविधान कार्यान्वयनको लक्ष्मणरेखा भएको भन्दै उनले त्यसलाई पार गर्न नहुने बताए । '०७४ भित्र हामीले तीन तहका निर्वाचन सम्पन्न गर्नुपर्ने जिम्मेवारी छ', उनले भने, 'त्यो पूरा भएन भने समस्या हुन्छ ।' उनले निर्वाचन कसले मान्छ कि मान्दैन भनेर सोध्न नभई आवश्यकता के हो भन्नेमा ध्यान दिनसमेत प्रधानमन्त्रीलाई सुझाव दिए । प्रेस चौतारी नेपालले स्थापना गरेको हृदयचन्द्रसिंह प्रधान पत्रकारिता पुरस्कार यस वर्ष कृष्णमुरारि भण्डारी, अग्निशिखा पत्रकारिता पुरस्कार रघु मैनाली, वीरेन्द्रकुमार साह क्रियाशील युवा पत्रकारिता पुरस्कार भूषण यादव पर्सा र मन्दिरा थापा दोलखा तथा डेकेन्द्र थापा पत्रकारिता पुरस्कार जनक नेपाल बाँके र सिद्धराज राई धनकुटालाई प्रदान गर्ने निर्णय गरिएको छ ।"
सरकार चुनाव नगराउने षड्यन्त्रमाः ओली,"धरान: एमाले अध्यक्ष केपी ओलीले सरकार चुनाव नगराउने षड्यन्त्रमा लागेको आरोप लगाएका छन् । संविधान कार्यान्वयनका लागि स्थानीय, प्रदेश र केन्द्रको चुनाव गराउनुपर्ने भए पनि सरकारले पराजित मानसिकताका कारण मिति घोषणा नगरेको बताए । सुनसरी सदरमुकाम इनरुवामा शनिबार आयोजित सभामा ओलीले एमालेले देशभर चुनाव जित्ने डरले सरकार निर्वाचनबाट पछि हटेको बताए । राष्ट्रिय स्वतन्त्रता, अखण्डता र सार्वभौमिकतामाथि सतिसालझैं खडा भएका कारण देशभरका जनता एमालेमा प्रवेश गर्ने लहर चलेको भन्दै उनले पराजित मानसिकता त्याग्न कांग्रेसमाओवादी केन्द्रका नेतालाई आग्रह गरे । सरकार विदेशीको इशारामा चलेको दाबी गर्दै उनले भारतले निर्देशन नदिईकन पुष्पकमल दाहालले निर्वाचान मिति घोषणा नगर्ने दाबी गरे । प्रधानमन्त्री दाहाल र कांग्रेस सभापति देउवालाई भारतपरस्त भन्दै उनले अरूको निर्देशनमा चल्दा जुनसुकै बेला संवैधानिक र राजनीतिक संकट उत्पन्न हुनसक्नेतर्फ सजग गराए । तीनै तहको निर्वाचनपछि एमाले देशको एक नम्बर पार्टी बन्ने उनले ठोकुवा गरे । सधैं उखानटुक्का जोडेर भाषण गर्ने ओली शनिबार निकै गम्भीर रूपमा प्रस्तुत भएका थिए । उनले एमालेको निर्वाचन जित्ने अभियान फागुन १४ गते हुने स्ववियु निर्वाचनबाट सुरु हुने दाबी पनि गरे । मधेसवादी दलहरूले मधेसका जनताको अधिकारको नारा लिएर आन्दोलन गरे पनि उनीहरूले मधेसका जनताको ढाडमा टेकेर व्यक्तिगत स्वार्थपूर्तिको नारा लगाएको ओलीको आरोप थियो । मधेसको नारा उछाल्नेहरू दसौंपटक मन्त्री भए पनि मधेसका जनताको हित र विकासमा नलागेको उनले बताए । मधेसवादी दलले एमालेलाई मधेसविरोधी भनेपछि सुनसरी एमालेले जिल्लाको हरिनगरा, दुहबी, लौकही अमाहीबेलामा समेत आमसभा आयोजना गरेको थियो । यसअगाडिका चारवटै सभामा मधेसी मोर्चाका कार्यकर्ताले अवरोध प्रयास गरे पनि इनरुवामा भने बिनाअवरोध कार्यक्रम सम्पन्न भएको थियो ।"
बिमस्टेक सहसचिव बैठक आजदेखि,"काठमाडौं: क्षेत्रीय संगठन बिमस्टेक (बे अफ बंगाल इनिसियटिभ्स फर मल्टी सेक्टरल, टेक्निकल एन्ड इकोनोमिक कोअपरेसन) का तीन बैठक आइतबारदेखि काठमाडौंमा सुरु हुँदैछन् । परराष्ट्र मन्त्रालयका अनुसार मंगलबार हुने बिमस्टेकका उच्च अधिकारीको १७ औं बैठक (सिनियर अफिसियल्स मिटिङ) अघि सहसचिवस्तरीय दुईवटा बैठक आयोजना हुन लागेका हुन् । सिनियर अफिसियल्स बैठकको अध्यक्षता परराष्ट्रसचिव शंकरदास बैरागीले गर्नेछन् । बैठकले बिमस्टेकको शिखर सम्मेलन तयारीबारे छलफल गर्नेछ । नेपाल अहिले बिमस्टेकको अध्यक्ष मुलुक हो । बिमस्टेकको शिखर सम्मेलन पनि नेपालले नै आयोजना गर्नुपर्नेछ । सन् २०१७ भित्र बिमस्टेक शिखर सम्मेलन आयोजना गर्ने भनिए पनि सरकारले त्यसका लागि ठोस मिति तय गर्न सकेको छैन । गत साता काठमाडौंस्थित कूटनीतिक समुदायसँगको भेटमा परराष्ट्रमन्त्री डा प्रकाशशरण महतले बिमस्टेकको स्थापना दिवस पारेर आगामी जुन ६ मा बिमस्टेक शिखर सम्मेलन आयोजना गर्न सकिने बताएका थिए । आइतबार बस्ने बिमस्टेकको स्थायी सचिवालय स्थापनासम्बन्धी सहसचिवस्तरीय ज्वाइन्ट वर्किङ ग्रुपको बैठकमा बिमस्टेकको प्रशासनिक तथा आर्थिक विषयबारे छलफल हुने भएको छ । उक्त बैठकपछि सोमबार बिमस्टेक उच्च अधिकारीको १७ औं तयारी बैठकका लागि दोस्रो बैठक हुने भएको छ । उक्त बैठकले सन् २०१५ र २०१६ मा बिमस्टेकले गरेका कामको प्रगति समीक्षा प्रतिवेदन तयार गरी मंगलबार बस्ने बिमस्टेकका उच्च अधिकारीको १७ औं बैठकमा पेस गर्नेछ । आइतबार र सोमबार बस्ने बैठकको अध्यक्षता परराष्ट्रका सहसचिव मणिप्रसाद भट्टराईले गर्नेछन् ।"
लोडसेडिङ अन्त्यले मात्रै नेपाल उज्यालो हुँदैनः मन्त्री शर्मा,"विर्तामोडः उर्जामन्त्री जनार्दन शर्माले अहिलेको लोडसेडिङ मुक्त गर्ने अभियानले मात्र नेपाल उज्यालो नहुने बताएका छन्। झापाको विर्तामोडमा तीन दर्जन संस्थाहरुले गरेको अभिनन्दन कार्यक्रममा मन्त्री शर्माले देशका अधिकांश भागमा अहिले पनि विद्युत आपूर्तिको पूर्वाधार नपुगेकाले अझै धेरै काम गर्न बाँकी रहेको बताए। शर्माले भने,अझै पनि देशका करिब ४० प्रतिशत स्थानमा विजुली पुग्न सकेको छैन। हामीले त्यतातिर पनि ध्यान दिनुपर्छ। उनले नेपालको पानी जनताको लगानी मा जनतालाई आकर्षण गर्न उर्जा मन्त्रालयले काम गरिरहेको बताए। प्रत्येक प्रदेशमा एकएक वटा योजना छनौट गरेर जनतालाई लगानी गर्न आकर्षित गर्ने काम भइरहेको मन्त्री शर्माले बताए। उर्जा मन्त्रालयका सचिव उपाध्यायले कर्मचारीहरुले गर्नै पर्ने काम गरेको बताउँदै जनताको साथ पाए छिट्टै नेपाललाई सधैका लागि उज्यालो बनाउन सकिने बताए । उनले भने, विजुली नदिँदा पनि ग्राहकले खुरु खुरु पैसा तिर्नु, विजुली पनि नदिनु, जरिवाना पनि तिर्नु सर्वसाधारणलाई अन्याय भइरहेको थियो। विद्युत प्राधिकरणका कार्यकारी निर्देशक कुलमान घिसिङले लोडसेडिङ अन्त्य गर्नका लागि विद्युत वितरणको व्यवस्थापन र आयात प्रक्रियाले महत्वपूर्ण भूमिका खेल्ने बताए। उनले भने, हामीले हाम्रो जिम्मेवारी पूरा गरेका हौं। ठूलो काम गरेका होइनौं। तपाईंहरुले देखाएको यो मायाले थप काम गर्न हौसला थपेको छ। उनले लोड सेडिङ अन्त्य गर्ने काममा प्राधिकरणका कर्मचारी ठूलो सहयोग गरेको बताए। चारपानेको टायम स्क्वायर पार्टी प्यालेसमा आयोजित सभामा मन्त्री शर्मा, उर्जा मन्त्रालयका सचिव अनुप उपाध्याय र नेपाल विद्युल प्राधिकरणका कार्यकारी निर्देशक कुलमान घिसिङलाई झापाबासीले अभिनन्दन गरेका थिए।"
राप्रपाका केन्द्रीय सदस्य क्षेत्रीय निर्वाचनमा पराजित,"भक्तपुर : राष्ट्रिय प्रजातन्त्र पार्टीको क्षेत्रीय निर्वाचनमा पार्टीका दुई केन्द्रीय सदस्यले पराजय भोगेका छन् । यसरी पराजित हुने केन्द्रीय सदस्यमा पनि राप्रपा र राप्रपा नेपालका एकएक जना छन्। राप्रपा नेपाल गुटबाट क्षेत्रीय सदस्यमा उम्मेदवारी दिएकी केन्द्रीय सदस्य युवती कार्कीले पराजय भोगेकी हुन् । त्यस्तै राप्रपाको नेतृत्व गर्दै क्षेत्र नं २ को अध्यक्षमा उम्मेदवारी दिएका केन्द्रीय सदस्य रामहरि थापाले पनि पराजय भोगेका हुन् । भक्तपुरमा सहायक महामन्त्री रवीन्द्रप्रताप शाहसहित सातजना केन्द्रीय नेताहरु रहेका छन् । जसमा शाहसहित रामहरि थापा, सुरेन्द्र केसी र सानुकाजी हेक्का चारजना राप्रपा पक्षीय हुन् भने तीनजना राप्रपा नेपाल पक्षीय छन् । राप्रपा नेपाल पक्षीयमा सांसद एवं उच्च कार्यसम्पादन समिति सदस्य दिनेश श्रष्ठसहित युवती कार्की र रामेश्वर थापा केन्द्रीय सदस्य छन् । पार्टीका केन्द्रीय नेताहरु नै पार्टीको गुटको नेतृत्व गर्दै अधिवेशनमा उत्रिएकाले जिल्लास्तरीय नेता तथा कार्यकर्ताहरु पनि सोहीअनुसार विभाजित भएका छन् । सहमतिको प्रयास असफल पार्टी एकीकरण भएकाले नेता तथा कार्यकर्ताहरुमा दुई दलको आभास नहुने गरी जिल्लाभर सहमतिको प्रयास गरिए पनि सफल नभएको पार्टीका नेताहरु बताउँछन् । पार्टीका केन्द्रीय सहायक महामन्त्री रवीन्द्रप्रताप शाहले पार्टी एकीकरण भएकाले जनतामा एकताको सन्देश प्रवाह गर्न सबै नेता तथा कार्यकर्तालाई सहमति र सहकार्यमार्फत एकजुट भइअघि बढ्न गरिएको प्रयास असफल भएको सुनाए । नगर र क्षेत्रीय अधिवेशनमा प्रजातान्त्रिक अभ्यासअनुसार निर्वाचन भए पनि जिल्ला अधिवेशनमा सहमति नै गरेर अघि बढ्ने उनले सुनाए । पार्टी एकीकरण भएकाले नेता तथा कार्यकर्ताहरुमा कुनै विभेद र मतभेद नभएको उनले दावी गरे । पार्टी एउटै भइसक्यो, सबैमा उत्साह र ऊर्जा थपिएको छ, उनले भने, यसले गर्दा पनि प्रतिस्पर्धामात्रै बढेको हो । यसलाई हिजोकै दुई पार्टीको रुपमा लिनु भएन ।"
महन्थ ठाकुरको चेतावनीबन्दुकको बलमा चुनाव गर्न खोजे स्थिति जटिल हुन्छ,"काठमाडौंं: तमलोपाका अध्यक्ष महन्थ ठाकुरले संसदमा टेबुल भएको संविधान संशोधन प्रस्ताव पारित नभएसम्म मुलुकमा कुनैपनि चुनाव हुन नसक्ने स्पष्ट पारेका छन्। ठाकुरले भने,संविधान संशोधन प्रस्ताव पारित नभएसम्म चुनाव हुँदै। पहिला संशोधन प्रस्ताव पारित गर्नुपर्छ, संशोधन प्रस्तावमा छलफल गरेर यदि पारित भए पनि नभएपनि चुनावमा मोर्चा जान्छ भनेर कसैले सोचेको छ भने त्यो सपना दिवा सपना हो। उनले काँग्रेसमाओवादी केन्द्रको गठबन्धनले प्रस्ताव पारित गराउनै पर्ने जिकिर गरे। आइतबार रिपोर्टर्स क्लब नेपालले आयोजना गरेको साक्षात्कारमा ठाकुरले मुलुकमा प्रजातन्त्र, लोकतन्त्र र गणतन्त्र प्राप्तिका लागि अरुलेजस्तै आफूहरु पनि सँगै लड्दै आएको उल्लेख गरे। उनले भने,हामी चुनावको विरोधी होइनौं। तर, समस्याको समाधान नगरी गरिने कुनैपनि चुनावले देशलाई निकास दिँदैन। त्यसैले पहिला समस्याको समाधान गर्नुपर्छ। ठाकुरले संविधान संशोधन नगरी गरिने कुनैपनि चुनावमा मधेशी मोर्चाले भाग नलिने बताए। उनले भने,यदि यो सरकारले बलपूर्वक, लाठी र बन्दुक चलाएर चुनाव गर्न खोजे जटिल अवस्था उत्पन्न हुन्छ। ठाकुरले राज्यले जनताका जायज मागहरुलाई हिंसाद्वारा दबाउँदै आइरहेको आरोप लगाए। उनले भने,राजनीतिक समस्याको समाधान राजनीतिक रुपमै हल गर्नुपर्छ, संवैधानिक समस्याको समाधानपनि संवैधानिक रुपमै गर्नुपर्छ, अहिलेको समस्या पनि राजनीतिक हो, त्यसैले यसको समाधान राजनीतिक रुपमै हुनुपर्छ। हालै सरकारले सिके राउतलाई गरेको गिरफ्तारीको बारेमा तपाईको भनाई के छ भनेर पत्रकारले गरेको एक प्रश्नमा उनले भने,गिरफ्तारी र हत्या गरेर समस्या समाधान हुँदैन। उनले प्रधानमन्त्री पुष्पकमल दाहाल प्रचण्ड नेतृत्वको वर्तमान सरकारपनि संविधान संशोधनमा उदासिन देखिएको आरोप लगाए।"
