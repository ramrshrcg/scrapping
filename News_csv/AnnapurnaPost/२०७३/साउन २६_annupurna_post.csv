शीर्षक,विवरण
उत्कृष्ट दायित्व निर्वाह,"भारतको विहार राज्यलाई अराजकता र राज्यविहीनताको पर्यायका रूपमा लिइन्थ्यो, कुनै बेला । भ्रष्टाचार र अराजकतामाथि विहारको एकाधिकार थिएन भारतभित्र, तर कुनै रूपमा भारतका अन्य भागले पनि विहारलाई हेय दृष्टिका साथ हेर्दथे । विभिन्न किसिमका अपराधहरूको बिगबिगीकै बीचमा सन् ८० को मध्यतिर एकजना न्यायाधीशले अत्यन्तै सनसनीपूर्ण निर्णय सुनाए, जुन त्यहाँको सुरक्षा अधिकारी र राज्य प्रशासनका लागि एउटा अपमानजनक थप्पड नै थियो, एउटा न्यायिक संस्थाद्वारा । विहारमा अपहरणको उद्योग र त्यसमा संलग्नहरूले समानान्तर सरकार चलाएको उनको टिप्पणी थियो, एउटा न्यायिक इजलासमार्फत । त्यसको झन्डै २५ वर्षपछि मुख्यमन्त्रीका रूपमा नीतिशकुमारले जिम्मेवारी सम्हालेपछि विहारको छविमा सुधार आयो । विकास कार्यले तीव्रता लिएलगत्तै अराजकता र भ्रष्टाचारका आरोपबाट ऊ मुक्त भएजस्तो देखिएको र अपहरणका घटनामा पनि कमी आउन थाले, यद्यपि त्यो समाप्तै हुन सकेन । तर केही वर्षकै अन्तरमा अपहरणको त्यो उद्योगमा भारतीय या विहारका अपराधीहरूले सीमावर्ती नेपाल क्षेत्रमा हैन, केही त्यस्तै प्रवृत्तिका नेपालीहरूसँग साँठगाँठ बढाए । नेपालभित्रबाट अपहरण गरी सीमापारि लैजाने या उताबाट अपहरण गरी नेपलामा बन्धक बनाउने र अपहरितका परिवारसँग फिरौतीको डिल गर्ने काम ती आपराधिक समूहले गर्न थाले । विहारको कटिहार जिल्ला सोमबार र आइतबार ठप्प रहे । त्यहाँका एकजना सम्पन्न वासिन्दाका चार वर्षीया छोरी स्पर्शलाई अपराधीहरूले अपहरण गरी सीमावर्ती विराटनगरमा ल्याए । स्पर्शका परिवारसँग फिरौतीबारे 'डिल' गर्ने तयारी अपराधीसमूह या त्यसका नाइकेले गर्दै गर्दा नेपाल प्रहरीले उनीहरूलाई गिरफ्तार त गर्यो नै, त्योसँगै विहार प्रहरीको रोहवरमा स्पर्शका बाआमालाई छोरी बुझाए । नेपाल प्रहरीले आफ्ना कर्तव्यपरायणतालाई व्यावसायिक र दक्ष ढंगले सावित त गर्यो, उसले मानवीय संवेदनशीलतासँगै नेपाली भूमिलाई स्वदेशी या विदेशी आपराधिक समूहद्वारा प्रयोग हुन नदिने सरकारको प्रतिबद्धतालाई पनि व्यवहारमा उतार्यो । नेपाल र भारतबीचका सम्बन्धमा राजनीतिक र कूटनीतिक तहमा उतारचढाव तथा तीक्तता अपवादका विषय हैनन् । तर दुवै मुलुकमा शान्ति र सार्वजनिक सुरक्षा सामान्य जनताका अधिकार हुन् । दुईतिरका सुरक्षा निकायहरूले दक्षता र इमानदारीसाथ सीमावर्ती क्षेत्रका आपराधिक समूह र उनीहरूका गतिविधिमा निगरानी र नियन्त्रण अनि उनीहरूलाई कानुनको दायरामा ल्याउन सके भने सीमावर्ती क्षेत्रलाई अपराधमुक्त राख्न सहज हुनेछ । स्पर्शका अपहरणकारीहरूको गिरफ्तारी र नेपाल प्रहरीद्वारा देखाइएको कर्तव्यपरायणतालाई सीमापारिले सही रूपमा प्रशंसा गर्न सक्यो भने भोलिका दिनमा पनि अपराधविरुद्धका गतिविधिमा सहयोगद्वारा अपेक्षित सफलता हासिल हुनेछ ।"
अब अस्थायी मतदाताले मतदान गर्न पाउदैनन्,"काठमाडौँ: निर्वाचन आयोगले प्रदेशसभाको निर्वाचनमा अस्थायी मतदाताले मतदान गर्न नपाउने विधेयक मस्यौदा गरेको छ । प्रतिनिधिसभा निर्वाचनमा भने अयोगले अस्थायी मतदाताले पनि मतदान गर्न पाउने प्रावधानको मस्यौदा गरेको छ । आयोगले प्रदेशसभा सदस्य निर्वाचनका लागि तयार गरेको प्रस्तावित विधेयकमा सो प्रस्ताव गर्दै कुनै निर्वाचन क्षेत्रको कुनै गाउँपालिका वा नगरपालिकाको कुनै वडाको मतदाता नामावलीमा नाम दर्ता भएको मतदाताले सोही गाउँपालिका वा नगरपालिकाको सोही वडामा मात्र मतदान गर्न पाउने व्यवस्था गरेको छ । आयोगद्वारा विधेयकमाथि राजनीतिक दलको सुझाव लिन आज यहाँ आयोजित छलफलमा कुनै पनि राजनीतिक दलले सो प्रावधानमाथि कुनै सुझाव र टिप्पणी गरेनन् । सो विधेयकका अधिकांस प्रावधान प्रतिनिधिसभाको निर्वाचनको लागि तयार पारिएको प्रस्तावित मस्यौदाका बुँदाजस्तै रहेका छन् । थ्रेसहोल्ड बढाउः ठूला दल छलफलमा सहभागी ठूला राजनीतिक दलका नेताले प्रतिनिधि सभा र प्रदेशसभाका लागि एउटै थ्रेसहोल्ड नराख्न आयोगलाई सुझाव दिएका थिए । आयोगले प्रतिनिधिसभा र प्रदेशसभाका दुवैका लागि १।५को थ्रेसहोल्डको प्रावधानको मस्यौदा गरेको छ । नेपाली कांग्रेस र एमालेले कम्तिमा प्रतिनिधिसभामा पाँच र प्रदेशसभामा सात प्रतिशत थ्रेसहोल्ड पुयाउन सुझाव दिएका थिए । नेकाका केन्द्रीय सदस्य मीनबहादुर विश्वकर्माले थ्रेसहोल्ड बढाउन, निर्वाचन कोषको व्यवस्था गर्न र प्रत्यक्ष निर्वाचनमा महिला उम्मेदवारलाई प्रोत्साहन गर्न आयोगले निश्चित अनुदान दिने व्यवस्था गर्न र विशेष निर्वाचन क्षेत्र घोषणा गर्न सुझाव दिए । एमाले नेता रघुजी पन्तले स्थीर सरकारका लागि प्रतिनिधिसभामा दस प्रतिशत र प्रदेशसभामा सात प्रतिशत थे्रेसहोल्डको व्यवस्था गर्न, दल नीति र विचारले सञ्चालन हुने हुँदा निर्वाचनमा आरक्षणको पनि व्यवस्था गर्नुपर्ने बताए । थ्रेसहोल्ड खारेज गरः साना दल प्रतिनिधिसभा तथा प्रदेशसभाका दुवैमा थ्रेसहोल्ड नराख्न सानादलले आयोगलाई सुझाव दिएका थिए । सांसद गोपाल दहित, रुक्मिणी चौधरी र शिवजी यादवले थ्रेसहोल्डको व्यवस्था नगर्न, निर्वाचनको तिथि मिति घोषणा गर्ने अधिकार आयोगमा नै हुनुपर्ने सुझाव दिए । उनीहरुले चक्रिय प्रणालीको निर्वाचन पद्धति अपनाउन, निर्वाचनलाई स्वच्छ, निष्पक्ष र धाँधलीरहित रुपमा सम्पन्न गर्न आयोगलाई बलियो बनाउनुपर्ने बताए । मतदानस्थमै मतगणनाको व्यवस्था गरिँदै कार्यक्रममा प्रमुख निर्वाचन आयुक्त डा अयोधीप्रसाद यादवले आगामी निर्वाचनमा मतदानस्थमा नै मतगणना गर्ने व्यवस्था गर्न र प्रत्यक्ष र समानुपातिक दुवै निर्वाचनमा एउटै मतपत्रको व्यवस्था गर्ने सोच आयोगले बनाएको जानकारी दिए । निर्वाचनका लागि अति महत्वपूर्ण ती दुवै कार्य गर्न आयोगले गृहकार्य गरिरहेको छ, आगामी निर्वाचनमा यसको सुरुवात गर्छौं उनले भने । प्रमुख निर्वाचन आयुक्त डा यादवले निर्वाचनका लागि आयोग तयार छ, यसका लागि सरकारले पूर्वाधार तयार गर्नुपर्ने बताए ।"
नेविसंघको निर्वाचन कार्यतालिका सार्वजनिक,काठमाडौँः प्रतिनिधि विवादमा अल्झिएको नेपाली कांग्रेस निकट विद्यार्थी संगठन नेपाल विद्यार्थी संघको ११ महाधिवेशनको निर्वाचन कार्यतालिका सार्वजनिक भएको छ । निर्वाचित समितिले बिहीबार मतदाता नामावली प्रकाशित गर्ने प्रवक्ता युपी लामिछानेले जानकारी दिए । शुक्रबार उम्मेदवारी दर्ता गर्ने र शनिबार मतदानको कार्यतालिका तय हुने लामिछानेले बताए । साउन २३ गते उद्घाटन भएको महाधिवेशन २५ गते सकिनुपर्ने भए पनि प्रतिनिधि विवादका कारण लम्बिएको हो । मृकुटीमण्डपमा जारी महाधिवेशन निर्धारित समयमा नसकिएपछि अबको निर्वाचन प्रक्रिया कांग्रेस मुख्यालय सानोपामै हुने भएको छ । निर्वाचन प्रक्रिया सानेपामा भए पनि प्रतिनिधिलाई सानपिनको व्यवस्था भने विश्वभाषा र बाल्मीकै क्याम्पसमै हुने छ । नेविसंघले महाधिवेशन प्रयोजनका लागि साउन २३ देखि २५सम्म भृकुटीमण्डपको खुला क्षेत्र भाडामा लिएको थियो । उक्त क्षेत्र प्रतिदिन दुई लाख १० हजारका दरले भाडामा लिइएको लामिछानेले जानकारी दिए ।
स्थानीय निकायको पुनरसंरचनाका लागि नयाँ मापदण्ड बनाउने,काठमाडौं : नयाँ मापदण्ड बनाएर स्थानीय निकायको पुनसंरचना गर्ने सहमति कांग्रेस र माओवादीबीच भएको छ । प्रधानमन्त्री पुष्पकमल दाहाल (प्रचण्ड)ले बुधबार प्रधानमन्त्री कार्यलयमा आयोजना गरेको स्थानीय निकायको चुनाव र पुनरसंरचनासम्बन्धी बैठकमा यस्तो सहमति भएको हो । बैठकमा प्रधानमन्त्री प्रचण्ड र कांग्रेस नेता शेरबहादुर देउवासहित दुवै दलका नेताहरु सहभागी थिए। बैठकपछि कांग्रेसका वरिष्ठ नेता रामचन्द्र पौडेलले नयाँ मापदण्ड बनाएर स्थानीय निकायको पुनरसंरचना गर्नेबारेमा सकारात्मक छलफल भएको बताए । उनीहरूले देशभर पाँच सय ६६ वटा मात्रै गाउँपालिका बनाउनुपर्ने भनी स्थानीय निकाय पुनर्संरचना आयोगले सार्वजनिक गरेको प्रारम्भिक प्रतिवेदनमा सच्याउनुपर्ने पक्षमा कांग्रेस एमाले देखिएका छन् । भूगोल र जनसंख्या दुवै हिसाबले यो उपयुक्त नहुने तर्क कांग्रेस माओवादीको छ। अहिले झन्डै चार हजार गाउँ विकास समिति छन्। कांग्रेस एमालेले स्थानीय निकायको पुनसंरचना गरेर चैत मसान्तसम्म स्थानीय चुनाव गर्ने सहमति गरेका छन् ।
"प्रचण्डको रिमोट कन्ट्रोल कहाँ छ, त्यो मलाई थाहा छ : ओली","काठमाडौ : पूर्वप्रधानमन्त्री एवं एमाले अध्यक्ष केपी शर्मा ओलीले कांग्रेस र माओवादीको गठबन्धन 'रिमोट कन्ट्रोलबाट चलेको बताएका छन्। प्रेस चौतारी नेपालले बुधवार पार्टी मुख्यालय धुम्बारहीमा आयोजना गरेको अन्तरसंवादमा ओलीले भने, प्रचण्ड वा यो गठबन्धनको रिमोट कन्ट्रोल कहाँ छ, त्यो मलाई थाहा छ । त्यसैले अहिले च्यानल परिवर्तन हुदा छक्क मान्नु पर्दैन। च्यानल चेन्ज भइरहन्छ। उनले आफु नैतृत्वको सरकार हटाउन ठूलो षडयन्त्र रचिएको बताएका छन् ।उनले भने, मलाई हटाउनुपर्ने कुनै कारण थिएन । मलाई हटाउन षडयन्त्र रचियो । त्यो षडयन्त्र एमाले विरुद्ध मात्र होइन, मुलुकविरुद्ध पनि हो । ओलीले त्यो षडयन्त्रमा कांग्रेसमाओवादी गोटी बनेको लागेको आरोप लगाए । अहिले केपी ओलीलाई कमजोर बनायो भने नेकपा एमाले कमजोर हुन्छ । नेकपा एमाले कमजोर भने मुलुक कमजोर हुन्छ भन्ने ध्याउन्नमा केही साथीहरु लागेका छन्न उनले भने, एमाले कसैले लगाएको लिस्नो चढेर आएको पार्टी होइन । सबैलाई हेक्का होस् । देशलाई दूरगामी असर पर्ने काम गर्न एमालेले कुनै हालतमा दिने छैन । उनले एमालेलाई कमजोर बनायो भने महाभारतमा भिस्मलाई शैया चढाएर लडदा सजिलो भए जस्तो सोचेको भए एमाले कुनै शैया नचढ्ने पार्टी भएको उनले बताए । ओलीले आफुले सरकारको नेतृत्व लिदा देशमा असाधरण र नाकावन्दीको अवस्था रहेको उल्लेख गरे। उनले आफु नेतृत्वको सरकारले एक देशमा निर्भर हुने कुराको अन्त्य गरेको र समानताका आधारमा देशलाई सार्बभैमसत्ता स्वाधिन राष्ट्रका रुपमा स्थापित गरेको बताए। उनले देश भित्र आत्मनिर्भरता कायम राख्ने हो भने नाकावन्दीले केही फरक नपर्ने दावी गरे। ओलीले एमाले कसैको हक्पीदप्कीबाट नहच्किने नदच्किने दाबी गरेको छन् । उनले भने पूर्व प्रधानमन्त्री ओलीले आफू नेतृत्वको सरकारले विभिन्न देशमा सिफारिस गरेका राजदूत नियुक्तिको निर्णयलाई उल्ट्याउने काम गरेर माओवादी अध्यक्ष प्रचण्ड नेतृत्वको सरकारले संवैधानिक कानुन विपरित काम गरेको आरोप लगाए । राजदूतले बेठिक काम गरे भने फिर्ता बोलाउन सकिन्छ ।मन परेन भने बेठिक काम गरे भन्ने आरोप पनि लगाउन सकिन्छ तर, सुनुवाईकै क्रममा रहेका राजदूतलाई मन्त्रीपरिषद्ले जुन ढंगको निर्णय गरेको छ । यो अराजनीतिक, प्रतिशोधपूर्ण र असंवैधानिक पनि छ । उनले राजदूतका सन्दर्भमा माओवादी नेतृत्वको सरकारले गरेको निर्णयलाई च्यानल चेन्ज गरेको संज्ञा दिए। ओलीले त्यसलाई एक माघले जाडो नजाने बताए । अध्यक्ष ओलीले प्रधानमन्त्री प्रचण्डले मुलुकलाई कसरी संवृद्ध बनाउन सकिन्छ भनेर आफूलाई लिखित निवेदन दिए वा सुझाव मागे आफू दिन तयार रहेको दाबी गरे । देश संवृद्ध बनाउने योजना एमालेसँग छ, उनले भने, प्रचण्डले मुलुकलाई कसरी संवृद्ध बनाउन सकिन्छ भनेर आफूलाई लिखित निवेदन दिए वा सुझाव मागे म दिन तयार छु । ओलीले नेपाली कांग्रेस र माओवादीले संवैधानिक र राजनीतिक रिक्तताको स्थिति सिर्जना गर्न खोजेको अरोप लगाए । माओवादी मेरो नेतृत्वकै सरकारमा रहेका विभिन्न तहका निर्वाचन गर्ने कार्यतालिका सार्वजनिक गरिएको थियो, ओलीले भने, मंसिरमा स्थानीय, वैशाखमा प्रदेशिक र अर्को मंसिरमा संसदीय निर्वाचन गर्ने कार्यतालिका बनाइएको थियो । अहिले ती सबै निर्वाचन समयमा नगरेर संवैधानानिक र राजनीतिक रिक्तताको अवस्था सिर्जनगर्ने षडयन्त्र भैरहेको छ । तर, एमाले ती षडयन्त्रलाई असफल बनाउँछ । उनले संवैधानिक र र राजनीतिक रिक्तता देशको भविष्यसँग पनि जोडिएको भन्दै त्यसता षडयन्त्रलाई असफल बनाउँन सबै नेपाली लाग्नु पर्नेमा जोड दिए ओलीले पार्टीहरु आफु मिलेमा राम्रा हुने भएपनि यस भन्दा अघि अर्काले मिलाई दिदा न्यायधिशको नेतृत्वमा मुलुक गएको र अहिले पनि त्यहि दिशामा धकेल्ने षडयन्त्र भएको बताए । ओलीले देशलाई द्वन्द्वमा लैजाने षडयन्त्र भैरहेको पनि आरोप लगाए । देशलाई उचित दिशातिर लैजाने काम एमाले नेतृत्वको सरकारले गर्दै थियो, उनले भने, तर, अहिले देशलाई उचित दिशतिर भन्दा पनि द्वन्द्वमा लैजान खोजिएको छ । देशलाई असफलतारित लैजान खोजिएको छ । यो देशका लागि पनि दूर्भाग्यपूर्ण कुरा हो । पूर्वप्रधानमन्त्री ओलीले आफू नेतृत्वको सरकारले गेरका निर्णयलाई प्रचण्ड नेतृत्वको सरकारले आफ्नो निर्णय भन्दै गरेका निर्णयको पनि आलोचना गरे । मधेस आन्दोलनमा मृत्यु भएकाहरुलाई १० लाख क्षतिपूर्ति दिने निर्णय म प्रधानमन्त्री भएको बेला गरिएको हो, उनले भने, अहिले प्रचण्डजीले फेरि १० लाख दिने निर्णय गरेछन् । मलाई अचम्म लाग्यो । ओलीले आन्दोलनका क्रममा घाइत भएकाहरुको उपचार खर्च र मृतकका परिवारलाई दिने खर्च केही दलले उनीहरुलाई होइन पार्टीलाई दिनुपर्छ भनेको र आफूले व्यक्तिलाई दिएको पनि खुलासा गरे । उहाँहरुले आन्दोलनका क्रममा मृत्यु भएका र घाइतेलाई राज्यले दिने रकम पार्टीलाई दिनुपर्छ भन्नुभएको थियो । सरकारले व्यक्ति र परिवारलाई दिएपछि उहाँहरु रिसाउनु भएको थियो । ओलीले पार्टी मरेको वा पार्टीको हातखुट्टा नभाँचिएकाले जसको मृत्यु भयो जो घाइते भए उनीहरुको परिवार र उनीहरुलाई दिएको दाबी गरे । ओलीले प्रधानमन्त्री निवास छाड्दा केपी ओलीले नाङ्लो लग्यो, कुचो लग्यो भनेर समाचार छापेको भन्दै आक्रोस व्यक्त गरे । ओली समय भन्दा अघि नै छाड्ने व्यक्ति हो, उनले भने, बालुवाटार छाड्दा ओलीले कुचो र नाङ्लो लग्यो भन्दै अर्कै कुनै ठाउँको दृष्यलाई बालुवाटारको भान्छाघर भनेर छापे । कठैवरा उनीहरुलाई देख्दा दया लाग्छ ।"
एमाले लिस्नो चढेर आएको पार्टी होइनः ओली,"काठमाडौँ: पूर्वप्रधानमन्त्री एवम् एमाले अध्यक्ष केपी शर्मा ओलीले एमाले कसैले राखेको लिस्नु चढेर आएको पार्टी नभएको दाबी गरेका छन् । बुधबार प्रेस चौतारीले एमाले मुख्यालय धुम्बाराहीमा गरेको अन्तरसंवादमा बोल्दै ओलीले भने, एमाले कसैले लगाएको लिस्नो चढेर आएको पार्टी होइन । सबैलाई हेक्का होस् । देशलाई दूरगामी असर पर्ने काम गर्न एमालेले कुनै हालतमा दिने छैन । पूर्वप्रधानमन्त्री ओलीले आफू नेतृत्वको सरकार फेरिनु पर्ने कुनै कारण नभएको दाबी गरेका छन् । ओलीले आफू नेतृत्वको सरकार परिवर्तन नेपाल र एमालेविरुद्धको षडयन्त्र भएको बताए । उनले कांग्रेसमाओवादी नेपालविरुद्धको षडयन्त्रमा लागेको समेत आरोप लगाए । अहिले केपी ओलीलाई कमजोर बनायो भने एमाले कमजोर हुन्छ, एमाले कमजोर भयो भने मुलुक कमजोर हुन्छ भन्ने ध्याउन्नमा केही साथीहरु लागेका छन् उनले भने । उनले एमालेलाई कमजोर बनायो भने महाभारतमा भिष्मलाई शैया चढाएर लड्दा सजिलो भए जस्तो सोचेको भए एमाले कुनै शैया नचढने पार्टी भएको दाबी गरे । ओलीले आफूले सरकारको नेतृत्व लिदा देशमा असाधारण र नाकाबन्दीको अवस्था रहेको सम्झना गरे । उनले आफू नेतृत्वको सरकारले एक देशमा निर्भर हुने कुराको अन्त्य गरेको र समानताका आधारमा देशलाई सार्वभौमसत्ता स्वाधिनराष्ट्रका रुपमा स्थापित गरेको बताए। उनले देश भित्र आत्मनिर्भरता कायम राख्ने हो भने नाकाबन्दीले केही फरक नपर्ने दाबी समेत गरे। ओलीले नेपाली कांग्रेस र माओवादीबीचको गठबन्धन रिमोट कन्ट्रोलबाट चलेको भन्दै उनीहरुको हक्पीदप्कीबाट एमाले नहच्किने नदच्किने दाबी गरे । उनले भने मलाई रिमोट नै कहाँंबाट कसरी चलेको भन्ने थाहा छ, त्यसैले च्यानल परिवर्तन हुदा छक्क मान्नु पदैन । पूर्वप्रधानमन्त्री ओलीले आफू नेतृत्वको सरकारले विभिन्न देशमा सिफारिस गरेका राजदूत नियुक्तिको निर्णयलाई उल्ट्याउने काम गरेर माओवादी केन्द्रका अध्यक्ष प्रचण्ड नेतृत्वको सरकारले संवैधानिक कानुन विपरित काम गरेको आरोप लगाए । राजदूतले बेठिक काम गरे भने फिर्ता बोलाउन सकिन्छ । मन परेन भने बेठिक काम गरे भन्ने आरोप पनि लगाउन सकिन्छ, उनले भने, तर, सुनुवाइकै क्रममा रहेका राजदूतलाई मन्त्रिपरिषद्ले जुन ढंगको निर्णय गरेको छ । यो अराजनीतिक, प्रतिशोधपूर्ण र बेठिक छ । ओलीले राजदूतका सन्दर्भमा माओवादी नेतृत्वको सरकारले गरेको निर्णयलाई च्यानल चेन्ज गरेको संज्ञा दिए । ओलीले व्याग्य गर्दै भने, एक माघले जाडो जाँदैन ।"
नविना लामा र ऐन महरको टकरावले अनेरास्ववियुमा तीन चिरा,"काठमाडौँ: एमाले निकट विद्यार्थी संगठन अनेरास्ववियु अध्यक्ष नविना लामा र महासचिव ऐन महरको टकरावले तीन चिरा भएको छ । एउटै प्यानलबाट महाधिवेशनमा विजयी भएका लामा र महरबीचको विवादले अनेरास्ववियु तीन चिरा भएको हो । ६ महिनाअघि सम्पन्न राष्ट्रिय महाधिवेसनमा पार्टी अध्यक्ष केपी शर्मा ओली पक्षको एक समूह र पार्टीका वरिष्ठ नेताद्धय माधवकुमार नेपाल तथा झलनाथ खनालको अर्को समूहबीच प्रतिस्पर्धा भएको थियो । महाधिवेसनमा एकै प्यानलबाट चुनाव जितेका ओली पक्षीय अध्यक्ष लामा र महासचिव महरबीच अहिले फाटो आएको छ । अध्यक्ष लामाले महाविधेसन सम्पन्न भएको ६ महिना बितिसक्दा पनि विभिन्न विभागमा जिम्मेवारी नतोकेको, आफू निकट नेतालाई मात्र जिम्मेवारी दिएको भन्दै महासचिव महर पक्ष असन्तुष्ट बनेको हो । अध्यक्ष लामाको कार्यशैलीप्रति आपत्ति जनाउदै महर पक्षले अध्यक्षसँग अनुमति नलिई एकलौटी निर्णयबाट भदौ ४ गतेका लागि राष्ट्रिय भेला आयोजना गरेको छ । भेला बोलाएको विषयमा अध्यक्ष लामालाई महरले टेलिफोनबाट मात्र जानकारी गराएका छन् । दुई वर्षको कार्यकालका लागि निर्वाचित साथीले ६ महिनासम्म पनि जिम्मेवारी पाएका छैनन् । त्यसैमाथि अध्यक्षले कुनै पनि बैठकबाट निर्णय नगराई केहि साथीलाई आफूखशी जिम्मेवारी तोकेकी छन्, महरले भने, यस्ता गतिविधिले कार्यकर्तालाई अन्यौलमा पारेको छ । यस्ता अन्योलता हटाउनु महासचिव भएको नाताले मेरो जिम्मेवारी हो । त्यही भएर भेला बोलाएको हुँं । लामा र महर पक्षको मिलनबाट गत फागुनमा सम्पन्न २२ औं महाविधेसनमा लामा पक्षले बहुमत पदमा विजयी हासिल गरेको थियो । भेलामा ७५ प्रतिशत भन्दा धेरै कार्यकर्ता उपस्थित हुने महरको दाबी छ । अध्यक्ष लामाले भने महरले भेला बोलाएको विषयमा आफूलाई जानकारी नभएको बताइन् । हाल उपत्यका बाहिर रहेकी लामाले भनिन्,म संगठनकै कामको सिलसिलामा सुर्खेत आइपुगेको छु । मेरो अनुपस्थितिमा महासचिवले कुनै पनि निर्णय गर्न सक्दैनन् । यदि भेला बोलाइएको भए पनि यो अनेरास्ववियुको आधिकारिक भेला होइन । अध्यक्ष लामाले भने संगठन विधान अनुसार चलेको दाबी गरेकी छन् । अहिले महरको भेला बोलाउने निर्णयमा उपाध्यक्षद्धय सुनिता बराल र महेश बर्तौला तथा सचिवहरु अमृत बुढा, आरसी लामिछाने र समिक बडाल, धर्मेन्द रोकाय तथा निर्वाचन आयोगका अध्यक्ष तुलसी मैनाली लगायतको समूहले समर्थन जनाएका छन् । अनेरास्ववियुमा कार्यविभाजनको विषयमा विवाद भएको सचिव आरसी लामिछाने स्वीकार गर्छन् । कार्यविभाजनको विषयवस्तुमा अनेरास्ववियुमा केही विवाद अवश्य देखिएका छन् लामिछानेले भने । कार्यविभाजनको विवाद अन्त्य गर्दै केन्द्रीय सदस्य, सचिवालय सदस्य र पदाधिकारीको सहमतिसहित कार्यविभाजनको निर्णय सार्वजनिक गर्ने र स्वतन्त्र विद्यार्थी युनियनको निर्वाचनको तयारीका लागि भेला गर्ने योजनामा छौँ, सचिव लामिछानेले भने, यी सबै योजनासहितको भेलाको अध्यक्षता नविना लामालाई गराउने, सबै खाले विवादलाई अन्त्य गर्ने र अस्थिरताभित्र अस्तित्व खोज्ने क्रियाशिल तत्वलाई निस्तेज पार्न हामी लागिपरेका छौँ । एकै प्यानलबाट चुनाव तिजेका अध्यक्ष र महासचिव जितेका लामा र महरबीच फुट आएपछि माधव नेपाल नेपाल पक्षको समर्थनमा सचिव बनेका सुदेश पराजुलीले भने महासचिवले बोलाएको भेला अवैधानिक भएको बताएका छन् । पराजुलीले भने, महासचिवजस्तो व्यक्तिले यस्तो भेला बोलाउनु भनेको संगठनकै बदनाम गराउनु हो । महासचिवले पदीय मर्यादालाइ ख्याल गर्न जानेनन् ।"
संविधानलाई अधिकतम सर्वस्वीकार्य बनाउने बाचा,"काठमाडौंः आदिवासी जनजातिका बारेमा आधा घन्टा बोल्दा नेकपा माओवादी केन्द्रका अध्यक्ष पुष्पकमल दाहालको मनमा लागेका विषय व्यक्त भइसक्दैनथे तर तिनै दाहालले मंगलबार प्रधानमन्त्रीको हैसियतमा बोल्दा पाँच मिनेटमै जनजातिका बारेमा आफूले भन्न चाहेका राष्ट्रिय तथा अन्तर्राष्ट्रिय विषय भन्न सकिँदो रहेछ भन्ने उदाहरण पेस गरेका छन् । नेपाल आदिवासी जनजाति महासंघद्वारा आयोजित २२ औं विश्व आदिवासी दिवसमा दाहालले पाँच मिनेटमा आफ्ना भनाइ राखेर त्यस्तो उदाहरण पेस गरेका हुन् । संयुक्त राष्ट्रसंघले आदिवासी दिवस मनाउने घोषणा गरेको छ । त्यसमा नेपालले समर्थन गरेको छ । यो समारोह राज्यका तर्फबाट किन आयोजना भएन ? ' कार्यक्रमका दृश्य र आदिवासी जनजातिका नेताको मन्तव्य सुनिरहँदा प्रधानमन्त्री दाहालले महासंघका अध्यक्ष नागेन्द्र कुमालसँग मञ्चमा कानेखुसी गर्दै सोधे । जबाफमा कुमालले भने, किनकि हाम्रो सरकार आदिवासी जनजातिप्रेमी भएन ।' दाहालले मञ्चमा दायाँतिर कुमाल र बायाँतिर कांग्रेसका वरिष्ठ नेता रामचन्द्र पौडेललाई राखेका थिए । त्यही विषयलाई दाहालले पौडेलसँग पनि परामर्श गर्न भ्याए । पौडेलले आफ्नो मन्तव्यका क्रममा भनिहाले, प्रधानमन्त्रीसँग मेरो सल्लाह भयो, यो कार्यक्रम सरकारले नै सहयोग गरेर मनाउनुपर्छ ।' पौडेलपछि बोल्ने समय मागेका दाहालले भने, आदिवासी जनजाति, महिला, मधेसी, मुस्लिम, दलितसहित सबै उत्पीडित समुदायको पहिचान र अधिकारका निम्ति सबभन्दा ठूलो संघर्षको नेतृत्व गरेको हुनाले प्रधानमन्त्रीको हैसियतमा घोषणा गर्छु, अर्को वर्षदेखि सरकार र आदिवासी जनजाति महासंघ मिलेर यो दिवस मनाइनेछ ।' आफू आदिवासी जनजातिले उठाएका मुद्दा सम्बोधन गर्नका लागि प्रधानमन्त्री भएको दाहालले बताए । सरकार बन्ने बेलामा कांग्रेससँग सातबुँदे र मधेसी, थारू, जनजाति आदिवासीसँग तीनबुँदे सहमति भएको छ । संविधान संशोधन गरेर मधेसी, थारू, जनजाति आदिवासीका माग सम्बोधन गरिनेछ भनेर म प्रधानमन्त्री भएको छु', प्रधानमन्त्री दाहालले भने, हाम्रो तर्फबाट यो संविधान संशोधन र परिमार्जन गरी अधिकतम सर्वस्वीकार्य बनाउने र संविधान कार्यान्वयन प्रक्रियालाई गतिदिने दिशातिर यो सरकार अगाडि बढ्नेछ ।' आफू प्रधानमन्त्री भए पनि आफ्ना सीमाहरू रहेको उल्लेख गर्दै दाहालले ती सीमाभित्र रहेर जनजातिका भावनालाई संविधानमा सम्बोधन गर्ने कोसिस गर्ने बताए । हाम्रा सीमाभित्र रहेर भावनालाई संविधानमा सम्बोधन गर्न प्रयास गरिनेछ । नेपाल अहिले इतिहासको अत्यन्तै महत्त्वपूर्ण, संवेदनशील र गम्भीर मोडबाट अगाडि बढेको छ', प्रधानमन्त्री दाहालले भने, नेपाल जातीय, बहुभाषिक, बहुसांस्कृतिक, बहुधार्मिक र बहुभौगोलिक विविधता भएको देश हो । सबै जातजाति र भाषा भाषीले आफ्नो पहिचान र अधिकार संविधान र राज्यमा समाहित हुन्छ भन्ने विश्वास नगरेसम्म आन्तरिक राष्ट्रिय एकता सुदृढ हुन सक्दैन ।' आफूले चुनौतीपूर्ण अवसर प्राप्त गरेको उल्लेख गर्दै दाहालले भने, आन्तरिक राष्ट्रिय एकता सुदृढ नगरी राष्ट्रिय स्वाधीनता सुदृढ हुन सक्दैन भन्ने मूलमान्यतामा पछिल्लो चरणमा सरकारको नयाँ समीकरण अगाडि आएको छ । सबै उत्पीडित मधेसी, थारू, जनजाति, महिला, दलित मुस्लिमलाई यो संविधानमा आफ्नो प्रतिछाया देख्न सक्ने र स्वामित्व ग्रहण गर्न सक्ने बनाउन मेरो इमानदार प्रयास हुनेछ ।'"
"नेविसंघ विवाद मिल्यो, बन्दसत्र आजै हुने","काठमाडौँः नेपाल कांग्रेसको भ्रातृ सङ्गठन नेपाल विद्यार्थी सङ्घमा देखिएको महाधिवेशन प्रतिनिधिको विवाद मिलेपछि स्थगित हुँदै आएको ११औँ महाधिवेशनको बन्दसत्र बुधबा। हुने भएको छ । संघको महाधिवेशन सम्पन्न गर्न पार्टीले गठन गरेको निर्देशन समितिले विवादित ११ जिल्लाको महाधिवेशन प्रतिनिधिको विवाद लामो छलफल गरी मङ्गलबार राति टुङ्गो लगाएको हो । विभिन्न माग राखी आमरण अनशन बसेका विद्यार्थीको माग समेत सम्बोधन हुने गरी विवादित जिल्लामा अध्यक्ष पद थाती राखेर प्रतिनिधिको टुंगो लगाएको समिति सदस्य प्रदीप पौडेलले जानकारी दिए । विवादित जिल्लामा पार्टीका सबै गुटको भागबन्डा हुने गरी प्रतिनिधिको सङ्ख्या थपेर विवाद समाधान गरिएको बताइएको छ । विवाद मिलेसँगै विधिवत् महाधिवेशनको माग गर्दै आमरण अनशनमा बसेका विद्यार्थी नेताद्वय गणेश सापकोटा र रत्नहरि ढुङ्गेलले आजै अनशन तोड्ने भएका छन् । एघार जिल्लाको महाधिवेशन प्रतिनिधि विवादका कारण यही साउन २३ गते महाधिवेशनको उद्घाटन भए पनि बन्दसत्र स्थगित हुँदै आएको थियो । नेविसङ्घमा ६४ जिल्लामा विधिवत् अधिवेशन भए पनि सुर्खेत, रौतहट, भक्तपुर, सिराहा, धनुषा, रुपन्देही, पर्सा, कञ्चनपुर, मुस्ताङ, सोलुखुम्बु र कास्कीमा महाधिवेशन प्रतिनिधि छनोटमा विवाद देखिएको थियो । बन्दसत्र बुधबार दिउँसो १२ बजे तोकिएको भए पनि प्रतिनिधिको सूची तयार गर्न र कार्ड वितरण गर्न समय लाग्ने भएको छ । सङ्घको कार्यालयका मुख्य सचिव शिव रिमालका अनुसार बुधबार साँझसम्म बन्दसत्र सुरु हुनेछ । प्रतिनिधिको विवाद टुङ्गिएपछि नेविसङ्घमा महाधिवेशन प्रक्रिया अघि बढ्ने र निर्वाचन हुने निश्चित भएको नेविसङ्घ नेता क्षितिज भण्डारीले बताए । सुरुमा तीन दिनसम्म चल्ने नेविसंघ महाधिवेशनको जम्मा खर्च एक करोड ७८ लाख ८० हजार खर्च लाग्ने अनुमान गरिए पनि महाधिवशेन लम्बिँदा खर्च बढ्ने भएको छ । महाधिवेशन लम्बिँदा दैनिक ४० लाख खर्चको भार थपिएको प्रवक्ता युपी लामिछानेले जानकारी दिए । प्रतिनिधिको विवाद मिलेसँगै सङ्घमा प्रतिनिधिको सङ्ख्या तीन हजार ४०० पुगेको छ । सङ्घमा प्रादेशिक संरचनाअनुसार १५१ सदस्यीय केन्द्रीय समिति रहने गरी विधानको टुङ्गो लागेको छ । नेविसङ्घको महाधिवेशन नौ वर्षपछि हुन लागेकाले हरेक पदमा आकांक्षी धेरै देखिएका छन् । अध्यक्षमा हालसम्म जीतजङ्ग बस्नेत, मनोजमणि आचार्य, नैनसिंह महर, क्षितिज भण्डारी, दीपक भट्टराई, विनिता अधिकारी, नीलकण्ठ रिजाल, आनन्दराज त्रिपाठी, कुन्दनराज काफ्ले, शुभराम बस्नेत, पद्मराज पन्त, रत्न कार्की, सरोज थापा, लक्ष्मण आचार्य, रामप्रसाद अधिकारीलगायतले उम्मेदवारी घोषणा गरेका छन् । अन्य केही नेता उम्मेदवारी घोषणा गर्ने क्रममा छन् । पार्टीले नेता डा प्रकाशशरण महतको संयोजकत्वमा गोविन्द भट्टराई, गुरुराज घिमिरे, किशोरसिंह राठौर र प्रदीप पौडेल सदस्य रहेको निर्देशन समिति गठन गरेको थियो । समृद्ध राष्ट्र निर्माणका लागि संविधान कार्यान्वयन, गुणस्तरीय र सर्वसुलभ शिक्षाका लागि ११औँ महाधिवेशन भन्ने नाराका साथ नेविसङ्घको महाधिवेशन उद्घाटन यही साउन २३ गते भएको थियो ।"
अब माओवादी विद्यार्थी संगठनको नाम अनेरास्ववियु (क्रान्तिकारी),"काठमाडौँ: विभिन्न १० माओवादीको एकतापछि बनेको नेकपा (माओवादी केन्द्र)को विद्यार्थी संगठनको नाम अनेरास्ववियु (क्रान्तिकारी) हुने भएको छ । विभिन्न १० माओवादी निकट क्रान्तिकारी विद्यार्थी संगठनबीचको एकतापछि नाम परिवर्तन हुने भएको हो । बुधबार नयाँ बानेश्वरमा पत्रकार सम्मेलन गरेर क्रान्तिकारी विद्यार्थीले साउन १३ को राष्ट्रिय भेलाका महत्वपूर्ण निर्णय सार्वजनिक गरेको छ । माओवादी केन्द्रको विद्यार्थी संगठनले नरेन्द्र न्यौपानेको नेतृत्वमा ९९ सदस्यीय पदाधिकारी चयन गरेको छ । संगठनको सचिवालय तीन सय ३३ सदस्यीय हुने छ भने नौ सय ९९ केन्द्रीय समिति निर्माण हुनेछ । संगठनले न्यौपानेकै नेतृत्वको समितिले पुस २३ देखि २७ गतेसम्म २१ औँ राष्ट्रिय सम्मेलन गर्ने निर्णय समेत गरेको छ । संगठनले एकता अभियानलाई सक्रिय बनाउन भदौ १० गतेभित्र प्रदेश एकता भेला, भदौ अन्तिम सम्ममा जिल्ला एकता भेला र असोज १५ गतेभित्र एकाइ एकता भेला गर्ने निर्णय समेत गरेको छ ।"
राजनीतिबाट आधा अपराध संरक्षित,"भक्तपुरः नेपाल मजदुर किसान पार्टीका अध्यक्ष नारायणमान बिजुक्छेले राजनीतिले आधा अपराधलाई संरक्षण दिएको दाबी गरेका छन् । भक्तपुर नगरपालिकाद्वारा सञ्चालित ख्वपः उच्च माध्यमिक विद्यालयले महानगरीय प्रहरी परिसर भक्तपुरसँगको सहकार्यमा मंगलबार गरेको विद्यार्थीसँग प्रहरी' विषयक कार्यक्रममा अध्यक्ष बिजुक्छेले भने, देशको आधा अपराधलाई राजनीतिले संरक्षण दिँदै आएको छ ।' उनले प्रहरीले इमानदारी र जिम्मेवारीपूर्वक काम गर्ने तथा सरकारले प्रहरीको अनुसन्धान कार्यान्वयन गर्ने हो भने धेरै मन्त्री, पूर्वमन्त्रीहरू जेलमा पर्ने दाबी गरे ।मन्त्री, पूर्वमन्त्री तथा राजनीतिक दलका नेताहरूले अपराधी जोगाउँदै आएकोतर्फ संकेत गर्दै उनले भने, नेपाल प्रहरीले इमानदारी र जिम्मेदारीपूर्वक काम गर्ने तथा सरकारले प्रहरी अनुसन्धान कार्यान्वयन गरे धेरै मन्त्री र पूर्वमन्त्री जेल पर्छन् ।' सांसद प्रेम सुवालले प्रहरी सेवामा प्रवेश गर्न चाहनेमा पैसा कमाउने उद्देश्य हुने भएकाले यस्ताबाट नेपाल प्रहरीको उद्देश्य पूरा नहुने बताए । प्रहरी निरीक्षक भई कार्य क्षेत्रमा खटिनेसँग अब तपार्इंले के गर्नुहुन्छ भनी सोध्दा उनीहरूले प्रहरीमा धेरै समय जागिर खानु हुँदैन । त्यसैले जहाँ बढी मुद्दामामिला हुन्छ त्यहाँ गएर दुवै पक्षलाई मिलाएर पैसा कमाउँछु भने', सुवालले भने, यस्ता प्रहरी अधिकृतबाट नेपाल प्रहरीको उद्देश्य पूरा हुँदैन । जनतामा पनि प्रहरीले पैसा नखाई काम गर्दैन र कुनै घटना भयो भने ढिला आइपुग्छ भन्ने भावना व्याप्त छ ।' महानगरीय प्रहरी आयुक्तको कार्यालयका प्रमुख अतिरिक्त प्रहरी महानिरीक्षक प्रतापसिंह थापाले घटना भएको जानकारी आएको पाँच मिनेटभित्रै प्रहरी घटनास्थल पुग्ने गरी व्यवस्था गरिएको जानकारी दिए । कार्यक्रममा सहभागी ख्वपः उच्च माविका विद्यार्थीहरूले प्रहरीबाटै समाजमा धेरै अपराध भइरहेको अवस्थामा सच्चा प्रहरी कसरी चिन्ने भन्ने प्रश्न गरेका थिए । विद्यार्थीहरूको प्रश्नको जबाफ दिँदै प्रहरी अतिरिक्त महानिरीक्षक थापाले प्रहरीभित्र पनि आपराधिक प्रवृत्तिका व्यक्ति हुनसक्ने र त्यस्ता प्रहरीबारे समयमै जानकारी दिन आग्रह गरे । कार्यक्रममा महानगरीय प्रहरी परिसर भक्तपुरकी प्रमुख प्रहरी उपरीक्षक किरण बज्राचार्य, ख्वपः उच्च माविका प्राचार्य प्रकाशकुमार श्रेष्ठ, सहायक प्राचार्य डा राजेशकुमार श्रेष्ठलगायतले विद्यार्थीहरूलाई सामाजिक उत्तरदायी तथा अपराध र सुरक्षाबारे सचेत गराउन यस्ता कार्यक्रम अत्यावश्यक भएको धारणा राखे ।"
"महाधिवेशन मिति सकियो, सुरु भएन नेविसंघको बन्दसत्र","काठमाडौंः तीन दिनअघि उद्घाटन भएको कांग्रेसको भ्रातृसंस्था नेपाल विद्यार्थी संघको बन्दसत्र अधिवेशनको निर्धारित मिति सकिँदासम्म सुरु हुन सकेको छैन । साउन २३ देखि २५ गतेसम्म तोकिएको संघको महाधिवेशनको मिति सकिएको छ तर प्रतिनिधि विवादका कारण बन्दसत्रलगायतका महाधिवेशनको कार्यतालिका अघि बढ्न सकेको छैन । मंगलबार अपराह्न दुई बजे सुरु हुने भनिएको बन्दसत्र साँझ सात बजेतिर मात्रै स्थगित भएको घोषणा गरिएको छ । आयोजक समितिले बुधबार अपराह्न १२ बजेदेखि बन्दसत्र सुरु हुने बताए पनि त्यसको कुनै टुंगो छैन । बुधबार बिहान १२ बजे बन्दसत्र सुरु हुने गरी स्थगित भएको छ', संघका प्रवक्ता यूपी लामिछानेले भने, विवाद मिलाउन पार्टीका नेताहरू लागिरहुनभएको छ तर पनि के हुन्छ अहिले भन्न सकिने अवस्था छैन ।' संघले महाधिवेशनका लागि भृकुटीमण्डपमा साउन २३ देखि २५ सम्मका लागि मात्रै बुक गरेको थियो र सोहीअनुसार खर्चको चाँजोपाँचो मिलाएको थियो । तर दुई दिनसम्म बन्दसत्र नभई खेर गएपछि साउन २६ देखि आयोजकलाई आर्थिक रूपमा पनि भार बढ्ने भएको छ । संघका अनुसार एक दिनको महाधिवेशन खर्च २५ लाखभन्दा बढी छ । पार्टीले केन्द्रीय सदस्य प्रकाशशरण महतको संयोजकत्वमा गठन गरेको पाँच सदस्यीय निर्देशक समितिले मंगलबार रातभरसम्म पनि विवाद मिलाउन नसके बुधबार सहमतिको अन्तिम प्रयासका लागि सभापति शेरबहादुर देउवा, नेताहरू रामचन्द्र पौडेल र कृष्णप्रसाद सिटौलाले समाधानको पहल गर्ने भएका छन् । उक्त पहलमा पनि सहमति हुन नसके संघको अधिवेशन केही समय स्थगित हुन सक्ने देखिएको छ । के हो विवाद प्रत्येक दुईदुई वर्षमा नियमित अधिवेशन हुनुपर्नेमा नेविसंघको अधिवेशन विगत नौ वर्षदेखि हुन सकेको छैन । २०६४ सालमा चितवनमा भएको १० औं महाधिवेशनपछि पटकपटक पार्टीले महाधिवेशन आयोजक समिति गठन गर्दै आए पनि महाधिवेशन हुन सकेको थिए । महाधिवेशन आयोजक समितिको सभापतिमा रञ्जित कर्णलाई ल्याएर ६ महिनाको समय तोकिएको थियो । तर उनले त्यो अवधिमा केन्द्रीय अधिवेशन होइन जिल्ला अधिवेशन पनि सम्पन्न गर्न सकेनन् । त्यसपछि संविधानसभाको निर्वाचन भएको कारण संघको अधिवेशन प्रभावित भए । ६४ जिल्लाको अधिवेशन २०७१ सालमै भए । बाँकी ११ जिल्लामा भने विवाद, समानान्तर समिति आदि कारणले अधिवेशन हुन सकेको थिए । अहिले देखिएको विवादको मूल चुरो यही ११ जिल्लामा हुन नसकेको अधिवेशनमा प्रतिनिधिहरूको कसरी भागबन्डा गर्ने भन्ने हो । ११ जिल्ला र केही क्याम्पसमा झन्डै ६ सय ४० प्रतिनिधिमा नेता रामचन्द्र पौडेल पक्षले ५१ प्रतिशत प्रतिनिधि भएको दाबी गरेको छ । त्यस्तै नेता कृष्णप्रसाद सिटौला पक्षको कुन्दनराज काफ्ले समूहले प्रतिनिधिमा कम्तीमा पनि आफूहरूले ३३ प्रतिशत प्रतिनिधि पाउनुपर्ने दाबी गर्दै आएको छ । अनशन बसेर प्रतिशत प्रतिनिधि चाहियो भनेकाले विवाद समाधन हुन नसकेको हो', निर्देशक समितिका एक सदस्यले भने, अनशनकारीलाई भागबन्डा लगाउने हो भने भोलि अर्को अनशन बसे के गर्ने ? ' यसरी यी दुई समूहलाई ५१ र ३३ प्रतिशत दिने हो भने सभापति शेरबहादुर देउवा पक्षले झन्डै १७ प्रतिशत मात्रै प्रतिनिधि ती विवादित ११ जिल्लाबाट पाउँछ । यसरी भागबन्डा हुँदा संस्थापन वा देउवा पक्ष अधिवेशनमा कमजोर हुने निश्चित छ । यही विवादलाई कसरी मिलाउने भन्नेमा विशेष गरी पौडेल र सिटौला पक्ष लचक नहुँदा प्रतिनिधि छनोटमा देखिएको विवाद समाधान हुन नसकेको हो । भागबन्डा गर्दा पनि संघको विधानको परिधिभित्र रहेर प्रतिनिधि छनोट गर्नुपर्ने भएकाले पनि सहमति हुन नसकेको हो । एउटा क्याम्पसबाट तीनजना प्रतिनिधि महाधिवेशनका लागि चयन हुन्छन् र त्यसमा क्याम्पस एकाइको अध्यक्ष अनिवार्य महाधिवेशन प्रतिनिधि हुन्छ । तर त्यो विधानको प्रावधानविपरीत क्याम्पसबाट तीनभन्दा बढी प्रतिनिधि बनाउन मिल्दैन । अहिले भागबन्डा गर्ने हो भने एउटै क्याम्पसबाट दर्जनसम्म प्रतिनिधि हुने भएकाले पनि विवाद सुल्झाउन समस्या देखिएको हो । विवाद अधिवेशन सम्पन्न भएका ६४ जिल्लामा पनि छ । ती जिल्लामा दुई वर्षअघि नै अधिवेशन भएको र त्यो अधिवेशनबाट चयन भएका कतिपय प्रतिनिधि महाधिवेशनमा सहभागी नभएकाले नक्कली प्रतिनिधि आएको पनि संघमा उजुरी परेको छ । दुई वर्षअघि अधिवेशन भएकाले त्यहाँबाट चुनिएका कतिपय प्रतिनिधि कोही विदेश गएका, कोही आफ्नो पेसाव्यवसाय गरेर बसेका र कोही राजनीतिमा निस्क्रिय भएकाले पनि अधिवेशनमा प्रतिनिधि विवाद झनै बढेको हो । अनशनकारी आईसीईयूमा नेविसंघको महाधिवेशन विधिवत् रूपमा हुनुपर्ने माग गर्दै आमरण अनशन बसेका विद्यार्थी नेता गणेश सापकोटा र रत्नहरि ढुंगेलको अवस्था गम्भीर बन्दै गएपछि उनीहरूलाई आईसीयूमा राखेर उपचार सुरु गरिएको छ । पार्टी कार्यालयमा आमरण अनशन बसेका दुवैजना बिरामी भएपछि केही दिनदेखि काठमाडौं मोडेल अस्पतालमा भर्ना गरिएको थियो । मोडेल अस्पतालमा आईसीयू खाली नभएकाले ओम अस्पतालमा सारिएको अनशनको नेतृत्व गर्दै आएका बलदेव तिमल्सिनाले बताए ।"
