शीर्षक,विवरण
महाभियोग विवाद,"अख्तियार प्रमुख लोकमानसिंह कार्कीविरुद्धको महाभियोग प्रस्ताव संसद्मा र उक्त पदको लागि योग्यता र न्यायालयको मानहानिसम्बन्धी मुद्दा सर्वोच्चमा विचाराधीन छन् । वास्तवमा केही साझा आरोप दुवै निकायमा उठाइएका छन् । एकै प्रकृतिका मुद्दा राज्यको न्यायपालिका र व्यवस्थापिकाले एकैचोटि हेर्नुपर्ने परिस्थिति उत्पन्न हुनु संयोग मात्र मानिए पनि कसले पहिले त्यो विषयलाई तार्किक निष्कर्षमा पुर्याउलान्, त्यसले भावी संवैधानिक इतिहासको विकासमा कस्तो पूर्वदृष्टान्त निर्माण गर्ला, नेपालमा मात्र होइन, प्रजातन्त्रको अभ्यास गर्ने अन्य मुलुकको लागि पनि यो रुचिको विषय हुनेछ । सर्वोच्च अदालतमा कार्कीको योग्यतासम्बन्धी मुद्दा विचाराधीन रहेकै बेला चार अन्य आयुक्तको योग्यता र उनीहरू बहाल रहेको पदको लागि पात्रता पनि न्यायिक निरूपणको विषय बन्न पुगेको छ । अदालतले समग्र तथ्यहरूलाई कसरी केलाउला र कस्तो निर्णय देला हेर्न बाँकी छ, यद्यपि कार्कीको मुद्दामा उसले देखाएको चासो र प्राथमिकताका साथ तोकिएको 'पेशी' ले अब न्यायपालिकामा ढिलाइको कारण कोही अन्यायमा नपर्ला कि भन्ने आशा सञ्चार गरेको छ त्यसले । यस सन्दर्भमा सामान्यतया न्यायपालिकामा दोहोर्याइने सिद्धान्त 'ढिलो न्याय दिनु, न्याय नदिनु हो' र 'हतारमा न्याय दिनु न्याय गाढ्नु हो' लाई स्मरण गर्दै सर्वोच्चको न्याय र विवेकसम्मत फैसलाको प्रतीक्षा गर्नु बुद्धिमानी हुनेछ । तर यति चासो र प्राथमिकताका साथ संसद्मा ल्याइएको अनि संसद् सचिवालयमा महाभियोग प्रस्ताव दर्ता हुनेबित्तिकै रातारात प्रमुख आयुक्तलाई निलम्बित गरिएको मामिला किन चिप्लेकिराको गतिविधिमा चल्छ संसद्भित्र ? निलम्बनमा राखी मामिला लम्ब्याइने चाल त हैन यो ? संसद्को शैलीबाट जनता रुष्ट र आक्रान्त छन् किनकि अक्सर नियम, नियमावली र परम्पराबाट भन्दा संसद्मा रहेका ठूला दलको स्वार्थबाट पनि संसद्को गतिविधि र कारबाही प्रभावित हुने गरेका छन् अतीतमा । महाभियोग दर्ता भई एक दिन मामिला सदनमा उठेपछि संसद् १५ दिनको लागि स्थगित गरियो र त्यसपछि पनि त्यसले गम्भीर निरन्तरता पाएन । कार्कीको निलम्बन शैली र गति विवादास्पद छ र त्यसमा दलीय समीकरण या अंकगणितले काम गरेको छैन भन्ने अवस्था छैन । जब यसरी त्यो मुद्दा लम्ब्याउने र विना प्राथमिकता अगाडि बढाउने चाहना थिएन संसद्मा त्यसलाई भने रातारात अनि विवादास्पद किसिमले निलम्बन किन गरियो उनलाई ? संसद्को उच्च आसन या सभामुख यो जवाफदेहीबाट त मुक्त हुन सक्दिनन् । यो नजिर बन्ने विषय भएकाले आज नभए भोलि उनले उत्तर दिनुपर्नेछ । कहीं नभएको 'जात्रा' संसद्मा देखिएको छ यस प्रसंगमा । कार्कीलाई नियुक्त गर्न तत्कालीन राष्ट्रपति रामवरण यादव र एकै शक्ति केन्द्रका विश्वास पात्र खिलराज रेग्मी ( तत्कालीन प्रधानन्यायाधीश तथा मन्त्रिपरिषद्का अध्यक्ष) लाई दबाब दिने कांग्रेस नेता कृष्णप्रसाद सिटौला खेमाका मन्त्री गगन थापा महाभियोगका पक्षधर छन् । नियुक्तिदेखि अहिलेसम्मका गतिविधि, नियुक्तिपछाडिका बाध्यता र सम्भावित बाह्य चलखेलबारे प्रवेशै नगरी संसद्ले कुनै निर्णय लियो भने संसद् विवेक, तर्क, न्याय र पारदर्शिताको भन्दा 'मुक्केबल' (मसल्स पावर) प्रदर्शन गर्ने थलो बन्नेछ । सभामुख विदेश जाने भएकै आधारमा बोल्न चाहने सांसदहरूको सूची छोट्ट्याई आइतबार नै महाभियोग समितिमा यो मामिला पठाउने उनको चाहना देखिन्छ । तर यति महत्त्वपूर्ण विषय सभामुखको भ्रमणतालिका र चाहनाबाट निर्देशित हुनेले कहीं संसद् प्रायोजित अभ्यासमा त छैन भन्ने अर्थ लाग्नेछ । विभिन्न दलका सांसदहरू र खासगरी माओवादी, कांग्रेस, एमाले र मधेसी मोर्चाका सदस्यहरूले आफ्नै प्रमुख नेतालाई पनि सोध्ने र केरकार गर्ने अवसर पाउनुपर्छ किन कार्कीलाई नियुक्तिको लागि सिफारिस गरे उनीहरूले भनेर । आफू पानीमाथिको ओभानो बन्न नियम र प्रक्रिया मिच्दै संख्याको हिसाबले कुनै निष्कर्षमा संसद् पुग्यो भने अधिकांश सांसद अख्तियारबाट डराएर संसद् आफ्नो विशेषाधिकारको चौघेराको दुरुपयोग गर्दैछ भन्ने अर्थ लाग्नेछ । यसले संसद्को असान्दिर्भकतासमेत स्थापित गर्नेछ ।"
सहमतिमै संविधान संशोधन र स्थानीय निर्वाचनः मन्त्री नायक,"काठमाडौँः कानुन, न्याय तथा संसदीय मामिला मन्त्री अजयशंकर नायकले संविधान संशोधन र स्थानीय निर्वाचन सबै दलको सहमतिमा हुने बताएका छन् । फोटो पत्रकार भरतबन्धु थापाले खिचेका मध्यपश्चिमका पर्यटकीय गन्तव्यको फोटो प्रदर्शनी अवलोकनपछि सञ्चारकर्मीसँग कुरा गर्दै मन्त्री नायकले केही दिनमै राजनीतिक सहमतिमा संविधान संशोधन प्रस्ताव व्यवस्थापिका संसदमा दर्ता हुने बताएका हुन् । तपाईहरुले थाहा पाइसक्नुभएको छ, संविधान संशोधन विधेयक दर्ता गराउने विषयमा दलहरु सहमति नजिक पुगेका छन्, मन्त्री नायकले भने, सबै राजनीतिक दलको सहमतिमा संशोधन विधेयक व्यवस्थापिका संसद्मा दुई दिनमै दर्ता हुने सम्भावना छ । पहिलो र दोस्रो संविधानसभाको निर्वाचन सबै राजनीतिक दलबीचको सहमतिमा भएको स्मरण गर्दै उनले सरकारको म्याण्डेट अनुसार सबै राजनीतिक दल मिलेर निर्वाचनमा जाने स्पष्ट पारे । स्थानीय निकाय पुर्नसंरचना आयोगको प्रतिवेदनलाई मिलाएर राजनीतिक सहमतिमा अगाडि बढ्दा उपयुक्त हुने मन्त्री नायकको भनाइ छ ।"
प्रचण्डलाई योगेशको प्रश्नः मधेसी र देउवा रोज्ने कि एमाले ?,"काठमाडौं: एमालेका सचिव एवम् प्रचार विभाग प्रमुख योगेश भट्टराईले प्रधानमन्त्री पुष्पकमल दाहाल प्रचण्डलाई अग्रगामी शक्ति रोज्ने कि पश्चगामी भन्दै प्रश्न गरेका छन् । युवा संघ, नेपाल प्रचार विभागले गरेको अन्तरक्रियामा आइतबार बोल्दै भट्टराईले प्रधानमन्त्री पुष्पकमल दाहाल प्रचण्डलाई संविधान संशोधनका नाममा भएको षड्यन्त्रप्रति सचेत रहन आग्रह गरे । प्रतिगामीले संविधान असफल बनाउने षड्यन्त्र गरिरहेका छन्, उनले भने, प्रचण्डजी देउवा र मधेसी मोर्चाजस्ता पश्चगामी शक्तिलाई रोज्नुहुन्छ कि एमालेजस्तो अग्रगामी शक्तिलाई निर्णय गर्ने बेला आएको छ । भट्टराईले माओवादीको काधमा बन्दूक राखेर प्राप्त उपलब्धि नष्ट पार्ने योजना विभिन्न शक्तिकेन्द्रले बताएको बताए । संविधान संशोधनका नाममा मुलुकलाई दीर्घकालीन असर पार्ने विषय समावेश गर्न खोजिएको भन्दै उनले त्यसको साक्षी एमाले नबन्ने बताए। एमालेका एकजना पनि सांसद् संसदमा भएसम्म पनि हस्ताक्षर गर्दैनौं, उनले भने । नेता भट्टराईले संविधान संशोधनमा अल्झिने पक्षमा आफ्नो पार्टी नभएको प्रष्ट पारे । संसदीय प्रणालीका नाममा नेपालमा विकृति आएको बताउदै शासकीय र निर्वाचन प्रणालीका त्रुटिहरु सच्याउनुपर्नेमा उनको जोड छ । कार्यक्रममा पूर्वउद्योग मन्त्री महेश बस्नेतले अहिलेको सरकारले चीनविरोधी क्रियाकलाप खुलमखुल्ला गरेको भन्दै आलोचना गरे। शेरबहादुरजीले दलाई लामाका प्रतिनिधिलाई भेटेर छिमेकीलाई चिढ्याउने काम गरेका छन्, उनले भने । युवा संघ नेपालका अध्यक्ष राजीव पहारीले संविधान कार्यान्वयनका लागि युवा संघले सशक्त खबरदारी कार्यक्रम गर्ने जानकारी दिए। युवा संघ नेपालका प्रचार विभाग प्रमुख प्रभातविक्रम कटुवालले मुलुकको हित विपरित संविधान संशोधन गर्ने तयारीप्रति सचेत रहन सबै युवालाई आग्रह गरे।"
भारु समस्या समाधान छिटै : देउवा,"भीमदत्तनगर: नेपाली काँग्रेसका सभापति शेरबहादुर देउवाले भारत सरकारले भारु पाँच सय र हजारको नोटमा लगाएको प्रतिबन्धका विषयमा आफूले प्रधानमन्त्री र नेपालका लागि भारतीय राजदूतसँग कुराकानी गर्ने बताएका छन्। पार्टी सभापतिमा निर्वाचित भएपछि पहिलो पटक कञ्चनपुर आएका नेता देउवाले आफूलाई काँग्रेस कञ्चनपुरले अाइतबार भीमदत्तनगरमा अभिनन्दन गरेपछि भने,'नेपालमा रहेको भारु नोटका विषयमा म समस्या समाधानका लागि पहल गर्छु, भारतमा मजदुरी गरेका र सीमा क्षेत्रका जनतासित भएको नोटको व्यवस्थापन हुनु जरुरी छ।' भारु नोटको व्यवस्थापन हुन नसके नेपाली पनि प्रभावित हुने उनको भनाइ थियो। नेता देउवाले स्थानीय तहको निर्वाचनका लागि एकताबद्ध भएर तयारी अवस्थामा बस्न कार्यकर्तालाई आग्रह गरे। 'निर्वाचन गराउनु पनि संविधान कार्यान्वयन हो,' देउवाले भने,' यसका लागि तपाईँहरु तयार हुनुस्।' रासस"
"सांसदको तलब भत्ता बढ्यो, मासिक ८० हजार भन्दा बढी पाउने","काठमाडौंः सांसदहरुको तलब भत्ता व्यापक वृद्धि भएको छ। व्यवस्थापिका संसदको बैठकले संघीय संसदका पदाधिकारी तथा सदस्यहरुको पारिश्रमिक र सुविधा सम्वन्धमा व्यवस्था गर्न बनेको विधेयक संशोधनसहित पारित गरेपछि सांसदहरुको तलब भत्ता बढेको हो। आइतबार बसेको संसदको बैठकले विधेयक संशोधनसहित बहुमतले पारित गरेसँगै सांसदहरुले मासिक पारिश्रमिक वापत ५५ हजार २ सय ३० रुपैयाँ पाउनेछन्। सांसदहरूको आवास भत्ता ६ हजार पाँच सयबाट १८ हजार पुर्याइएको छ। स्वकीय सचिवमा कार्यकर्ता राख्ने प्रचलन छ। तिनको तलब पनि २४ हजार चार सयबाट ३० हजार पाँच सय हुनेछ। सांसदहरुले सांसदहरूले अब बैठक भत्ता दुई सयबाट एक हजार रुपैयाँ, यातायात एक सय ५० बाट एक हजार, प्रत्येक दिन भ्रमणवापत दुई हजार पाँच सय, यात्रा बिमा १० लाख, मृत्यु भएमा दुई लाख र अशक्त भएमा ५० हजार रकम पाउनेछन् । यसैगरी सभामुखले अहिले नियमित मासिक ९७ हजार तीन सय २० पाउँदै आएकोमा अब १०१,५०५ पाउनेछन्। भ्रमण भत्ता प्रत्येक दिन तीन हजार र अन्य सुविधामा व्यापक बढोत्तरी गरिएको छ। संसद्मा प्रमुख विपक्षी दलका नेताले पनि अब उप्रान्त पारि श्रमिक ६० हजार ९ सय ७०, आवास २५ हजार ६ सय आठ, सचिवालय, सञ्चार सुविधा, महँगी भत्तालगायत गरी मासिक ९४ हजार तीन सय २८ अतिरिक्त प्रत्येक दिनको भ्रमण भत्ता दुई हजार पाँच सय रुपैयाँ सुविधा राज्यकोषबाट पाउनेछन् । कसको तलब भत्ता कति भयो ?"
उपेन्द्र यादवले भनेः फेरि आन्दोलनका लागि तयार हुनुहोस्,"वीरगन्जः संघीय गठबन्धनका संयोजक एवम् संघीय समाजवादी फोरम नेपालका अध्यक्ष उपेन्द्र यादवले आन्दोलनका लागि तयार रहन मधेसी जनतासंग आग्रह गरेका छन् । पर्साको पोखरीयामा आइतबार फोरम नेपालले आयोजना गरेको पार्टी प्रवेश कार्यक्रमलाई सम्बोधन गर्दै अध्यक्ष यादवले सरकारले गर्न लागेको संविधान संशोधनले मधेसका माग सम्बोधन हुने सम्भावना नदेखिएकाले फेरि आन्दोलन सुरु हुने बताए । प्रधानमन्त्री पुष्पकमल दाहाल प्रचण्डले मधेसका मुद्दाका सवालमा छेपाराले रङ फेरेको जस्तै पटकपटक आफ्नो बोली र वचन फेर्दै आएको भन्दै फोरम नेपालका अध्यक्ष यादवले अहिलेको सरकारबाट मधेसीको माग पुरा हुने सम्भावना नदेखिएकाले आन्दोलनको तयारीमा आफूहरु लागि सकेको बताए । अहिले सरकारले गर्न लागेको संविधान संशोधनले मधेसका माग सम्बोधन हुने छाटकाट नै देखिएको छैन, यादवले भने, अबको आन्दोलन मधेसमा मात्र नभइ हिमाल र पहाडमा पनि हुनेछ । अबको आन्दोलनले मधेसी, जनजाति, दलित सबैको अधिकार लिएर मात्र छोड्ने चेतावनी दिए । उनले थपे अबको आन्दोलन आन्दोलनकारीले कुटाइ मात्र खाने किसिमले हुँदैन, आवश्यक परे आन्दोलनकारीले पनि कुट्छन् । संविधान संशोधन गरेर मधेसी आदिवासी जनजाति दलितलगायत सीमान्तकृत समुदायको माग संविधानमा सुनिश्चित नगरिएसम्म मुलुकमा कुनै पनि चुनाव हुन नदिने चेतावनी उनले दिए । मधेसीको माग संविधानमा सम्बोधन नभएसम्म कुनै पनि चुनाव हुँदैन कसैले जबरजस्ती गरिए प्रतिकार हुन्छ, अध्यक्ष यादवले भने । मधेसी मोर्चासंगको सहमतिमा संविधान संशोधन प्रस्ताव संसदमा पेश गर्न सरकारलाई आफूहरुले १५ दिनको अल्टिमेटम सहितको ज्ञापन पत्र सरकारलाइ बुुझाइसकेको भन्दै अध्यक्ष यादवले भने, तर प्रचण्डको रवैया हेर्दा विश्वास गर्ने अवस्था छैन । कार्यक्रमलाई फोरम नेपालका केन्द्रीय उपाध्यक्ष लालबाबु राउ, केन्द्रिय सदस्य वीरेन्द्र यादव, जिल्ला अध्यक्ष प्रदीप यादव, पुर्वराज्यमन्त्री करिमा बेगम लगायतकाले सम्बोधन गरेका थिए ।"
'निर्वाचनको मिति घोषणाको जिम्मेवारी आयोगलार्इ दिन सरकार तयार छ',"काठमाडौं: सरकारले निर्वाचनको मिति घोषणा निर्वाचन आयोगबाटै हुनुपर्छ भन्ने मान्यताप्रति कुनै विवाद नरहेको बताएको छ। आयोगको काम, कर्तव्य र अधिकारसम्बन्धी कानुनलाई संशोधन र एकीकरण गर्न बनेको विधेयकमा राज्य व्यवस्था समितिको आइतबारको बैठकमा सरकारले त्यस्तो अभिमत प्रकट गरेको हो। उपप्रधानमन्त्री विमलेन्द्र निधिले निर्वाचनको मिति घोषणा गर्ने जिम्मेवारी आयोगलाई नै दिनुपर्छ भन्ने सोच सरकारको रहेको बताए। आयोगलाई सक्षम बनाउन सरकारले हरसम्भव सहयोग गर्ने प्रतिबद्धता व्यक्त गर्दै गृहमन्त्री निधिले मतदाता जागरण अभियान सफल पार्न सरकारी सहयोग रहिरहने बताए। प्रस्तुत विधेयकमा सांसदबाट प्राप्त संशोधनलाई समायोजन गरिने बताउँदै उनले प्राप्त सुझाव र संशोधन उपयोगी रहेको बताए। छलफलका क्रममा सांसदले आयोगको निष्पक्षता, प्रभावकारिता, आवधिक निर्वाचन सम्पन्न गर्न सरकारबाट उपलब्ध हुनुपर्ने स्रोत, साधन एवम् जनशक्ति, चुनाव खर्चको सीमा, विदेशी सहायताको अस्विकार, संवैधानिक व्यवस्थानुसार निर्वाचनसम्बन्धी सबै काममा ३३ प्रतिशत महिलाको सुनिश्चितता तथा चुनावका बेला भोजभतेर र विकास निर्माणका कामको आश्वासनमा निषेध जस्ता विषय विधेयकमा समट्नुपर्नेमा जोड दिएका थिए। आयुक्त इला शर्माले निर्वाचनको मिति घोषणाको अधिकार आयोगले पाउनुपर्ने माग गर्दै दक्षिण एसियाका अन्य सबै मुलुकमा त्यस्तो अभ्यास भइरहेको बताइन्। उनले सरकारले निर्वाचनको मिति तोक्दा उपहास पात्र हुने भएकाले त्यसो नगर्न अनुरोध पनि गरे। विधेयकमा नै आयोगले चुनावको मिति घोषणा अधिकार पाउनुपर्ने व्यवस्था होस् भन्ने उनको भनाइ थियो । रासस"
राजनेताको अभावमा शान्ति प्रक्रिया टुंगोमा पुग्न सकेन: कोइराला,"लिवाङ: नेपाली काँग्रेसका नेता डा शेखर कोइरालाले देशमा राजनेता नभएकै कारण विस्तृत शान्ति सम्झौता भएको १० वर्ष बतिसक्दा सम्म पनि शान्ति प्रक्रिया अझै टुंगोमा पुग्न नसकेको बताएका छन्। नेपाली काँग्रेस रोल्पाले लिवाङमा गरेको कार्यकर्ता भेलालाई संबोधन गर्दै कोइरालाले सशस्त्र विद्रोहका समयमा ज्यान गुमाएका, बेपत्ता पारिएका र घाइते भएका काँग्रेस कार्यकर्ताहरूप्रति सिंगो पार्टी नै मौन रहेकाले आफू अत्यन्तै दूखी भएको समेत बताए। उनले माओवादीले बिद्रोह शुरू गर्नु अघि गरेका पूर्व अभ्यासमा मारिएका काँग्रेस कार्यकर्ताका परिवारले क्षतिपूर्ति र राहत पाउनु पर्ने बताउँदै यस विषयमा आफूले सरकारलाई दबाब दिने प्रतिबद्धता समेत जनाए।"
सांसदहरुको गुनासो: पुनर्निर्माणको काम प्रभावकारी भएन,"काठमाडौं: व्यवस्थापिका संसद्को बैठकको शून्य समयमा सांसदले गोरखा भूकम्प गएको लामो समय भए पनि वास्तविक भूकम्पपीडितले हालसम्म राहत नपाएको तर नक्कली भूकम्पपीडितले पाएको र कर्मचारी गाउँ नजाँदा पीडितले राहत पाउन मुस्किल भएको गुनासो गरेका छन्। तत्काल पीडित बस्तीमा कर्मचारी पठाएर पुनःलगत सङ्कलन गर्न उनीहरुले सरकारको ध्यानाकर्षण गराए। पहिलो किस्ता बापतको रकम समेत पीडितले नपाएको भन्दै उनीहरुले पुनःनिर्माणको काम कारबाही प्रभावकारी हुन नसकेको दुखेसो पोखेका हुन्। यस्तै भारत सरकारले भारु पाँच सय र एक हजारमा प्रतिबन्ध लगाएपछि त्यसले नेपाली बजारमा समेत प्रभाव पारेकाले तत्काल समस्या समाधान गनुपर्नेमा उनीहरुले जोड दिए। उनीहरुले चिनियाँ लगानीमा कोटेश्वरकलङ्की सडक खण्ड निर्माणमा भइरहेको ढिलाइका कारण स्थानीयवासी प्रभावित भएको र धुलोका कारण सहज रुपमा जीवनयापन गर्न समेत कठिनाइ भएको बताउँदै विभागीय मन्त्रीलाई स्थलगत अवलोकनमा जान आग्रह गरे। यसरी धारणा राख्नेमा श्यामकुमार श्रेष्ठ (रामेछाप), सुशीला नेपाल, सकलदेव सुतिहार, सीता नेपाली, सुरेन्द्रराज आचार्य, ज्ञानकुमारी छन्त्याललगायत थिए।रासस"
