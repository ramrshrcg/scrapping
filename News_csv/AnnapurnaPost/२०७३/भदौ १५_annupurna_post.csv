शीर्षक,विवरण
राष्ट्रिय साहस र विकास,"नेपालको परनिर्भरताको कारण के ? आफ्नो सम्भाव्यताप्रतिको उदासीनता या मगन्ते संस्कृतिमा रमाउने प्रवृत्ति ? हो, विश्वका मुलुकहरूबीच दुईपक्षीय या बहुपक्षीय आपसी निर्भरता उनीहरूबीचको सम्बन्धको एउटा महत्त्वपूर्ण या निर्णायक पक्ष हो, तर त्यो निर्भरतामा सम्मान या आत्मसम्मानको पक्ष रहेन भने त्यसले सम्मानरहित परनिर्भरतालाई संस्थागत गर्न सक्छ । या ठूला र शक्तिशाली मुलुकहरूले मित्रता र विकासका नाममा साना मुलुकहरूको प्राकृतिक स्रोतको शोषण गर्दै जाँदा त्यस्ता (साना) मुलुकहरू आफ्नै हिसाबले र आफ्नै सर्तमा आफ्नो विकासको मानचित्र कोर्न र त्यसको कार्यान्वयन गर्न त्यति सहज अवस्थामा हुँदैनन् । वास्तवमा नेपाल यी दुवै प्रवृत्ति र कुसंस्कृतिको सिकार बनेको छ र विकसित राष्ट्रको उसका सम्भाव्यताहरू एक प्रकारले अर्थहीन बन्न पुगेका छन् । सम्भवतः आफ्ना विकाससम्बन्धी नीतिहरूको तर्जुमा आफैंले नगरेको र हात थापी विकास हुन्छ भन्ने मान्यता र प्रवृत्तिलाई नै मुलुकका नेताहरूले प्रोत्साहित गरेकाले नेपालले यो हविगत व्यहोर्नुपरेको हो । विकाससम्बन्धी ठूलाठूला निर्माण परियोजना निर्धारित समयसीमाभन्दा धेरै उता धकेलिँदा एकातिर त्यसको खर्च बढ्ने र अर्कोतिर त्यसका फाइदाहरूबाट मुलुक वञ्चित भइरहने भोगाइपछि पनि त्यसको जिम्मेवारी कसैमाथि निर्धारित गरिएको छैन । 'डिफल्ट' का आधारमा कुनै परियोजना रद्द गरिएको छैन अहिलेसम्म । खासगरी भारतीय प्रधानमन्त्री नरेन्द्र मोदी नेपाल आउँदा उनी स्वयंले नेपालमा विकास परियोजना कार्यान्वयनमा भारतीय रेकर्ड नकारात्मक रहेको र त्यसलाई सुधार्ने आश्वासन दिए पनि त्यसमा कुनै सुधार देखिएको छैन, त्यो आश्वासनको दुई वर्षपछिसमेत । अहिले प्राप्त तथ्यांकअनुसार मुलुकमै सञ्चितीमा रहेको झन्डै ९० अरब रुपैयाँबाट ठूलाठूला परियोजना पुरा हुन सक्छन् । विद्युत् या राष्ट्रिय आवश्यकतासँग सरोकार राख्ने ती परियोजनाहरूबारे विज्ञ र व्यावहारिक अनि पारदर्शी निर्णय भएमा आन्तरिक उद्यमशीलतालाई प्रोत्साहित गर्न कठिन हुने छैन । विज्ञहरूका अनुसार मुलुकका विभिन्न वित्तीय संस्था र ठूला कोष रहेका कर्मचारी सञ्चय कोष, नागरिक लगानी कोष, नेपाल टेलिकम, सेना, राष्ट्रिय बिमा संस्थानलगायतका संस्थाहरूको सञ्चितीबाटै जलविद्युत् या आवश्यकताका परियोजनामा झन्डै ९० अर्ब रुपैयाँ लगानी गर्न सक्छ, तत्काल, यद्यपि ती रकममा अधिकार र अभिभावकत्व भएकाहरूसँग विधिवत् स्वीकृति र अनुमोदन सरकारले हासिल गर्नुका साथै लगानीको सुरक्षाको 'ग्यारेन्टी' प्रदान गर्नुपर्ने हुन्छ । तर सम्भाव्यताको प्रचुरतालाई ध्यानमा राखी त्यस्तो 'ग्यारेन्टी' दिनु सरकारको लागि कठिन हुने छैन । तर त्यो अवस्थामा पुग्न या नयाँ सम्भावना खोज्न सरकारले पहिलेका कार्यान्वयन हुन नसकेका परियोजनाहरू रद्द गर्न सक्नुपर्छ, चाहे त्यसको अनुमति स्वदेशी लगानीकर्तासँग रहेका हुन् या विदेशीसँग । अन्धकार र 'अविकसित' हैसियतबाट मुक्त हुने अधिकार र दायित्वबाट नेपाल पन्छिन सक्तैन ।"
यसरी मनाइँदै छ पहिलो संविधान दिवस,"काठमाडौँ : सरकारले पहिलो संविधान दिवसलाई भव्य रुपमा मनाउने तयारी गरेको छ।असोज ३ गते संविधान दिवस परे पनि एकदिन अघि र पछि पनि कार्यक्रम गरेर सरकारले तीन दिन दिवस मनाउने भएको छ। प्रधानमन्त्री पुष्पकमल दाहालको अध्यक्षतामा बसेको संविधान दिवस मूल समारोह समितिले संविधानसभाबाट सङ्घीय गणतन्त्र नेपालको संविधान जारी भएको ऐतिहासिक महत्वको स्मरण गर्दै आगामी असोज २ देखि ४ गतेसम्म तीन दिन संविधान दिवस भव्य र हर्षोल्लासका साथ मनाउने निर्णय गरेको छ । प्रधानमन्त्री दाहालको अध्यक्षतामा गृह मन्त्रालयमा बसेको मूल समारोह समितिको बैठकले नेपालको संविधान जारी गरेको दिन असोज ३ गते विभिन्न कार्यक्रमका गरी स्वदेश र विदेशमा समेत राष्ट्रिय दिवसका रुपमा भव्यताका साथ संविधान दिवस मनाउने निर्णय गरेको हो । प्रधानमन्त्री दाहालको अध्यक्षतामा गठन गरिएको मूल समारोह समितिले कार्यक्रमलाई भव्यताका साथ सम्पन्न गर्न तीनवटा उपसमिति समेत गठन गर्ने निर्णय गरेको छ । संविधान दिवस मूल समारोह समितिमा प्रधानन्यायाधीश सुशीला कार्की, सभामुख ओनसरी घर्ती, उपप्रधानमन्त्री, मन्त्री, पूर्व प्रधानमन्त्री, उपसभामुख, पूर्व सभामुख, राज्यमन्त्री सदस्य रहेका छन्। राष्ट्रिय योजना आयोगका उपाध्यक्ष, नेपाल प्रज्ञा प्रतिष्ठानका कुलपति, सर्वाेच्च अदालतका न्यायाधीश, सांसद, नेपाल सरकारका मुख्यसचिव, प्रधानसेनापति, व्यवस्थापिकासंसद् सचिवालयका महासचिव, राजनीतिक दलका प्रमुख, संवैधानिक निकाय र विश्वविद्यालयका उपकुलपतिहरु, नेपाल सरकारका सचिवलगायतका महानुभाव मूल समारोह समितिमा सदस्य छन्। सूचना तथा सञ्चारमन्त्री संयोजक रहनुभएको २२ सदस्यीय प्रचारप्रचार उपसमिति, काठमाडाँै महानगरपालिकाका प्रमुखको संयोजक रहनुभएको आठ सदस्यीय मञ्च सजावट तथा मञ्च व्यवस्थापन र काठमाडौँ जिल्लाका प्रमुख जिल्ला अधिकारीको संयोजकत्वमा १५ सदस्यीय ग्राउण्ड, कवाज, व्यायाम तथा झाँकी व्यवस्थान समन्वय उपसमिति गठन गरिएको छ । राष्ट्रपति विद्यादेवी भण्डारीको समुपस्थितिमा असोज ३ गते बिहान ८ बजे संविधान दिवसको मूल कार्यक्रम सैनिक मञ्च टुँडिखेलमा हुने छ । उक्त समारोहमा मूल समारोह समितिका अध्यक्ष तथा सदस्य, संवैधानिक निकायका पदाधिकारी, राजनीतिक दलका नेता तथा कार्यकर्ता, निजामती, प्रहरी, जङ्गी, तथा सङ्घसंस्थाका कर्मचारी, प्राध्यापक, शिक्षक, विद्यार्थी, खेलाडी, मजदुर, किसान, सामाजिक सङ्घसंस्थासँग आबद्ध पदाधिकारी, नागरिक समाज र उद्योगी व्यवसायीका साथै सर्वसाधारणको समेत उपस्थिति रहनेछ । संविधान दिवसको उपलक्ष्यमा असोज २ गते मुलुकभर महानगरपालिका, उपमहानगरपालिका र गाविसले आआफ्नो क्षेत्रका विभिन्न स्थानमा राष्ट्रिय झन्डा एवम् ब्यानर सजाई शृङ्गार र सफाइ गर्ने कार्यक्रम बनाइएको छ । संविधान दिवस राष्ट्रिय दिवसका रुपमा भव्यताका साथ मनाउन सञ्चारमाध्यमबाट सार्वजनिक अपिल गर्ने, राष्ट्रिय पत्रपत्रिकामा संविधान विशेषाङ्क र स्मारिका प्रकाशन गर्ने तथा नेपाल टेलिभिजन र रेडियो नेपाललगायतका सञ्चारमाध्यमबाट संविधानका महत्वका बारेमा परिसंवाद कार्यक्रम चलाउने बैठकले निर्णय गरेको छ । असोज ३ गते मुख्य समारोहका अतिरिक्त सूर्याेदयका साथ नेपाली सेनाद्वारा विगुल बजाउने, तोप र बन्दुकको बढाइँ गर्ने, राष्ट्र, राष्ट्रियता, स्वतन्त्रता र संविधानका लागि आफ्नो जीवन उत्सर्ग गर्ने ज्ञातअज्ञात सहिदको सम्मानका लागि चिरशान्तिको राष्ट्रका तर्फबाट उच्च सम्मान र श्रद्धाञ्जलि प्रकट गर्दै धार्मिक पूजापाठ गर्ने कार्यक्रम बनाइएको छ । संविधान दिवस मनाउने सिलसिलामा आगामी असोज ४ गते रेडियो नेपालबाट फूलबारी तथा लोक दोहोरी गीत सम्मेलनको आयोजना गर्ने, साँझ दीपावली गर्ने कार्यक्रम तय गरिएको छ । उपत्यका बाहिरका जिल्लामा सदरमुकाममा जिल्ला विकास समितिका प्रमुखको अध्यक्षतामा तथा स्थानीय निकायमा सम्बन्धित निकायको प्रमुखको अध्यक्षतामा तीन दिनसम्म संविधान दिवससम्बन्धी प्रभातफेरी, प्रवचन, साहित्य गोष्ठी, संवार्ता, खेलकुलजस्ता विविध कार्यक्रम र साँझ दीपावली गर्ने व्यवस्था मिलाइएको छ । रासस"
बालुवाटारमा प्रमुख तीन दलको बैठक,"काठमाडौँः प्रधानमन्त्री पुष्पकमल दाहाल प्रचण्डको आह्वानमा बुधबार साँझ प्रधानमन्त्री निवास बालुवाटारमा प्रमुख तीन दलको बैठक सुरु भएको छ । बैठकमा प्रधानमन्त्रीले स्थानीय तह निर्धारण आयोगलाई स्थानीय तहको क्षेत्र निर्धारण गर्न १५ दिनका लागि दिएको थप समय सकिएकाले यो विषयमा साझा धारणा बनाउन प्रमुख दललाई आग्रह गरेका छन् । बैठकमा सत्तारुढ कांग्रेसका वरिष्ठ नेता रामचन्द्र पौडेल, उपप्रधान तथा गृहमन्त्री बिमलेन्द्र निधिलगायत सहभागी छन् भने एमालेको तर्फबाट कार्यवहक अध्यक्ष बामदेव गौतम, नेता विष्णु पौडेललगायतका नेता सहभागी छन् । एमाओवादी केन्द्रको तर्फबाट अध्यक्ष तथा प्रधानमन्त्री प्रचण्डलगायतका नेता सहभागी छन् । बैठक जारी छ । मंगलबारको बैठकमा उपप्रधान तथा गृहमन्त्री बिमलेन्द्र निधि र एमाले नेता भीम रावलबीच चर्काचर्की भएपछि बैठक स्थगित भएको थियो ।"
संसदीय समितिले सरकारलाई भन्यो : निर्वाचन कानुन तत्काल बनाऊ,"काठमाडौँ : व्यवस्थापिकासंसद्, विकास समितिले स्थानीय तहको निर्वाचनका लागि आवश्यक पर्ने कानुनको तत्काल मस्यौदा गरी संसद्मा पेस गर्न सरकारलाई निर्देशन दिएको छ । समितिको आज बसेको बैठकले स्थानीय तहको निर्वाचनका लागि आवश्यक पर्ने कानुन बनाउन सरकार, प्रधानमन्त्री तथा मन्त्रिपरिषद्को कार्यालय र कानुन, न्याय तथा संसदीय मामिला मन्त्रालयलाई निर्देश गरेको हो । समितिका सभापति रवीन्द्र अधिकारीले बैठकले संविधान कार्यान्वयनका लागि आवश्यक पर्ने स्थानीय तहको संरचनालाई वैज्ञानिक र स्पष्ट मापदण्डका आधारमा छिटो निक्र्यौल गरी कार्यान्वयनमा लैजान मन्त्रालयलाई निर्देशन दिएको जानकारी दिए। बैठकमा स्थानीय विकासका सन्दर्भमा समितिले हालसम्म दिएका निर्देशनको कार्यप्रगतिकार्यान्वयनको अवस्था, स्थानीय तहको निर्वाचनको सन्दर्भ र निर्वाचन क्षेत्र पूर्वाधार विकास कार्यक्रमको रकम परिचालनलगायत विषयमा छलफल भएको थियो । समितिले स्थानीय विकासका सन्दर्भमा हालसम्म दिएका निर्देशनको कार्यान्वयन सन्तोषजनक नै रहेको जनाउँदै निर्देशनको अझ बढी प्रभावकारी कार्यान्वयन गर्ने गराउनेतर्फ ध्यान केन्द्रित गर्न समेत निर्देशन दिएको छ । साथै निर्वाचन क्षेत्र पूर्वाधार विकास कार्यक्रमसम्बन्धी नियमावली नहँुदा विकास कार्यक्रमहरुको सञ्चालनमा ढिलाइ भएकाले छिटोभन्दा छिटो नियमावली तयार गर्न समितिले मन्त्रालयलाई निर्देश गरेको छ । रासस"
गालीगलौज छोडे एकीकरण गर्न तयारः अध्यक्ष राणा,"पर्साः राष्ट्रिय प्रजातन्त्र पार्टी (राप्रपा)का अध्यक्ष पशुपतिशम्शेर राणाले गालीगलौज छाडी सहमतिको बाटोमा राप्रपा नेपाल आए अहिले पनि पार्टी एकीकरण गर्न राप्रपा तयार रहेको बताएका छन् । राप्रपा पर्साले मङ्गलबार वीरगन्जमा अयोजना गरेको नारायणी अञ्चलस्तरीय कार्यकर्ता उत्प्रेरणा तथा चेतना कार्यक्रममा अध्यक्ष राणाले राप्रपा नेपालका नेता तथा कार्यकर्ताले गर्दै आएको गालीगलौजलाई बन्द गरी अन्तरिम विधानमा रहेका असन्तुष्टिमाथि छलफल गरी अगाडि बढे पार्टी एकता सम्भव रहेको प्रस्ट पारे । राप्रपाबाट छुटिृएका सम्पूर्ण हाँगालाई जोडी रुख बनाउनुपर्छ भन्ने मान्यता बोकी हिँडेकाले वार्ता, संवाद र एकताका लागि आफूहरुले सधैँ ढोका खुल्ला राखेको उनले बताए । अध्यक्ष राणाले समानताका आधारमा पार्टी एकीकरण भए एकता दिगो हुने धारणा व्यक्त गरेका थिए । सभालाई सम्बोधन गर्दै अध्यक्ष राणाले तराईको विकास नभएसम्म मुलुकको विकास सम्भव नहुने भएकाले तराईमा पूर्वाधार विकासप्रति सरकार गम्भीर हुन आवश्यक रहेको विचार व्यक्त गरे । उनले काठमाडौकेन्द्रित विकासले पूरै देशमा विभेद गरेको बताए । अध्यक्ष राणाले अब विकास मधेस र पहाडको दुर्गम क्षेत्रमा हुनुपर्ने बताए । चैतमा हुने संसदीय तथा स्थानीय निकायको निर्वाचनका लागि पार्टीका कार्यकर्तालाई तयार रहन निर्देशन गर्दै अध्यक्ष राणाले स्थानीय निकायको निर्वाचनले पार्टीको हैसियतलाई मात्र नभई नेता तथा कार्यकर्ताको हैसियत समेतलाई बढाउने भएकाले जीउज्यानले निर्वाचनको तयारीमा लाग्न आग्रह गरे । उनले चैत अगावै देशभरिबाट दुई लाख सक्रिय सदस्य बनाउन पार्टीले अठोट लिएकाले त्यसलाई पूरा गर्न कार्यकर्तालाई आग्रह गरे । कार्यक्रममा पार्टीका वरिष्ठ नेता डा प्रकासचन्द्र लोहनीले जनसङ्ख्याका आधारमा समानुपातिक प्रतिनिधित्व हुनुपर्ने धारणा राखे । मधेसमा बस्ने मधेसी वा पहाडमा बस्ने आदिवासी भएको भन्दै लोहनीले सबैको जनसङ्ख्याका आधारमा समानुपातिक प्रतिनिधित्वको व्यवस्था हुनैपर्ने धारणा राखे । उनले अब पार्टीगत स्वार्थबाट माथि उठी राष्ट्रिय हितका आधारमा महत्वपूर्ण निर्णय गर्ने बेला आएको बताउँदै सबैको अधिकारलाई संविधानमा समावेश गरी समतामूलक समाज निर्माण गर्नतर्फ अग्रसर हुन आग्रह गरे । कार्यक्रममा पार्टीका महामन्त्री एवम् भूमिसुधार मन्त्री विक्रम पाण्डेले सुकुम्वासीको समस्या समाधानप्रति सरकार गम्भीर रहेको बताए । भूमिहीन रहेका नेपालीलाई बासको व्यवस्था गर्न सरकार लागिपरेको र यसका लागि सरकारले चाँडै महत्वपूर्ण निर्णय गर्ने जानकारी दिए। कार्यक्रममा पार्टीका महामन्त्री तथा आपूर्तिमन्त्री दीपक बोहराले कालोबजारियालाई निषेध गर्दै महँगी नियन्त्रण गर्न सरकार प्रयासरत रहेको जानकारी दिए । उनले १ सय ३० रुपैयाँ प्रतिलिटर बिक्री भएको पेट्रोललाई सरकारले ९२ रुपैयाँमा बिक्री वितरण गरेजस्तै बढ्दै गएको महँगीलाई नियन्त्रणमा लिन चाँडै कालोबजारीमाथि लगाम लगाइने दाबी गरे ।"
जापानले एक अर्ब ८३ करोड सहयोग गर्ने,"काठमाडौँ: जापान सरकारले नेपाल र जापानबीच कूटनीतिक सम्बन्ध स्थापनाको ६०औँ वार्षिकोत्सवको अवसर पारेर दुई भिन्न परियोजना कार्यान्वयन गर्न नेपाललाई एक अर्ब ८३ करोड २० लाख अनुदान सहयोग उपलब्ध गराउने भएको छ । उपप्रधानमन्त्री एवम् अर्थमन्त्री कृष्णबहादुर महरा र द्विपक्षीय दौंत्य सम्बन्ध स्थापनाको ६०औँ वार्षिकोत्सव समारोहमा भाग लिन नेपालको तीनदिने औपचारिक भ्रमणमा रहेका जापानका विदेश राज्यमन्त्री नोबु किसाइको उपस्थितिमा अनुदान सहयोगसम्बन्धी सम्झौतामा हस्ताक्षर भएको हो । अर्थ मन्त्रालयमा बुधबार आयोजित विशेष समारोहमा नेपालका लागि जापानका राजदूत मासासी ओगावा र अर्थ मन्त्रलायका सचिव लोकदर्शन रेग्मीले नेपालका प्रमुख विमानस्थलको हवाई सुरक्षा सुधार परियोजनासम्बन्धी सम्झौतापत्रमा हस्ताक्षर गरे । सम्झौताअनुसार त्रिभुवन अन्तर्राष्ट्रिय विमानस्थलसहित आठवटा विमानस्थलमा हवाई सुरक्षा सुधार परियोजना कार्यान्वयन गर्न जापानले एक अर्ब ५१ करोड ८० लाख उपलब्ध गराउने छ । त्यसैगरी, विद्यालय क्षेत्र विकास कार्यक्रम कार्यान्वयन गर्न जापानले ३१ करोड ३० लाख अनुदानस्वरुप प्रदान गर्नेछ । अनुदानसम्बन्धी सम्झौतापत्रमा यहाँस्थित जापान अन्तर्राष्ट्रिय सहयोग नियोग (जाइका)का प्रमुख जुन साकुमा र अर्थ मन्त्रालयको अन्तर्राष्ट्रिय आर्थिक सहयोग समन्वय महाशाखाका प्रमुख वैकुण्ठ अर्यालले हस्ताक्षर गरेका छन् । राजदूत ओगावाले नेपालको विकास प्रयासमा जापानले निरन्तर सहयोग गर्ने प्रतिबद्धता व्यक्त गरे भने सचिव रेग्मीले नेपालको सामाजिकआर्थिक उन्नयनका निम्ति जापानले गरेको योगदानप्रति आभार प्रकट गरेका छन् । प्रधानमन्त्री प्रचण्ड र नोबु किसिबीच भेटवार्ता प्रधानमन्त्री पुष्पकमल दाहाल प्रचण्डले बुधबार जापानका परराष्ट्र राज्यमन्त्री नोबु किसिलाई भेट गरेका छन्। प्रधानमन्त्री कार्यालय शिंहदरवारमा भएको भेटमा प्रधानमन्त्रीले लामो समयदेखि जापान नेपालको विकासको प्रमुख सहयोगी रहँदै आएको र नेपालको दुःख सुखमा सधै जापानको साथ रहेको भन्दै दुई देशको सम्बन्धलाई अझै फराकिलो र थप सुमधुर बनाउन प्रयत्नशील रहने बताएको प्रधानमन्त्रीको निजी सचिवालयले जनाएको छ । प्रधानमन्त्रीले नेपाल जापानको दौत्य सम्वन्ध सुमधुर ढंगले साठी बर्ष पुगेको बताउँदै जापानको तर्फवाट प्राप्त सहयोग र सद्भावप्रति धन्यवाद व्यक्त गर्दै नेपाल राजनीतिक परिवर्तनपछि आर्थिक परिवर्तनका दिशामा अघि बढेकाले आगामी दिनमा पनि जापानको निरन्तर सहयोग र सद्भाव रहने विश्वास व्यक्त गरे । जापानका राज्यमन्त्री नोबु किसिले नेपालले संविधान घोषणा गरेकोमा बधाई ज्ञापन गर्दै संविधान कार्यान्वयन, शान्ति प्रक्रिया, पुनःनिर्माण र समृद्धिका लागि प्रधानमन्त्रीले अघि बढाएको कार्ययोजनाको प्रशंसा गर्दै नेपालको हितप्रति जापानको साथ र सहयोग रहने बताए । भेटका अवसरमा राज्यमन्त्री नोबु किसिले काठमाडौं नौबिसे सुरुङ मार्ग निर्माणका लागि सहयोग गर्न प्रधानमन्त्रीले राख्नु भएको प्रस्ताव प्रति समर्थन जनाएका छन् । सुरुङ मार्ग निर्माणका लागि जापानको तर्फबाट १८ बिलियन नेपाली रुपैयाा बराबरको सहयोग दिलाउने प्रक्रिया अघि बढाउने प्रतिबद्धा जोनु किसिले गरेका छन् ।"
सेनाको पुनःसंरचना हुन्छ : रक्षामन्त्री खाँड,"चितवन : रक्षामन्त्री बालकृष्ण खाँडले नेपाली सेनाको आवश्यकताअनुसार पुनःसंरचना हुने बताएका छन्। चितवन आइपुगेका मन्त्री खाँडले बुधबार यहाँ पत्रकारसँग भने, नेपाली सेनाको आवश्यकताअनुसार पुनःसंरचना हुन्छ। त्यसबारेमा अध्ययन र छलफल भइरहेको छ।' उनले नेपाली सेनाले नेपाल एकीकरणदेखि राष्ट्रिय अखण्डता, स्वतन्त्रता र एकताका लागि पुयाएको भूमिका महत्वपूर्ण रहेको बताए। मन्त्री खाँडले संविधान संशोधन गरी मधेसवादी दलको मागलाई सम्बोधन गरिने बताए। त्यसका लागि सरकारले गृहकार्य सुरु गरिसकेको उनको भनाइ थियो । मन्त्री खाँडले भने, संविधान संशोधनका लागि साझा धारणा बनाउने काम सुरु भएको छ । मधेसवादी दलले राखेका मागको सम्बोधनपछि मात्र उनीहरु सरकारमा आउने वा नआउने टुङ्गो लाग्ने पनि मन्त्री खाँडले बताए। संविधान कार्यान्वयनका लागि सरकार प्रतिबद्ध रहेको भन्दै उहाँले स्थानीय निकायको निर्वाचन समयमा नै हुने बताए। संविधान निर्माणमा जुटेका तीन ठूला दल संविधान कार्यान्वयनमा पनि एक हुने विश्वास उनले व्यक्त गरे। राज्य पुनःसंरचना गर्दा स्थानीय निकायको केन्द्रमा पुग्न बास बस्नुपर्ने अवस्था आउन नहुने र सानो भएर खर्च नधान्ने पनि हुन नहुने उनले बताए। नेपाली काँग्रेसका नेता खाँडले पार्टी विधानसम्मतरुपमा चल्ने कुरामा आफूले सहयोग गर्ने पनि बताए। रासस"
स्थानीय निकायको चुनाव हुन सक्दैनः कमल थापा,"सप्तरीः राष्ट्रिय प्रजातन्त्र पार्टीका अध्यक्ष कमल थापाले स्थानीय निकायको निर्वाचन हुन नसक्ने बताएका छन् । राजविराजमा बुधबार आयोजित पत्रकार सम्मेलनमा बोल्दै उनले पूर्वसरकारले मङ्सिरमा स्थानीय निकायको चुनाव घोषणा गरेको तर वर्तमान सरकारले चैतमा स्थानीय निकायको निर्वाचन हुन्छ भनेर अन्योलमा पारेको आरोप लगाए । उनले आउँदो चैतमा समेत स्थानीय निकायको चुनाव नभए २०७४ को मङ्सिरमा तीनतीनवटा चुनाव हुन गाहे हुने भन्दै राजनीतिक अन्योलतालाई अन्त्य गरी तत्काल स्थानीय निकाय चुनावको मिति तोक्न सरकारलाई आग्रह गरे । नेता थापाले वर्तमान सरकारले भारत भ्रमण गर्नुभन्दा अगाडि संविधान संशोधन गरेर जाने आश्वासन दिनु नेपाली जनतालाई आँखामा छारो हाल्नु वाहेक केहि नभएको आरोप लगाए । उनले संविधान संशोधनलगायत अन्य मुद्दा आन्तरिक मामिला भएकाले यसलाई सबै दल मिलेर टुग्याउनुपर्नेमा जोडदिदैं उनले भने, हिन्दू धर्म संरक्षण र सम्बद्र्धनका लागि नेपाललाई हिन्दू राष्ट्र कायम गर्नुपर्छ । रासस"
नेविसंघले १६ वर्ष मुनिकालाई सदस्यता नदिने,"काठमाडौं : कांग्रेस निकट नेपाल विद्यार्थी संघले १६ वर्ष मुनिका विद्यार्थीलाई संघको सदस्यता नदिने निर्णय गरेको छ । विद्यालय शान्ति क्षेत्र र राजनितिरहित वातावरणमा पढ्न पाउने बालवालिकाको अधिकार रक्षाको लागि यस्तो निर्णय गरिएको संघले जनाएको छ । दुई साताअघि निर्वाचित संघको नयाँ कार्य समितिले बुधबार राजधानीमा पत्रकार सम्मेलन गरेर यस निर्णय सार्वजनिक गरेको हो । पत्रकार सम्मेलनमा संघका अध्यक्ष नैनसिंह महरले विद्यालयलाई शान्ति क्षेत्रको रुपमा परिणत गर्नका लागि आवश्यक सहकार्यका गर्न अन्य विद्यार्थी संगठनलाई समेत अनुरोध गरे । हाल शिक्षा क्षेत्रमा देखिएको असमानता, व्यापारीकरण, विश्वविद्यालयहरुमा पदाधिकारी नियुक्तिमा देखिएको भागबण्डा, शैक्षिक क्यालेण्डरको अस्तवयस्तता लगायतका विषयमा अधययन गरेर शिक्षा निति निर्माणका लागि उच्च स्तरिय शिक्षा आयोग गठन गर्न संघले सरकारसंग माग गरेको छ । यस विषयमा सरोकारवालासंगको छलफल तथा पहल गर्न संघले नेतृत्वदायि भूमिका खेल्ने महरले बताए । विश्वविद्यालयहरुमा पदाधिकारी नियुक्ति गर्दा खुल्ला प्रतिस्पर्धाको आधारमा व्यक्ति छनोट गर्नुपर्ने पनि उसको माग छ । हरेक प्रदेशमा ईन्जिनियरिङ, मेडिकल, कृषि लगायतका विषयको पढाई हुने कलेज स्थापना गर्नुपर्ने, सबै गाउँ र नगरपालिकामा पोलिटेक्निकल कलेज स्थापना गर्न तथा छात्रवृत्तिमा पढ्ने विद्यार्थी छनोटमा देखिएको समस्या समाधान गर्न समेत संघले सरकारलाई आग्रह गरेको छ । संविधानको सफल कार्यान्वयनका लागि मधेसी, आदीवासी, जनजाती, मुस्लिम, अल्पसंख्यत लगायतका क्षेत्रले उठाएको मागको सुनिश्चित गर्नुपर्ने उसको माग छ । दुई साताअघि सम्पन्न महाधिवेसनले महरको नेतृत्वमा नयाँ कार्य समिति चयन गरेको थियो । हरेक दुई वर्षमा हुनुपर्ने महाधिवेसन संगठनको आन्तरिक विवाद र मुल पार्टी कांग्रेसको हस्तक्षेपका कारण आठ वर्षपछि मात्र सम्पन्न भएको छ । आउने दिनदेखि दुई वर्षमै महाधिवेसन सम्पन्न गर्न शैक्षिक क्यालेण्डर बनाउने योजना रहेको महरले बताए। संघको हालै सम्पन्न पहिलो केन्द्रीय समितिको वैठकको दश बुँदे निर्णय सार्वजनिक गर्दै महामन्त्री कुन्दनराज काफ्लेले त्रिभुवन विश्वविद्यालयले चैत १४ गतेका लागि तोकेको स्वतन्त्र विद्यार्थी युनियनको चुनावलाई जसरी पनि सफल बनाउन संघले नेतृत्वदायी भूमिका खेल्ने बताए ।"
