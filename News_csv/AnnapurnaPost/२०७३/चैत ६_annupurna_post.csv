शीर्षक,विवरण
वदनियत र अनाधिकृत,"स्थानीय निर्वाचन प्रक्रिया सुरु भइसकेको वर्तमान चरणमा त्यसको व्यवस्थापन तथा सञ्चालनको संवैधानिक दायित्व बोकेको निर्वाचन आयोगबाट जिम्मेवार भूमिका अपेक्षा गरिन्छ । निर्वाचन आयोग अन्य संवैधानिक आयोगजस्तै खासगरी तीन दल नेपाली कांग्रेस, एमाले र माओवादी केन्द्रका कार्यकर्ताबाट भरिएको भए पनि कुनै विशेष पार्टीको पक्ष र कसैको विपक्षमा वातावरण बनाउने कार्य या निर्णय ऊबाट अपेक्षित हुँदैन । तर दुर्भाग्य राप्रपाको संविधानबाट राजतन्त्र र हिन्दु राष्ट्र' लाई हटाएर आफ्नो कार्य क्षेत्र र संवैधानिक अधिकार क्षेत्रबाट बाहिर गएको छ । निर्वाचनपूर्व राप्रपाप्रति निषेधको र उसका प्रतिस्पर्धी पार्टीहरूको पक्षमा वातावरण बनाउने प्रयास आयोगले गरेको छ । त्यो सँगै पार्टीको सिद्धान्त तथा नीति तय गर्दा गाउँदेखि केन्द्रीय तहको पार्टीको संयन्त्र र जनताको चाहनालाई वदनियतका साथ आयोगले तिरस्कार गरेको छ । नेपाल हिन्दु अधिराज्य हुनुपर्छ कि पर्दैन र त्यसबारे निर्वाचन आयोगको धारणा के हो, त्यो महत्ववपूर्ण विषय होइन । तर संविधान जारी गर्दा संविधानका निश्चित बुँदा अर्थात राष्ट्रिय अखण्डता तथा जनताको सार्वभौम हैसियतबाहेक अन्य विषयलाई परिवर्तनीय मानिएको छ । ती परिवर्तनीय विषयमा कुनै पार्टीले आफ्नो मान्यता र लक्ष स्पष्ट गर्दै जनताबीच जान पाउने कि नपाउने ? त्यो निर्णय निर्वाचन आयोगले लिने कि जनताले निश्चित प्रक्रिया अपनाई आफ्नो निर्णय लिने ? राप्रपा र समान विचार राख्ने दलहरू मिलेर अहिले एकीकृत पार्टी बनेको छ । हिन्दु राष्ट्र' साझा एजेन्डा बनेको छ उसको । राप्रपा नेपालले दोस्रो संविधानसभामा हिन्दु राष्ट्र र संवैधानिक राजसंस्थाको समर्थनमा जनमत बटुल्दै चौथो ठूलो पार्टीको हैसियत बनाएको थियो । अहिले आयोग किन निषेधात्मक बन्न पुग्यो ? वर्तमान संविधान कार्यान्वयन हुन सक्ने अवस्थामा छैन, त्यसमा व्यापक संशोधन र परिवर्तन आवश्यक छ । त्यो बुझ्दाबुझ्दै आयोगले फरक मान्यतालाई निषेध गर्छ भने ऊ प्रजातन्त्र र संविधानवादको हत्या गर्न उद्यत छ । संविधानलाई कुनै निश्चित दलबाट हैन आयोगबाट खतरा उत्पन्न हुनेछ ।"
विप्लवको पार्टीमा ७० वर्ष पुगेपछि भत्ता,"काठमाडौ: नेत्रविक्रम चन्द 'विप्लव' नेतृत्वको नेपाल कम्युनिष्ट पार्टीले ७० बर्ष उमेर पुगेका आफनो पार्टीका नेताहरुलाई सक्रिय राजनीतिबाट विदा गरी जीवन निर्वाह भत्ता दिने निर्णय गरेको छ। सो पार्टीका नेतात्रय र्इश्वरी दाहाल, चित्रबहादुर आले र राम लखनले मासिक पाँच हजार रुपैयाँ जीवन निर्वाह भत्ता पाउने भएका छन्। नुवाकोटको थानसिङमा पाँच दिनसम्म सञ्चालन भइ सकिएको पार्टीको केन्द्रीय समिति बैठकले चैतदेखि लागु हुने गरी जीवन निर्वाह भत्ता दिने निर्णय गरेको हो। जीवनभर राजनीति गरेका बृद्ध नेताको जीवनलाई सहज बनाउन जीवन निर्वाह भत्ता दिने निर्णय गरिएको सो पार्टीका नेताले बताएका छन्। सो पार्टीका नेता माइला लामाले अन्नपूर्णसँग भने 'लामो समय राजनीति गरेका तर जीवनको उत्तरार्धमा वेहालपूर्ण अवस्था हुने गरेको छ। त्यसलाई सच्याएर बृद्ध नेताहरुलाई संरक्षण गर्न सामान्य अवस्थामा मासिक पाँच हजार र आवश्यकता अनुसार थप्न सकिने गरी निर्णय गरेका छौ।' वामपन्थी राजनीतिमा लामो समय विताएकालाई सम्मान गर्ने नीति पनि बनाइएको लामाले जानकारी दिए। बृद्ध नेताहरुलाई जीवन निर्वाह भत्ता दिने निर्णय यसअघि अरु कुनै पार्टीले गरेका छैनन्। काठमाडौमा उद्घाटन गरी रोल्पाको थवाङमा बन्दसत्र भएको सो पार्टीको आठौ महाधिवेशनले सक्रिय राजनीतिबाट अविभावकीय भूमिकामा पुगेका नेताहरुलाई जीवन निर्वाह भत्ता उपलब्ध गराउने नीति पारित गरेको थियो। नेताहरुको भरणपोषणका लागि केन्द्रीय तहमा अक्षयकोष स्थापना गर्ने निर्णय पनि सो पार्टीले गरेको छ। अक्षय कोषको व्याजबाट प्राप्त हुने रकमलाई बृद्ध नेताहरुको जीवन निर्वाह भत्ताको रुपमा उपलब्ध गराउने व्यवस्था सो पार्टीले मिलाएको छ। तत्कालका लागि १० लाख रुपैयाको अक्षयकोष स्थापना गर्न लागिएको सो पार्टीले जनाएको छ। जीवन निर्वाह भत्ता पाउन लागेका तीनै जना नेताले सो पार्टीको स्थायी समिति सदस्यबाट विदा लिएका छन भने उनीहरु सल्लाहकारको भूमिकामा पुगेका छन। जीवन निर्वाह भत्ता पाउन लागेका चित्रबहादुर आलेलाई सर्लाहीको हरिवनमा दुई कोठे घर पार्टीको आन्तरिक स्रोतबाट बनाइदिने निर्णय पनि गरिएको लामाले बताए। सो पार्टीले संगठन विभागको जिम्मेवारी गरेको छ। वैकल्पिक सहित ५९ सदस्यीय केन्द्रीय समितिमा पाँच जनाको स्थायी समिति र १३ जनाको पोलिटब्यूरो वनाउने निर्णय गरेको छ। कृष्ण अधिकारी,मोहन कार्की र चन्द्रवहादुर चन्दलाई बढुवा गरी पोलिटव्यूरोको संख्या १३ सदस्यीय बनाइएको छ। यसअघि १० सदस्यीय पोलिटब्यूरो थियो। आठौं महाधिवशेनको निर्णयलाई गाउ तहसम्म पुर्याउन सो पार्टीले मुख्य मुख्य शहरमा सन्देश सभा गर्ने निर्णय पनि गरेको छ। सरकारले बैशाख ३१ गतेका लागि घोषणा गरेको स्थानीय तहको चुनावलाई खारेज गर्ने गरी आफना गतिबिधि बढाउने निर्णय गरेको छ। 'चुनावको अर्थ छैन। यसलाई खारेज गर्नुपछ' लामाले भने। आठौं महाधिवेशनको निर्णय कार्यान्वयन र पछिल्लो राजनीतिक घटनाक्रमका विषयमा समीक्षा गर्न वसेको वैठकले चुनाव हुन नदिने गरी योजना बनाएको अर्का एक नेताले बताए। सरकारलाई चुनाव नगराउन,उम्मेद्धवारहरुलाई चुनावमा नउठाउन, मतदातालाई चुनावमा मतदान नगर्न आग्रह गर्ने र त्यसो गर्दा पनि नभए अन्य विकल्प प्रयोग गरेर भए पनि चुनाव विथोल्ने गरी कार्यक्रम बनाएको ती नेताले बताए।"
उज्यालो नेपाल अभियान अध्यारोविरुद्धको लडाई: ऊर्जा मन्त्री,"काठमाडौं: ऊर्जामन्त्री जनार्दन शर्माले उज्यालो नेपाल अभियान अध्यारो विरुद्धको लडाई भएको बताएका छन्। नेपाली दूतावास र एनआरएन दक्षिण कोरियाले संयुक्त रुपमा गरेको 'नेपालको ऊर्जा विकासमा कोरियाबाट लगानी' विषयक अन्तरक्रियामा शर्माले उज्यालो नेपाल अभियानले व्यपार घाटा घटाउने बताए। उनले रेमिट्यान्स परनिर्भरता हटाई अर्थतन्त्र उकास्न ऊर्जाको विकासमा लागेको बताए। नागरिक लगानी कोष, सेना र प्रहरीको कल्याणकारी कोष ,जलविद्युतविकास कम्पनी र नागरिकले ऊर्जामा उल्लेख्य लगानी गर्न सक्ने अवस्था शर्माको भनाइ छ। कोरियाको आर्जन निर्धक्कसँग जलविद्युत आयोजनामा लगानी गर्न आव्हान गर्दै उनले भने, 'विगतमानिजि क्षेत्रबाट कोरियामा आएका योजना जे जस्ता भएपनि यस पटक सरकार आफैले सम्पूर्ण जिम्मेवारी लिने भएकाले लगानी डुब्छ कि भन्ने कुनै पनि शंका नलिन आग्रह गर्दछु।'"
डेनमार्क दूतावासको जग्गा बिक्रीमा,"काठमाडौं: सरकारले काठमाडौंको लाजिम्पाटमा रहेको डेनमार्क राजदूतावासको जग्गा बिक्री गर्न दिने निर्णय गरेको छ। मन्त्रिपरिषद्को बिहीबारको बैठकले ६ रोपनी ६ आना २ दाम २ पैसा जग्गा बिक्री गर्न डेनमार्क दूतावासलाई स्वीकृति दिएको हो। लाजिम्पाटको नीलसरस्वतीमार्गमा रहेको दूतावासको कित्ता नम्बर १ सय २६ देखि १ सय २८, कित्ता नम्बर १ हजार ३२ र कित्ता नम्बर १ हजार ३४ को जग्गा बिक्री गर्न परराष्ट्रमन्त्री प्रकाशशरण महतले फागुन ३० गते नै डेनमार्क दूतावासलाई स्वीकृति दिएका थिए। जग्गा प्रशासन निर्देशिका ०५८ को परिच्छेद ५ को प्रकरण १ सय ५० मा विदेशी कूटनीतिक नियोगले जग्गा प्राप्त गर्दा वा हक हस्तान्तरण गर्दा नेपाल सरकारको पूर्वस्वीकृति लिनुपर्ने व्यवस्था छ। राजदूतावास वा वाणिज्यदूतावासका नाममा वा नामबाट लिखित पारित गर्दा नेपाल सरकारको पूर्वस्वीकृति पेस गराएर मात्र पारित गर्नुपर्ने व्यवस्था छ। परराष्ट्र मन्त्रालयले भूमिसुधार तथा व्यवस्था मन्त्रालय र काठमाडौं उपत्यका विकास प्राधिकरणसँग परामर्श गरेपछि जग्गा बिक्रीका लागि प्रस्ताव तयार पारेर मन्त्रिपरिषद्मा पेस गरेको हो। ०७१ साउन २ गतेको मन्त्रिपरिषद्ले विदेशी नियोगले नेपालमा जग्गा खरिद गर्न स्वीकृति दिनुअघि परराष्ट्र मन्त्रालयले जग्गाको अधिकतम सीमा तोक्ने र राजदूतावास तथा तिनका निवास सरकारका केन्द्रीय निकाय, धार्मिक तथा प्राकृतिक संरचनाबाट कति दूरीमा राख्न दिने वा निश्चित स्थान विशेषमा मात्र राख्ने क्षेत्र तोक्ने भन्नेबारे परराष्ट्र मन्त्रालयले स्पष्ट बनाउने निर्णय गरेको थियो। परराष्ट्र मन्त्रालयका अनुसार नेपाल सरकारका अन्य सरोकारवाला निकायसँग समन्वय गरी त्यसप्रकारको मापदण्ड बनाउन बाँकी नै छ। सरकारले डेनमार्क दूतावासको लाजिम्पाटमा रहेको ६ रोपनी ६ आना २ दाम २ पैसा जग्गा बिक्री गर्न स्वीकृति दिएको हो। सरकारको उक्त निर्णयअनुसार विदेशी कूटनीतिक नियोगलाई नयाँ जग्गा खरिदको स्वीकृति मापदण्डअनुसार मात्र दिन सकिने अवस्था रहेको परराष्ट्र मन्त्रालयले जनाएको छ। तर कुनै कूटनीतिक नियोगको स्वामित्वमा आइसकेको जग्गा नेपाल सरकारको स्वीकृतिले अर्को कूटनीतिक नियोगका नाममा हक हस्तान्तरण गरिदिन वा कुनै नेपाली नागरिक वा नेपाल सरकारको प्रचलित ऐनद्वारा संगठित नेपाली संस्था वा निकायलाई खरिद गर्न स्वीकृति दिन बाधा पर्ने देखिँदैन, परराष्ट्र मन्त्रालयले मन्त्रिपरिषद्मा पठाएको प्रस्तावमा भनिएको छ। डेनमार्क दूतावासबाट अनुरोध भई आएबमोजिम उक्त जग्गा नेपालस्थित कुनै कूटनीतिक नियोग वा कुनै नेपाली नागरिक वा नेपाल सरकारको प्रचलित ऐनद्वारा संगठित नेपाली संस्था वा निकायलाई खरिद गर्न स्वीकृति दिने निर्णयका लागि मन्त्रिपरिषद्मा प्रस्ताव पेस गरेको परराष्ट्रसचिव शंकरदास बैरागीले बताएका छन्। डेनमार्क राजदूतावासले ०५९ सालमा सुदीपबहादुर शाहबाट खरिद गरेको उक्त जग्गा बिक्रीका लागि गत असोज १२ (२८ सेप्टेम्बर २०१६) मै अनुमति माग्दै परराष्ट्र मन्त्रालयलाई कूटनीतिक नोट पठाएको थियो। डेनमार्क सरकारले काठमाडौंस्थित दूतावास बन्द गर्ने सूचना गत वैशाख १४ (२६ अप्रिल २०१६) को कूटनीतिक नोटमार्फत गराएको थियो। नेपाली नियोगलाई जग्गा किन्न स्वीकृति सरकारले नेपाली नियोगलाई विदेशमा जग्गा, भवन तथा सेवा खरिद गर्न स्वीकृति दिने व्यवस्था गरेको छ। विदेशस्थित नेपाली नियोगका लागि आफ्नै भवन, जग्गा एवं अपार्टमेन्ट खरिद गरी नियोगलाई सक्षम र सबल बनाउने सरकारको नीति कार्यान्वयन गर्न मन्त्रिपरिषद्को बिहीबारको बैठकले विदेशस्थित नेपाली नियोगको सार्वजनिक खरिद कार्यविधि ०७३' स्वीकृत गरेको हो। विदेशस्थित अधिकांश नेपाली नियोग लामो समयदेखि भाडामा बस्दै आएका छन्। सार्वजनिक खरिद कार्यविधिको अभावमा सरकारको नीति कार्यान्वयन गर्न अप्ठ्यारो पर्दै आएको थियो। सार्वजनिक खरिद ऐन ०६३ को संशोधनसहितको व्यवस्थाले छुट्टै कार्यविधि बनाई कार्यान्वयन गर्नुपर्ने व्यवस्था गरेको छ। सार्वजनिक खरिद अनुगमन कार्यालय, कानुन न्याय तथा संसदीय मामिला मन्त्रालयको सहमति लिई परराष्ट्र मन्त्रालयले विदेशस्थित नेपाली नियोगको सार्वजनिक खरिद कार्यविधि ०७३ को मस्यौदा तयार पारेको थियो।"
पाँचखालमा २८ देशका सेनाको अभ्यास हुने,"काठमाडौं: संयुक्त राष्ट्र सङ्घको आह्वानमा विश्व शान्ति स्थापना कार्यमा परिचालन भएकासहित २८ मुलुकका सेना अहिले काभ्रेको पाँचखालमा भेला भएका छन्। नेपाली सेनाले वीरेन्द्र शान्ति कार्य तालिम केन्द्र, पाँचखालमा आयोजना गरेको १५ दिने शान्ति अभ्यास (तेस्रो) मा भाग लिन उनीहरु त्यहाँ पुगेका हुन् । यो अभ्यास भोलि सोमबारदेखि सुरु भई यही चैत २१ गतेसम्म चल्नेछ। विश्वका विभिन्न द्वन्द्वग्रस्त मुलुकमा खटिने सेनाबीच सहकार्य र काममा एकता ल्याउने उद्देश्यले उक्त अभ्यासको आयोजना गरिएको हो । अभ्यासको क्रममा शान्ति स्थापना कार्यमा परिचालन हुँदा आउने चुनौतीको सामना गर्न स्थलगत अभ्यास तथा उच्च तहमा रहन बहन गर्नुपर्ने जिम्मेवारीका बारेमा टेबुल अभ्यास हुनेछ । नेपाली सेना विश्व शान्ति स्थापनार्थ सेना खटाउने मुलुकको सूचीमा छैटौँ स्थानमा रहेको छ ।नेपाली सेनाले हालसम्म विश्वका ४१ वटा शान्ति मिसनमा रहेर काम गरिसकेको छ । नेपाली सेनाका चारहजार ४६२ जनशक्ति हाल विश्वका १५ वटा मिसनमा खटिइरहेको नेपाली सेनाले जनाएको छ । नेपाली सेनाले पहिलो पटक सन् २००० मा शान्ति अभ्यास सुरु गरेको थियो । त्यस बेला चारवटा मुलुकका सेनाले भाग लिएका थिए । यस पटकको अभ्यासमा भारत, श्रीलङ्का, बङ्गलादेश, फिलिपिन्स, अमेरिकालगायतका देशका सेनाको सहभागिता रहनेछ ।त्यसपछि हरेक वर्ष निरन्तररुपमा यो अभ्यास शान्ति प्रयाससंग जोडिएर विभिन्न नाममा चल्दै आएको छ । नेपाली सेनाद्वारा अाइतबार तालिम केन्द्रमा आयोजित पत्रकार सम्मेलनमा केन्द्रपति एवम् महासेनानी प्रयोगजंग राणाले शान्ति अभ्यास तीनमा युद्ध कौशल, स्थलगत अभ्यास, रणनीतिक अभ्यास र टेवल अभ्यासजस्त अभ्यास हुने बताए। उक्त अभ्यासमा एकहजार २४ जना विभिन्न देशका सेनाले भाग लिने पनि उनले जानकारी दिए। यसअघि सन् २०१३ मा भएको शान्ति अभ्यास दुईमा २३ मुलुकका सेनाले भाग लिएका थिए । सो तालिममा नेपाली सेनाको महिला सैनिकले नेतृत्व गरेको एउटा गुल्मले पनि भाग लिनेछ । यस अभ्यासमा नेपाली सेना र विदेशी सेनाका गरी ७५ जना सैनिकले भाग लिनेछन्। स्थलगत अभ्यास गराउन नेपाली सेनाले पाँचखालमा एउटा गाउँ नै तयार गरेको छ । उक्त तालिमको भोलि प्रधानमन्त्री पुष्पकमल दाहालले उद्घाटन गर्नुहुने सैनिक जनसम्पर्क निर्देशनालयले जनाएको छ। सो अभ्यासबाट शान्तिस्थापनामा खटिएका मुलुकका सेनाबीचमा काममा एकरुपता भई कार्यदेश पूरा गर्न सहयोग पुग्ने विश्वास लिइएको छ। रासस"
निर्वाचन आयोगको निर्णय विरुद्ध राप्रपा,"काठमाडौं : निर्वाचन आयोगले राप्रपाको विधानबाट राजसंस्था र हिन्दुराष्ट्र हटाएको भन्दै सो पार्टीले त्यसविरुद्ध देशव्यापी आन्दोलन गर्ने चेतावनी दिएको छ । राजधानीमा शनिबार बसेको सो पार्टीको उपलब्ध केन्द्रीय समिति बैठकले यस्तो निर्णय गरेको प्रवक्ता रोशन कार्कीले जानकारी दिइन् ।'राष्ट्रिय प्रजातन्त्र पार्टीको प्रस्तावना र उद्देश्यमा उल्लिखित मुलभूत मान्यतालाई हटाएर पार्टीको विधान परिवर्तन गर्ने गरी निर्वाचन आयोगले ४ चैत ०७३ मा गरेको निर्णय आपत्तिजनक एवं संविधानको मर्म र भावनाविपरीत रहेको राप्रपाको ठहर छ ।'पार्टीको मूलभूत मान्यतालाई नै निषेध गर्ने उक्त निर्णय राप्रपा स्विकार्दैन । उक्त निर्णयबारे पुनर्विचार गर्न राप्रपा निर्वाचन आयोगसँग आग्रह गर्दछ । यो निर्णयले आगामी स्थानीय तह चुनावको वातावरण धमिलिन सक्नेबारे राप्रपा चिन्ता व्यक्त गर्दछ', कार्कीद्वारा बैठकपछि जारी विज्ञप्तिमा उल्लेख छ । आफ्नो पार्टी नयाँ संविधानप्रति प्रतिबद्ध रहेको दाबी गर्दै उनले कतिपय विषयमा असहमतिको कारण विपक्षमा मतदान गरेको भए पनि ३ असोज ०७२ सालमा जारी भएको संविधानमा एकीकरण पूर्वका दुवै पार्टीका सभासद्ले हस्ताक्षर गरी संविधानप्रति आस्था र अपनत्व कायम गरेको वास्तविकतासमेत स्पष्ट छ । संविधान निर्माणका क्रममा केही विषयमा फरक मत कायम राखेको हुँदा अन्य कतिपय दलसरह राष्ट्रिय प्रजातन्त्र पार्टीले समेत संविधानप्रति आलोचनात्मक समर्थन व्यक्त गरेको तथ्य पनि सर्वविदित छ । संसारको कुनै पनि संविधान शतप्रतिशत पूर्ण हुँदैन । संविधान संशोधनीय एवं गतिशील दस्ताबेज भएकाले त्यसका कतिपय प्रावधानप्रति असहमति कायम राख्ने, आलोचना गर्ने र जनताको विश्वास जितेर परिवर्तन गर्ने अधिकार प्रत्येक नागरिक एवं राजनीतिक दलको संवैधानिक एवं प्रजातान्त्रिक हक हो । राष्ट्रिय प्रजातन्त्र पार्टी संविधानका केही व्यवस्थामा असहमत छ तर संविधानको पालना र कार्यान्वयनमा पूर्णतः प्रतिबद्ध छ । नेपालको नयाँं संविधानअनुसार राजनीतिक दल गठन गरी सञ्चालन गर्न, दलको विचारधारा, दर्शन र कार्यक्रमप्रति जनसाधारणको समर्थन र सहयोग प्राप्त गर्न त्यसको प्रचारप्रसार गर्ने कार्यमा कुनै प्रतिबन्ध लगाउने गरी बनाइएको कानुन वा गरिएको कुनै व्यवस्था वा निर्णय यो संविधानको प्रतिकूल मानिनेछ र स्वतः अमान्य हुनेछ' भन्ने व्यवस्था रहेकोमा निर्वाचन आयोगले त्यसको उल्लंघन गरेर पार्टी विधानबाट हिन्दुराष्ट्र र राजसंस्था हटाइदिएको आरोप सो पार्टीले लगाएको छ । निर्वाचन आयोगको उक्त निर्णयविरुद्ध राप्रपाले आन्दोलनका कार्यक्रमसमेत सार्वजनिक गरेको छ । घोषित आन्दोलनका कार्यक्रमअनुसार निर्णय पुनर्विचारका लागि आग्रह गर्दै सम्पूर्ण जिल्ला सदरमुकाममा चैत ७ गते जुलुससहित गएर जिल्ला निर्वाचन कार्यालयसमक्ष ज्ञापनपत्र बुझाउने र एक घन्टा निर्वाचन कार्यालयअगाडि धर्ना दिने,, काठमाडांैमा निर्वाचन आयोगको कार्यालय बहादुर भवनअगाडि एक घन्टा धर्ना दिने र आयोगसमक्ष ज्ञापनपत्र बुझाउने, उक्त निर्णयबाट पार्टीको संवैधानिक हक खोसिएको बारे कानुनी उपचार खोज्नेलगायत संघर्षका कार्यक्रम सार्वजनिक गरेको छ । त्यसैगरी, चैत तेस्रो साताबाट हिन्दुराष्ट्र पुनःस्थापनाको माग राखेर देशव्यापी शान्तिपूर्ण सडक संघर्ष गर्ने, धर्मनिरपेक्षताको खारेजी र हिन्दुराष्ट्र पुनःस्थापनाका लागि तत्काल संसद्मा संविधान संशोधन प्रस्ताव पेस गर्ने तथा सदनमा सशक्त रूपमा आवाज उठाउने कार्यक्रम घोषणा गरेको छ । यसैबीच, निर्वाचन आयोगले सो निर्णय नसच्याए पार्टी सरकारबाट फिर्ता हुने र सरकारलाई दिएको समर्थन फिर्ता लिने चेतावनी उपप्रधानमन्त्री तथा स्थानीय विकासमन्त्री कमल थापाले चेतावनी दिएका छन् । राप्रपाको चुनाव चिह्न'गाई' सार्वजनिक गर्न शनिबार आयोजित कार्यक्रममा राप्रपा अध्यक्ष थापाले निर्वाचन आयोगको निर्णय संविधानविपरीत भएको दाबी गर्दै यस्तो चेतावनी दिएका हुन् । उनले भने,'आज यति मात्र भन्छु, आयोगको यो निर्णयले चुनावको वातावरण धमिलिन सक्छ र सम्पूर्ण दोष आयोगको हुनेछ ।' राप्रपाले अहिले नै आवेशमा कुनै निर्णय नगर्ने भन्दै उनले वैधानिक बाटोबाट अघि बढ्ने बताए । वैधानिक बाटो रोकिए अझ सशक्त आन्दोलन गर्ने र सडकबाटै आफ्ना मान्यता स्थापना गर्न लाग्ने बताए ।"
आगामी निर्वाचनमा कुन पार्टीको चुनाव चिन्ह कति नम्बरमा ?,"काठमाडौं : निर्वाचन आयोगले व्यवस्थापिका संसदमा प्रतिनिधित्व गर्ने विभिन्न २६ दललाई चुनाव चिन्ह प्रदान गरेको छ। २६ दललाई हाल व्यवस्थापिका संसदमा प्रतिनिधत्व गर्ने दलको हैसियतमा सम्बन्धित दलको निर्वाचन चिन्ह प्रदान गरेको निर्वाचन आयोगले बताएको छ। संविधानसभा सदस्य निर्वाचन २०७० मा समानुपातिक निर्वाचन प्रणाली अन्तर्गत संविधान सभामा ३० राजनीतिक दलले प्रतिनिधित्व गरेका भए पनि निर्वाचन आयोगले २६ दललाई मात्र चुनाव चिन्ह प्रदान गरेको छ। जसमध्ये नेवाःपार्टी निर्वाचन आयोगमा दर्ता भएको छैन। राष्ट्रिय प्रजातन्त्र पार्टी र राष्ट्रिय प्रजातन्त्र पार्टी नेपालबीच एकता भइसकेको छ। सँगै मधेसी जनअधिकार फोरम नेपाल र संघीय समाजवादी पार्टी नेपाल एकीकृत भएर संघीय समाजवादी फोरम नेपाल भएको छ भने समाजवादी जनता पार्टी निर्वाचन आयोगको खारेजमा परेको छ। निर्वाचन आयोगले प्रदान गरेको चुनाव चिन्हमा नेपाली कांग्रेसको रुख पहिलो नम्बर, एमालेको सूर्य दोस्रो नम्बर, माओवादी केन्द्रको गोलाकारभित्र हँसिया हथौडा तेस्रो नम्बर, राष्ट्रिय प्रजातन्त्र पार्टीको गाई चौथो नम्बर, संघीय समाजवादी फोरम, नेपाल हातले समातेको मसाल पाँचौ नम्बर, मधेसी जनअधिकार फोरम, नेपाल (लोकतान्त्रिक) नमस्कार गरेको हात ६ नम्बर, तराई मधेस लोकतान्त्रिक पार्टी जोडा गोरु सात नम्बर, सद्भावना पार्टी तीर आठ नम्बर, नेपाल कम्युनिस्ट पार्टी हँसिया र तारा नौ नम्बर, राष्ट्रिय जनमोर्चा गिलास १० नम्बर, नेपाल कम्युनिष्ट पार्टी (संयुक्त) हँसिया ११ नम्बर, राष्ट्रिय मधेस समाजवादी पार्टी साइकल १२ नम्बरलगायत रहेका छन् । थप पार्टीका नाम र चुनाव चिन्ह हेर्नुहोस् :"
निर्वाचन नभए संविधान असफल: थापा,"ललितपुरः स्वास्थ्यमन्त्री गगन थापाले स्थानीय निकायको निर्वाचन नभए संविधान असफल हुने बताएका छन्। ललितपुरमा आइतबार राष्ट्रिय दलित आयोगको १५ औं साधारण सभाको उद्घाटन गर्दै मन्त्री थापाले भने,स्थानीय निर्वाचन नभए संविधान जोगिन्न। संविधान नजोगिए देश संकटमा फस्छ। त्यसैले निर्वाचन जसरी पनि हुनुपर्छ। संविधान आफैमा जीवन्त नभएको बताउँदै कांग्रेस युवा नेता थापाले भने,संविधान संशोधन गर्नै हुन्न भन्ने होइन। आवश्यकता अनुसार संशोधन गर्न मिल्छ। उनले निर्वाचनको विपक्षमा कोही पनि उभिन नहुने बताए। उनले भने,लोकतन्त्रभित्र विकल्प खोज्ने हो तर लोकतन्त्र नै समाप्त पार्न खोज्ने होइन। उनले मुलुकको हितका लागि भएपनि कडा कानून बनाउनु पर्ने बताए।"
प्रधानमन्त्रीको चीन भ्रमणको कार्यतालिकामा हेरफेर गरिँदै,"काठमाडौः प्रधानमन्त्री पुष्पकमल दाहाल प्रचण्डको एक साता लामो चीन भ्रमणको कार्यतालिका हेरफेर भइरहेको छ । राष्ट्रपति सी जिनपिङसँगको भेटलाई सहज हुने गरी प्रधानमन्त्री कार्यालय,परराष्ट्र मन्त्रालय,बइजिङस्थित नेपाली राजदूतावास र काठमाडौस्थित चिनिया राजदूतावासले भ्रमणको कार्यतालिकाको अन्तिम गृहकार्य गरिहेका छन् । प्रधानमन्त्री प्रचण्डका परराष्ट्र मामिला सल्लाहकार डा ऋषि अधिकारीका अनुसार भ्रमणको कार्यतालिकालाई आइतवार अन्तिम रुप दिइदैछ । बिभिन्न चरणमा छलफल गरी गृहकार्य भइरहको छ आज अन्तिम रुप दिइदैछ अधिकारीले अन्नपूर्णसँग भने । प्रधानमन्त्री प्रचण्डका पे्रस सल्लाहकार गोविन्द आचार्यका अनुसार भ्रमणको कार्यतालिका र प्रतिनिधिमण्डलको आइतवार अन्तिम गृहकार्य गरी सोमबारको मन्त्रिपरिषदले पारित गर्नेछ । भ्रमण टोलीमा प्रधानमन्त्री प्रचण्डसहित परराष्टमन्त्री प्रकाशशरण महत,परराष्टमन्त्रालयका करीव पाँच जना अधिकारीहरु,बेइजिस्थित नेपाली राजदूत लिलामणि पौडयाल,प्रेस सल्लाहकार गोविन्द आचार्य,प्रधानमन्त्रीका सुरक्षा अधिकारी,सरकारी सञ्चारमाध्यमका प्रतिनिधि सहभागी हुनेछन । स्रोतका अनुसार चिनिया पक्षले ११ जनाको प्रतिनिधिमण्डल बनाउन सुझाव पेश पेश गरेको छ भने प्रधानमन्त्री प्रचण्डले भने प्रतिनिधिमण्डल १५ जनासम्मको हुन सक्ने जनाउ चिनिया पक्षलाई गराएका छन । काठमाडौस्थित चिनिया दुतावास,प्रधानमन्त्री प्रचण्ड र परराष्ट मन्त्रालयका अधिकारीहरु वीच शुक्रबार र शनिवार पटक पटक औपचारिक तथा अनौपचारिक भेटवार्ता भएका छन । प्रधानमन्त्री प्रचण्डको भ्रमण कार्यतालिकामा पनि हेरफेरको प्रस्ताव गरिएको छ । चैत १० गते राती वा चैत ११ गते बिहान काठमाडौबाट बोआओका लागि प्रस्थान गर्ने, १२ गते बोआओ फोरमलाई सम्बोधन गर्ने,१३ गते बोआओबाट बेइजिङ प्रस्थान गर्ने,१४ गते राष्ट्रपति सीसँग भेटवार्ता गर्ने, सोही दिन बेइजिङमा चिनिया लगानीकर्तासँगको अन्तरक्रियामा सहभागी हुने र बेइजिङस्थित चिनिया राजदूतावासले आयोजना गर्ने कार्यक्रममा सहभगाी हुने र चैत १५ गते ल्हासा आएर बस्ने र चैत १६ गते काठमाडौ फर्कने गरी कार्यतालिका बनाउन लागिएको प्रधानमन्त्री प्रचण्डको नीजि सचिवालयले जनाएको छ । यसअघि प्रधानमन्त्री प्रचण्ड काठमाडौबाट बेइजिङ पुगेर राष्टपति सीसँग भेटवार्ता गरी बोआओ फोरममा सहभागी हुने गरी कार्यतालिका प्रस्ताव गरिएको थियो ।"
मधेसी मोर्चाका क्रियाकलाप अापराधिकः ओली,"नेपालगञ्जः नेकपा एमालेका अध्यक्ष केपी शर्मा ओलीले मधेसी मोर्चाले अराजनीतिक, अलोकतान्त्रिक, हिंसावादी र आंतकवादी चरित्र प्रर्दशन गरेको आरोप लगाएका छन्। एमाले बाँकेको प्रचार विभागले नेपालगञ्जमा आइतबार आयोजना गरेको पत्रकार सम्मेलनमा ओलीले एमालेको अभियान बिथोल्न मोर्चाले गरेको क्रियाकलाप अापराधिक भएको आरोप लगाएका हुन्। राजनीतिमा कही कतै यस्तो हुँदैन। यस्ता क्रियाकपाप अपराधिक समुहले मात्र गर्छ,राजनीतिक दलले गर्दैन। निर्दोषलाई उत्तेजनामा ल्याउने, बालबालिकाको प्रयोग गर्ने, बम राख्ने, बम हान्ने, एउटा राजनीतिक दलको कार्यक्रमलाई विथोल्ने क्रियाकलाप कुनै राजनीतिक दलले संसारमा कहीँ कतै गरेको सुन्नु भएको छ?,ओलीले प्रश्न गरे। ओलीले राजनीतिको नाममा अपराध गर्ने छुट कसैलाई नभएको बताए। राजनीतिका नाममा अपराध गर्नु हुँदैन, गर्न छुट पनि कसैलाई छैन,ओलीले भने। उनले लोकतन्त्रमा हिंसा स्वीकार्य नहुने बताए। एमालेको अभियान विथोल्ने क्रममा बम राख्ने र बम प्रहार गर्ने हिंसात्मक काम मोर्चाले गरेको ओलीले बताए। उनले वर्तमान सरकार फितलो भएका कारण राजनीतिका नाममा हिंसा गर्ने प्रसाय पाइरहेको बताए। मोर्चाको हिंसात्मकमा क्रियाकलापले निर्दोष जनता मारिएको भन्दै अध्यक्ष ओलीले दुःख व्यक्त गरे। उनले भने,उनीहरुको (मोर्चा)को छुद्र, उत्तेजक र हिंसात्मक क्रियाकलापले केही निर्दोष जनता मारिए। घाइते भए, सुरक्षाकर्मी तथा एमाले कार्यकर्तासमेत घाइते भए। त्यसप्रति दुख व्यक्त गर्छु र मोर्चाको अपराधिक क्रियाकलापको घोर निन्दा गर्छु। उनले मधेसी जनताको ठेकेदारी गर्ने कार्य बन्द गर्न समेत मोर्चालाई चेतावनी दिए। उनले अभियानका क्रममा राष्ट्रियता, राष्ट्रिय स्वाभिमान, राष्ट्रिय अखण्डता र सार्वभौम सत्तामा केन्द्रीत रहेको बताए। उनले भने,स्वाभिमानको कुरा गर्दा, राष्ट्रियताको कुरा गर्दा कसैकसैलाई भतभति पोल्छ। उनले नयाँ संविधानले कुनै पनि जात, वर्ग र भाषालाई भेदभाव नगरेको बताए। संविधानले कसैप्रति विभेद गरेको छैन। के अधिकार पाएनन्, त्यो त भन्नु पर्यो, आफै कथा बनाएर भ्रम छर्न पाइन्नँ। ओलीले संविधान कार्यान्वयन गर्न नदिने षड्यन्त्र भइरहेको बताए। मधेशी मोर्चाको सीमांकन हेरफेरको मुद्दाप्रति इंकित गर्दै ओलीले भने,रोल्पालाई अलग गर्ने कुरा महोत्तरीको जमिन्दारलाई के मतलब?"
सिफारिस विपरीत गाउँपालिकाको केन्द्र तोकिएपछि स्थानीय अान्दोलित,"कुश्मा: पर्वतको जलजला गाउँपालिकाको केन्द्र साविकका सवै गाविसलाई पायक पर्ने स्थानमा राख्न माग गर्दै स्थानीयवासीले सदरमुकाम कुश्माबजारमा प्रदर्शन गरेका छन्। स्थानीय राजनीतिक दलहरु, संघसंस्था तथा सर्वसाधारणको समेत उपस्थितिमा कुश्माबजारमा नारावाजीसहित प्रदर्शन गरेका हुन्। गाउँपालिका सिफारिस गर्ने बेला धाईरिङ्ग गाविसको मिलनचोकमा केन्द्र रहने गरी सिफारिस गरिएकोमा आयोगले साविकको माझफाँट गाविसको कार्यालयलाई केन्द्र तोकेको भन्दै उनीहरु आन्दोलित बनेका हुन्। गत बुधवारदेखि निरन्तर आन्दोलन गर्दै आएका स्थानीयले हजारौंको संख्यामा जुलुस प्रदर्शन गरी स्थानीय तह पुर्नसंचना आयोग र सरकारविरुद्ध नारावाजी समेत गरेका छन्। स्थानीय निकाय पुर्नसंरचना आयोगले गाउँपालिकाको केन्द्र साविकको माझफाँट गाविसको कार्यालयलाई तोकेको र उक्त स्थान सवैका लागि अपायक भएको भन्दै आन्दोलन गर्नुपरेको आन्दोलित अगुवा युवा सोम पुनले जानकारी दिए। उनीहरुले सवै गाविसलाई पायक पर्ने गरी धाईरिङ्ग गाविसको मिलनचोक वा माझफाँट गाविसकै मोहनचोकमा राख्न आग्रह गरेका हुन्। उक्त गाउँपालिकामा उत्तरी पर्वतका ७ वटा गाविस समायोजन गरिएको थियो। वाँसखर्क, माझफाँट, लेखफाँट, शालिजा, धाईरिङ्ग, नाङलीवाङ र बनौं गाविस गाभेर जलजला गाउँपालिका बनेको हो। उक्त गाउँपालिका ९ वटा वडा कायम भएका छन्। जलजला गाउँपालिकाका बासिन्दाले निरन्तर आन्दोलन गरेपछि सर्वदलीय र सर्वपक्षीय बैठक बसेर असन्तुष्ट वडाका बासिन्दाहरुको माग सम्वोधनका लागि पहल गर्ने निर्णय भएको छ। जुलुसपछि आयोजित कोणसभामा जिल्लाका राजनीतिक दलका प्रमुखहरुले आन्दोलनरत गाविसका बासिन्दाको माग सम्वोधन गर्न पहल गर्ने प्रतिवद्धता जनाएका थिए।"
बाह्य हस्तक्षेप सह्य हुँदैन: पोखरेल,"नेपालगन्जः नेकपा एमाले महासचिव इश्वर पोखरेलले कुनै हालतमा निर्वाचन टार्ने र सार्ने कार्य नगर्न सरकारलाई चेतावनी दिएका छन् । नेपालगन्जमा आइतबार बिहान आयोजित पत्रकार सम्मेलनमा महासचिव पोखरेलले भने, निर्वाचन जसरी पनि तोकिएकै समयमा नै हुनुपर्छ, कुनै पनि हालतमा सार्न र टार्न मिल्दैन।' मेची महाकाली राष्ट्रिय अभियान सकेर फर्किने क्रममा आयोजित पत्रकार सम्मेलनमा महासचिव पोखरेलले अभियान दल विशेषको लागि मात्र नभई देश, जनता र संविधानको प्रतिरक्षाको लागि गरिएको बताए । उनले निर्वाचन कुनै पनि हालतमा टार्न मिल्दैन, बाह्य हस्तक्षेप सह्य हुँदैन भन्ने सन्देश जनतासम्म पुर्याउने काम अभियानले गरेको बताए । जनताको हार्दिकताले हामीलाई थप उत्साह प्रदान गरेको छ, पूर्व मेचीदेखि महाकालीसम्म लाखौ जनता सहभागी भएका छन्,' पोखरेलले भने । उनले देश र जनताको साझा मुद्दा अभियानमा उठेको बताए । उनले संविधान कार्यान्वयनको विकल्प नरहेको बताए । उनले एमालेले देश र जनताविरुद्ध कुनै पनि सम्झौता नगर्ने समेत बताए ।"
प्रचण्डको चीन भ्रमण अपरिपक्वः भट्टराई,"काठमाडौंः प्रमुख प्रतिपक्षी दल नेकपा एमालेका सांसद तथा परराष्ट्रविद् डा राजन भट्टराईले प्रधानमन्त्री पुष्पकमल दाहाल प्रचण्डको आसन्न चीन भ्रमणलाई अपरिपक्वताको संज्ञा दिएका छन्। डा भट्टराईले भने,हामी प्रतिपक्षमा भएर पनि होला प्रधानमन्त्रीको चीन भ्रमणबारे कुनै जानकारी छैन। पत्रपत्रिकामा समाचार देख्दा थाहा पाएका हौं, बोवाओ फोरममा भाग लिनु नियमित भम्रण हो, तर चीनको राष्ट्रपतिसँगको भेट र नेपालबारेमा केही ठोस एजेण्डामा हस्ताक्षर हुने या नहुने? को कोसँग भेट हुने, कस्ता प्रस्तावहरू लैजाने भन्ने बारेमा कुनै पनि गृहकार्य भएको छैन्, यस्तो गैरजिम्मेवारीपनले राम्रो सन्देश दिँदैन। रिपोर्टर्स क्लब नेपालले आइतबार गरेको साक्षात्कारमा उनले भने,पूर्ववर्ती एमाले अध्यक्ष केपी ओलीको सरकारले गरेको सम्झौतालाई कार्यान्वयन नगरिकन गरिने भ्रमणले सार्थकता पाउँदैन, १९५६ देखि स्थापित द्विपक्षीय कुटनीतिक सम्बन्ध आज आएर सबैभन्दा कमजोर देखिएको छ। यो सरकारको सबैभन्दा ठूलो कमजोरी हो, अर्कोतर्फ चीनसँगको राजनीतिक र आर्थिक सम्बन्धबारे औपचारिक रुपमा उच्चस्तरको गृहकार्यबिना सम्भव छैन्, ओली सरकारले पारवाहन र यातायातको सम्झौता जो गर्नुभएको छ, त्यसलाई कार्यान्वयन गर्नुपर्छ। भट्टराईले अहिलेको प्रचण्ड नेतृत्वको सरकारले चीनसँग भएको महत्वपूर्ण सम्झौतालाई कार्यान्वयन गर्नुको साटो कार्यान्वयनको पाटोमा उदासिन बनेको आरोप लगाए। उनले भने,उत्तरदक्षिण हाइवे जोड्नुपर्छ, हिजो सम्भव भएन अब त्यसलाई सम्भव बनाउनुपर्छ, यो कसैले चाहेरपनि रोक्न सक्दैन। कार्यक्रममा परराष्ट्रविद् हिरण्यलाल श्रेष्ठले आशन्न चीन भम्रणको बेला प्रधानमन्त्री पुष्पकमल दाहाल प्रचण्डले रेल र तेलको सम्झौता गर्नुपर्ने बताए। श्रेष्ठले विगतमा उन, नुन र सुनसँग सम्झौता गरेकोे स्मरण गर्दै अब रेल र तेल सम्बन्धि सम्झौता गर्नुपर्ने बताए। श्रेष्ठले प्रधानमन्त्री दाहालको आशन्न भ्रमणमा ओबीआरमा हस्ताक्षर हुन आवश्यक रहेको बताए। उनले भने,पूर्ववर्ती एमालेको सरकारले गरेको सम्झौता कार्यान्वयन गर्नुपर्छ, त्यो कार्यान्वयन नगरीकन अरु कुनै कुराबारे प्रस्ताव गर्दा विश्वासमाथि प्रश्न खडा हुन्छ। अब हामीले भुटानजस्तो मुखदर्शक भएर बस्नुहुँदैन, चीनसँगको सम्बन्ध सुमधुर बनाउँदै आर्थिक विकासको दिशातर्फ मुलुकलाई हिडाउनुपर्छ, भारत र चीनको प्रगती हेरेर रमाउनु भन्दा पनि हामी आफैले विकासका कार्यहरू अघि बढाउनुपर्छ।"
राप्रपाका मन्त्रीको चेतावनी : हिन्दु राष्ट्रको एजेण्डा बचाउन नसके सरकार छाड्छौँ,"इटहरी : राष्ट्रिय प्रजातन्त्र पार्टी (राप्रपा) का केन्द्रीय सदस्य एवम् पर्यटन मन्त्री दीननाथ गिरीले हिन्दु राष्ट्र पार्टीको आत्मा भएको भन्दै पार्टीको एजेण्डामा आफूहरु अडिग रहेको बताएका छन्। पार्टीको एजेण्डा तलमाथि पर्न गए सरकार छाड्नु नौलो कुरा नभएको भन्दै उनले सरकार छोड्ने चेतावनी समेत दिएका छन्। जनताको माग सम्बोध गर्न सरकारमा गएका हौँ, मन्त्री गिरीले भने, हाम्रो एजेन्डा बचाउन नसके सरकार छोड्न तयार छौँ। सुनसरीको धरानमा मन्त्रालयको कार्यक्रममा आएका गिरीले इटहरीमा पत्रकारसँग कुरा गर्दै स्थानीय तहको निर्वाचन सुनिश्चित गराउन राप्रपा सरकारमा सामेल भएको प्रष्ट पारे। उनले निर्वाचनकै निम्ति राप्रपा सरकारमा सहभागी भए लगत्तै निर्वाचन आयोगले चालेको कदम शंकास्पद रहेको बताए। मन्त्री गिरीले निर्वाचन नगराउन देशी विदेशी शक्ति सक्रिय भएको बताउर्दै तिनै शक्तिको निर्देशनमा आयोगले पार्टीको विधानमाथि हस्तक्षेप गरेको समेत आरोप लगाए। शुक्रबार निर्वाचन आयोगले राप्रपाको विधानबाट हिन्दु राष्ट्र संवैधानिक राजतन्त्र हटाएको थियो।"
धर्मनिरपेक्षता सट्टा धार्मिक स्वतन्त्रताका लागि संशोधन विधेयक दर्ता,"काठमाडौंः राष्ट्रिय प्रजातन्त्र पार्टीले धर्मनिरपेक्ष पदावलीको सट्टा पूर्ण धार्मिक स्वतन्त्रतासहितको सनातन हिन्दु राष्ट्र बाक्यांश राख्ने गरी संविधान संशोधन प्रस्ताव आइतवार संसदमा दर्ता गराएको छ । राप्रपाले संविधानको धारा ४ (१) मा संशोधनको प्रस्ताव दर्ता गराएको हो । नेपाल बहुजातीय,बहुधार्मिक,बहुभाषिक राष्ट्र हुँदा हुँदै पनि ८१ प्रतिशत भन्दा बढी हिन्दु , नौ प्रतिशत बौद्ध र तीन प्रतिशत किराँत धर्म लगायत ९४ प्रतिशत भन्दा बढी ओमकार परिवारका जनता रहेको कारण देखाउँदै राप्रपाले संविधान संशोधन प्रस्ताव दर्ता गराएको हो । सबै समुदायहरु वीच सौहार्दपूर्ण सम्बन्ध रही एक आपसमा धार्मिक सहिष्णुता रहेको सर्वधर्म समभाव र पूर्ण धार्मिक स्वतन्त्रतासहितको सनातन हिन्दु राष्ट्र रहने गरी संविधानमा संशोधन हुन उपयुक्त भएकोले धर्म निरपेक्षको सट्टा पूर्ण धार्मिक स्वतन्त्रतासहित सनातन हिन्दु राष्ट्र राख्नका लागि संशोधन विधेयक पेश गरिएको कुन्तीकुमारी शाही,जयन्त चन्द,विक्रमबहादुर थापा,सुशीलकुमार श्रेष्ठ,भाष्कर भद्रा र भक्तबहादुर विकले हस्ताक्षर गरी संसदमा दर्ता गराएको संशोधनमा उल्लेख छ ।"
निर्वाचन आयोगले राप्रपालाई दिएको निर्देशनप्रति जनमोर्चाको अापत्ति,"काठमाडौंः निर्वाचन अयोगले राष्ट्रिय प्रजातन्त्र पार्टीको विधानका केही नीति बदल्न निर्देशन दिएकोप्रति राष्ट्रिय जनमोर्चाले आफ्नो ध्यानाकर्षण भएको जनाएको छ। जनमोर्चाका अध्यक्ष चित्रबहादुर केसीले विज्ञप्ति जारी राप्रपाको राजतन्त्र र हिन्दू धर्म सम्बन्धी नीतिलाई बदल्न आयोगले दिएको निर्देशन गलत भएको बताएका छन्। उनले निर्वाचन आयोगको उक्त निर्देशन संविधानमा व्यवस्था गरिएको अधिकारविरुद्ध भएको पनि विज्ञप्तिमा उल्लेख गरेका छन्। हरेक पार्टीका आआफ्ना सिद्धान्त, नीति र कार्यक्रमहरु हुन्छन्। तिनीहरु आफ्नो पार्टीका प्रतिवेदन, विधान वा घोषणपत्रहरुमा राखिएका हुन्छन्। तिनीहरु राज्यको संविधान, कानुन वा नियमहरुसँग मेल नखान सक्दछन्। त्यो सम्बन्धित राजनीतिक दलको स्वतन्त्रताको कुरा हो,विज्ञप्तिमा भनिएको छ। जनमोर्चाले संविधानमा पनि केही खास विषयहरुलाई छाडेर त्यसमा सामेल भएका कतिपय विषयहरुलाई संशोधन गर्न पाउने अधिकारलाई सुरक्षित राखेको बताएको छ। राप्रपा नेपाल र राप्रपाबीच पार्टी एकतापछि आयोगमा पठाइएको राप्रपाको विधानबाट संविधानविपरीतका शब्द समेटिएको भन्दै निर्वाचन आयोगले राजतन्त्रसहितको प्रजातन्त्र र हिन्दु राष्ट्र' भन्ने शव्दावली झिकेर विधान स्वीकृत गरेपछि राप्रपा त्यसको विरोधमा उत्रिएको छ। अायोगले दलको उद्देश्य धार्मिक र साम्प्रदायिक देखिएमा दल दर्ता गर्न इन्कार गर्न पाउने अधिकार आफूसँग भएको स्पष्ट गरेको छ ।"
मोर्चालाई कमल थापाको सुझावमध्यमार्गी बाटो अपनाएर चुनावमा सहभागी हुनुस्,"विराटनगर: उपप्रधानमन्त्री कमल थापाले स्थानीय तहको निर्वाचनमा संयुक्त लोकतान्त्रिक मधेसी मोर्चालाई सहभागी हुन आह्वान गरेका छन्। विराटनगर विमानस्थलमा अाइतबार सञ्चारकर्मीसँग कुरा गर्दै उनले अहिले सहमति हुन सक्ने विषयमा सहमति गर्न र अन्य विषयमा भविष्यमा सहमति हुने गरी मध्यमार्गी बाटो अपनाएर निर्वाचनमा सहभागी हुन मोर्चालाई आह्वान गरे। आधुनिक नेपालको निर्माणपछि स्थानीय सरकारको वास्तविक अवधारणानुरुप निर्वाचन हुन गइरहेको बताउँदै सङ्घीय मामिला तथा स्थानीय विकासमन्त्री थापाले निर्वाचन आयोग युद्धस्तरमा निर्वाचनको तयारीमा जुटेको र दलहरु निर्वाचनतर्फ अग्रसर भइरहेको अवस्थामा मधेसी मोर्चालाई अलग नहुन आग्रह गरे। उपप्रधानमन्त्री थापाले स्थानीय तहको सङ्ख्या, आकार परिवर्तन मात्रै नभई नयाँ संरचनानुसार स्थानीय तह बढी अधिकारसम्पन्न भएको पनि स्पष्ट पारे। वैशाख ३१ गते हुने निर्वाचन सम्पन्न गर्न सरकारले पनि तयारी तीव्र रुपमा गरेको उल्लेख गर्दै उनले निर्वाचन निर्धारित समयमै हुने बताए। राष्ट्रिय प्रजातन्त्र पार्टीका अध्यक्ष थापाले निर्वाचन आयोगले आफ्ना पार्टीको नीतिमा निषेध गरेका विषय स्वीकार नभएको स्पष्ट गर्दै सो विषयमा औपचारिक रुपमा आयोगलाई ज्ञापनपत्र बुझाउने तयारी भइरहेको जानकारी दिए। रासस"
परामर्शदाता छनोटमा भएको अनियमितता छानबिन गर्न उपसमिति गठन,"काठमाडौं: व्यवस्थापिकासंसद् सार्वजनिक लेखा समितिले नलसिंहगाड जलविद्युत् आयोजनाको विस्तृत आयोजना प्रतिवेदन (डिपिआर) तयार पार्न छनोट गरिएको परामर्शदाता नियुक्तिमा अनियमितता भएको ठहरसहित छानबिन गर्ने भएको छ । समितिको अाइतबार बसेको बैठकले परामर्शदाता छनोटमा नै चलखेल गरिएको ठहर गर्दै छानबिनका लागि उपसमिति गठन गर्ने निर्णय गरेको सभापति डोरप्रसाद उपाध्यायले जानकारी दिए। नलसिंहगाड जलविद्युत् आयोजना विकास समितिले कुल चार सय १० मेगावाट क्षमताको आयोजनाको डिपिआर तयार गर्न छनोट गरिएको परामर्शदाताको मूल्याङ्कनमै समस्या रहेको सांसदहरुको भनाइ छ। कम प्रस्ताव गर्ने परामर्शदातालाई नदिई बढी प्रस्ताव गर्नेलाई दिइएको, आर्थिक अपचलन गरिएको, योग्यता नपुगेका व्यक्तिलाई विज्ञका रुपमा नियुक्त गरिएको भन्दै सांसदहरुले सत्यतथ्य छानबिन गर्नुपर्ने माग गरेका थिए। आयोजना विकास समितिले एक अर्ब १९ करोड ९१ लाख ५६ हजार आठ सय २३ बराबरको आर्थिक प्रस्ताव गर्ने स्मेक जेभीलाई डिपिआरको काम दिएको तर सोभन्दा कम ८६ करोड ६५ लाख ६६ हजार दुई सय ३३ रुपैयाँ प्रस्ताव गर्ने एएफ कन्सल्टलाई किन नदिइएको भन्दै सांसदहरुले जिज्ञासा राखेका थिए। सांसद रामहरि खतिवडाले परामर्शदाता छनोट प्रक्रियामा आयोजना विकास समितिका कार्यकारी निर्देशकलगायतको नियतमै खोट रहेको बताए। अर्का सांसद मोहनबहादुर बस्नेतले न्यून प्रस्ताव गर्नेलाई दिने सार्वजनिक खरिद ऐन तथा नियमावलीको प्रावधान विपरीत बढी प्रस्ताव गर्ने परामर्शदातालाई छनोट गरेर राष्ट्रिय स्रोतको दुरुपयोग गरिएको बताए। सांसद् विकास लम्साल, योगेन्द्र चौधरीले डिपिआरको काम निरन्तर अगाडि बढाउन र दोषी देखिएकामाथि कारबाही गर्न समितिले पहल गर्नुपर्ने बताए। आयोजना विकास समितिका कार्यकारी निर्देशक मोतीबहादुर कुँवरले परामर्शदाता छनोटमा कुनै पनि गलत मनसाय नराखिएको र आर्थिक, प्राविधिक प्रस्ताव मूल्याङ्कन गरेर कानुनअनुसार नै निर्णय गरेको स्पष्टीकरण दिए। उनले सार्वजनिक खरिद ऐन र नियमावलीको बर्खिलाप हुने गरी कुनै पनि काम नभएको जानकारी दिँदै सत्यतथ्य छानबिनमा सहयोग गर्ने विश्वास दिलाए। रासस"
प्रधानमन्त्री प्रचण्डको चीन भ्रमणको तयारी फितलो: आचार्य,"काठमाडौंः चीनका लागि पूर्व नेपाली राजदूत राजेश्वर आचार्यले प्रधानमन्त्री पुष्पकमल दाहाल प्रचण्डको आसन्न चीन भ्रमणको तयारी फितलो भएको टिप्पणी गरेका छन्। आचार्यले भने,यो भ्रमणबाट व्यक्तिगत रुपमा प्रधानमन्त्री प्रचण्डलाई त फाइदा होला, तर देशलाई के फाइदा हुन्छ? यो कुरा प्रधान हो। आइतबार रिपोर्टर्स क्लब नेपालले गरेको साक्षात्कारमा उनले अहिले नेपालको तर्फबाट नेपालचीन द्विपक्षीय सम्बन्धमा जिम्मेवारीबोधको अभाव देखिएको बताए। आचार्यले प्रधानमन्त्री प्रचण्डको चीन भ्रमण आउन अब तीन दिन बाँकी रहेकोले अहिलेसम्म भ्रमणका खास एजेण्डाहरु नै तय नहुनु दुःखद् भएको बताए। उनले भने,भ्रमण खाली भ्रमणका लागि मात्रै नभएर नतिजा दिने खालको हुनुपर्छ, विशेष उद्देश्य हुनुपर्छ। नेपालमा चीनको राष्ट्रपतिले भ्रमण नगरेको अहिले २१ वर्ष पुगिसकेको बताउँदै उनले भने,तर यो बीचमा नेपालका सबै प्रधानमन्त्रीहरुले चीनको भ्रमण गर्नुभएको छ, झलनाथ खनालबाहेक सबैले चीनको भ्रमण गर्नुभएको छ। उनले कुटनीति राजनीतिजस्तो प्रचारवाजी नहुनेसमेत जिकिर गरे। उनले चीन आर्थिक, सामरिक तथा विज्ञान तथा प्रविधिको हिसावले क्षेत्रिय तथा अन्र्तराष्ट्रिय रुपमा सशक्त र प्रमुख शक्ति भएकोले उसले विश्वमञ्चमा खोजेको भूमिकालाई पनि कसैले नजरअन्दाज गर्न नहुने बताए। उनले चीनले त्यही आफूलाई विश्वमञ्चमा उभ्याएकोले नेपालले पनि त्यही अनुसारको तयारी गर्नुपर्नेमा जोड दिए। उनले वान बेल्ट वान रोड चीनको ग्लोबल गोल भएकोले नेपाललेपनि सोही अनुरुपको तयारी र आफूलाई प्रस्तुत गर्नुपर्ने थियो भन्दै यसमा पनि नेपाल उदासिन देखिएको टिप्प्णी गरे। उनले भने,हामीले यसमा विश्लेषण गर्नुपर्दथ्यो, ४ वर्षसम्म यतिकै अल्झाएर राख्नुपर्ने कारण के थियो ?चीनले विश्वमै कोअपरेशनमा हात बढाएकोले नेपाललाई त अझै ठूलो प्राथमिकतामा राखेको उल्लेख गर्दै आचार्यले भने,अब नेपालले टेक फर ग्रान्टेडमा अल्झिनु हुँदैन्, यस्तो भयो भने मुलुकको लागी नै दुर्भाग्य हुन्छ।"
मधेसी मोर्चाद्वारा संसद बैठक बहिष्कार,काठमाडौँ: व्यवस्थापिकासंसद्को आजको बैठकमा संयुक्त लोकतान्त्रिक मधेसी मोर्चामा आबद्ध दलले आफूहरुले प्रमुखताका साथ उठान गरेको संविधान संशोधनको माग पूरा नगरिएको जनाउँदै सदनको बैठकमा भाग लिएनन्। सभामुख ओनसरी घर्तीले सदनको आजको बैठक सुरु गर्नासाथ मोर्चामा आबद्ध दलका सांसदहरु आआफ्ना स्थानबाट उठेका थिए। सो क्रममा तराईमधेस लोकतान्त्रिक पार्टीका जङ्गीलाल यादवले 'राजनीतिक वातावरण नबनाई सरकारले स्थानीय निर्वाचन घोषणा गरेकाले' मधेसका जनतामा आक्रोश आएको आरोप लगाए। उहाँले संविधान संशोधन नगरी स्थानीय निर्वाचन हुन नसक्ने जनाउँदै सहमति र सहकार्यबाट संविधान संशोधन गर्न माग गरे। सांसद यादवले आफ्नो भनाइ समाप्त गरेपछि मधेसी मोर्चामा आबद्ध दलका सांसदहरु सदनको आजको बैठकबाट बाहिरिएका थिए। रासस
