शीर्षक,विवरण
लघुवित्त र भ्रष्टाचार,"लघुवित्त अवधारणाले विगत तीन दसकयता विशेषगरी समाजका विपन्न र निम्नमध्यम वर्गको स्वसंलग्नताबाटै रोजगार र आयआर्जनको अभियानका रूपमा दक्षिण एसियाका विभिन्न मुलुकमा मान्यता पाएको छ । खासगरी बंगलादेशका अर्थशास्त्री तथा नोबेल शान्ति पुरस्कार विजेता डा महम्मद युनुसले त्यसलाई त्यहाँका अशिक्षित र ग्रामीण महिलाहरूको सहभागिता अपनत्व र नेतृत्वमै लघुवित्त अवधारणालाई व्यावहारिक स्वरूप दिन सफल भएपछि त्यो 'मोडेल' ले नेपाललगायत दक्षिण एसियाका अन्य मुलुकहरूमा पनि अनुमोदन पाएको हो । त्यसले बंगलादेशमा खासगरी ग्रामीण महिलाहरूको आर्थिक हैसियत र त्योसँग जोडिएको सामाजिक सम्मान र उनीहरूको जीवनस्तर उकासेको छ देखिने गरी । यद्यपि यो बीचमा डा युनुस स्वयं माथि पनि अभियानको केन्द्रीय नेतृत्वमा प्रत्यक्षपरोक्ष पकड जमाइरहेको आरोप लागेको छ । यो दक्षिण एसियालगायत तेस्रो विश्वको नियति नै हो कि राजनीतिज्ञहरूमाथिको जनविश्वास अत्यन्त कमजोर हुँदा अन्य सामाजिक तथा समानता र स्वरोजगारका अभियन्ताको अभिभावकत्व सकेसम्म लाभकर्ताहरूले लामो समयसम्म गुमाउन चाहँदैनन् । त्यस अर्थमा डा युनुसको निरन्तरता र त्यसबाट उत्पन्न विवादको पृष्ठभूमि बुझ्न सकिन्छ । लघुवित्त योजना सहभागिता र स्वराजगारको एउटा सफल प्रयोग बंगलादेशमा बन्न पुगेपछि अन्यत्र पनि त्यो 'मोडेल' अपनाउन थालियो । तर त्यसमा आवश्यक प्रतिबद्धता र लक्षप्रतिको समर्पण भाव रहेन भने त्यसलाई ठगीको अर्को माध्यम बनाउन सकिन्छ । लघुवित्तको नेतृत्व तह 'ग्रासरुट' बाटै आउनुपर्ने मात्र हैन, त्यसका सदस्यहरूमा पनि त्यसको सञ्चालनसम्बन्धी नियम र पारदर्शितासँगै लक्षबारे पूर्ण जानकारी र प्रतिबद्धता हुनु आवश्यक हुन्छ । त्यसले मात्र त्यसको दुरुपयोग र कुनै सदस्यलाई ठगिनबाट रोक्न सक्छ । नेपालमा बैंक र सहकारीका नाममा गठित कतिपय स्थानीय तहका संस्थाहरूमा लगानीकर्ता र आम जनता बर्सेनि ठगिने गरेका छन् । यता आएर गोरखाको लघुवित्त संस्थाबाट कर्जा लिनेहरूमध्ये केही आत्महत्याको विवशता स्विकार्न बाध्य भएका छन् । लघुवित्त चर्को ब्याजमा ऋण दिने संस्था हैन, त्यो स्वरोजगार निर्माण र त्यो सिद्धान्तमा आधारित उत्पादन बढाउनको लागि हो र ऋण दिनेदेखि त्यसको अपेक्षित लगानी प्रक्रियामा संस्थाका नियमित निगरानी र मार्गदर्शन आवश्यक प्रक्रिया मानिन्छन् । एउटा प्रयोजनको लागि ऋण निकासा गर्ने अनि त्यसको ब्याज र सावाँ जुनसुकै हिसाबले पनि तिर्ने अवधारणाले लघुवित्त स्थापित भएका हुँदैनन् । अर्थात् गोरखा ताङ्लिचोक ९ की दुनीमाया चेपाङले एक स्थानीय लघुवित्तबाट २० हजार रुपैयाँ ऋण लिएर तिर्न नसक्दा आत्महत्या गर्नु बीचका सबै क्रियाकलापमा भ्रष्टाचार र लघुवित्तको अवधारणाविपरीतका गतिविधि भएको स्पष्ट हुन्छ । यस्तो नियति अन्य कैयौंले भोग्नुपर्ने विवशता आउन सक्छ, समयमै सरकारले यसको छानबिन या सम्बन्धित लघुवित्त योजनाहरूले आत्मसमीक्षासँगै सुधार गरेनन् भने । लघुवित्त योजना या संस्थाका सञ्चालकहरूको राजनीतिक संलग्नता र योग्यता पनि छानबिनको दायरामा आउनु आवश्यक छ । सामान्यतया, यस्ता संस्थाहरूबाट लिइने ऋण घोषित उद्देश्यमा खर्च भएन या ऋण दिने प्रक्रियाले धेरै लामो समय लिएमा या कमिसन दिनुपर्ने अवस्था आएमा ऋणकर्तासँग घोषित परियोजनामा लगानी गर्ने हैसियत रहने छैन । अन्ततः त्यो ऋणको दुरुपयोग या अनुत्पादक प्रयोजनमा खर्च भई उनीहरूले आत्महत्या गर्नुपर्ने स्थिति आउनेछ । अहिले गोरखामा त्यस्तो दुरवस्थाको पहिचान भएको छ, यस्ता घटना अन्यत्र पनि हुनुपूर्व समग्र लघुवित्तलाई कसरी चुस्त, सक्षम र पारदर्शी बनाउने, सरकारले विज्ञहरूको उच्चस्तरीय र अधिकारसम्पन्न टोली गठन गर्नु आवश्यक छ, अन्यथा आत्महत्या आम घटना बन्न सक्छ गरिब मजदुर र ग्रामीणहरूका लागि मुलुकमा ।"
चैनपुरताक्लाकोट नाका खोल्न चीनसँग कुरा गर्छुः प्रधानमन्त्री,काठमाडौंः प्रधानमन्त्री पुष्पकमल दाहाल प्रचण्डले चैनपुरताक्लाकोट उत्तर दक्षिण नाका खोल्न चीनलाई आग्रह गर्ने बताएका छन्। प्रधानमन्त्री कार्यालय सिंहदरबारमा बझाङबाट आएको सर्वदलीय टोलीको बिहीबार ज्ञापन पत्र बुझ्दै प्रधानमन्त्री प्रचण्डले नेपाल र चीनबीचको महत्वपूर्ण नाकाको रुपमा रहेको ताक्लाकोट नाका खोल्न पहल गर्ने बताएका हुन्। सर्वदलीय टोलीले जिल्लाका विकास निर्माण र जनजीविकाका सवालमा प्रधानमन्त्री प्रचण्डको ध्यानाकर्षणसमेत गराएको छ। टोलीले डढुवा रोगका कारण जिल्लाका अधिकांश स्थानको खाद्यान्न उत्पादनमा ह्रास आएको भन्दै कामका लागि खाद्यान्न कार्यक्रममा बझाङ जिल्ला पनि समावेश गर्न प्रधानमन्त्रीलाई आग्रह गरेको थियो। टोलीले जिल्ला दैवी प्रकोप कोषमा रकमको अभावले तत्काल उत्पन्न हुने समस्या सम्बोधन गर्न नसकिएको भन्दै केन्द्रीय दैवी प्रकोप समितिबाट थप बजेटको व्यवस्था गरी दिन पनि प्रधानमन्त्रीलाई आग्रह गरेको थियो। भेटमा प्रधानमन्त्री प्रचण्डले प्रतिनिधि मण्डलले उठाएका माग जायज र संवेदनशील रहेको भन्दै सम्बन्धित मन्त्रालय र विभागका अधिकारीहरुलाई बोलाएर निर्देशन दिने बताएको प्रधानमन्त्रीको निजी सचिवालयले जनाएको छ।
'मन्त्रालयले काम अड्काए',"काठमाडौः संसद्को विकास समितिका सभापति रवीन्द्र अधिकारीले अधिकांश मन्त्रालयले आआफ्नो ठाउँमा काम अड्काउने गरेको बताएका छन् । एक सय दुईवटा बैठक सम्पन्न गरेको समितिले गरेका निर्णय र निर्देशनको समीक्षा बैठकमा बुधबार अधिकारीले यस्तो बताएका हुन् । अन्तरमन्त्रालय समन्वय नहुँदा धेरै काम अड्किएको जनाउँदै उनले भने, वन मन्त्रालयले वनमा रोक्छ । स्थानीय विकासले निर्माण सामग्रीमा रोक्छ । कहिले वातावरणले अल्झाउँछ । कहिले विस्फोटक पदार्थको अनुमतिका कारण आयोजना रोकिन्छ ।' उनले कर्मचारीले नै जानीबुझी विकास निर्माणका लागि गुणस्तरीय सामग्री खरिद नगरेको र ठूला काम कुनै पनि दिगो नभएको आरोप लगाए । उनले थपे, बजेट अभावले यस्तो भएको होइन । अहिले बजेटभन्दा पनि काम, इच्छाशक्ति र दक्ष जनशक्ति अभाव छ ।' राष्ट्रिय योजना आयोगले पनि योजना स्वीकृत गर्न ढिला गरेको उनले बताए । आफूअनुकूल योजना छिटो अघि बढाउने तर १४ तह पार गरेर जनताबाट छानिएका योजना आइपुगिहाले पनि अल्झाएर ढिलो गर्ने गरेको उनको भनाइ थियो । खल्तीबाट योजना हाल्ने प्रवृत्ति अझै हावी भएको भन्दै उनले बजेट पारित भएको ६ महिनासम्म स्वीकृत नहुने र त्यसपछि टेन्डरक्रममा मन्त्रालय वा विभागले अरू दुईतीन महिना लगाउने भएकाले कुनै पनि ठूला योजना समयमै अघि बढ्न नपाएको दाबी गरे । वन मन्त्रालयले वनमा रोक्छ । स्थानीय विकासले निर्माण सामग्रीमा रोक्छ । कहिले वातावरणले अल्झाउँछ । कहिले विस्फोटक पदार्थको अनुमतिका कारण आयोजना रोकिन्छ ।' रवीन्द्र अधिकारी, सभापति, विकास समिति बजेट छुट्ट्याएर योजना स्वीकृत भई ठेक्का लागेपछि बेमौसममा कर्मचारी सरुवा गर्ने सरकारी प्रवृत्ति विकासको बाधक भएको सभापति अधिकारीले बताए । समितिका अन्य बैठकमा भन्दा आक्रोशित रूपमा प्रस्तुत भएका उनले भने, संसद्को समितिले निर्णय गर्ने र सरकारलाई निर्देशन दिने हो तर सरकार त्यसको कार्यान्वयन गर्दैन भने समितिको अर्थ के ? ' जनताको तर्फबाट विकास निर्माणका कामको खबरदारी गर्ने विकास समितिले बैठकमा सम्बन्धित मन्त्री, सचिव वा महानिर्देशकलाई बोलाएर उनीहरूले गर्न सकिन्छ भनेका विषयमा मात्र निर्णय र निर्देशन गरे पनि काम नभएको भन्दै उनले संसद्लाई प्रभावकारी र सरकारलाई जबाफदेही बनाउनुपर्नेमा जोड दिए । समितिले विकासे आयोजनामा काम नभएको विषयमा प्रतिवेदन तयार पारेर दुई साताभित्र संसद्मा छलफलका लागि पेस गर्नेछ', उनले भने । विकास समितिको पहलमा डेढ दशकदेखि जेलिएको हुलाकी राजमार्गको गाँठो फुकेको स्मरण गर्दै उनले सरकारलाई पाँच अर्ब रुपैयाँ छुट्ट्याउन निर्देशन दिए पनि अटेर गर्दा दर्जन ठाउँमा काम अड्किएको बताए । उनले उत्तरी नाका जोड्ने सडकको काममा सरकारले डराईडराई पाइला चालेको आरोप लगाए । उनले भारततर्फ संकेत गर्दै भने, कसैले गाली गर्ने हो कि भनेर सरकार डराईडराई पाइला सारिरहेको छ । काम युद्धस्तरमा हुनुपर्ने हो ।' सडक बने पनि पुल नबन्ने परिपाटीप्रति कर्मचारीलाई संकेत गर्दै उनले थपे, आफ्नै भए पुलका डिजाइन स्वीकृत भइहाल्ने तर अनुकूलका नहुनेबित्तिकै डिजाइन राम्रै भए पनि स्वीकृत नहुने रोग छ ।' १० वर्षसम्म काम नगर्ने ठेकेदारलाई पनि काखी च्यापिएको भन्दै उनले कालोसूची निकाल्ने र कारबाही गर्ने आँट सरकारले नगरेको टिप्पणी गरे ।"
संविधान संशोधनमा तीन दल सहमति नजिक,"काठमाडौँः संविधानका केही बुँदा संशोधन गर्ने विषयमा प्रमुख तीन दल सहमति नजिक पुगेका छन् । प्रधानमन्त्री निवास बालुवाटारमा बिहीबार बिहान नेपाली काँग्रेस, नेकपा एमाले र नेकपा माओवादी केन्द्र का शीर्ष नेताबीच संविधान संशोधनका विषयमा सकारात्मक छलफल हुनाका साथै उक्त प्रस्ताव छिट्टै व्यवस्थापिकासंसदमा दर्ता गर्ने सहमति भएको छ । तीनै शीर्ष नेता संविधानलाई कार्यान्वयनमा लैजान संविधान निर्माण गर्दाका बेलामा जस्तै सहमतिका साथ अघि बढ्नुपर्ने निष्कर्षमा पुगेको बैठकमा सहभागी माओवादी केन्द्रका नेता वर्षमान पुनले जानकारी दिए । संविधान कार्यान्वयनका लागि संविधान संशोधन आवश्यक रहेको महसुस तीनै शीर्ष नेताले गरेको र उनीहरुबीच संशोधनका विषयमा सकारात्मक छलफल भएको उनले बताए । बैठकमा प्रधानमन्त्री पुष्पकमल दाहालले संविधानमा संशोधन गर्न खोजिएका विषयहरु प्रस्तुत गरेका थिए । शीर्ष नेताहरुबी प्रदेशको सीमाङ्कन, नागरिकता र राष्ट्रिय सभामा प्रतिनिधित्वलगायतका विषयमा गम्भीर र सकारात्मक छलफल भएको नेता पुनले जानकारी दिए । सङ्घीय गठबन्धन र संयुक्त लोकतान्त्रिक मधेसी मोर्चाले संविधानका केही बुँदाप्रति असन्तुष्टि जनाउँदै संशोधनको माग गर्दै आएका छन् । सरकारले गएको कात्तिक महिनाभित्र संसद्मा संशोधन प्रस्ताव दर्ता गर्ने वचन दिएको थियो । बैठकमा प्रधानमन्त्री दाहाल, काँग्रेस सभापति शेरबहादुर देउवा, एमाले अध्यक्ष केपी शर्मा ओली, उपप्रधान एवम् गृहमन्त्री विमलेन्द्र निधि र माओवादी केन्द्रका नेता पुन सहभागी थिए ।"
संविधान संशोधन नेपाली जनताको माग होइन: ओली,"काठमाडौं: नेकपा एमालेका अध्यक्ष केपी शर्मा ओलीले अहिलेको समयमा अघि सारिएको संविधान संशोधनको माग नेपालीको नभएको जिकिर गरेका छन्। एमाले पार्टी केन्द्रीय स्कुल विभागले प्रेस चौतारी नेपाल केन्द्रीय कमिटीका लागि दिएको पाँचदिने प्रशिक्षक प्रशिक्षणको बिहीबार समापन गर्दै नेता ओलीले संविधान कार्यान्वयन र निर्वाचनमा ओझेल पार्ने र नेपालीको समृद्धिको यात्रालाई रोक्न संशोधनको माग आएको बताएका हुन्। उनले भने,' पहाड र मधेसलाई विभाजन गर्ने गरी कसका लागि प्रदेशको कित्ताकाट? हामीले संविधान जारी गर्दा नै २ नम्बर प्रदेशमा एक प्रकारको सम्झौता भइसकेको छ। अब संशोधनको आवश्यकता छैन। नेपालीलाई अल्मल्याउन, एकपछि अर्काे गर्दै फसाउन सकिन्छ भनेर सोच्नु ठीक होइन।' वैवाहिक नागरिकताका सम्बन्धमा खुकुलो प्रावधान रहेको बताउँदै पूर्वप्रधानमन्त्री ओलीले संशोधन गर्ने हो भने त्यसलाई कडाइ हुनसक्ने तर्क गर्दै देशलाई गम्भीर नोक्सान नहुने ठाउँमा मात्र आफ्नो दलले सहमति दिइने जनाए। आफ्नो नेतृत्वको सरकार हुँदा समृद्धिका प्रयास थालनी गर्दा अनुचित हस्तक्षेप गरेर सत्ता परिवर्तन गरिएको गुनासो गर्दै उनले नेपाली जनताका मूर्छित सपनालाई ओइलाउन नदिने कामलाई जनताको बहुदलीय जनवादको जगमा जारी राखिने बताए। एमाले स्कुल विभागका उपप्रमुख शङ्कर पोखरेलले प्रशिक्षणका कार्यलाई पार्टी पङ्क्तिमा थप विस्तार गरिने जानकारी दिए। रासस"
देउवालाई सिंगो पार्टीको सभापति बन्न पौडेलको सुझाव,"हेटौँडः नेपाली कांग्रेसका वरिष्ठ नेता रामचन्द्र पौडेलले पार्टी सभापति शेरबहादुर देउवालाई सिंगो पार्टीको सभापति बन्न सुझाव दिएका छन् । कांग्रेस मकवानपुर पार्टी कार्यालयमा बिहीबार कार्यकर्तासँगको भेटघाटमा नेता पौडेलले सभापति देउवा पुरानो साँघुरो घेरामा अल्झिरहेको आरोप लगाए । देउवाजी पहिला आधा कांग्रेसको सभापति हुनुहुन्थ्यो, अहिले पुरै कांग्रेसको सभापति हुँदा पनि व्यवहारमा खासै परिवर्तन आएको छैन, उनले भने, पार्टी केन्द्रदेखि वडा तहसम्म पार्टी चिरा पर्दै जानु दुःखद् हो । पार्टीभित्रको गुटबन्दीले निर्वाचनमा अन्तरघात हुने भन्दै नेता पौडेलले त्यसको परिणाम कांग्रेस राष्ट्रिय राजनीतिमा कमजोर हुँदै जाने बताए । कांग्रेसलाई कांग्रेस चिनाउन र कांग्रेस सम्झाउन जरुरी रहेको उनको भनाइ छ । तराई मधेश संवाद अभियान लिएर वीरगन्जदेखि जनकपुरसम्मका पार्टी कार्यकर्ता तथा स्थानीयसँग भेटघाट गर्न निस्किएका नेता पौडेल भने, मधेश केन्द्रित दलले राखेका माग मधेशी जनताको हितमा छ छैन बुझ्न पनि अभियानमा निस्किएको हुँ । मधेश केन्द्रित दलहरुको सहमति बिना संविधान कार्यान्वयन हुन नसक्ने स्पष्ट पार्दै उनले संविधान कार्यान्वयन नभए गणतन्त्र गुम्ने खतरा रहेको बताए । यो संविधान कार्यान्वयन नभए संघीयता, लोकतन्त्रलगायत सबै उपलब्धि गुम्ने खतरा छ, पौडेलले थपे, मधेशी दलहरुलाई सहमतिमा ल्याउन एमाले, माओवादी पनि कांग्रेस जत्तिकै जिम्मेवार भएर प्रस्तुत हुन जरुरी छ । कांग्रेस वरिष्ठ नेता पौडेलले कांग्रेस मकवानपुरको वेवसाइट पनि उद्घाटन गरे ।"
