शीर्षक,विवरण
कांग्रेसको चुनौती,"मुलुकमा भएको सत्ता नेतृत्व परिवर्तनबाट नेकपा माओवादी केन्द्रलाई प्रत्यक्ष फाइदा भएको छ, हालको लागि । संसद्भित्र तेस्रो स्थानमा रहेको पार्टी माओवादी केन्द्रका नेता पुष्पकमल दाहाल प्रधानमन्त्रीका रूपमा प्रस्तावित छन् । संख्या र स्वार्थबाट निर्देशित राजनीतिले निरन्तरता पाइरहेको यो अवस्थामा दाहालको राज्यारोहण त्यति असहज नहोला । तर, त्यसले मुलुकको लागि के अर्थ राख्ला ? वास्तवमा राजनीतिक नेतृत्वले विश्वसनीयता गुमाइसकेको अवस्थामा आम जनताको नयाँ नेतृत्वसँग त्यति ठूलो अपेक्षा पनि नहोला, तर केपी ओली नेतृत्वले सक्रिय स्वाभिमान र सार्वभौमसत्तालाई केन्द्रमा राखेको थियो भन्ने व्यापक धारणालाई अब आउने नेतृत्वले ध्यान दिएन भने त्यसले जनताको नजरमा सरकार र खासगरी नेतृत्व निकै तल खस्नेछन् । माओवादीभन्दा यो नेपाली कांग्रेसको लागि ठूलो चुनौतीको विषय बन्नेछ भविष्यमा । प्रतिपक्षको रूपमा जनहित र राष्ट्रहितका पक्षमा सरकारको आलोचना गर्ने र परिआएमा वैधानिक तरिकाबाट सरकारलाई अपदस्थ गर्ने काम या जिम्मेवारी कांग्रेसको काँधमा थियो । एक हदसम्म उसले त्यो काम सम्पन्न गरेको छ । तर सरकार गिराएपछि प्रमुख प्रतिपक्ष र संसद्मा सबभन्दा ठूलो दलका रूपमा नयाँ सरकारमा रहनुमा मात्र उसको जिम्मेवारी सीमित रहने छैन । कांग्रेसको प्रत्यक्ष सम्बन्ध राज्यको जनताप्रतिको संवेदनशीलता र जवाफदेहीता, मुलुकको राजनीतिक स्थिरता र आर्थिक समृद्धिसँग बढी हुनुपर्नेछ । नेपालको राजनीति सार्वभौम र स्वतन्त्र रूपमा नेपालीको हात र नियन्त्रणमा कसरी आउनेछ, त्यसबाट पनि कांग्रेसको औचित्य र सान्दर्भिकता पुष्टि हुनेछ । त्यसकारण आगामी दिन या साता कांग्रेस र यसका सभापति शेरबहादुर देउवाको लागि बढी चुनौतीपूर्ण र केही हदसम्म अवसरको अवसर पनि हुनेछ । प्रधानमन्त्रीका रूपमा पुष्पकमल दाहाल कति संयमित होलान् व्यवहार र अभिव्यक्तिमा अनि कांग्रेसबाट मन्त्रीमा कति स्वच्छ या विवादित अनि बाहिरी सत्ता केन्द्रका सन्दिग्ध गोटीहरू या मुलुकभित्र सम्मानित व्यक्तिहरू सरकारमा जालान्, यसले पनि कांग्रेसको आगामी स्वरूपबारे जनभावना बन्नेछ ।"
धनकुटा दुर्घटनामा माओवादी नेता एवम् पूर्वमन्त्री खेवाको मृत्यु,धनकुटाः धनकुटाको परेवादिन गाविस सिदुवा बजार नजिकै बस दुर्घटना हुँदा माओवादी केन्द्रका युवा नेता एवम् पूर्वअर्थ राज्यमन्त्री हरिराज खेवासहित सात जनाको मृत्यु भएको हो । दुर्घटनामा ४० जना घाइते भएका छन् । संखुवासभाबाट धरानका लागि गुडेको बा २ ख ७३६६ नम्बरको बस परेवादिन गाविसको सिदुवा ५मा दुर्घटनाग्रस्त हुँदा पूर्वराज्यमन्त्री खेवासहित सात जनाको मृत्यु भएको जिल्ला ट्राफिक कार्यालय धनकुटाका प्रमुख सुरेन्द्र खड्काले जानकारी दिए । डाँफे मुनाल यातायातको बस दुर्घटनाका घाइतेलाई उपचारका लागि धरानस्थित घोपा केम्पमा पठाइएको सिदुवाका प्रहरी हबल्दार दिन्दीलाल चौधरीले जानकारी दिए । चाैधरीका अनुसार अन्य मृतकको सनाखत हुन सकेको छैन् । घटनाको पूर्ण विवरण आउन बाँकी छ ।
सरकारको डिजाइन तयार गर्न पेरिसडाँडामा प्रचण्डसहितको विशेष बैठक,"काठमाडौं : सरकार संचालनको योजना र रणनीति गर्न नेकपा माओवादी केन्द्रको सचिवालय बैठक बिहीबार बिहानदेखि पेरिसडाँडामा बैठक बसेको छ । अध्यक्ष पुष्पकमल दाहाल (प्रचण्ड) को अध्यक्षतामा बसेको बैठकमा पार्टीका पदाधिकारी तथा सचिवालय सदस्यहरु सहभागी छन् । सरकारमा जाँदा अपनाउनुपर्ने रणनीति, कांग्रेससँगको सहकार्यका सिमा र संभावनासँग अपनाउनुपर्ने सतर्कता, एमालेसँगको बढ्दो दुरी र विगतको सहकार्यको समीक्षा र सरकार संचालनमा आउनसक्ने संभावित चुनौतीबारे छलफल भइरहेको छ । पार्टी प्रवक्ता पम्फा भुसालले माओवादीको नेतृत्वमा बन्ने सरकारलाई प्रभावकारी बनाउने र संविधानको कार्यान्वयनलाई सहमतिका साथ अघि बढाउने विषयमा छलफल केन्द्रित हुने बताइन् । बैठकमा पहिलो संविधानसभाको निर्वाचनपछि बनेको सरकारको जस्तो अवस्था नआवोस् भन्नेतर्फ नेतृत्वलाई सचेत गराइरहेका छन् । प्रचण्ड स्वयमले पनि विगतका घट्नाक्रमबाट आफूले पाठ सिकेको बताउँदै अब त्यस्तो स्थिति नदोहोरिने बताउँदै आएका छन्।"
मन्त्री छान्न माओवादी केन्द्रले यस्तो मापदण्ड बनायो,"काठमाडौँ : नेकपा (माओवादी केन्द्र)ले समानुपातिक तथा समावेशी प्रतिनिधित्वका आधारमा नयाँ सरकारका मन्त्री छनोट गर्ने भएको छ । पार्टीको आज यहाँ बसेको केन्द्रीय कार्यालयको बैठकले मन्त्रिमण्डलमा सहभागी हुने मन्त्री छनोटको मापदण्ड तयार पारेको हो । नेपाली काँग्रेस र माओवादी केन्द्रको संयुक्त गठबन्धनको नेतृत्वमा नयाँ सरकार गठनको प्रक्रिया अगाडि बढिरहेको र माओवादीमा समेत मन्त्रीको चाहना राख्ने आकाङ्क्षीहरु बढिरहेको कारण मापदण्ड बनाइएको माओवादीले जनाएको छ । माओवादी केन्द्रका प्रवक्ता पम्फा भुसालका अनुसार सबै वर्ग, क्षेत्र तथा समुदायको प्रतिनिधित्व हुने गरी योग्यता, क्षमता तथा कार्यअनुभव भएका सबैलाई ध्यान दिएर मन्त्री छनोट गरिने छ । मापदण्ड बनाइए पनि मन्त्री भने छनोट नभएको उनको भनाइ छ । यस्तै नयाँ सरकारको प्राथमिकता, मुलुकको समस्या एवम् समाधानको उपाय, गठबन्धनको प्राथमिकतालगायतका विषयमा समेत बैठकमा छलफल भएको थियो । सरकारको काम कारबाही र प्राथमिकताका विषयमा टुङ्गो लगाउन नेताद्वय कृष्णबहादुर महरा र वर्षमान पुन सदस्य रहेको कार्यदल गठन गरिएको छ । सोही कार्यदलको प्रतिवेदनका आधारमा छलफल भएको बताइएको छ । सो कार्यदलमा काँग्रेसका तर्फबाट विमलेन्द्र निधि र रमेश लेखक सदस्य छन्"
उद्धारमा सहभागी हुन युवालाई उपराष्ट्रपतिको आग्रह,"काठमाडौँ: उपराष्ट्रपति नन्दबहादुर पुनले बाढी परिहोले विपत्मा परेकाको उद्धारमा सहभागी हुन युवालाई आग्रह गरेका छन् । पछिल्ला दिनमा बाढी पहिरोका कारण देशभर भएको मानवीय र भौतिकक्षतिप्रति दुःख व्यक्त गर्दै उपराष्ट्रपति पुनले युवालाई उद्धार र राहतमा खट्न आग्रह गरेका हुन् । अविरल वर्षाका कारण प्यूठानलगायत विभिन्न जिल्लामा बाढी पहिरोबाट भएको ठूलो मानवीय र भौतिक क्षतिप्रति गहिरो दुःख व्यक्त गर्दछु, बिहीबार उपराष्ट्रपतिका प्रेस संयोजक मनोज घर्तीले सार्वजनिक गरेको विज्ञप्तिमा भनिएको छ्, प्यूठान, बागलुङ, रोल्पा, दाङ, पाल्पा, कपिलवस्तु, मकवानपुर, झापा, उदयपुर, रुपन्देही, अर्घखाँची, पवर्त, सर्लाही, दोलखा, बारा, बाँकेलगायतका जिल्लामा बाढी पहिरोबाट दर्जनौँ मानिसको मृत्यु भएको, बेपत्ता, घाइते भएको, तराई मधेसमा डुबानको कारण हजारौँ नागरिक विस्थापित भएको, पहाडका भागमा पहिरोले घर बगाउँदा सयौँ परिवार विस्थापित भएको घटनाप्रति दुःख व्यक्त गर्दछु । उपराष्ट्रपतिले बाढी पहिरोमा परि ज्यान गुमाउनेहरुप्रति श्रद्धाञ्जलि दिदै मृतकका शोकाकुल परिवारजनमा गहिरो समवेदना व्यक्त गरेका छन् । पुनले घाइतेको शीघ्र स्वास्थ्य लाभको कामना समेत गरेका छन् । उपराष्ट्रपति पुनले तराई मधेसको बाढी र डुबान, पहाडको बाढी पहिरोमा बेपत्ता भएकाको छिटो खोजी गर्न, बाढी पहिरोमा परेका पीडितको यथाशीघ्र उद्धार गर्न र पीडितलाई राहत दिलाउन सरकारको ध्यानाकर्षण गराएका छन् । बाढी पहिरोबाट विस्थापितका लागि सुरक्षित आवास र स्वास्थ्य उपचारको राम्रो प्रबन्ध गर्नसमेत ध्यानाकर्षण गराएका छन् । उनले बाढी पहिरो पीडितको उद्धार र राहतको काममा सघाउन युवापंक्तिलाई विशेष अपील गरेका छन् । सँगै, बिहीबार दिउँसो धनकुटा बस दुर्घटनामा पूर्वअर्थ राज्यमन्त्री हरिराज खेवासहित ९ जनाको मृत्यु भएको घटनाप्रति दुःख व्यक्त गरेका छन् । उनले बस दुर्घटनामा परि ज्यान गुमाउनेहरुप्रति श्रद्धाञ्जली र मृतकका शोकाकुल परिवारजनमा गहिरो समवेदना व्यक्त गर्दै घाइतेको यथाशीघ्र उद्धारका लागि सम्बन्धित पक्षको ध्यानाकर्षण समेत गराएका छन् ।"
बाबुरामको आरोपः माओवादी केन्द्र वासिङ पाउडर',"सुर्खेतः नयाँ शक्ति नेपालका संयोजक डा बाबुराम भट्टराईले नेकपा माओवादी केन्द्र वासिङ पाउडर' बनेको टिप्पणी गरेका छन् । पुराना शक्ति कांग्रेस र एमालेलाई पालैपालो सत्तामा पुर्याउने र चोख्याउने काम गरेर माओवादी केन्द्रले वासिङ पाउडरको काम गरेको नेता भट्टराईको आरोप छ । सत्ताको वैशाखी टेकेर माओवादी केन्द्र अगाडि बढीरहेको भन्दै उनले समयको अन्तरालमा माओवादी केन्द्र समाप्त हुने दाबीसमेत गरे । पूर्वप्रधानमन्त्रीसमेत रहेका नेता भट्टराईले माओवादी आन्दोलनको बदनाम गर्दै माओवादी केन्द्र पुरानै संसदीय शैलीमा फसेको आरोप लगाए । प्रेस सोसाइटी प्रदेश नम्बर ६ ले बिहीबार वीरेन्द्रनगरमा आयोजना गरेको पत्रकार सम्मेलनमा नेता भट्टराइले भने, माओवादी आन्दोलन अब सत्ताको फोहोरी खेलमा फस्यो, कहिले कांग्रेस त कहिले एमालेलाई सत्तामा पुर्याउने र चोख्याउने काम गरिरहेको छ । पुराना शक्तिलाई चोख्याएर माओवादी केन्द्रले वासिङ पाउडरको काम गर्दै आएको छ, त्यसबाट कसैले केही अपेक्षा नगरे हुन्छ ।' देशमा सरकार परिवर्तनको खेल सुरु भएको र त्यसमा विदेशी शक्तिको समेत नाम जोडिएको भन्दै भट्टराईले दुख व्यक्त गरे । सरकार बनाउने र गिराउने खेल सुरु भयो, यसमा विदेशी शक्तिको नाम जोडिनु दुखद हो' नेता भट्राईले भने, सरकार बनाउने र गिराउने नेपालको आन्तरिक मामिला हो, तर बाहिरी शक्तिको नाम जोडिएको छ । अब सरकारमा जान लालयित भएकाले यसको जवाफ दिनु पर्दछ, हामीले त अशली राष्ट्रवादीको अनुहार प्रष्ट देखिसक्यौं ।' नेपालले भारत र चीनसँग सन्तुलित सम्बन्ध राख्नुपर्ने भन्दै उनले सत्तामा पुग्नका लागि छिमेकीको चाकडी र दलाली गर्ने काम गलत भएको उल्लेख गरे । पुराना शक्तिले बदनाम गर्न आफूलाई भारत निकटको आरोप लगाउने गरेको भन्दै भट्टराईले आफू राष्ट्रियताको पक्षमा कसैसँग नझुक्ने जनाए । आफ्नो पार्टी अब देशको वैकल्पीक शक्तिको रुपमा स्थापित हुने दाबी भट्टराइको छ ।"
सकार चलाउन प्रचण्ड कस्तो योजना बनाउँदैछन् ?,"काठमाडौं: प्रधानमन्त्रीका रूपमा प्रस्तावित नेकपा माओवादी केन्द्रका अध्यक्ष पुष्पकमल दाहालले सरकारको नेतृत्व गर्दा अवलम्बन गर्नुपर्ने नीतिका बारेमा पार्टीभित्र र बाहिरका व्यक्तिसँग परामर्श थालेका छन् । सत्ता गठबन्धनको प्रमुख साझेदार कांग्रेससँग प्रधानमन्त्री र अर्थमन्त्रीसहित आठ मन्त्रालय लिने समझदारी बनाएका दाहालले विगतको समीक्षा गरी आगामी दिनमा अवलम्बन गर्नुपर्ने नीतिका बारेमा परामर्श थालेका हुन् । अब सरकारमा जाँदा कस्तो नीति लिनुपर्छ, मलाई सल्लाह दिनुस्', दाहालले केन्द्रीय सचिवालयका नेतासँग बुधबारको बैठकमा भने । तर नेताहरूको सुझाव सुन्न नपाउँदै दाहाल अर्को बैठकमा जानुपर्ने हतारमा रहेका कारण बिहीबार बिहान बैठक बोलाइएको छ । संविधान कार्यान्वयनका लागि चैतसम्म स्थानीय निकायको निर्वाचन गराइसक्नुपर्ने, तराई मधेसका मुद्दा सम्बोधन गर्न संविधान संशोधन प्रक्रिया अगाडि बढाउनु पर्ने, संविधान संशोधनका लागि प्रतिपक्षमा बस्न लागेको एमालेलाई सहमतिमा ल्याउनुपर्ने, भारत र चीनसहित अन्तर्राष्ट्रिय समुदायका बीचमा सन्तुलित कूटनीति कायम राख्न सक्नुपर्ने, भूकम्पबाट क्षति भएका संरचना पुनर्निर्माणलाई प्राथमिकता दिनुपर्ने, आफूभन्दा ठूलो दल कांग्रेससँगको समझदारीलाई बचाइराख्नुपर्ने, सशस्त्र द्वन्द्वकालीन मुद्दालाई किनारा लगाएर शान्तिप्रक्रियालाई पूर्णता दिनुपर्ने, योग्य र दक्षलाई मन्त्री बनाउन र राजनीतिक नियुक्तिमा पनि क्षमतावान्लाई प्राथमिकता दिन नेताहरूले सुझाव दिन थालेका छन् । दाहाल, नेताद्वय कृष्णबहादुर महरा र वर्षमान पुनसमक्ष राजनीतिक नियुक्तिका लागि सिफारिस लिएर जानेको ताँती लाग्न थालेको छ । आफ्नै पार्टीका नेताले आफू निकटका व्यक्तिलाई विभिन्न पदमा नियुक्तिका लागि सिफारिस गर्न थालेको एक नेताले बताए । स्रोतका अनुसार बुधबार प्रवक्ता पम्फा भुसालले नेता हितमान शाक्यका ससुरा लोकबहादुर थापालाई राजनीतिक नियुक्तिका लागि सिफारिस गरेकी थिइन् भने परराष्ट्र मामिला सल्लाहकारमा मलेसियाका लागि पूर्वराजदूत ऋषि अधिकारीको नाम दाहाल, महरा र पुनसमक्ष सिफारिस भएको स्रोतले बताएको छ । असक्षम र भ्रष्टलाई प्रधानमन्त्रीको वरिपरि नराख्न, विषयगत विशेषज्ञ, योग्य र क्षमतावान् व्यक्तिलाई राख्न नेताहरूले सुझाव दिन लागेका छन् । एक नेताका अनुसार अध्यक्ष दाहालले भारतीय प्रधानमन्त्री नरेन्द्र मोदी, चिनियाँ राष्ट्रपति सी जिनपिङ र अमेरिकी राष्ट्रपति बाराक ओबामाले आफ्नो वरिपरि राखेका व्यक्तिका बारेमा अध्ययन गर्नुपर्छ । यसपटक अध्यक्षले राम्रो काम गरेर देखाउन नसक्दा, पुष्पकमल दाहालमात्रै डुब्ने होइन, समग्र माओवादी आन्दोलन डुब्छ । प्रधानमन्त्रीको वरिपरि रहने व्यक्ति जुनसुकै पार्टीका भए पनि हुन्छ तर व्यावसायिक क्षमता राख्ने हुनुपर्छ', ती नेताले भने, संसार बुझेका अविवाहित युवालाई राख्दा राम्रो हुन्छ । उनीहरूमा पैसा कमाउने लोभ हुँदैन, क्यारियर बनाउन बढी मेहनत गर्छन् । अहिलेको दुनियाँ बुझेका युवालाई राखियो भने तिनले सही दिशानिर्देश गर्न सक्छन् ।' दाहालको सचिवालय भने अहिले नै प्रधानमन्त्रीको सचिवालयजस्तो व्यवहार देखाउन थालेको अनुभव सोही पार्टीका नेताले गर्न थालेका छन् । प्रधानमन्त्री बन्नु कहाँ छ कहाँ ? लाजिम्पाटका सहयोगी अहिले नै प्रधानमन्त्री सचिवालयका कर्मचारीको व्यवहार देखाउन थालिसकेका छन्', एक नेताले भने । नेताहरूले त्यस्तो अनुभव गरेका कारण केन्द्रीय सचिवालयको बैठक निवासको सट्टा केन्द्रीय कार्यालय पेरिसडाँडामा गर्न थालिएको छ । सचिवालयको बिहीबार बिहान बस्ने बैठक केन्द्रीय कार्यालयमा बोलाइएको छ । प्रवक्ता भुसालले बुधबारको बैठकले प्रधानमन्त्री केपी ओलीको राजीनामापछि विकसित राजनीतिक परिस्थितिको समीक्षा गरेको र अध्यक्ष दाहालको नेतृत्वमा बन्ने सरकारलाई राष्ट्रिय सहमतिको बनाउन सम्बद्ध राजनीतिक दलसँग वार्ता गर्ने निर्णय गरिएको जानकारी दिइन् । अध्यक्ष दाहालसहित माओवादी केन्द्रका सांसदले बुधवार स्थानीय निकाय पुनर्संरचना आयोगका पदाधिकारीसँग छलफल गरेको थियो ।"
