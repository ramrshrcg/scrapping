शीर्षक,विवरण
फेरि न्यायपालिका,"सर्वोच्च अदालतले आफ्ना न्यायाधीशहरूको हैसियत तथा सुविधाप्रति चिन्ता र चासोका साथ सरकारलाई एक पत्र पठाएको छ आइतबार । स्वतन्त्र र सक्षम न्यायपालिका निर्माणमा न्यायाधीशको पदीय जिम्मेवारी र मर्यादाअनुकुल पारि श्रमिक, सेवाका सर्त र सुविधासम्बन्धी हाल संसद्मा विचाराधीन विधेयकमा पुनरावलोकन गर्न सरकारसँग सर्वोच्चले आग्रह गरेको छ र उच्च मनोबल' का साथ न्याय सम्पादनमा क्रियाशील हुने वातावरण वाञ्छनीय रहेको र सरकारले त्यसमा तगारो लगाउन नहुने सुझाव छ सर्वोच्चको, जसलाई सामान्यतः नाजायज भन्न सकिन्न, यद्यपि प्रस्तावित विधेयककै चरणमा न्यायिक प्रतिक्रिया या त्यसविपरीतको सुझाव न्यायिक परम्पराविपरीत छ । यो सन्दर्भमा सर्वोच्च अदालत सम्भवतः यहीं रोकिनु हुँदैन । उच्च मनोबलका साथ क्रियाशील हुने वातावरण निर्माणमा सर्वोच्च, त्यसको नेतृत्व र न्यायाधीश नियुक्तिकर्ता न्यायपरिषद्को आफ्नै भूमिका के हुनुपर्छ, त्यसमा समीक्षा नगरी सम्भवतः सर्वोच्चले भनेजस्तो उचित वातावरण निर्माण हुन सक्तैन । त्यसअन्तर्गत न्यायपरिषद्को बनावट, त्यसका सदस्यहरूको छनोट शैलीसँगै न्यायाधीश नियुक्तिलाई पारदर्शी कसरी बनाउने अनि न्यायपालिकालाई राजनीतिक दल र निहित स्वार्थ बोकेका अन्तर्राष्ट्रिय दाता र एनजीओको छायाबाट मुक्त राख्ने, यो विषयमा सर्वोच्च गएन भने उसको मनोबल, नैतिक चरित्र र विश्वसनीयता समाप्त हुनेछ । वास्तवमा अहिले न्यायाधीशहरूले पाइराखेकै सुविधा समाप्त भएको आम मनोविज्ञान बन्नेछ, जुन प्रजातन्त्र, संविधानवाद र स्वतन्त्र न्यायपालिकाको अवधारणाप्रतिको असह्य चोट सावित हुनेछ । संयुक्त राज्य अमेरिकाको वार्षिक प्रतिवेदनमा समेत नेपालको न्यायपालिका राजनीतिक दबाब, धम्की र भ्रष्टाचारबाट प्रभावित भएको, उसको आधिकारिकता या आदेशको अवज्ञा भएको उल्लेख गरिएको छ । यस्तो अवस्थामा के सर्वोच्चको मनोबल' उच्च रहन सक्ला ? मुलुकभित्रको यथार्थ र बाहिरका टिप्पणीलाई बेवास्ता गरेर सर्वोच्च अदालत अघि बढ्न सक्दैन । त्यसैले आफ्ना तलब, सेवा, सर्त मात्र हैन, उसको छवि र न्याय निष्पादनमा पारदर्शिता तथा जवाफदेहिता सुनिश्चित गर्न उसले मुलुकमा निष्पक्ष र उच्च नैतिक छवि भएको मानिएका जुरिस्ट' तथा पूर्व प्रधानन्यायाधीश तथा न्यायाधीशहरूको परामर्शसँगै सुझावका लागि उपयुक्त संयन्त्र गठन गर्नु उचित हुनेछ ।"
सप्तरी गोली काण्डमा मारिएका मण्डलको परिवारलाई आर्थिक सहयोग,"काठमाडौं : एमालेको मेची महाकाली अभियान अन्तर्गत सोमबार सप्तरीको राजविराजमा भएको गोली काण्डमा मारिएका पिताम्बर मण्डलको परिवारलाई र्आिक सहयोग जुटेको छ। बिहीबार हिन्दु युवा जनशक्ति संघ नेपालका अध्यक्ष विकास ठाकुरले आर्थिक अवस्था नाजुक भएका मण्डलका परिवारलाई ११ हजार रुपैयाँ सहयोग गरेका हुन्। सहयोगपछि ठाकुरले भने, सप्तरी गोली काण्डमा मारिएका पिताम्बर मण्डलको परिवारको अवस्था एकदमै दयनीय रहेको मैले पाएँ र आज स्व मण्डलको घर पुगेर उनका बुबा र श्रीमतीलाई सहयोग स्वरुप ११ हजार दिएको छु। ठाकुरले उक्त गोली काण्डमा मारिएका अन्य व्यक्तिका परिवारलाई पनि आउने दिनमा सहयोग गर्ने प्रतिबद्धता व्यक्त गरेका छन्।"
आयोगलाई अपुरो प्रतिवेदन,"काठमाडौः सरकारले निर्वाचन आयोगलाई ७४४ स्थानीय तह संख्या निर्धारण भएको जानकारी दिएको छ । संघीय मामिला तथा स्थानीय विकास मन्त्रालयले मंगलबार राति आयोगलाई पत्राचार गरी ७४४ स्थानीय तह निर्धारण भएको भन्दै निर्वाचन तयारी थाल्न आग्रह गरेको छ । निर्वाचन आयोगले स्थानीय तह निर्वाचनका लागि पुनःसंरचना आयोग प्रतिवेदन जतिसक्दो छिटो पठाइदिन सरकारलाई ताकेता गर्दै आएको छ । तर, स्थानीय विकास मन्त्रालयले ६३ जिल्लाको मात्र संरचना गरिएको अधुरो प्रतिवेदन आयोगमा मंगलबार बुझाएको छ । १२ जिल्ला बाहेकको प्रतिवेदन प्राप्त भएको छ', आयोग स्रोतले भन्यो, सबै जिल्लाको प्रतिवेदन प्राप्त नभई आयोगले काम गर्न सक्दैन ।' स्थानीय तह पुनःसंरचना आयोगको प्रतिवेदन परिमार्जन गरी सरकारले संख्या थप गरेका १२ वटा जिल्लाको संरचनाबारे आयोगमा प्रतिवेदन बुझाउन बाँकी रहेको आयोगका पदाधिकारी बताउँछन् । आयोगसचिव गोपीनाथ मैनालीले आयोगको प्रतिवेदनपछि मतदान केन्द्र तोक्ने, मतदाता नामावली मिलाउने काम गरिने जानकारी दिए । यसैबीच, प्रमुख निर्वाचन आयुक्त अयोधिप्रसाद यादवले हिंसात्मक गतिविधि बन्द गरी संवादबाट राजनीतिक निकास खोज्न दलहरूको ध्यानाकर्षण गरेका छन् । सप्तरी र रौतहटमा निर्वाचन कार्यालयमा तोडफोड गरिएको भन्दै यादवले निर्वाचनका गतिविधि निर्वाध सञ्चालन गर्न सुरक्षाको प्रत्याभूति दिन सरकारसँग माग गरेका छन् । हाम्रा कर्मचारीले असुरक्षा महसुस गरिरहेका छन्', यादवले मंगलबार सञ्चारकर्मीसँग भने, शान्तिपूर्ण राजनीतिक गतिविधिबाट मात्र लोकतन्त्र बलियो हुन्छ । यसतर्फ सबै राजनीतिक दलको ध्यानाकर्षण गराउन चाहन्छु ।' आयोगका काममा अवरोध नपुर्याउन पनि यादवले दलको ध्यानाकर्षण गरेका छन् । सप्तरीमा प्रदर्शनमा उत्रेका मधेसी मोर्चाका कार्यकर्ताले आफ्नो घरमा पनि ढुंगामुढा गरेको आयुक्त यादवले बताए ।"
"मन्त्रिपरिषद् विस्तारको तयारी, कमल थापा उपप्रधानमन्त्री","काठमाडौंः प्रधानमन्त्री पुष्पकमल दाहाल प्रचण्डले मन्त्रिपरिषद विस्तारको तयारी गरेका छन्। प्रधानमन्त्री प्रचण्डले राप्रपाका दुई मन्त्रीलाई बिहीबार सरकारमा सहभागी गराउन लागेका हुन्। प्रधानमन्त्रीले राप्रपा अध्यक्ष कमल थापालाई उपप्रधान एवं स्थानीय विकास मन्त्री र दिलनाथ गिरीलाई पर्यटन, नागरिक तथा उड्डयन मन्त्रीको जिम्मेवारी दिन लागेका हुन्। प्रधानमन्त्री प्रचण्डले नेकपा माओवादी केन्द्रको सिफारिसमा मन्त्री बनेका हितराज पाण्डेले सम्हालेको स्थानीय विकास मन्त्रालयको जिम्मेवारी थापालाई दिन लागिएको हो। थापालाई उपप्रधान एवं स्थानीय विकास मन्त्रीको जिम्मेवारी दिएर पाण्डेलाई सरकारबाट फिर्ता नबोलाएर अरु कुनै मन्त्रालयको जिम्मेवारी दिने तयारी प्रधानमन्त्री प्रचण्डको रहेको बुझिएको छ। कांग्रेसबाट पर्यटन, नागरिक तथा उड्डयन मन्त्री बनेका जीवनबहादुर शाहीलाई सरकारबाट फिर्ता बोलाएर उनले सम्हालेको मन्त्रालयको जिम्मेवारी राप्रपाका नेता गिरीलाई दिन लागिएको हो। नवनियुक्त मन्त्रीहरुलाई बिहीबार साँझ साढे ६ बजे राष्ट्रपति निवास शीतल निवासमा सपथ खुवाउने कार्यक्रम रहेको प्रधानमन्त्री निकट स्रोतले जनाएको छ।"
एमालेको अभियान हेटौंडाबाट पुनः सुरु हुँदै,"हेटौँडा: सप्तरी घटनापछि स्थगित भएको नेकपा एमालेको मेचीमहाकाली अभियान शुक्रबारदेखि हेटौँडाबाट सुरु हुँदैछ । सप्तरीको राजविराजमा प्रहरीको गोलीबाट मोर्चाका कार्यकर्ता मारिएपछि तीन दिनका लागि स्थगित गरिएको अभियान हेडौँडाबाट सुरु गर्न लागिएको एमाले मकवानपुरले जनाएको छ । सभामा सहभागी हुन करिब एक हजार अभियान टोली सदस्य बिहीबार साँझसम्म हेटौँडा आईसकेको एमाले मकवानपुरका प्रचार बिभाग प्रमुख एकलाल श्रेष्ठले बताए । उच्च सुरक्षा सतर्कता सहित अभियान सुचारु गर्न गर्न लागिएको हो । उच्च सुरक्षामा रहनुपर्ने नेता बाहेक सबै नेता, कार्यकर्तालाई जनताको घरमा राखिने ब्यवस्था गरेको श्रेष्ठले जानकारी दिए । पार्टीका नेता कार्यकर्तालाई जनतको घरमा राख्दा पार्टी र जनताको सम्बन्ध सुमधुर हुने दावी गर्दै अभियान प्रचार प्रसारको लागि पर्चा, पम्प्लेट, घरदैलो अभियान गरिएको श्रेष्ठले जानकारी गराए । हेटौँडाको भुटनदेवी उच्च माविको चौरमा हुने जनसभामा एमाले अध्यक्ष केपी शर्मा ओली लगायतका उच्च नेताहरुले सम्बोधन गर्ने कार्यक्रम छ । सप्तरी घटनापछि हेटौँडाबाट सुरु हुन लागेकोे एमाले अभियान शान्तिपूर्ण ढंगले सफल पार्न एमालेले करीब दुई हजार स्वयं सेवक परिचालन गर्ने तयारी गरेको एमाले मकवानपुरकी अध्यक्ष मुनु सिग्देलले बताईन् । जनसभा कार्यक्रमलाई शान्तिपूर्ण बनाउन करिब सातसय प्रहरी परिचालन गरिने मकवानपुर प्रहरी प्रमुख एसपी बसन्तकुमार लामाले जानकारी दिए । जनसभामा छिमेकी जिल्लासमेत गरी २० हजार सहभागी हुने एमाले मकवानपुरको दावी छ । टोली २८ गते बिहान हेटौँडाबाट चितवनतर्फ लाग्ने कार्यक्रम रहेको छ । पूर्व निर्धारित कार्यक्रम अनुसार गत फागुन २३ गते राजबिराजपछि कञ्चनपुरमा सभा गर्ने एमालेको तयारी थियो । पूर्व निर्धारित कार्यक्रम अनुसार गोलबजार, जनकपुर, बर्दिबास, हरिपुर, गरुडा, चन्द्रनिगाहपुर र जितपुरको सभा स्थगित गरी आज हेटौँडाबाट अभियान पुनः सुरु गर्न लागेको हो ।"
मन्त्रिपरिषद् हेरफेर हुँदै : कमल थापा उपप्रधानमन्त्री,"काठमाडौ : संयुक्त लोकतान्त्रिक मधेसी मोर्चाले सरकारलाई दिएको समर्थन फिर्ता लिने अल्टिमेटम दिएपछि प्रधानमन्त्री पुष्पकमल दाहालले आफू नेतृत्वको मन्त्रिपरिषद् विस्तार गरी आफूलाई सुरक्षित गराउन लागेका छन्। राष्ट्रिय प्रजातन्त्र पार्टी (राप्रपा) का अध्यक्ष कमल थापा उपप्रधानसहित संघीय मामिला तथा स्थानीय विकास मन्त्री र राप्रपाका नेता दीलनाथ गिरीले संस्कृति पर्यटन तथा नागरिक उडडयन मन्त्रालयको जिम्मेवारी दिएर प्रधानमन्त्री दाहालले मन्त्रिपरिषद् हेरफेर गर्न लागेका हुन। थापा र गिरीको सपथ केहिबेरपछि हुनेछ। प्रधानमन्त्री दाहालका प्रेस सल्लाहकार गोविन्द आचार्यका अनुसार संस्कृति पर्यटन तथा नागरिक उड्यन मन्त्री जीवनबहादुर शाहीलाई शाहीलाई खानेपानी तथा सरसफाइ मन्त्रालयको जिम्मेवारी दिइदैछ भने खानेपानी तथा सरसफाइ मन्त्री प्रेमबहादुर सिंहलाई प्रधानमन्त्री दाहालले सम्हालेको विज्ञान तथा प्रविधि मन्त्रालयको जिम्मेवारी दिइदैँछ। संघीय मामिला तथा स्थानीय विकास मन्त्री हितराज पाण्डेले मन्त्रीबाट हटनु पर्ने सूचना पाइसकेको उनी निकट स्रोतले जानकारी दिएको छ। स्रोतका अनुसार मन्त्री पाण्डेले आफू पार्टीमा रहेर सरकारलाई सहयोग गर्न तयार रहेको जनाऊ दिएका छन्। प्रधानमन्त्री दाहालले भने मन्त्री पाण्डेलाई अर्को मन्त्रालयमा स्थानान्तरण हुन आग्रह गरेका थिए। म सरकार भन्दा बाहिर बसेर सरकारलाई सहयोग गर्छु अन्य मन्त्रालयमा जान्न मन्त्री पाण्डेको भनाइ उद्धृत गर्दै स्रोतले भन्यो। मन्त्री पाण्डेले आफनो कार्यकालको अन्तिम कामका रुपमा सात सय ४४ स्थानीय तहलाई राजपत्रमा सूचना प्रकाशित गर्ने तहमा पुर्याएका छन्। स्रोतका अनुसार प्रमुख प्रतिपक्षी दल एमालेका अध्यक्ष केपीशर्मा ओली आफनै निवासमा आइ सरकारमा सहभागी नहुन आग्रह गरे लगत्तै अध्यक्ष थापाले प्रधानमन्त्री दाहाललाई बालुवाटारमा गएर भेटवार्ता गरी सरकारमा सहभागी हुने समझदारी बनाएका हुन्। मधेसी जनअधिकार फोरम लोकतान्त्रिकका अध्यक्ष विजयकुमार गच्छादारले पनि प्रधानमन्त्री दाहाललाई भेटेर सरकारमा सहभागी हुने जानकारी गराएको स्रोतले जनाएको छ। गच्छादार थापा निवासमा पुगेर पनि छलफल गरेका थिए। प्रधानमन्त्री दाहालले सरकार विस्तारका बारेमा कांग्रेस सभापति शेरबहादुर देउवासँग पनि छलफल गरेका थिए। प्रधानमन्त्रीले आजै मन्त्रिपरिषद् विस्तार गर्ने चाहना व्यक्त गर्नु भएको हो, देउवा काठमाडौं बाहिरको कार्यक्रममा सहभागी हुनु पर्ने भएकोले केही दिनपछि मन्त्रिपरिषद विस्तार गर्ने प्रस्ताव राख्नु भएको हो, प्रधानमन्त्री दाहालका राजनीतिक सल्लाहकार चक्रपाणि खनालले अन्नपूर्णसँग भने। खनालका अनुसार कांग्रेस र माओवादी केन्द्रका एकएक मन्त्रीलाई हटाएर राप्रपा र फोरम लोकतान्त्रिकलाई सरकारमा सहभागी गराउने योजना हो। राप्रपाबाट थापासहित अर्का एक नेतालाई मन्त्री बनाउने तयारी भइरहेको छ। स्रोतका अनुसार प्रधानमन्त्री दाहालले सम्हाल्दै आएको पशुपंक्षी विकास मन्त्रालय र कांग्रेसका एक मन्त्रीलाई हटाएर रिक्त हुने मन्त्रालय फोरम लोकतान्त्रिकबाट सिफारिस हुने नेतालाई दिइनेछ।"
मृतकका परिवारलाई १० लाख,"काठमाडौः सरकारले सप्तरी घटनामा मारिएका चार जनाका परिवारलाई जनही १० लाख रुपैयाँका दरले क्षतिपूर्ति दिने भएको छ । मन्त्रिपरिषद्को बुधबार सिंहदरबारमा बसेको बैठकले संयुक्त लोकतान्त्रिक मधेसी मोर्चाको माग सम्बोधन गर्दै जनही १० लाखका दरले क्षतिपूर्ति उपलब्ध गराउने निर्णय गरेको हो। मोर्चाले बुधबार नै प्रधानमन्त्री पुष्पकमल दाहाललाई भेटेर बुझाएको पाँचबुँदे ज्ञापनपत्रमा समेटिएकामध्ये क्षतिपूर्ति पनि एउटा माग थियो । सरकारले सप्तरी घटना छानबिन गर्न जाँचबुझ आयोग गठन गर्ने निर्णय गरेको छ । तीन सदस्यीय हुने उक्त आयोगलाई १५ दिनभित्र प्रतिवेदन पेस गर्न समयसीमा दिइने संघीय मामिला तथा स्थानीय विकासमन्त्री हितराज पाण्डेले बताए । बैठकले घटनाका घाइतेको उपचार खर्च सरकारले व्यहोर्ने निर्णय गरेको छ । बैठकले शान्तिपूर्ण रूपमा भेला हुने, राजनीतिक गतिविधि गर्ने संवैधानिक अधिकारलाई कुण्ठित नगर्न र संयमतापूर्वक राजनीतिक गतिविधि गर्न सम्पूर्ण राजनीतिक दललाई अपिल गरेको मन्त्री पाण्डेले बताए । एमालेको मेचीमहाकाली अभियान क्रममा सप्तरीको राजविराजमा भएको प्रहरीप्रदर्शनकारी झडपमा प्रहरीको गोलीले चार जनाको ज्यान गएको थियो । बैठकको अधिकांश समय सप्तरी घटनाको समीक्षा गर्नमा बितेको थियो । सप्तरी घटनाबारे बोल्न धेरै मन्त्रीले हात उठाएपछि प्रधानमन्त्री दाहालले भनेका थिए, मन्त्रीजीहरूले क्रमशः बोल्नुहोला, बरु बैठकलाई १० बजेसम्म राखौंला ।' सप्तरी घटनामा प्रधानमन्त्रीले गोली नचलाउन निर्देशन दिएको, गृहमन्त्रीले गोली चलाउने आदेश दिएको जस्ता विरोधाभासपूर्ण कुरा सञ्चारमाध्यममा आएपछि आफूहरू अन्योलमा परेको, आकस्मिक रूपमा मन्त्रिपरिषद्को बैठक बोलाउन प्रधानमन्त्री चुकेको, सप्तरी घटनाका समाचार एमालेका पक्षमा सम्प्रेषण भएको, सरकारी धारणा प्रस्ट नआएको गुनासो मन्त्रीहरूले गरेका थिए । घटना भएको तीन दिनपछि मात्रै हामी मन्त्रीहरूले घटनाबारे थाहा पाउने अवस्था आउनु दुःखद हो', बैठकमा मन्त्रीहरूले भनेका थिए । मन्त्रीहरूको गुनासो सम्बोधन गर्दै दाहालले आफ्नो ध्यानाकर्षण भएको र अबदेखि त्यस्तो घटना हुँदा तत्कालै बैठक बोलाएर यथार्थ जानकारी गराउने आश्वासन दिएका थिए । बैठकले जनयुद्धका सहिद र बेपत्ताका परिवारले प्राप्त नगरेको पाँच लाख रुपैयाँ पनि उपलब्ध गराउने निर्णय गरेको छ । जनयुद्धका सहिद परिवारले यसअघि पाँच लाख रुपैयाँ प्राप्त गरेका छन् । उनीहरूलाई तामाकोसी जलविद्युत् आयोजनाको सेयर दिनेबारे थप छलफल गरी सहमति जुटाउने निर्णय गरिएको एक मन्त्रीले बताए । सरकारले सात सय ४४ स्जानीय तहको संरचना निर्माण गर्न प्रत्येक तहलाई एकएक करोड रुपैयाँ उपलब्ध गराउने भएको छ । प्रधानमन्त्री दाहालले उनीहरूलाई तामाकोसीको सेयर उपलब्ध गराउने आश्वसन दिँदै आएका थिए । जनयुद्धका सहिदलाई क्षतिपूर्तिबापत पाँच लाख दिने प्रस्ताव प्रधानमन्त्री दाहालले बैठकमा राखेपछि कांग्रेसका मन्त्रीहरूले मृतकलाई मात्र नभएर जनयुद्धका क्रममा अंगभंग भएका, घरमा आगजनी गरिएका, घरजग्गा कब्जा गरिएका, विस्थापित गरिएकालाई पनि क्षतिपूर्ति दिनुपर्ने आग्रह गरेका थिए । कांग्रेसका मन्त्रीको आग्रपछि प्रधानमन्त्री दाहालले उनीहरूलाई राहत र क्षतिपूर्ति नपाएकाहरूलाई उपलब्ध गराउने निर्णय लेख्न लगाएका थिए । उनीहरूका हकमा सत्य निरूपण तथा मेलमिलाप आयोगको प्रतिवेदनमा दोहोरो नपर्ने गरी १५ दिनभित्र ठोस प्रस्ताव ल्याउने सैद्धान्तिक सहमति कायम गरिएको अर्का एक मन्त्रीले बताए । ती मन्त्रीका अनुसार जनयुद्धका क्रममा तत्कालीन माओवादीको जनसत्ताले गरेका जग्गाजमिन बेचबिखनलाई जिल्ला मालपोत कार्यालय कागजात हेरी निःशुल्क दर्ता गरिदिने पुरानो निर्णयलाई कार्यान्वयन गर्ने निर्णय गरिएको छ । रोल्पा, रुकुम, सल्यान, जाजरकोटलगायत जिल्लामा जग्गा दर्तासम्बन्धी समस्या छन् । प्रमुख जिल्ला अधिकारीको संयोजकत्वमा समिति बनाएर सो समितिले पुराना कागजात अध्ययन गरी ती समस्या समाधान गर्ने निर्णय गरिएको ती मन्त्रीले बताए । सरकारले निर्वाचन आयोगलाई बुझाएको सात सय ४४ स्थानीय तहको संरचना निर्माण गर्न प्रत्येक तहलाई एकएक करोड रुपैयाँ उपलब्ध गराउने भएको छ । आगामी आर्थिक वर्षको बजेट आउनुअघि चालु आर्थिक वर्षको बजेटबाटै उक्त रकम तत्काल उपलब्ध गराउने निर्णय गरिएको अर्का एक मन्त्रीले बताए । चिकित्सक गोविन्द केसीको माग सम्बोधन गराउन गौरीबहादुर कार्कीको संयोजकत्वमा न्यायिक छानबिन समिति पनि बैठकले गठन गरेको छ । शिक्षामन्त्री धनीराम पौडेलका अनुसार समितिमा उपेन्द्र देवकोटा र शिक्षा मन्त्रालयका प्राविधिक शिक्षा महाशाखाका सहसचिवलाई पदेन सदस्य रहने व्यवस्था गरिएको छ । यसअघि परासर कोइरालाको संयोजकत्वमा गठन गरिएको समितिमा रहेका पदाधिकारीले बस्न नमानेका कारण पुनः अर्को न्यायिक समिति गठन गरिएको मन्त्री पौडेलले बताए ।"
