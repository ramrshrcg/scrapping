शीर्षक,विवरण
आचारसंहिता,"स्थानीय निर्वाचन घोषणासँगै आचारसंहिता लागू भइसकेको अवस्थामा सरकारले निर्वाचनलाई प्रभावित गर्ने र दीर्घकालीन महत्वका निर्णयहरू नलिने अपेक्षा गरिन्छ । सरकारसँगै निर्वाचनमा सहभागी राजनीतिक दलहरू तथा तिनका नेता, कार्यकर्तासँगै उम्मेदवारबाट पनि आचारसंहिता उल्लंघन हुने गतिविधि अपेक्षित हुँदैनन् । तर सरकारका पछिल्ला केही निर्णयहरू त्यस अर्थमा त्यो मापदण्डविपरीत देखिन्छ । एकातिर स्थानीय तह पुनर्संरचना आयोगले अपूरो निर्णय दिन मिल्थ्यो या मिल्ने थिएन, अनि त्यसले गरेको सिफारिसभन्दा फरक गई त्यस्ता निकायहरूको संख्यामा एकतर्फी रूपमा हेरफेर गर्ने अधिकार मन्त्रिपरिषद् या प्रधानमन्त्रीसँग छ कि छैन ? यी विषयहरू अहिले पनि विवाद र बहसकै क्रममा छन् । कुनै न्यायोचित, प्रशासनिक र वैज्ञानिक आधारबिना एकतर्फी रूपमा संख्या तोक्ने या फेरबदल गर्ने अधिकार मन्त्रिपरिषद्मा हुँदैन र हुनु हुँदैन । त्यसले विज्ञ आयोगको क्षमता, योग्यता र सिफारिसका आधारलाई प्रश्नको घेरामा ल्याउँछ । संख्या हेरफेरसम्बन्धी सरकारको निर्णयले एकातिर यो मामिला कुनै न कुनै रूपमा अदालतमा पुग्ने सम्भावना बढाएको छ भने अर्कोतिर विभिन्न राजनीतिक दल या हाल परिभाषित स्थानीय तहबाट संख्या र सिमानामा हेरेफेरको माग उठ्न सक्छ । त्यसले निर्धारित मितिमा निर्वाचनको सम्भावनालाई प्रभावित नगर्ला भन्न सकिन्न । आयोगको प्रतिवेदनमा हेरफेर (संख्याको हिसाबले) सँगै मन्त्रिपरिषद्ले जनयुद्धका सहिद हरूलाई जनही थप पाँच लाख रुपैयाँ दिने निर्णय गरेको छ, राज्य ढुकुटीलाई अतिरिक्त अर्बौं रुपैयाँ घाटा हुने गरी । विगत १० वर्षमा शान्ति प्रक्रिया र बृहत् शान्ति सम्झौताका अक्षर र मान्यताको चौघेरामा रहेर सहिद हरूलाई एकमुष्ठ रकम प्रदान गरिसकेपछि यो अतिरिक्त रकम किन र कुन प्रयोगको लागि दिइयो ? पहिल्यै माओवादीतर्फका लाई सहिद र तत्कालीन कानुन, संविधान र वैधानिक राज्यसत्ताको पक्ष लिई मारिनेहरूलाई केही नदिएर खलनायक का रूपमा प्रस्तुत गरिँदा शान्ति प्रक्रिया खालि माओवादीको पक्षमा प्रयोग हुँदै आएको मान्यता स्थापित हुँदैछ । अहिले एकतर्फी रूपमा माओवादी नेतृत्वको सरकारले अतिरिक्त पाँच लाख रुपैयाँ पाउँदा पहिलेका आक्रोश नचुलिएला भन्न मिल्दैन । त्यति मात्र हैन, निर्वाचनको घोषणा र आचारसंहिता लागू भइसकेपछि राज्य ढुकुटीको दुरुपयोग, त्यो पनि माओवादी दल समर्थकहरूलाई स्वीकार्य र न्यायोचित विषय हैन । यसलाई तत्काल निर्वाचन आयोगले समेत मूल्यांकन र उचित निर्णय गर्नुपर्नेछ । निर्वाचनमा सहभागी हुने कुनै एक पक्षलाई फाइदा पुग्ने गरी सरकारले आर्थिक रकम वितरण गर्दा स्वस्थ निर्वाचन वातावरण बन्ने छैन ।"
सर्वोच्चलाई सैनिक अदालतको जवाफसेनाभित्रको कारबाहीमा हस्तक्षेप गर्न मिल्दैन,"काठमाडौं: सैनिक अदालतले सर्वोच्च अदालतलाई लिखित जबाफ पठाउँदै सेनाको कानुनी कारबाहीका विषयमा असाधारण अधिकार क्षेत्र को प्रयोगमार्फत हस्तक्षेप नगर्न माग गरेको छ । सेनाको अनुशासनमा असर पर्ने गरी स्वेच्छाचारी निर्णय भएको भन्दै सैनिक विशेष अदालतविरुद्ध नेपाली सेनाको जंगीअड्डाले सर्वोच्चमा दायर गरेको एक रिटमा यस्तो माग पेस भएको हो । सर्वोच्चले सैनिक अदालतको अधिकार क्षेत्रमा प्रवेश गरी रिटमार्फत सुनुवाइ गर्ने हो भने मुद्दाको अन्त्य कहिल्यै नहुने भनाइसमेत जबाफमा छ । सैनिक अधिकृतले नक्कली प्रमाणपत्र र झूटा विवरण पेस गरेको एक मुद्दामा संविधान र सैनिक कानुनको दायराबाहिर गई निर्णय दिएको आरोपसहित सेना आफ्नै अदालतविरुद्ध रिट लिएर सर्वोच्च पुगेको थियो । आफ्नै अदालतविरुद्ध सेना पहिलोपल्ट रिट लिएर सर्वोच्च पुगेको हो । रिटमा सर्वोच्चको मागअनुरूप सैनिक अदालतले जबाफ दिएको हो । अत्यन्त संवेदनशील मानिने सेनाको नेसनल सेक्युरिटी वार कोर्स तालिममा छनोट हुन सेनाका तत्कालीन सहायक रथि हेम खत्रीले भारतको मगध विश्वविद्यालयबाट स्नातक तह उत्तीर्ण गरेको नक्कली प्रमाणपत्र पेस गरेको तथा सिफारिसकर्ता विभागीय प्रमुखविरुद्ध चलेको मुद्दामा सैनिक अदालतले सेनाको अनुशासनमा असर पुग्ने गरी निर्णय दिएको जंगीअड्डाको दाबी थियो । आफ्नै अदालतविरुद्ध सेना पहिलोपल्ट रिट लिएर सर्वोच्च पुगेको हो । रिटमा सर्वोच्चको मागअनुरूप सैनिक अदालतले जबाफ दिएको हो । उक्त विवादमा सुनुवाइपछि प्रधानन्यायाधीश सुशीला कार्कीको एकल इजलासले गत मंसिरमा सैनिक विशेष अदालतसँग कारणसहित जबाफ पेस गर्न आदेश दिएको थियो । सैनिक विशेष अदालतका तर्फबाट रजिस्ट्रार रहेका प्राडा महासेनानी जीवन दाहालले जबाफ पठाएका छन् । प्रचलित कानुनबमोजिम तोकिएको प्रक्रिया अवलम्बन गरी प्रमाणको यथोचित मूल्यांकन गरी तहतह फैसला भई अन्तिम भएर रहेको मुद्दाका सम्बन्धमा असाधारण अधिकार क्षेत्रको प्रयोग गरी अदालत प्रवेश गर्न मिल्ने होइन, जबाफमा लेखिएको छ, पुनरावेदनको रोहमा क्षेत्राधिकारप्राप्त सैनिक विशेष अदालतबाट न्यायपूर्ण, पारदर्शी र कानुनसंगत रूपमा उचित आधार र कारण खुलाई अन्तिम फैसला भएको विषयलाई लिएर असाधारण अधिकार क्षेत्रबाट अदालतमा प्रवेश गर्ने हो भने मुद्दाको अन्त्य कहिल्यै हुँदैन । पाकिस्तानमा सन् २०१११२ मा सञ्चालन भएको वार सम्बन्धी तालिमका लागि सेनाका तत्कालीन सहायक रथि खत्रीले नक्कली प्रमाणपत्र पेस गरी सहभागिता जनाएको आरोपसहित छानबिनका लागि सुरुमा सेनाको कोर्ट अफ इन्क्वायरी गठन भई समरी जनरल सैनिक अदालतमा मुद्दा दायर गरिएको थियो । उक्त मुद्दामा सैनिक सचिव विभागमा विभागीय प्रमुख रहेका प्रेमप्रकाश थापाले खत्रीका प्रमाणपत्रको सत्यता यकिन नगरी तोकिएको अन्तिम मिति नाघेपछि तालिममा पठाएको दाबीसमेत सेनाको थियो जसका कारण अन्य योग्य व्यक्ति तालिमबाट वञ्चित हुन पुगेको सेनाको दाबी छ । जन्ममिति पनि सच्याएर रक्षा मन्त्रालय र तालिम छनोट बोर्डमा झूट्टा विवरण पेस गरेकाले खत्री र थापालाई सजाय हुनुपर्ने मागसहित समरी जनरल सैनिक अदालतमा मुद्दा दायर भएको थियो । उक्त अदालतबाट खत्रीलाई भविष्यमा सेवामा अयोग्य ठहरिने गरी सेवाबाट बर्खास्त गर्ने तथा थापालाई भविष्यमा सरकारी सेवामा अयोग्य नठहरिने गरी सैनिक सेवाबाट हटाउने निर्णय भएको थियो । उक्त फैसलाविरुद्ध दायर गरेको पुनरावेदनमा सैनिक अदालतले गत वर्षको जेठ १३ गते खत्रीलाई सफाइ दिने गरी फैसला सुनाएको थियो । उक्त फैसलाका कारण कानुनको गम्भीर उल्लंघन भएकाले सर्वोच्चमा रिटको विकल्प नरेको जंगीअड्डाको दाबी छ । तर सैनिक अदालतले भने कसरी ? कसले ? हकअधिकार हनन गरेको भनेर रिटमा स्पष्ट किटानीसमेत गर्न नसकेको अवस्थामा सर्वोच्चले हस्तक्षेप गर्न नमिल्ने दाबी गरेको छ । तहतह हुँदै अदालतबाट सबुत प्रमाण बुझी मुद्दा अन्तिम भएकोमा असाधारण अधिकार क्षेत्रअन्तर्गत रिट लाग्न नसक्ने गरी २०६५ सालमा नजिर स्थापित भएकोतर्फ ध्यानाकर्षण पनि गरिएको छ । यता जंगीअड्डाले भने मुलुकको सार्वभौमिकता र अखण्डता सुरक्षित राख्ने अभिभारा बहन गर्नुपर्ने सैनिक संगठनले राष्ट्रिय अभिभारा प्रभावकारी रूपमा पूरा गर्न कानुनद्वारा कतिपय विशेष व्यवस्था गरिएको स्मरण गराउँदै आफ्नै सैनिक अदालतको निर्णय उल्ट्याउन माग गरेको छ । अन्य सरकारी निकायमा लागू हुने अनुशासनसम्बन्धी सामान्य नियम सेनामा वाञ्छित अनुशासन कायम राख्न पर्याप्त नहुने हुँदा त्यसका लागि सेनाका प्रत्येक अधिकृत र जवानले सैनिक अनुशासनका विशेष नियमहरूको पालना गर्नुपर्ने गरी कानुनमा व्यवस्था गर्नुपर्ने हुन्छ, सेनाले रिटमा भनेको छ, त्यसका लागि सैनिक कर्तव्य एवं अनुशासनको मर्म बुझेका सैनिक अधिकृतसहितको विशेष अदालत र विशेष कार्यविधि आवश्यक हुन्छ । सैनिक न्यायप्रणाली संवैधानिक मान्यताबमोजिमको विधायिकी दायराबाट निर्देशित न्याय तथा कानुनी प्रणाली भए पनि सैनिक अदालतबाट यसको दायराबाहिर गई गैरन्यायिक निर्णय भएको भन्दै सेनाले निर्णय बदर गर्न माग गरेको छ । जिम्मेवारी लिनुपर्ने पदाधिकारीले जबाफदेही र जिम्मेवारी नस्वीकार्ने, त्यसलाई सैनिक अदालतबाट वैधानिकता दिने हो भने सम्बन्धित विभागको जिम्मेवारी कसले लिनुपर्ने हो ? सेनाले प्रश्न गरेको छ । तर आफ्नो निर्णयविरुद्ध जंगीअड्डाले सर्वोच्चमा दिएको उक्त रिटको खण्डन गर्दै सैनिक अदालतले विश्वका प्रायः सबै देशमा कोर्ट मार्सल बाट भएका फैसलाउपर पुनरावेदन लाग्ने व्यवस्था रहेको र नेपालमा सैनिक ऐन २०६३ जारी भएपछि जनरल सैनिक अदालत र समरी जनरल सैनिक अदालतबाट भएको फैसलाउपर पुनरावेदन सुन्न सैनिक विशेष अदालतको व्यवस्था गरेको स्मरण गराएको छ । संविधानको धारा १५२ ले समेत सैनिक अदालतलाई विशिष्टीकृत अदालतका रूपमा परिकल्पना गरेको सैनिक अदालतको जबाफमा उल्लेख छ । सैनिक विशेष अदालत एक अधिकारप्राप्त स्वतन्त्र र सक्षम अदालत भएको कुरामा दुईमत हुन सक्दैन, जबाफमा लेखिएको छ । समरी जनरल सैनिक अदालतबाट कानुनबमोजिम पुनरावेदन गर्न पाउने हकअनुसार सैनिक अदालतमा पुनरावेदन गरी अन्तिम फैसला भइसकेको अवस्थामा रिट क्षेत्राधिकारमार्फत अदालतमा प्रवेश गर्न नमिल्ने उक्त अदालतको तर्क छ ।"
दिल्लीमा बुलेट टु व्यालेटमा बाबुरामको सम्बोधन,"काठमाडौंः पूर्व प्रधानमन्त्रीसमेत रहेका नयाँ शक्ति नेपालका संयोजक बाबुराम भट्टराईले बुधवार नयाँ दिल्लीमा बुलेट टु व्यालेट शीर्षकमा बुधवार सम्बोधन गर्ने कार्यक्रम तय भएको छ। गैरसरकारी संस्था इण्डिया फाउण्डेशनले आयोजना गरेको काउन्टर टेरोरिज्म कन्फरेन्समा सहभागी हुन पूर्व बिद्रोही नेता भट्टराई मंगलबार अपरान्ह दिल्ली प्रस्थान गर्न लागेको उनको निजी सचिवालयले जनाएको छ। मंगलबारदेखि शुरु भएको सो सम्मेलनमा भाग लिन उपप्रधान तथा गृहमन्त्री बिमलेन्द्र निधि पनि दिल्ली पुगिसकेका छन्। मंगलबारदेखि शुरु भएको सम्मेलन बिहिबार सकिनेछ। भट्टराईले मार्च १९ मा नयाँ शक्ति नेपालको प्रवास समितिले गोवामा आयोजना गरेको नेपालीहरुको अन्तरक्रिया कार्यक्रममा सहभागीता जनाउने छन्। भट्टराई नयाँ दिल्लीमा २० मार्चमा आयोजना हुने नेपालीहरुसँगको अन्तरक्रियामा सहभागी हुनेछन्। नयाँ शक्ति नेपालका अनुसार नयाँ दिल्लीमा रहदा भट्टराईले भारतका राजनीतिक नेताहरु,नेपाल भारत सम्बन्धका जानकार बुद्धिजीवी,नागरिक समाजका अगुवाहरुसँग भेटघाट गर्नेछन् ।"
प्रधानमन्त्री प्रचण्ड चीन जाँदै,"काठमाडौंः सरकारले प्रधानमन्त्री पुष्पकमल दाहालको चीन भ्रमण तयारी सुरु गरेको छ ।परराष्ट्र मन्त्रालय र प्रधानमन्त्री कार्यालयले भ्रमण तयारी अघि बढाएका छन् । दाहालले सोमबारै केही सचिवसँग भ्रमणका एजेन्डाबारे छलफल गरेका छन् । परराष्ट्र स्रोतका अनुसार प्रधानमन्त्री दाहाल चैत १० वा ११ मा चीन भ्रमणमा जाने तयारी भइरहेको छ । सरकारले प्रधानमन्त्रीको चीन भ्रमणको मिति र एजेन्डा केही दिनभित्रै निर्णय गर्नेछ । काठमाडौंस्थित चिनियाँ दूतावासका एक अधिकारीले भ्रमणबारे छलफल जारी रहे पनि मिति तय भइनसकेको बताए । प्रधानमन्त्री दाहालको भ्रमण हुनेमा हामी विश्वस्त छौं, उनले भने । दोस्रोपल्ट प्रधानमन्त्री बन्दा दाहाल भारतसँग नजिकिएको तर चीनसँग दूरी राखेको भन्दै आलोचना भइरहेका बेला दाहालको चीन भ्रमण तयारी गरिएको हो । परराष्ट्रमन्त्री डा प्रकाशशरण महतले चीन भ्रमणको मिति प्रस्ताव गरिए पनि तय भने भइनसकेको बताएका छन् । यो प्रस्तावित मितिमात्र हो, मन्त्री महतले अन्नपूर्णसँग भने ।दाहालको भ्रमणमा चीनले प्रस्ताव गरेको वान बेल्ट वान रोड अवधारणामा नेपाल सहभागितासम्बन्धी समझदारीपत्रमा हस्ताक्षर गर्ने भनिए पनि टुंगो लागिनसकेको परराष्ट्रका अधिकारीले बताए । सकेसम्म वान बेल्ट वान रोड अवधारणामा नेपालको सहभागिता सुनिश्चित गर्न चीनसँग सम्झौता गर्ने पक्षमा प्रधानमन्त्री हुनुहुन्छ, प्रधानमन्त्रीनिकट अधिकारीले भने । ओली सरकारका पालामा भएका पारवहनलगायत सम्झौता कार्यान्वयनमा आनाकानी गरिरहेको आरोप खेपेका दाहालले चीनसँगको सम्बन्धमा आफूले बेवास्ता नगरेको सन्देश चिनियाँ नेतृत्वलाई दिन चाहेको बताइन्छ । चैत १०१३ सम्म चीनले हाइनान प्रान्तस्थित बोआओमा आयोजना गर्ने बोआओ फोरम फर एसिया सम्मेलनमा सहभागी हुन प्रधानमन्त्रीलाई निमन्त्रणा दिइसकेको छ । चिनियाँ दूतावासका अधिकारीले सोमबार बिहान प्रधानमन्त्री दाहालसँग भेटी सम्मेलनको निमन्त्रणा दिएका थिए । त्यसलगत्तै दाहालले परराष्ट्रमन्त्री डा प्रकाशशरण महत र परराष्ट्रसचिव शंकरदास बैरागीसँग सोमबार बिहानै चीन भ्रमणबारे परामर्श गरेका थिए ।दाहाल काठमाडौंबाट सीधै बेइजिङ जाने र चिनियाँ राष्ट्रपति सी जिनपिङसँग भेटवार्ता गर्ने तयारी छ । चिनियाँ राष्ट्रपतिसँग भेट तय भए प्रधानमन्त्री पक्कै चीन जानुहुनेछ, दाहालका एक सल्लाहकारले भने । बेइजिङपछि दाहालले बोआओ सम्मेलनमा सहभागिता जनाउनेछन् । दाहालले सम्भावित भ्रमणबारे चीनका लागि नेपाली राजदूत लीलामणि पौड्यालसँग हालै परामर्श गरेका थिए । पौड्याल परामर्शपछि आइतबारै बेइजिङ फर्केका छन् । ग्लोबलाइजेसन एन्ड फ्री ट्रेडएसियन पर्सपेक्टिभ्स शीर्षकमा हुने सम्मेलनमा दाहालले सम्बोधन गर्ने सम्भावना छ । तातोपानी खुलाउन पहल गर्नुस् प्रधानमन्त्री पुष्पकमल दाहालको आसन्न चीन भ्रमणमा तातोपानी नाका खुलाउन पहल गर्नुपर्ने सुझाव सचिवहरूले दिएका छन् । प्रधानमन्त्री दाहालले सोमबार सरोकारवाला मन्त्रालयका सचिवलाई बोलाएर सुझाव मागेका थिए । भूकम्पपछि चीनले असुरक्षाको कारण देखाउँदै तातोपानी नाका बन्द गरेको छ । भ्रमणक्रममा तातोपानी नाका खोल्न र रसुवागढी नाकाको स्तरोन्नति गर्न पहल गर्नुपर्ने सचिवको सुझाव छ । चीनले दुवै नाका निर्बाध रूपमा सञ्चालन गर्न सहयोग गर्नुपर्ने नेपालको माग छ । तातोपानी नाका बन्द भएपछि सिन्धुपाल्चोकको लार्चामा बनिरहेको सुक्खा बन्दरगाहको काम पनि रोकिएको छ । चिनियाँ सहयोगमा बनिरहेको बन्दरगाहको आधाभन्दा बढी काम सकिएको छ । नाका सञ्चालन गरेर बन्दरगाह निर्माणकार्य अगाडि बढाउन पहल गर्न पनि सचिवले सुझाव दिएका छन् । यस्तै रसुवागढीमा निर्माणाधीन सुक्खा बन्दरगाह पनि भ्रमणको विषय बनाउनुपर्ने सुझाव छ । ऊर्जासचिवले पश्चिम सेती जलविद्युत् आयोजनाको विषय उठाउन सुझाव दिएका छन् । पश्चिम सेती चिनियाँ लगानीमा निर्माण हुँदैछ । तर निर्माणकार्य अहिलेसम्म अगाडि बढ्न सकेको छैन । चीनसँग बढ्दो व्यापारघाटा कम गर्न सहजीकरणका लागि सहयोग गरिदिन पहल गर्नुपर्ने वाणिज्यसचिवको सुझाव छ । आपूर्तिसचिवले पेट्रोलियम भण्डारणका लागि सहयोग गर्न पहल गर्नुपर्ने सुझाव दिएका छन् । पेट्रोलियम भण्डारण निर्माणका लागि चीनले सहयोग गर्ने आश्वासन दिइसकेको छ । प्रधानमन्त्रीसँगको भेटवार्तामा अर्थ, उद्योग, ऊर्जा, वाणिज्य, आपूर्ति र भौतिक योजना मन्त्रालयका सचिवलगायतको सहभागिता थियो । सोमबार प्रधानमन्त्री र सचिवको भेटवार्तामा आसन्न चीन भ्रमणका क्रममा उठाउनुपर्ने विषयमा छलफल भएको हो । यस विषयमा परराष्ट्र मन्त्रालयले अन्तिम टुंगो लगाउनेछ ।"
एमाले कार्यकर्ता बोकेको बसमा मोर्चाले पेट्रोल बम हान्यो,नेपालगन्ज: मेचीमहाकाली अभियान अन्तर्गत नेकपा एमालेले नेपालगन्जमा गर्न लागेको आमसभा विथोल्न मधेसी मोर्चाका कार्यकर्ताले यात्रुबाहक बसमा पेट्रोल बम हानेका छन्। मंगलबार एमालेको सभा विथोल्न मोर्चाले गरेको बाँके जिल्ला बन्दमा गाडी चलाएको भन्दै खजुरानजिकै पेट्रोल बम हानिएको मोर्चाले जनाएको छ। उक्त गाडीले गाउँबाट सभाका लागि एमालेका कार्यकर्ता ल्याएर आउँदै थियो। पेट्रोल बम प्रहार गरिएको भे १ ख २०४२ नम्बरको बसमा समान्य क्षति पुगेको प्रहरीले जनाएको छ । बजारमा भने बन्दको खासै प्रभाव छैन। एमाले अध्यक्ष केपी ओलीलगायतका बरिष्ठ नेताहरुले सम्बोधन गर्ने भनिएको सभामा गाउँगाउँबाट कार्यकर्ताहरुलाई ओसार्न एमालेले बसहरु पठाएको छ।
मधेसी नेतालाई नेम्वाङको चेतावनी : एमालेलाई जनताबाट ठेगान लगाउनुहोस्,"काठमाडौं : एमाले संसदीय दलका उपनेता सुवासचन्द्र नेम्वाङले निर्वाचनमा गएर एमालेलाई जनताबाट ठेगान लगाउन चेतावनी दिएका छन्। मंगलबारको व्यवस्थापिमा संसद् बैठकमा बोल्दै नेता नेम्वाङले एमालेको मेचीमहाकाली अभियानको विरोधमा मधेसी मोर्चा उत्रिएको प्रति लक्षित गर्दै चेतावनी दिएका हुन्। संविधान नहारोस्, जनता नहारुन, चुनावमा जाऔँ, एमाले चुनाव हार्न तयार छ, नेम्वाङले भने, मधेसी साथीहरु निर्वाचनसँग सम्बन्धित आन्दोलन गर्नुहोस्, एमालेलाई जनताबाट ठेगान लगाउनुहोस्। नेता नेम्वाङले एमालेको मेचीमहाकाली अभियान कसैका विरुद्ध नभएको समेत प्रष्ट पारे। एमालेको अभियान जिद्धी र दम्ब हो भन्ने लाग्छ भने जनतामा त्यही कुरा राख्नुहोस् र चुनावमा जानुहोस् एमालेलाई जनताले ठिक पार्छन्, पूर्वसभामुख समेत रहेका नेम्वाङले भने। नेता नेम्वाङले वर्तमान अवस्थामा संविधान संशोधन प्रस्ताव पास गर्न नसकिने दाबी गर्दै त्यसलाई यथास्थितिमा राखेर जनतामा जानुपर्ने बताए। उनले चुनावको विकल्प नभएको समेत प्रष्ट पारे। सँगै नेम्वाङले वैशाख ३१ गते हुने स्थानीय निर्वाचनले जनताको अधिकारलाई सिंहदरबारबाट घरघरमा पुर्याउने दाबी गरे। वैशाख ३१ गते स्थानीय निर्वाचन भए जनता यत्ति धेरै अधिकार सम्मपन्न हुन्छन् कि सिंहदरबारको अधिकार सबै जनताको घरघरमा पुग्छ, नेता नेम्वाङले भने।"
पचास मिटर टाढैबाट एमालेलार्इ मोर्चाको कालो झण्डा,"बर्दिया: एमालेको मेचीमहाकाली अभियानको विरोध गर्दै बर्दियाका विभिन्न स्थानमा मधेसी मोर्चाका कार्यकर्ताले कालो झण्डा देखाएका छन् । मोर्चाले अभियान टोलीलाई बबई नदी नजिक भादापुल र गुलरिया बजारको पेट्रोल पम्प नजिकै कालो झण्डा देखाएका हुन् । कालो झण्डा देखाउने आशंकामा प्रहरीले मधेसी मोर्चाका नेता, कार्यकर्तालाई केही वेर घेरावन्दीमा राखी वाहिर निस्कन नदिएपछि ५० मिटर टाढाबाट कालो झण्डा देखाएका थिए ।"
मेचीमहाकाली अभियानको आँधीले षड्यन्त्रकारी बढारिए : खनाल,"बर्दियाः नेकपा एमालेको मेचीमहाकाली अभियान आँधीहुरी सरह तराईमा पसेको वरिष्ठ नेता झलनाथ खनालले बताएका छन् । बर्दियामा आयोजित जनसभालाई सम्बोधन गर्दै खनालले मधेसी जनताका नाममा राजनीति गर्ने मुठ्ठी भरका केही मधेसी नेताले एमालेलाई सखाप पार्ने षडयन्त्र गरेपनि अभियानको हावाहुरीले षडयन्त्रकारी बढारिएको दावी गरे । कुनै पनि षडयन्त्रले एमालेलाई समाप्त पार्न नसक्ने बताउँदै मधेसी मोर्चाले सप्तरीमा देखाएको हर्कत लोकतान्त्रिक नभई फाँसीवादी शैली भएको प्रष्ट्याए । सप्तरी घटना सामान्य नभई एमाले सखाप पार्ने रणनीति भएकाले मधेसीले बम, भाला, ढुंगा प्रहार गरेपनि अभियान सफल भएकोमा खुसी व्यक्त गरे । संविधान संशोधन मुख्य मुद्धा नभई कार्यान्वयन प्रमुख भएकाले मंसिर महिनासम्म तीनै तहको निर्वाचन सम्पन्न गर्नु पर्नेमा नेता खनालले जोड दिए । संविधान संशोधनको अधिकार नयाँ प्रतिनिधि सभालाई भएकाले यो सरकारले संशोधनको रट लगाउनु आवश्यक नभएको उनको भनाइ छ । त्यसैगरी सभामा बोल्दै एमाले उपाध्यक्ष वामदेव गौतमले मधेसी जमिनदार नेताहरु आफ्नो जमिनदारी हराउने त्रासले एमालेको अभियानदेखि डराएको बताए । उनले स्थानीय, प्रदेश तथा प्रतिनिधि सभाको निर्वाचनमा एमाले पार्टीलाई एक नम्बरकाे पार्टी बनाउन आग्रह गरे । कञ्चनपुरमा भएको घटनामा भारतलाई माफी मगाउन सरकारले कुनै भूमिका नखेलेको गौतमले आरोप लगाए । बर्दियाको गुलरिया स्थित नगरभवनमा आयोजित जनसभालाई सम्बोधन गर्दै एमाले महासचिव ईश्वर पोखरेलले संविधान संशोधनलाई नौटङ्कीको संज्ञा दिए । उनले संविधान संशोधनका नाममा राष्ट्रिय हित विपरित कार्य कुनै हालतमा स्वीकार्य नहुने बताए । कार्यक्रममा नेता माधव कुमार नेपाल उपस्थित भएपनि उनले सभालाई सम्बोधन गरेनन् । पार्टीका सभामा बर्दियाका विभिन्न स्थानबाट आएका हजारौंको कार्यकर्ताहरु सहभागि थिए । बाँकेको सभा सकेर आउन अवेर भएपछि बर्दियाको कार्यक्रम ढिला सुरु भएको थियो । मोर्चाका कार्यकर्ताले गुलरिया नेपालगञ्ज सडक खण्डमा यात्रुवाहक वसमा पेट्रोल वम प्रहार पछि भएको हवाई फायरका कारण बाँके जिल्ला प्रशासनले सो बाटो हुँदै जान अनुमति नदिएपछि अभियानमा सहभागिहरु कोहलपुर वासगढी सडक हुँदै बर्दिया पुगेका थिए ।"
पृथ्वीजयन्ती नपरेपछि अस्वीकृत,"काठमाडौं: नेपाल एकीकरणको अगुवाइ गर्ने पूर्वराजा पृथ्वीनारायण शाहको जन्मजयन्ती पर्ने दिन पुस २७ गते सार्वजनिक बिदा दिने प्रस्ताव नल्याएपछि ०७४ सालमा दिइने सार्वजनिक पर्व एवं सट्टा बिदा र कार्यालय समय निर्धारण गर्नेसम्बन्धी प्रस्ताव अस्वीकृत भएको छ । गृह मन्त्रालयको उक्त प्रस्ताव परिमार्जन गरी पुस २७ गते पृथ्वीजयन्तीका दिन सार्वजनिक बिदा दिनेगरी प्रस्ताव नल्याएसम्म पारित गर्न नसकिने अडान केही मन्त्रीले लिएपछि उक्त प्रस्ताव मन्त्रिपरिषद्बाट अस्वीकृत भएको हो । एक मन्त्रीका अनुसार आपूर्तिमन्त्री दीपक बोहराले पृथ्वीजयन्तीको दिन सार्वजनिक बिदा दिने प्रस्ताव ल्याउनुपर्ने माग गरेपछि प्रस्ताव पारित नभएको हो । उहाँले पृथ्वीजयन्तीको विषय उठाउनुभयो, अरू केही विषय पनि मिलाउनुपर्ने देखिएकाले त्यो प्रस्ताव पारित नभएको हो, ती मन्त्रीले अन्नपूर्णसँग भने । गृहमन्त्री विमलेन्द्र निधिले फागुन १७ गते स्वीकृत गरी फागुन २२ गते आइतबारको मन्त्रिपरिषद् बैठकमा छलफलका लागि प्रस्ताव गरिएको थियो । गत पुसमा पनि मन्त्रिपरिषद् बैठकमा सहरी विकासमन्त्री अर्जुननरसिंह केसीले पृथ्वीजयन्तीमा बिदा दिनुपर्ने माग राखेका थिए तर उनको मागको सुनुवाइ भएको थिएन । गृह मन्त्रालयको प्रस्तावअनुसार मजदुर दिवस वैशाख १८ गते सोमबार, गणतन्त्र दिवस जेठ १५ गते सोमबार, निजामती सेवा दिवस भदौ २२ गते बिहीबार, संविधान दिवस असोज ३ गते मंगलबार, अन्तर्राष्ट्रिय अपांग दिवस मंसिर १७ गते, सहिद दिवस माघ १६ गते मंगलबार, राष्ट्रिय प्रजातन्त्र दिवस फागुन ७ गते सोमबार, अन्तर्राष्ट्रिय महिला दिवस फागुन २४ गते बिहीबारका लागि प्रस्ताव गरिएको छ । गृह मन्त्रालयले मन्त्रिपरिषद्मा पेस गरेको प्रस्तावमा बुद्धजयन्ती वैशाख २७ गते बुधबार, श्रीकृष्ण जन्माष्टमी साउन ३० गते सोमबार, नेपाली सिख धर्मालम्बीले मनाउने गुरुनानक जयन्ती कात्तिक १८ गते शनिबार, किराँत धर्मालम्बीले मनाउने फाल्गुनन्द जयन्ती कात्तिक २५ गते, जैन धर्मावलम्बीले मनाउने महावीर जयन्ती चैत १५ गते र चैत ११ गते रामनवमी निर्धारण गरिएको उल्लेख छ । प्रस्तावमा विदेशस्थित नेपाली नियोगले सम्बन्धित मुलुकका सार्वजनिक बिदालाई समेत दृष्टिगत गरी बढीमा १८ दिनसम्म सार्वजनिक बिदा आफैँले व्यवस्थापन र समायोजन गर्न सक्ने व्यवस्था गरिएको छ । प्रस्तावमा अस्पताल, रोपवे, टेलिफोन, प्रहरी, अध्यागमन, थाना, प्रहरी, फायर ब्रिगेड, टक्सार, रेडियो नेपाल, नेपाल टेलिभिजन, मुद्रण विभाग, हुलाक, आकाशवाणीजस्ता आकिस्मक सेवा प्रदान गर्ने मन्त्रालय, विभाग तथा कार्यालयले सार्वजनिक बिदाका दिनसमेत कामकाज गर्नुपर्ने हुँदा त्यस्ता कार्यालयमा दैनिक काम नरोकिने गरी सार्वजनिक बिदाका दिन काम गरेबापत प्रचलित कानुनको रीत पुयाई सट्टा बिदा बस्न पाइने उल्लेख छ । काठमाडौं उपत्यकाका लागि गाईजात्रा साउन २४ गते मंगलबार, इन्द्रजात्रा भदौ २० गते मंगलबार, मत्स्येन्द्रनाथको भोटो देखाउने जात्रा र घोडेजात्रा चैत ३ गते बिदा दिन प्रस्ताव गरिएको छ । माघ ८ गते वसन्तपञ्चमीका दिन शिक्षण संस्थालाई बिदा दिइने प्रस्ताव छ ।०७४ मा शनिबार ५२ दिन परेको छ । वैशाख, असार, भदौ, पुसमा पाँचपाँच दिन शनिबार परेको छ भने कात्तिक, फागुन, जेठ, साउन, मंसिर, माघ, चैत र असोजमा चारचार दिन शनिबार छ । असोज ५ गते घटस्थापना र असोज ११ गते बुधबारदेखि असोज १६ सोमबारसम्म फूलपातीदेखि द्वादशीसम्म बिदा दिइने प्रस्ताव छ । यसैगरी, असोज १९ गते बिहीबार कोजाग्रत पूर्णिमाको दिन पनि बिदा दिने प्रस्ताव छ । त्यसैगरी, कात्तिक २ गते बिहीबार लक्ष्मीपूजा, कात्तिक ३ गते गोवर्धन पूजा, म्हपूजा र नेपाल संवत् परेको छ भने कात्तिक ४ गते शनिबार भाइटीका परेको छ । महिला कर्मचारीका लागि हरितालिका तिज भदौ ८ गते बिहीबार, ऋषि पञ्चमी भदौ १० गते शनिबार, जितिया पर्व भदौ २८ गते बिदा प्रस्ताव गरिएको छ । नव वर्ष वैशाख १ गते, किराँत, राई, लिम्बू जातिको उभौली पर्व, चण्डी पूर्णिमा वैशाख २७ गते बुधबार, जनै पूर्णिमा, रक्षाबन्धन (ऋषि तर्पणी) साउन १३ गते शुक्रबार, गौरापर्व भदौ १३ गते मंगलबार, इश्लाम धर्मालम्बीको पर्व इदुल फित्र, छठ पर्व कात्तिक ९ गते बिहीबार, इश्लाम धर्मालम्बीको पर्व बकर इद (इदुल जोहा)को दिन, किराँत जातिको उधौली पर्व, योमरी पुन्ही ज्यापु दिवस मंसिर पूर्णिमा मंसिर १७ गते आइतबार पर्व बिदा प्रस्ताव गरिएको छ । इसाई धर्मालम्बीको पर्व क्रिसमस डे पुस १० गते सोमबार, तमू ल्होसार पुस १५ गते शनिबार, थारू, मगर, छन्त्याल जातिको राष्ट्रिय पर्व माघी पर्व माघ १ गते सोमबार, सोनाम ल्होसार माघ ४ गते बिहीबार, महाशिवरात्रि फागुन २ गते बुधबार, हिमाली आदिवासी शेर्पाहरूले मनाउने ग्याल्वो ल्होसार फागुन ४ गते शुक्रबार, फागु पूर्णिमा फागुन १७ गते बिहीबारलाई पर्व बिदा प्रस्तावित गरिएको छ । मोरङ, सुनसरी, सप्तरी, सिरहा, उदयपुर, धनुषा, महोत्तरी, सर्लाही, रौतहट, बारा, पर्सा, नवलपरासी, रूपन्देही, कपिलवस्तु, दाङ, बाँके, बर्दिया, कैलाली र कञ्चनपुरमा फागुन १८ गते फागुपूर्णिमा बिदा प्रस्ताव गरिएको छ । यसैगरी, सिरुवा पावनी पर्वका दिन त्यस्तो पर्व मनाउने झापा, मोरङ, सुनसरी, सिरहा र सप्तरीमा बिदा दिइनेछ ।"
३९ सांसदले प्रधानमन्त्रीलाई दिएको समर्थन फिर्ता लिए,"काठमाडौंः संयुक्त लोकतान्त्रिक मधेशी मोर्चाले प्रधानमन्त्री पुष्पकमल दाहाल प्रचण्डलाई दिएको समर्थन मंगलबारदेखि फिर्ता लिएको छ।मोर्चाको सचिवालयको बैठकले समर्थन फिर्ता लिने कानुनी व्यवस्थाका बारेमा परामर्श गर्दा औपचारिक प्रावधान नरहेको पाएपछि स्वत फिर्ता हुने गरी राजनीतिक निर्णय गरिएको राष्ट्रिय मधेश समाजवादी पार्टीका प्रवक्ता केशव झाले जानकारी दिए। मोर्चामा रहेका ३९ जना साँसदको समर्थन आजरातिदेखि स्वत फिर्ता हुन्छ।आगामी संघर्षका कार्यक्रम बनाउन मोर्चाको बुधवार बैठक बस्दैछ झाले अन्नपूर्णसँग भनेअविश्वास प्रस्ताव पेश भएको अवस्थामा मात्रै समर्थन फिर्ता लिएको अनुभव गराउन सकिने रहेछ । छुट्टै पत्र बुझाइराख्नु नपर्ने रहेछ ।नेकपा माओवादी केन्द्रका अध्यक्ष प्रचण्डलाई प्रधानमन्त्री निर्वाचित गराउन गत साउन १९ गते मोर्चाले मतदान गरेको थियो। मोर्चाले दिएको सात दिने अल्टिमेटमको समयावधि मंगलबारदेखि सकिदैछ । तराई मधेश लोकतान्त्रिक पार्टीको कार्यालयमा बसकेको सचिवालयको बैठकले आगामी दिनमा सञ्चालन गरिने कार्यक्रमका बारेमा छलफल केन्द्रित गरेको थियो । हाम्रो संघर्ष तीन चरणमा अगाडि बढछ । सरकारलाई दिएको समर्थन फिर्ता लिने राजनीतिक निर्णयबाट पछाडि हटिने छैन झाले भने । चैत ३ गतेदेखि एसएलसी परिक्षा परेका कारण त्यो अवधिमा प्रचारात्मक र भण्डाफोर कार्यक्रम सञ्चालन गर्ने,चैत १२ देखि ३० गतेसम्म कोणसभा,श्रद्धाञ्जली सभा,जुलुस,कालो झण्डा देखाउने, निर्वाचन कार्यालय घेराउ गर्ने जस्ता कार्यक्रम बुधवार बस्ने मोर्चाको बैठकले बनाउन लागेको छ । बैशाख पहिलो सातादेखि मोर्चाले अनिश्चितकालीन आमहडतालमा जाने गरी कार्यक्रम बनाउने तयारी भइरहेको मोर्चाका अर्का एक नेताले बताए। सप्तरीमा चार जनाको गोली लागेर निधन भएपछि आक्रामक रुपमा प्रस्तुत भएको मोर्चाले सरकारलाई दिएको समर्थन फिर्ता लिने चेतावनीसहितको ज्ञापनपत्र फागुन २५ गते प्रधानमन्त्री प्रचण्डलाई बुझाएको थियो । प्रधानमन्त्री प्रचण्ड र काँग्रेस सभापति शेरबहादुर देउवाले सरकारलाई दिएको समर्थन फिर्ता नलिन मोर्चाका नेताहरुलाई आग्रह गर्दै आएका छन। ज्ञापनपत्रमा बैशाख ३१ गतेका लागि सरकारद्धारा घोषित स्थानीय तहको निर्वाचन सम्बन्धी सम्पूर्ण कार्यक्रमहरु फिर्ता गरिनु पर्ने,संविधान संशोधन गरी मोर्चा र संघीय गठबन्धनले उठाएका मुद्दाहरुलाई सम्बोधन गरिनु पर्ने,राज्य पुनरसंरचना लगायतका बिषयहरुलाई मोर्चा र गठबन्धनको सहमतिको आधारमा संम्बैधानिक रुपले परिमार्जित गरी संशोधन गर्नु पर्ने, पहिला संघीय व्यवस्थापिका संसद र प्रदेश सभाको निर्वाचन गराउनु पर्ने,प्रदेशको क्षेत्राधिकार भित्र रहने गरी प्रादेशिक सरकारले स्थानीयतहको संरचना र निर्वाचन गराउने संम्बैधानिक एवं कानूनी व्यवस्था गर्नु पर्ने, तीन बुँदे सम्झौता यथाशिघ्र कार्यान्वयन गरिनु पर्ने माग मोर्चाले राखेको थियो। सप्तरीमा मारिएका चार जनाको परिवारलाई १० लाख रुपैयाका दरले क्षतिपूर्ति दिने,घाइतेहरुको निशुल्क उपचार गर्ने र सो घटनाको छानवीन गर्ने निर्णय सरकारले गरिसकेको छ।"
रक्षामन्त्रीले जवानसँगै मेसमा खाना खाएपछि,"काठमाडौँ: रक्षामन्त्री बालकृष्ण खाँणले नेपाली सेनाको नारायणहिटीस्थित उपत्यका पृतना मुख्यालयको आज निरीक्षण गरेकमा छन्। निरीक्षणका क्रममा उनले पृतनाले विपद् व्यवस्थापन र उपत्यका लगायतका जिल्लामा शान्ति सुव्यस्था कायम राख्न खेल्दै आएको भूमिकाबारे जानकारी लिए। रक्षामन्त्री खाँणलाई पृतनापति उपरथी शरदकुमार गिरीले उपत्यका पृतनाको कार्यक्षेत्र र दिएको जिम्मेवारी, जनशक्ति र यहाँबाट हुने कार्य सम्पादनका बारेमा जानकारी गराए। सो अवसरमा रक्षामन्त्री खाँणले नेपाली सेनालाई आधुनिकीकरण र क्षमता अभिवृद्धि गर्न मन्त्रालयले आवश्यक सहयोग गर्ने प्रतिबद्धता व्यक्त गर्दै नेपाली सेनाले शान्ति सुव्यस्था एवम् विपद् व्यवस्थापनमा गरेको कार्यको प्रशंसा गरे। निरीक्षणपछि रक्षामन्त्री खाँणले जवानका मेसमा जवानसँग बसेर खाना खाएका थिए। सो अवसरमा जवानहरुले सेनालाई बिहानको खाजामा दिइँदै आएको चना र अण्डामा रोटी वा पाउरोटीलाई पनि समावेश गरिदिन हुन रक्षामन्त्रीसँग अनुरोध गरेका थिए। निरीक्षण भ्रमणमा रक्षा सचिव श्रीधर सापकोटा पनि सहभागी थिए। रासस"
रामेश्वर खनालले नयाँ शक्ति छोडे,"काठमाडौं : पूर्व अर्थसचिव एवम् नयाँ शक्ति, नेपालका आर्थिक विभाग प्रमुख रामेश्वर खनालले आफू कुनै पार्टीमा नभएको बताएका छन्। मंगलबार सामाजिक सञ्जाल ट्वीटरमा निराजन शर्माले नयाँ शक्ति छोड्नुहोस् कि नयाँ शक्तिको नेतृत्व परिवर्तन गर्नुहोस् भनेर दिएको सुझावको प्रतिक्रियामा खनालले आफू कुनै पार्टीमा नभएको बताएका हुन्। ट्वीटरमा खनालले राजनीति आफ्नो क्षमताको विषय नभएको समेत प्रष्ट पारेका छन्। म कुनै पार्टीमा छैन। राजनीति मेरो क्षमताको विषय रहेनछ। अब के भन्नु, खनालले ट्वीट गरेका छन्। _ म कुनै पार्टीमा छैन। राजनीति मेरो क्षमताको विषय रहेनछ। अब के भनु।   ()  ,  पूर्वप्रधानमन्त्री डा बाबुराम भट्टराईले माओवादी पार्टी परित्याग गरेर नयाँ शक्ति पार्टी स्थापना गरेसँगै पार्टीमा सक्रिय भएका खनालले मंगलबार पार्टी छोडेको सार्वजनिक गरेका हुन्। खनालले बाबुराम प्रधानमन्त्री हुँदा उनको आर्थिक सल्लाहकारका रुपमा समेत काम गरेका थिए।"
मधेसी दलले गरे संसद् बैठक बहिष्कार,"काठमाडौं : मधेसी दलले मंगलबारको व्यवस्थापिका संसदको बैठक बहिष्कार गरेका छन्। फागुन २३ गते सप्तरीको राजविराजमा भएको गोलीकाण्ड र स्थानीय तह पुर्नसंरचना आयोगको प्रतिवेदनको विरोध गर्दै मधेसवादी दलले संसद् बैठक बहिष्कार गरेका हुन्। बैठकको सुरुमै बोल्दै संद्भावना पार्टीका सहअध्यक्ष लक्ष्मणलाल कर्णले भने, राजविराजमा मधेसी जनतालाई ताकिताकी गोली हानियो, यसको छानबिन हुनुपर्छ। कर्णले मधेसी जनताको अधिकार खोज्ने नियतले सरकारले स्थानीय तह पुर्नसंरचना आयोगको प्रतिवेदन ल्याएको भन्दै त्यसप्रति समेत आपत्ति जनाए। स्थानी तह जनसंख्याका आधारमा निर्धारण नगरी मधेसी जनताको अधिकार खोज्ने काम भएको छ, यसको समर्थन गर्न सकिदैन, कर्णले भने। कर्णले बोले लगत्तै मधेसवादी दलले केही बेर रोष्टममा नाराबाजी गरेका थिए। नाराबाजीपछि मधेसी दलका सबै सांसद बैठकबाट बाहिरिएपछि पुनः बैठक सुरु भएको हो। मधेसी दलका सांसदले पुर्नसंरचना आयोग प्रतिवेदन मुर्दावाद, राजविराज घटनाको छानबिन गर लगायत नारा लगाएका थिए।"
दिल्लीमा गृहमन्त्री निधिले सुरु गरे राजनीतिक भेटवार्ता,"काठमाडौं : प्रति आतंकवाद सम्बन्धी तेस्रो अन्तराष्ट्रिय सम्मेलनमा भाग लिन सोमबार साँझ नयाँ दिल्ली पुगेका उपप्रधान तथा गृहमन्त्री बिमलेन्द्र निधि र भारतका पूर्व प्रधानमन्त्री मनमोहन सिंहबीच मंगलबार भेटवार्ता भएको छ। सिंहको निवासमा भएको भेटमा पूर्व प्रधानमन्त्री सिंहले दुई देशीचको सम्बन्ध, नेपालको शान्ति प्रकृया र विकासका बारेमा जिज्ञासा राखेका छन् । भेटमा गृहमन्त्री निधिले नेपालको पछिल्लो राजनीतिक अबस्थाबारे जानकारी गराएको उनका प्रेस संयोजक रामजी दाहालले जानकारी दिए । भेटमा पूर्व प्रधानमन्त्री सिंहले राजनीतिक स्थिरतापछि विकास निर्माणको कामले गति लिने उल्लेख गर्दै एउटा असल छिमेकीका नाताले भारत सधैं नेपालमा राजनीतिक स्थिरता भएको हेर्न चाहेको बताएका छन् । उनले दुई देशबीचको पुरानो सम्बन्धलाई उच्च प्राथमिकतामा राख्दै भोलिका दिनमा सम्बन्धलाई अझ प्रगाढ बनाउनुपर्नेमा जोड दिए । भेटमा उपप्रधानमन्त्री निधिका साथ भारतका लागि नेपाली राजदूत दीपकुमार उपाध्याय पनि सहभागी थिए। सँगै, मंगलबार नै गृहमन्त्री निधिले भारतीय कम्युनिष्ट पार्टीका नेता डीपी त्रिपाठीसँग पनि भेटघाट गरेका छन् । भेटमा दुई देशबीचको सम्बन्ध र नेपालको पछिल्लो राजनीतिक घटनाक्रमबारे छलफल भएको छ ।"
आतंकवाद प्रतिवाद सम्मेलनमा गृहमन्त्रीले सम्झिए इराकमा मारिएका नेपाली,"नयाँदिल्ली : उपप्रधान तथा गृहमन्त्री बिमलेन्द्र निधिले मंगलबारदेखि दिल्लीमा सुरु भएको आतंकवाद प्रतिवाद सम्बन्धी अन्तराष्ट्रिय सम्मेलनमा केही वर्षअघि इराकमा मारिएका नेपालीको सम्झना गरेका छन्। आतंकवाद प्रतिवाद अन्तराष्ट्रिय सम्मेलनको उद्घाटन सत्रलाई सम्बोधन गर्दै निधिले भने, इराकमा भएको नेपालीको हत्या तथा काबुलको बम विस्फोटमा परी गुमाएका नेपाली पनि आतंकवादी क्रियाकलापकै शिकार भएका हुन् । सम्बोधनका क्रममा निधिले नेपालले आतंकवादी गतिविधिमा संलग्न कुनै पनि समूहलाई नेपाली भूमि प्रयोग हुन नदिने अन्तरारष्ट्रिय समुदायलाइ विश्वास समेत दिलाएका छन् । निधिले आतंकवादका लागि राष्ट्रिय, क्षेत्रीयका साथै विश्व समुदाय नै एकजुट हुनुपर्ने आवश्यकता औल्याए । कुनै पनि मुलुकको शान्ति सुरक्षा तथा विकासका लागि आतंकवाद खतरा रहेको भन्दै आतंकवादको प्रतिवाद गर्न एकजुट हुनका लागि विश्व समुदायलाई उनले आह्वान समेत गरेका छन् । तीन दिने सम्मेलनको उद्घाटन सत्रमा भारतीय उपराष्ट्रपति हामिद अन्सारी, रेलमन्त्री सुरेश प्रभु, हरियाणाका मुख्यमन्त्री मनोहरलाल खट्टरले आतंकवादको चपेटमा रहेको भारतीय महासागर क्षेत्रको अवस्थाको बारेमा अन्तराष्ट्रिय समुदायको ध्यानाआकर्षण गराएका छन् । उद्घाटन सत्रलाई श्रीलंकाका प्रधामन्त्री रनिल विक्रेमिसिंघेले स्काइमार्फत् सम्बोधन गरेका छन् । अलकायदा तथा इस्लामिक संगठनको बढदो आतंककारी गतिविधिबाट अत्यधिक प्रभावित भारतीय महासागर क्षेत्र (इण्डियन ओशियन रिजन) मा फैलिएको आतंकवादको मुद्दामा केन्द्रित रहने सम्मेलनमा अमेरिका, बेलायत, जर्मनी, रुस विश्वका ३० बढी मुलुकका विज्ञको सहभागिता रहेको छ । आतंकवादका विषयमा विश्वका विज्ञहबीच बृहत छलफल गर्नका लागि आयोजना गरिएको सम्मेलनमा सम्बन्धित विषयमा विभिन्न कार्यपत्रमाथि छलफल भइरहेको छ। सत्तारुढ भारतीय जनता पार्टी निकट थिंक ट्याकको संस्था इन्डिया फाउन्डेसनले आयोजना गरको सम्मेलनमा भारत सरकारको राष्ट्रिय सुरक्षा एजेन्सीको सहयोग रहेको छ ।"
कम्पनी विधेयक बहुमतले पारित,"काठमाडौँ: व्यवस्थापिकासंसद्ले कम्पनी (पहिलो संशोधन) विधेयक, २०७३ बहुमतले पारित गरेको छ। त्यसअघि बैठकमा उद्योगमन्त्री नवीन्द्रराज जोशीले उद्योग वाणिज्य तथा उपभोक्ता हित सम्बन्ध समितिको प्रतिवेदन सहितको कम्पनी (पहिलो संशोधन) विधेयक, २०७३ माथि छलफल गरियोस्' भनी प्रस्ताव प्रस्तुत गरेका थिए। छलफलमा उठेका प्रश्नको जवाफ दिँदै मन्त्री जोशीले विधेयकले दर्ता भए पनि सञ्चालन हुन नसकेका कम्पनीलाई खारेज गर्ने व्यवस्था गरेको बताए। अनलाइन उद्योग दर्ता र भुक्तानीको व्यवस्था विधेयकले गरेको जानकारी उनले गराए। रु पाँच करोडभन्दा बढी लगानी रहेका दूरसञ्चार कम्पनी पब्लिक कम्पनीमा रुपान्तरण हुनुपर्ने र त्यस्ता कम्पनीमा एक महिला सञ्चालक सदस्य हुनुपर्ने प्रावधान रहेको बताए। कम्पनी ऐनमा भएको संशोधनले लगानीको वातावरण हुने मन्त्री जोशीको धारणा थियो। प्रस्तावको छलफलमा भाग लिँदै प्रेम सुवालले राजनीतिक दर्शन र विचारअनुसार अर्थतन्त्र हुनुपर्ने बताउँदै बढ्दो निजीकरणलाई सबै जनताको हितमा उपयोग गर्न राज्यले हस्तक्षेपकारी नीति अपनाउनुपर्नेमा जोड दिए। रासस"
असी प्रतिशत मतदाता अशिक्षितः प्रमुख निर्वाचन आयुक्त,"काठमाडौंः प्रमुख निर्वाचन आयुक्त डा अयोधीप्रसाद यादवले निर्वाचन शिक्षाका हिसाबले नेपालमा ८० प्रतिशत मतदाता अशिक्षित रहेकाले मतदाता शिक्षालाई अभियानकै रुपमा लगिने बताएका छन् । प्रमुख आयुक्त यादवले आयोगले मतदाता शिक्षालाई उच्च प्राथमितामा राखेर हरेक मतदान केन्द्रमा कम्तीमा तीनजना मतदाता शिक्षा कार्यकर्ता वा मतदाता शिक्षा स्वयंसेवक परिचलान गरिने जानकारी दिए । आयोगले स्थानीय तह निर्वाचनका लागि मङ्गलबारबाट सुरु गरेको दुई दिने मतदाता शिक्षा कार्यक्रमको 'मुख्य प्रशिक्षक प्रशिक्षण' कार्यक्रमलाई सम्बोधन गर्दै यादवले भने, 'स्थानीय निर्वाचनमा अनुगमनलाई कडाइ गरिने छ, दलका लागि मात्र होइन मतदाता शिक्षा कार्यक्रममा खटिएका आयोगका कर्मचारी पनि अनुगमनमा पर्ने छन् ।' आयोगका सचिव गोपीनाथ मैनालीले नयाँ संवैधानिक व्यवस्था अनुसार स्थानीय निर्वाचन गुर्न निकै जटिल कार्य भएकाले करिब एक करोड ४० लाख मतदातालाई मतदाता शिक्षा दिने कार्य चुनौतीपूर्ण रहेको बताए । आयोगका सहसचिव नवराज ढकालले मतदाता शिक्षा कार्यकर्ता र स्वयम सेवक खटाउँदा सकेसम्म समावेशी हिसाबले खटाइने जानकारी दिए । दुई दिनसम्म चल्ने मुख्य प्रशिक्षक प्रशिक्षण कार्यक्रममा ३० जना सहभागी छन् । मुख्य प्रशिक्षकहरुले क्षेत्रमा, क्षेत्रीय प्रशिक्षकले जिल्लामा र जिल्लाका प्रशिक्षकले मतदान केन्द्रलाई लक्षित गरी प्रशिक्षण दिने छन् । मतदाता शिक्षा मुख्य प्रशिक्षक कार्यक्रममा निर्वाचन आयुक्तहरु नरेन्द्र दाहाल, ईश्वरी पौड्याल, सुधीरकुमार शाह तथा आयोगका कर्मचारी तथा निर्वाचनमा सहयोग गर्दै आएका गैरसरकारी संस्थाका प्रमुख तथा प्रतिनिधिहरुको उपस्थिति थियो ।"
मधेशमा एमाले : पकड जोगाउने चुनौती,"मेचीमहाकाली राष्ट्रिय अभियान थाल्नु अघिल्लो दिन अर्थात् २० फागुन अपराह्न झापाको बिर्तामोडमा बसेको एमाले स्थायी समिति बैठकको उद्देश्य थियो, मधेशका २० जिल्लाबाट पार्टीको नेतृत्वमा सहभागिता बढाउने । सोहीअनुसार १२ केन्द्रीय सदस्य र आठ वैकल्पिक केन्द्रीय सदस्य थपिए । एक जनालाई केन्द्रीय सल्लाहकार र एक महिला नेतृलाई सात नम्बर प्रदेश कमिटीमा मनोनित गरियो । पार्टी विधानले नै नचिन्ने त्यस मनोनयनको अन्तर्यमा भने कोशी ब्यारेज कटेर प्रदेश २ मा प्रवेश गर्दैगर्दा भव्य स्वागत पाइने मनोकांक्षा लुकेको थियो । तर, भइदियो उल्टो । सुनसरी सदरमुकाम इनरुवा पुग्दा कालोझण्डा देख्न थाले, एमाले नेताकार्यकर्ताले । अध्यक्ष केपी ओलीविरुद्ध नारा मात्र लगाइएन, फोरम नेपालकी पूर्वसभासद् सविताकुमारी यादवले अभियानको पोट्रेट सजाइएको गाडीमा चप्पल प्रहार गर्दै गरेको दृश्यसमेत देखियो । सामान्य विरोध छल्दै सप्तरी सदरमुकाम राजविराजस्थित औद्योगिक क्षेत्रमा सभा सम्पन्न हुँदासम्म पनि स्थिति असामान्य बनिसकेको थिएन । नेताकार्यकर्ताले सभास्थल छाड्दै गर्दा मधेशी मोर्चाआवद्ध दलका कार्यकर्ता सुरक्षा घेरा तोडेर अगाडि बढ्न खोजे, रोक्ने प्रयास असफल हुँदै गएपछि गोली चल्यो । जसका कारण चार जनाको ज्यान गयो । स्थिति त्यतिमै सीमित रहेन । प्रदेश २ का आठ जिल्लामा स्थायी बसोबास भएका एमाले नेता मात्र होइन, प्रमुख निर्वाचन आयुक्त अयोधीप्रसाद यादवको घरमा समेत तोडफोड र आगजनी गरेका छन्, मधेशी दलका कार्यकर्ताले । एमाले केन्द्रीय सदस्य सुमनराज प्याकुरेलको राजविराज ४ स्थित घर, अर्का नेता रामानन्द देव सञ्चालक रहेको लिटिलफ्लावर स्कुल र घर, पार्टीको सप्तरी जिल्ला कार्यालयलगायतमा तोडफोड र आगजनी गरेका छन् । त्यसको प्रभाव सिरहा, धनुषा, पर्सा, बारालगायत जिल्लामा पनि देखिएको छ । एमालेलाई सामाजिक वहिष्कारसम्मको घोषणा भएको छ, जसका कारण प्रदेश २ का उक्त पार्टीका कार्यकर्ता त्रसित बनेका छन् । तोडफोड र आगजनीको नेतृत्व मधेशी दलकै स्थानीय नेताहरूले गरिरहेको देखिँदा तनाब सजिलै साम्य हुने संकेत कमजोर छ । गल्ती र कमजोरीको सूचीमा जसजसको नाम चढे पनि यस घटनाले राष्ट्रिय राजनीतिलाई नै भिडन्तउन्मुख गराएको छ । यहाँनेर स्मरण गर्नैपर्ने विषय के हो भने एमालेको अभियान झापाबाट अगाडि बढ्दै गर्दा सप्तरीका प्रमुख जिल्ला अधिकारीले सम्भावित भिडन्तबारे सजग गराउँदै स्थिति नियन्त्रणबाहिर गए बल प्रयोग गर्ने बताएका थिए । र, काठमाडौंमा मधेशी मोर्चाले सप्तरी आफ्नो नियन्त्रणमा नरहेको बताएको थियो । त्यसो भए किन सम्भावित भिडन्ततर्फ ध्यान पुर्यााउन सकेन एमालेले ? मधेशमा सधैं दोस्रो स्थान पक्का गर्दै आएको एमाले आगामी निर्वाचनमा आफ्नो स्थान जोगाउने कठिन अभ्यासमा देखिएको छ । यो मोर्चाको सामाजिक फाँसीवादी चरित्र हो, १७ सय किलोमिटर पार गर्ने हाम्रो अभियान कुनै पार्टीको विरुद्ध होइन, एमाले प्रदेश २ इन्चार्ज सत्यनारायण मण्डल भन्छन्, एउटा राष्ट्रिय पार्टीले कार्यक्रम गर्न किन नपाउने ? खासमा, मधेशमा चल्दै आएको निषेधको राजनीतिले पछिल्लो अवस्था सिर्जना गरेको कुरामा भने सबैको सहमति झल्किन्छ । मण्डल प्रश्न गर्छन्, यसलाई लोकतान्त्रिक विधि कसरी मान्ने ? मोर्चाले मात्र लोकतन्त्रका लागि लडेको थियो र ? उनका अनुसार कार्यक्रम हुनु चार दिन अघिदेखि नै मोर्चा कार्यकर्ताले एमाले कार्यकर्तामाथि आक्रमण गर्न थालिसकेका थिए । एमालेको मधेश साइनो एमालेको मधेश साइनो खोतल्न पञ्चायतकालीन भूमिगत राजनीतिदेखि नै केलाउनुपर्छ । प्रदेश २ नै स्थायी थलो भएका पत्रकार महासंघका पूर्वसभापति धर्मेन्द्र झाका अनुसार तत्कालीन नेकपा माले र नेकपा संयुक्तले पहाडसहित मधेशलाई पनि आफ्नो गतिविधिको केन्द्र बनाएका थिए । सप्तरीमा जयकृष्ण गोइतलगायत कम्युनिस्ट नेताले त्यतिबेलै बलियो उपस्थिति देखाएका थिए । धनुषा छेरा कचहरीमा झलनाथ खनाल र ईश्वर पोखरेलले भूमिगत जीवन बिताएका थिए । रौतहटमा माधवकुमार नेपालको सशक्त उपस्थिति थियो । धनुषामै रामचन्द्र झा, रघुवीर महासेठ, सत्यनारायण मण्डललगायत नेता सक्रिय थिए । धनुषा र सिरहाको सीमा क्षेत्रलाई नेकपा चौमका निर्मल लामाले पनि आफ्नो भूमिगत गतिविधिको केन्द्र बनाएका थिए । सिरहाको कमला क्षेत्रमा मडान उपनाम कम्युनिस्ट नेताको जगजगी थियो । रौतहटमा तुलसीलाल अमात्य तथा धनुषा र महोत्तरीमा विष्णुबहादुर मानन्धरका समूह पनि सक्रिय थिए । यद्यपि, प्रदेश २ का आठ जिल्ला कांग्रेसको गढका रूपमा देखिए, ०४६ सालको परिवर्तनपछि । मधेशका बासिन्दा परम्परागत हिसाबले कांग्रेसका मतदाता देखिए । तर, सबैजसो जिल्लामा एमालेले पनि हरेक आम निर्वाचनमा १२ सिट जितेकै थियो । ०४८ सालको आम निर्वाचनमा कमजोर नै सही एमाले कांग्रेसपछि दोस्रो दल थियो मधेशमा । ०५१ को आम निर्वाचनमा भने एमालेले राम्रो शक्ति आर्जन गर्योे । ०४९ सालको स्थानीय निर्वाचनमा एमाले दोस्रो स्थानमै रह्यो । ०५४ सालको स्थानीय चुनावमा भने कांग्रेसलाई उछिनेर पहिलो दल बन्यो । ०५६ सालको आम निर्वाचनमा एमाले विभाजित भइसकेको थियो । र, फेरि दोस्रो स्थानमा झर्योश । २०६४ सालको पहिलो संविधान सभा निर्वाचनमा ६३६४ को मधेश आन्दोलनको प्रभाव पर्योर । माओवादी पहिलो शक्ति बन्यो भने मधेशी दलहरू दोस्रो स्थानमा रहे । कांग्रेस तेस्रो र एमाले चौथो शक्ति बने । कांग्रेसको मत मधेशी दलले ताने, एमालेको मत माओवादीतिर पनि गएको देखियो । ०७० सालको दोस्रो संविधान सभा निर्वाचनमा माओवादी र मधेशी दल खुम्चिए, कांग्रेस र एमालेले पहिलो र दोस्रो दलका रूपमा आफ्नो पुरानो शक्ति फर्काए । समानुपातिकतर्फको मत भने राजतन्त्र र हिन्दु धर्मका नाममा राप्रपा नेपालले पर्याप्त बटुल्यो । यस हिसाबले कांग्रेस, मधेशी दल र राप्रपा नेपाल गरी लोकतान्त्रिक मत तीन ठाउँमा विभाजित देखियो समानुपातिकमा । प्रदेश २ का आठ जिल्लाको कुरा गर्दा लोकतान्त्रिक मत नै बलियो देखिन्छ र वामपन्थी मत कमजोर, पत्रकार झा भन्छन्, मधेशका बासिन्दा लोकतन्त्रवादी नै देखिन्छन् । यद्यपि, पछिल्लो समय भने त्यस क्षेत्रमा देखिएका अलोकतान्त्रिक गतिविधिले झाको बुझाइ खण्डन गर्छन् । २०५० सालमा एमालेले पाँचौँ महाधिवेशनलगत्तै नेता रामचन्द्र झा नेतृत्वमा तराई मधेश समस्या समाधान कार्यदल बनाएको थियो । कार्यदलले मधेशमा जमिनदारी, सामन्ती प्रथा र ठूलो विभेद कायम रहेको औंल्याएको थियो । खासगरी, दलित र गैरदलितबीचको विभेद पहाडमा भन्दा ज्यादा तिख्खर रहेको ठहर कार्यदलको थियो । गरिब र धनीबीचको खाडल पनि गहिरो रहेको बताएको थियो । तराईमा रहेको आर्थिक विभेद कम गर्दै लैजानुपर्ने, राज्यले गरिबको जीवनस्तर उकास्ने कार्यक्रम दिनुपर्ने र जातीय विभेद अन्त्यका लागि ठूलो सामाजिक जागरण अभियान थाल्नुपर्ने कार्यदलको निष्कर्ष थियो । एमालेको अहिलेको मधेशनीति पनि त्यही प्रतिवेदनबाट निर्देशित देखिन्छ । पार्टी केन्द्रीय समितिमा तराई मधेशबाट प्रतिनिधित्वको व्यवस्था फराकिलो बनाउँदै लगेको छ । अहिले मोर्चा या एमाले जसले जिते पनि देश हार्दैछ भन्ने कुराको महशुस नभएसम्म समस्याको समाधान पहिल्याउन सकिँदैन।देवेश झा,राजनीतिक विश्लेषक दुई नम्बर प्रदेशका ३२ पदाधिकारीमध्ये २५ जना मधेशी समुदायकै छन् । संविधान सभाका दुवै निर्वाचनमा ४८ वटा निर्वाचन क्षेत्रमध्ये ३४ जना मात्र पहाडी मुलका उम्मेदवार दिएको थियो । गत मधेश आन्दोलनमा कांग्रेस र माओवादीका अधिकांश नेताकार्यकर्ता सहभागी भए, एमालेका गएनन् । मधेशकेन्द्रित दलहरूसँग एमालेको द्वन्द्वको एक कारण हो यो । आफ्ना नेताकार्यकर्तालाई त्यो आन्दोलन गलत भएको बतायो र सहभागी हुन दिएन । संविधान जारी गर्ने पक्षको नेतृत्व एमालेले लियो । र, नबनाउने पक्षमा रहेका मधेशकेन्द्रित दल एमालेसँग थप चिढिए । पछिल्लो मधेश आन्दोलनका क्रममा सप्तरीदेखि कपिलवस्तुसम्मका एमाले कार्यालय र नेताहरूका घर तोडफोड भएजलाइए । त्यतिबेला खुलामञ्चमा अनसन बसेका मधेशी नेतालाई भेट्नसम्म गएनन् एमाले नेता । तत्कालीन एमाले अध्यक्ष खनाल एक मधेश प्रदेशविरुद्ध उभिए । अध्यक्ष ओली प्रधानमन्त्री उम्मेदवार बन्दा मधेशकेन्द्रित दलका नेता उनलाई रोक्न तत्कालीन कांग्रेस सभापति सुशील कोइरालालाई मत हाल्न आए । ओलीले जितेपछि एमालेसँग झनै चिढिए । करिब डेढ वर्षयता नेपाली राजनीतिमा कसैको शीतयुद्ध चलेको छ भने त्यो एमाले र मधेशी मोर्चा नै हुन् । मोर्चाले आफूलाई मधेशविरोधी दलका रूपमा अफवाह फैलाइरहेको एमाले नेताहरूले बताउने गरेका छन् । मोर्चा नेताले एमालेलाई खस ब्राह्मण र पहाडी समुदायको पार्टीका रूपमा आरोपित गर्दै आएका छन् । बाहिरिए प्रभावशाली जयकृष्ण गोइत ०५४ सालको स्थानीय निर्वाचनसम्म सप्तरीका प्रभावशाली एमाले नेता थिए । ०४८ र ०५१ का आमनिर्वाचनमा गोइतले सप्तरी ३ बाट चुनाव लडेका थिए । ०५४ को स्थानीय निर्वाचनमा उनलाई जिविसको सभापति उम्मेदवार प्रस्ताव गरिएको थियो । उनको ठाउँमा दिवाकर देवकोटालाई अगाडि सारिएपछि चित्त दुखाउँदै एमालेबाट सधैंका लागि विदा लिए । त्यसपछि उनी माओवादी सशस्त्र द्वन्द्वमा सहभागी भए । र, शान्तिप्रक्रिया शुरु भएपछि भूमिगत समूहका नाइके बन्न पुगे । अहिले प्रहरीको सर्वाधिक खोजीको सूचीमा छन् । शान्तिप्रक्रियापछि तराईमा च्याउसरी जन्मिएका सशस्त्र समूहका पिता मानिन्छन् उनी । जितेन्द्रनारायण देव पनि एक समयमा एमाले सप्तरीका प्रभावशाली नेता थिए । ०५१ को आमनिर्वाचनमा उनी सप्तरी २ बाट उम्मेदवार बनाइएका थिए, पराजित भए । ०६३ को पहिलो मधेश आन्दोलन अघिसम्म उनी पनि एमालेमै थिए । विभिन्न पार्टीका प्रभावशाली नेतालाई मधेशकेन्द्रित दलमा आवद्ध गराउने रणनीतिमा उनी पनि परे । र, एमाले छाडेर फोरम नेपाल प्रवेश गरे । अहिले विजय गच्छदार नेतृत्वको फोरम लोकतान्त्रिकका उपाध्यक्ष छन् । दानालाल चौधरी, हीरालाल चौधरी र मानपुर चौधरीले पनि एमाले छाडे । एमालेबाट बाहिरिएका मधेशी नेताहरू सूची लामै छ । जस्तो : ०४८ सालको आम निर्वाचनमा एमालेबाट सुनसरी ५ मा उम्मेदवार बनेका उपेन्द्र यादवले गिरिजाप्रसाद कोइरालासँग पराजित भएपछि एमालेसँग सम्बन्धविच्छेद गरे । त्यसपछि माओवादी हुँदै मधेश आन्दोलनको नेतृत्व गर्दै फोरम नेपालमार्फत् राष्ट्रिय राजनीतिमा प्रभावशाली उपस्थिति जनाएका छन् । एमालेमा छँदै उनले विचार मञ्चका रूपमा मधेशी जनअधिकार फोरम खोल्न प्रमुख भूमिका निर्वाह गरेका थिए । यी त भए एमालेमा अवसर पाउन नसकेका नेताहरूको कथा । प्रशस्त अवसर पाएर पनि मातृ पार्टीमा टिक्न सकेनन्, धनुषाका रामचन्द्र झा । जातीय आन्दोलनको लहर चल्दै गर्दा उनलाई तत्कालीन एमाले उपाध्यक्ष अशोक राईलगायत नेताको आग्रहले तान्यो । र, संघीय समाजवादी पार्टीमा आवद्ध भए । जबकि, उनले एमालेबाटै पोलिटब्युरो सदस्य, सांसद र स्थानीय विकास मन्त्री बन्ने अवसर पाएका थिए । जातीय राजनीतिको ज्वरोले झालाई पनि अँठ्यायो । सर्लाहीका प्रभावशाली एमाले नेता महेन्द्र राय यादव नेकपा संयुक्तबाट उक्त पार्टीमा समाहित भएका थिए । सर्लाहीबाट पटकपटक सांसद र मन्त्री बने । तर, दोस्रो मधेश आन्दोलनअघि गठित तराई मधेश लोकतान्त्रिक पार्टीमा उनलाई पनि भित्र्याइयो । अहिले तराई मधेश सद्भावना पार्टी (तमसपा) का अध्यक्ष छन् । उनी तमलोपा प्रवेश गर्दैगर्दा एमालेका सांसद थिए । भन्छन्, लामो समयदेखि जनताको बहुदलीय जनवादको स्पिरिटलाई कार्यान्वयनमा ल्याउन माग गरिरहेका थियौँ । मदन भण्डारीले अगाडि सारेका विषयलाई व्यवहारमा उतारिएन । मधेशबाट उचित प्रतिनिधित्व, समानता र समानुपातिकको मुद्दालाई बेवास्ता गरियो र पार्टी छाड्नुको विकल्प भएन । उनका अनुसार मदन भण्डारी जीवित छँदै सीतानन्दन रायको संयोजकत्वमा मधेशको समस्या समाधान गर्ने उद्देश्यले तीन सदस्यीय कार्यदल बनेको थियो । भण्डारीको निधनपछि एमालेमा सद्भावना पार्टी जन्मियो भन्दै कार्यदल नै खारेज गरिएको यादव बताउँछन् । मधेशमा आगो सल्किने लक्षण देखेपछि नेपाली मधेशी संगठन खडा गरियो । कम्युनिस्ट पार्टी जातीय नभई वर्गीय आधारमा चल्ने भएकाले त्यस्तो संगठन उचित नभएको कुरा उठाए यादवलगायतले । यदि जातीय संगठन बनाउँछौ भने अधिकार देऊ भन्यौँ तर सुनुवाइ भएन, यादव भन्छन्, हामीले यो त माक्र्सवाद, लेनिनवाद र जबजको व्याख्याविपरीत भयो भन्यौँ । न त हक, अधिकारको मुद्दा सुनुवाइ भयो, न जनसंख्याका आधारमा प्रतिनिधित्व गराउने विषयमा सहमति गरियो । अहिले एमाले एकल जातीय र एकात्मक पार्टी बनेको छ । जनकपुरमा सम्पन्न सातौँ महाधिवेशनमा यादवले केन्द्रीय सदस्य हारे । रामचन्द्र झा प्रभावशाली रूपले उदाउँदै गर्दा यादव र सीतानन्दन रायलगायत नेताले एमाले छाडे । पोजिसन जोगाउने चिन्ता धनुषाका एमाले सांसद शत्रुघन महतो जतिसुकै अवरोध खडा गरे पनि आगामी निर्वाचनमा मधेशमा एमालेको पोजिसन कमजोर नहुने बताउँछन् । चुनाव हुन दिनुस्, एमालेलाई अवरोध गर्नेहरूले हाम्रो पोजिसन देख्छन्, उनी भन्छन्, हाम्रा मतदाता अन्यत्र गएका छैनन्, पहिलो या दोस्रो स्थानबाट तल झर्ने कल्पना कसैले नगरे हुन्छ । हामीलाई जनताले भोट नदिए स्वीकार गर्छौँ भन्दै आएका छौँ । उनको भनाइमा मधेशका २० वटै जिल्लामा समग्रमा एमाले सधैं कांग्रेसपछि दोस्रो स्थानमा रहँदै आएको छ । यद्यपि, विश्लेषक देवेश झा उनको भनाइसँग सहमत छैनन् । केही नेताको अशिष्ट अभिव्यक्तिका कारण एमालेप्रति आक्रोश बढ्ने क्रम थामिएको छैन । यसबाट प्रदेश २ का आठ जिल्लामा एमालेको जनाधार नराम्ररी प्रभावित हुनेछ, झा भन्छन्, भ्रम सिर्जना गर्ने शब्द प्रयोग गर्दै चर्को भाषणबाजी नरोकिए त्यसले थप नोक्सानी दिलाउने छ । उनको भनाइमा मधेशका जिल्लामा मधेशकेन्द्रित दलकै धरातल बलियो छैन । तमसपा अध्यक्ष यादव पनि उनको कुरामा सहमत छन् । भन्छन्, हाम्रो माग सुनुवाइ नहुँदा मधेशको जनमत गलत तत्वको हातमा पर्ने खतरा बढेको छ । अहिले मधेशमा देखिएको एमालेविरोधी लहर सोही पार्टीका नेताहरूको उत्तेजक अभिव्यक्तिको उपज हो । एमाले प्रदेश २ इन्चार्ज मण्डल भने आमजनता एमालेप्रति नकारात्मक नरहेको जिकिर गर्छन् । भन्छन्, हामी गरिब जनताका पक्षपाति हौँ, विरोधी होइनौँ । यद्यपि, विश्लेषक झा भन्छन्, अहिले मोर्चा या एमाले जसले जिते पनि देश हार्दैछ भन्ने कुराको महशुस नभएसम्म समस्याको समाधान पहिल्याउन सकिँदैन ।"
सिंहदरबारको अधिकार जनताको घरदैलोमा पुगेको प्रधानमन्त्रीको घोषणा,"काठमाडौं: प्रधानमन्त्री पुष्पकमल दाहाल प्रचण्डले सात सय ४४ स्थानीय तहको कार्यप्रारम्भ भएपछि सिंहदरबारको अधिकार गाउँमा पुगेको बताएका छन्। ललितपुर महानगरपालिकाको मंगलबार घोषणा गर्दै सिंहदरबारमा रहेको कार्यपालिका, न्यायपालिका र व्यवस्थापिकाका अधिकार गाउँ तहका जनताको घर दैलोमा पुगेको प्रधानमन्त्री प्रचण्डले बताएका हुन्। गणतन्त्रको उज्यालो जनताले अनुभुत गर्ने गरी नयाँ संरचना शुरु भएको बताउँदै प्रधानमन्त्री प्रचण्डले भने,हामीले एउटा मिसन पूरा गरेका छौं। एउटा ऐतिहासिक खुटकिलो पार गरेका छौं। यो जनता विजय भएको दिन हो। संवैधानिक व्यवस्था अनुसार स्थानीय तहले कार्य प्रारम्भ गर्न परिवर्तनको प्रतिकको रुपमा रहेको पनि प्रधानमन्त्री प्रचण्डले बताए। आगामी बैशाख ३१ गतेका लागि घोषित स्थानीय तहको निर्वाचनमा कुनै पार्टी विशेषले जित्ने र हार्नेसँग सरोकार नराखिएको बताउँदै प्रधानमन्त्री प्रचण्डले भने,देश र जनताले जित्नुपर्छ। त्यसैले निर्वाचन सम्पन्न गराउन अर्जुनदृष्टि लगाएको छु। प्रधानमन्त्री प्रचण्डले मधेश केन्द्रित दलहरुलाई ऐतिहासिक उत्सवका रुपमा निर्वाचनमा सहभागी हुन अपिल गरे। तपाईहरुका जायज चिन्ता र चासो सम्बोधन गर्न सरकार गम्भीर छ। सकारात्मक वातावरण बन्ने बित्तिकै संविधान संशोधन पारित गरिन्छ। स्थानीय तहमा सीमांकन हेरफेर अपरिहार्य छैन, प्रधानमन्त्री प्रचण्डले भने। कार्यक्रममा उपप्रधान एवं संघीय मामिला तथा स्थानीय विकास मन्त्री कमल थापाले जिम्मेवार राजनीतिक दलको जिम्मेवारीबाट बिमुख नहुन मधेश केन्द्रित दलका नेताहरुलाई आग्रह गरे। सहमति हुन नसकेका विषयलाई आगामी दिनमा सहमति गर्न सकिन्छ,थापाले भने । सात सय ४४ वटा नगर तथा गाउँ पालिकामा ६ हजार ६ सय ८३ वडा हुनेछन् भने ३६ हजार ६ सय ५४ जनप्रतिनिधि हुनेछन्। चार महानगरपालिका,१३ उपमहानगरपालिका, दुई सय ४६ नगरपालिका, चार सय ८१ गाउँ पालिका र ६ हजार ६ सय ८३ वडा कार्यान्वयनमा आएका छन्।"
एमालेलाई कालो झन्डा हेर्ने फुर्सद छैन : ओली,"नेपालगञ्ज : एमाले अध्यक्ष केपी शर्मा ओलीले एमालेलाई कालो झन्डा हेर्ने फुर्सद नभएको बताएका छन्। एमालेको मेचीमहाकाली अभियान अन्तर्गत मंगलबार नेपालगञ्जमा आयोजित सभालाई सम्बोधन गर्दै अध्यक्ष ओलीले भने, एमालेलाई काला झन्डा हेर्ने फुर्सद छैन, देश निर्माणमा हिँडेको छ, राता झण्डा बोकेर हिँडेको छ। पूर्व प्रधानमन्त्री समते रहेका अध्यक्ष ओलीले केही तत्व देशलाई जात, भूगोल र धर्मका नाममा विखण्डन गर्न लागिपरेको आरोप लगाए। एउटा समूह नेपाललाई विखण्डन गर्न लागेको छ, ओलीले भने, नेपाल कहिल्यै विकासको बाटोमा जान नसकोस्, स्थिरता नहोस् भन्ने उनीहरुको चाहना छ। मधेशमा मधेशी दल रहेसम्म समस्या समाधान हुन नसक्ने उनको भनाइ छ। मधेसी दलहरु रहेसम्म मधेसका समस्या समाधान हुँदैनन्, उनले भने, उनीहरु कति पटक मन्त्री भए, आफूले हारे भने श्रीमतीलाई सासद, मन्त्री बनाउछन्। ओलीले मधेसी नेतालाई युपी बिहार जाऊ नभनेको तर उनीहरु आफैँ जाने गरेको समेत प्रष्ट पारे। उनले भने, केपी ओलीले हामीलाई युपी जाऊ, विहार जाऊ भन्यो भन्छन्, मैले भन्नै पर्दैन, हप्ता १५ दिनमा आफैँ गएकै छन्। उनले मधेशी मोर्चा मधेशमा अशान्ति फैलाउने काम गरेको पनि आरोप लगाउदै संविधान बनाउने बेलामा विरोधमा उत्रिएका मधेसी दललाई संविधानबारे जानकारी नै नभएको समेत आरोप लगाएका छन्। संविधान बनाउने बेलामा विरोधमा उत्रिएकालाई के थाहा, संविधान कस्तो छ ?, ओलीले भने, हामीविरुद्ध मत हाल्न ०७२ असोज २४ गते कुदेर आएँ, फेरि ०७३ साउन १९ गते कुदेर आएँ, भत्ता खाने बेलामा संविधान मान्ने, मत हाल्ने बेलामा मान्ने, अरु समयमा मान्दिनँ भन्न मिल्छ ? उनले नेपाललाई रुवाण्डा बनाउने प्रयास असफल भएको समेत दाबी गरेका छन्। रुवान्डामा नरसंहकार भयो, यहाँ पनि त्यस्तै गर्न खोजिएको थियो तर त्यो प्रयास असफल भयो। उनले सप्तरी घटनातर्फ लक्षित गर्दै उनले भने, नेपालले त्यसलाई अस्वीकार गर्यो। त्यही भएर कतिपयलाई छटपटी भएको छ। उनले देशका समस्या पहिचान गर्न र तिनको समाधान गर्नका लागि एमाले सक्षम रहेको बताए। राजनीतिमा पक्ष, विपक्ष हुन्छन्, मतभिन्नता हुन्छन्। तर, त्यसैका नाममा आपराधिक बाटो लिने छुट कसैलाई छैन, ओलीले भने। उनले एमालेमाथि भइरहेको आक्रमणमा लोकतन्त्र माथिको आक्रमण र संविधान माथिको आक्रमण भएको बताए।"
