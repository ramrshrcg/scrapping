शीर्षक,विवरण
अदालतमा अनशन,"न्यायालय न्यायको थलो हो । राज्य, समाज, परिवार या कुनै संगठित या असंगठित पक्षबाट कसैमाथि अन्याय भएको लागेमा न्यायको लागि गुहार्ने थलो न्यायपालिका नै हो । तर न्यायपालिकाबाट न्याय नपाएको या नहुने आशंका भएमा न्यायको लागि कहाँ जाने ? न्यायपालिकामाथि दबाब दिनु त्यति सहज विषय हैन, तर त्यसको लागि नैतिक शक्तिको प्रयोगलाई अवान्छित मान्न सकिन्न ।अहिले सर्वोच्च अदालतमा एकजना युवा अधिवक्ता आमरण अनशन' मा बसेका छन्, बुधबारदेखि । ११ जना न्यायाधीश नियुक्तिको लागि भएको सिफारिसविरुद्ध याचिका दायर गरेका अधिवक्ता पूर्णचन्द्र पौडेलले १४ पटक आफ्नो मुद्दा पेशी' मा राख्दा ११ पल्ट स्थगित भएको र तीनपल्ट हेर्न नमिल्ने न्यायाधीशको इजलास तोकिएको तर सुनवाइ या फैसला नभएको विषयमा आक्रोश व्यक्त गर्दै सर्वोच्च परिसरमै आमरण अनशन सुरु गरेका छन् ।न्यायाधीश नियुक्ति मामिला राजनीतिक दलहरूबीच अंशबन्डाको राजनीतिबाट निर्देशित छ, केही हदसम्म । न्यायपालिकाको स्वतन्त्रताबारे प्राप्त अवसरहरूमा धारा प्रवाह अभिव्यक्ति दिन नचुक्ने तर अहिलेको सत्ताधारी या भागबन्डामा परेका दलहरूसँग आबद्ध अधिवक्ताहरूले यो सिफारिसप्रति दलीय आबद्धता र पूर्वाग्रहअनुसार नै बोलेका छन् या मौन छन् । न्याय दिनुपूर्व नै या यो मुद्दामा फैसला गर्नुपूर्व नै न्यायाधीशहरू विभाजित छन्, जनताले देख्ने र बुझ्ने गरी । के त्यही विभाजन जिम्मेवार त छैन यो मुद्दा पेशीमा चढाइन र सुनवाइ नहुनको लागि ?अधिवक्ता पौडेलले दायर गरेको मुद्दा सर्वोच्चका न्यायाधीश जगदीश शर्मा पौडेलले यसअघि सोही प्रकृतिको अर्को मुद्दाको निर्णयमा संलग्न रहीसकेका कारण हेर्न मिल्दैन । ११ जना न्यायाधीश सिफारिसविरुद्ध परेको एक रिटलाई उनी संलग्न एकल इजलासले खारेज गर्ने निर्णय गरेको थियो । पौडेलको अनुपस्थितिमा सर्वोच्च न्यायालयमा अन्य आठजना मात्र न्यायाधीश उपलब्ध रहनेछन् ।केही दिनअघि सर्वोच्चले जारी गरेको वक्तव्यअनुसार न्यायाधीश संख्या र विचाराधीन मुद्दाहरूको अनुपातमा ठूलो अन्तर रहेकाले न्यायमा ढिलाइ हुन गएको तर्क प्रस्तुत गरेको थियो । हो, सर्वोच्चमा संविधानद्वारा निर्धारित न्यायाधीशहरूको संख्या रिक्त रहँदा न्याय प्रभावित हुन्छ । तर नयाँ संविधानलाई उत्कृष्ट मानिए पनि न्यायाधीशलगायत संवैधानिक अंगका पदपूर्ति गर्नको लागि आवश्यक नियमावली र संसद्मा समिति गठन हुनै नौ महिना लाग्यो । यो आफैँमा न्यायप्रति सांसद र संसद्को उदासीनताको परिचायक हो ।योसँगै अदालतको निष्पक्षतामा दलीय ग्रहणले झन्डै एक दसकदेखि निरन्तरता पाएको छ, संसदीय सुनवाइ र नियुक्तिमा दलीय कोटामार्फत । यसविरुद्ध केही नेताहरूका समयसमयका अभिव्यक्तिसँगै दलहरूले आफ्नो चुनाव घोषणापत्रमार्फत निष्पक्ष र स्वतन्त्र' न्यायपालिकाको वकालत गरे पनि दलीय प्रभावमा न्यायपालिकालाई ल्याउनमा उनीहरूले नै ठूलो भूमिका खेलेका छन् । यसले न्यायविना प्रजातन्त्र अरूभन्दा पृथक् राजनीतिक व्यवस्था हुँदैन भन्ने मान्यता राख्नेहरूमा ठूलो चोट पुर्याएको छ । न्यायाधीश नियुक्ति प्रथाको दलीयकरण र कोटा पद्धतिको निरन्तरतापछि सरकारबाट आशा राख्ने ठाउँ कमै छ ।सम्भवतः अन्तिम न्यायको लागि अधिवक्ता पौडेल सर्वोच्चकै ढोका घच्घच्याउन पुगे । न्यायाधीशहरूमा निष्पक्षता, विवेक, न्याय र ज्ञानको प्रचुरता हुन्छ भन्ने मान्यता हुन्छ नै । तर त्यसलाई पुनस्र्थापित गर्न नैतिक अस्त्र या अनशनको प्रयोग आफैँमा दुर्भाग्यपूर्ण हो । अदालतबाट न्यायको अपेक्षा हुन्छ नै, तर अर्थहीन हुने गरे ढिलो आउने न्याय या नैतिक दबाबपछि आउने न्यायले अदालतमाथिको जनविश्वासलाई कमजोर तुल्याउनेछ ।"
तमलोपाको केन्द्रीय समिति पूर्ण भएन,"हरि शर्मा परासीः पदाधिकारी र सदस्य चयनमा विवाद भएपछि तमलोपाको प्रथम महाधिवेशन केन्द्रीय समितिको टुंगो नलगाई बिहीबार सकिएको छ । विवादित पदको टुंगो लगाउन नवनिर्वाचित अध्यक्ष महन्थ ठाकुर, वरिष्ठ उपाध्यक्ष हृदयेश त्रिपाठी र उपाध्यक्षमा बृजेशलाल दासलाई जिम्मेवारी दिइएको छ । त्रिपाठी र दास अध्यक्षसँगै निर्विरोध भएका हुन् । त्यस्तै निर्विरोध हुनेमा कोषाध्यक्ष अनिता यादव (धनुषा) छिन् । केन्द्रीय समिति चयन हुन नसके पनि विधान संशोधन मस्यौदा, राजनीतिक प्रतिवदेन र नीति तथा कार्यक्रम भने बन्द सत्रले पास गरेको छ । केन्द्रीय समिति गठनको जिम्मेवारी पाएका समितिका सदस्य एवं वरिष्ठ उपाध्यक्ष त्रिपाठीले सबै साथीहरू प्रतिस्पर्धी देखिएको र उहाँहरूकै सर्वसम्मत म्यान्डेटले अध्यक्षले समिति चयन गर्ने बताए । विवाद होइन, साथीहरू प्रतिस्पर्धामा आउन खोजेका हुन्,' उनले भने । अध्यक्षज्यूले सबैसँग सल्लाह गरी कसैलाई काखा र पाखा नगरी समिति चयन गर्छु भन्नु भएको छ', त्रिपाठीले भने, त्यसका लागि धेरै दिन कुर्नु पर्दैन ।' निर्विरोध चयनका लागि नेताहरू बुधबार रातिसम्म कसरतमा लागे पनि उम्मेदवारहरूले आफ्ना अडान नछोडेपछि बिहीबारको बन्द सत्रले ८, १० दिनभित्र विवाद सुल्झाएर केन्द्रीय समिति गठन गर्न म्यान्डेट दिएको नवनर्वाचित कोषाध्यक्ष यादवले बताइन् । सहमति नभएर प्रतिनिधिहरू धमाधम घर जान थालेपछि अध्यक्षलाई सबै जिम्मेवारी दिइएको उनले बताइन् । महोत्तरीका प्रतिनिधि दीपेन्द्रकुमार मि श्रले गुट उपगुट जुन पार्टीमा पनि हुने भन्दै कार्यकर्ताको चाहनाअनुसार अध्यक्षलाई जिम्मेवारी दिएको दाबी गरे । नयाँ समितिमा विवाद भएपछि निर्वाचन समितिले पनि सूचना टाँसी नेताहरूलाई जिम्मेवारी दिएको थियो । निर्वाचनमा दुई महामन्त्रीका लागि चार र दुई सहमहामन्त्रीका लागि १० जनाको उम्मेदवारी परेको छ । चारजना महामन्त्रीमा जितन्द्र सोनल ( बारा), बृजेश गुप्ता (कपिल्वस्तु), जंगिलाला राय (सर्लाही) र उमाकान्त झा (धनुषा) छन् । त्यस्तै आरक्षिततर्फ चार, मुस्लिममा १३, पाँचजना महिलामा २२, तीन दलितमा १२ को उम्मेदवारी परेको छ भने ३१ जना खुलातर्फको केन्द्रीय सदस्यका लागि ४७ जनाको उम्मेदवारी परेको छ । पाँचजना आदिवासी र एकजना अपांग भने निर्विरोध भइसकेका छन् । तमलोपाको विधानअनुसार दुईजना उपाध्यक्षमा एकजना मनोनित हुने प्रावधान छ । त्यस्तै तीन महामन्त्रीका लागि एकजना मनोनित र सोही संख्यामा सहमहामन्त्रीको निर्वाचन र मनोनित हुने प्रावधान छ । तमलोपाको अहिलेको महाधिवेशनले ५७ जना केन्द्रीय समितिलाई बढाएर ७१ सदस्यीय बनाएको छ। महाधिवेशनमा जुम्ला, काठमाडौं, ललितपुर, भक्तपुर र तराईका २२ गरी २६ जिल्लाका एक हजार ७६ जिल्ला प्रतिनिधि सहभागी थिए ।"
काबुलमा मारिएका युवाका परिवारलाई अनुसन्धान र क्षतिपूर्तिको पहल,"काठमाडौं: सरकारले काबुलमा आतंकवादी आक्रमणमा मारिएका नेपालीका परिवारलाई क्यानडा र अफगानिस्तान सरकारबाट क्षतिपूर्ति उलपब्ध गराउन कूटनीतिक पहल थालेको छ। अफगानिस्तानस्थित क्यानडेली दूतावासमा सुरक्षा गार्ड रहेका १३ नेपाली बम आक्रमणमा मारिएका थिए।परराष्ट्र मन्त्रालय स्रोतले भन्यो, 'क्यानडा सरकारले मानवीय हिसाबले पनि मृतक नेपाली सुरक्षागार्डका परिवारलाई क्षतिपूर्ति दिनुपर्छ। यसका लागि सरकारले कूटनीतिक च्यानलबाट क्यानडा सरकारसँग कुरा गर्नेछ।' तालिबानले आत्मघाती बम आक्रमण गर्नुअघि नेपाली सुरक्षा गार्डको सुरक्षा अवस्था कस्तो थियो, नेपाली चढेको बसलाई नै तालिबानीले किन निसाना बनाए, क्यानडेली दूतावासले किन उनीहरूलाई सार्वजनिक बसमा कार्यालय आउन भन्यो लगायतका विषयमा अनुसन्धान गर्न अफगानिस्तान र क्यानडा सरकारसँग आग्रह गरिने स्रोतले बतायो। क्यानडास्थित नेपाली राजदूत कालीप्रसाद पोख्रेलले त्यहाँका सरकारी अधिकारीलाई नेपाली मारिएको घटनाबारे ध्यानाकर्षण गराइसकेका छन्। 'मैले काबुलमा नेपालीको हत्यापछि क्यानडा सरकारका अधिकारीसँग कुरा गरिरहेको छु,' राजदूत पोख्रेलले टेलिफोनमा अन्नपूणसँग भने। उनले क्यानडाका उपविदेशमन्त्रीलगायतका सरकारी अधिकारीसँग टेलिफोनमा कुरा गरेका थिए। राजदूत पोख्रेलले परराष्ट्र मन्त्रालयलाई गराएको जानकारीअनुसार नयाँदिल्ली र काबुलस्थित क्यानडाका दूतावासले नेपाली सुरक्षा गार्ड मारिएको घटनाबारे अध्ययन गरिरहेका छन्। राजदूत पोख्रेल र इस्लामाबादस्थित कार्यबाहक नेपाली राजदूत तीर्थराज अर्याललाई मृतकका परिवारलाई क्षतिपूर्ति एवं घटनाको अनुसन्धान गरी सत्यतथ्य जानकारी गराउन क्यानडा र अफगानिस्तान सरकारसमक्ष कुरा गर्न निर्देशन दिइएको छ। नयाँदिल्लीस्थित क्यानडेली दूतावासमार्फतसमेत सरकारले क्यानडा सरकारलाई नेपाली कामदार मारिएको घटनाबारे ध्यानाकर्षण गराइसकेको छ। परराष्ट्र मन्त्रालयका प्रवक्ता भरतराज पौड्यालले मृतक नेपालीका परिवारलाई क्षतिपूर्ति उपलब्ध गराउन कूटनीतिक पहल गरिने बताए। उपप्रधान तथा परराष्ट्रमन्त्री कमल थापाको संयोजकत्वमा बिहीबार परराष्ट्रमा बसेको उच्चस्तरीय बैठकले काबुलमा मारिएका नेपालीका परिवारलाई राहत र क्षतिपूर्ति उपलब्ध गराउने सम्बन्धमा छलफल गरेको थियो। बैठकले कूटनीतिक च्यानलबाट क्यानडा र अफगानिस्तान सरकारसँग मृतकका परिवारलाई क्षतिपूर्ति दिलाउन र घटनाबारे अनुसन्धान गर्न अनुरोध गर्ने निर्णय पनि गरेको थियो। गृहमन्त्री शक्ति बस्नेत, पर्यटनमन्त्री आनन्द पोख्रेल, श्रममन्त्री दीपक बोहरा, प्रहरी महानिरीक्षक उपेन्द्रकान्त अर्याल, परराष्ट्र सचिव शंकरदास बैरागीसहित परराष्ट्र, गृह, पर्यटन र प्रधानमन्त्री कार्यालयका उच्च अधिकारी बैठकमा थिए। ००० तामाङको शव आज ल्याइने काबुल बम आक्रमणमा घाइते भई उपचारका क्रममा बुधबार मृत्यु भएका नुवाकोटका च्याङ्बा तामाङको शव शुक्रबार बिहान एयर इन्डियाको विमानबाट ल्याइने भएको छ। तामाङको शव काबुलबाट नयाँदिल्ली ल्याइसकिएको छ। 'तामाङका परिवारलाई यसबारे जानकारी गराइसकिएको छ,' प्रवक्ता पौड्यालले भने। बम आक्रमणमा घाइते भएका मोरङका प्रेमबहादुर क्षेत्री, म्याग्दीका चेतप्रसाद शेरचन, गोरखाका कुमारबहादुर गुरुङ, चितवनका मानबहादुर थापा र कृष्णकुमार देउजा तथा सुर्खेतका अमृत रोकाया क्षेत्रीको उपचार नयाँदिल्लीस्थित अपोलो अस्पतालमा भइरहेको छ।"
