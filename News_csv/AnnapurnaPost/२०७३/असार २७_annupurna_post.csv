शीर्षक,विवरण
मन्त्रीको पपुलिज्म',"विसंगतिहरूलाई समयमा सम्बोधन नगर्दा बेथिति अनि अराजकता नै बन्न सक्छ । ती विसंगति र त्यसबाट उत्पन्न बेथितिले नागरिकको हकमा प्रत्यक्ष प्रभाव पारेको या पार्न सक्ने अवस्थामा त्यसले अपराधको रूप पनि लिन्छ । जनस्वास्थ्यसम्बन्धी अधिकार स्वस्थ समाजको पहिलो सर्त हो । विगत तीन दसकयता जनस्वास्थ्य सम्बन्धमा आम चेतनामा वृद्धि र सरकार संवेदनशील बनेको पाइन्छ, तुलनात्मक रूपमा । सफा मन्दिर तथा अन्य धार्मिक स्थल, मासु पसललगायत अन्य उपभोक्ता केन्द्रहरूमा सफाइप्रतिको चासो र उपभोग्य वस्तुमा खासगरी मल' तथा ठूला डिपार्टमेन्टल सेन्टर' हरूमा बेचिने खाद्य सामग्रीमा उपभोग' को लागि उपयुक्त मिति त्यस्ता परिवर्तन र चेतनावृद्धिका सूचक हुन् । यो राम्रो परम्परा भए पनि पक्कै पनि पर्याप्त छैन र मुलुकका सबै नागरिकको त्यससम्बन्धी समान हकलाई यसले सम्बोधन गर्दैन । राजधानीमै बेचिने तरकारी केन्द्र तथा जनावर वधशालामा सफाइको न्यूनतम स्तरीयता सुनिश्चित नभएको खबर प्रकाशनमा आएका छन् । आपूर्तिमन्त्री गणेशमान पुनको नेतृत्वमा गएको सरकारी अनुगमन टोलीले रोग र महामारीका स्रोत बन्न सक्ने वातावरणमा सागसब्जी र मासुको बेचबिखन भइरहेको तथ्य बाहिर ल्याएको छ । उनले स्वास्थ्य र स्तरीय उपभोग्य वस्तुको बेचबिखन सुनिश्चित गर्नु जनयुद्ध' जस्तै कठिन भएको बताएका छन् । केही समयअघि प्रतिबद्धता र निरन्तरता सुनिश्चित गर्नुभन्दा तत्कालको लोकप्रियता र सञ्चारमाध्यमको ध्यानाकर्षणको लागि बाबुराम भट्टराई यस्तै काम गर्ने गरेका थिए, प्रधानमन्त्रीको रूपमा । त्यही राजनीतिक पृष्ठभूमिबाट आएका पुनले अहिले त्यही शैली अपनाएका छन् । गुणस्तरीय खाद्यान्न उपभोग आम नागरिकको अधिकार हो । त्यो सुनिश्चित गर्नु सरकारको दायित्व हो । मन्त्री या प्रधानमन्त्रीको काम छापा' मार्नु हैन, त्यससम्बन्धी नीति कार्यान्वयन सुनिश्चित गर्न उपयुक्त, दक्ष र जवाफदेही संयन्त्र निर्माण गर्नु हो र आफैँ जवाफदेही बन्नु हो । निरन्तर निगरानी र छापा अनि अपेक्षित गुणस्तर कायम भइरहेको या उल्लंघनकर्ताहरूलाई सजाय भएको जानकारी मन्त्रीले संसद्मार्फत जनतालाई दिनुपर्ने हुन्छ । पुनले भने झैँ जनयुद्ध' जस्तो कठिन छ या सहज, उनले मन्त्रीको रूपमा लिएको जिम्मेवारी भन्न सकिन्न । किनकि जनयुद्ध' का समग्र वास्तविकता बाहिर आएका छैनन् । तर प्रजातन्त्रमा मन्त्री जिम्मेवार बन्नुपर्छ । सडेका तरकारी तथा मासु बजारमा खुलेआम बेचिने गर्दा त्यसले जनस्वास्थ्यमा पार्ने असरको लागि अन्ततः मन्त्री स्वयं जिम्मेवार ठहरिन्छन् । यो अन्तर पुनले बुझे पनि उनी स्वयं छापा मार्न जानुको साटो वर्तमान नीतिनियम र त्यसको निगरानी तथा कार्यान्वयनको फितलो पक्ष सुधार्न अनि सरकारको सम्बन्धित निकाय र संयन्त्र जिम्मेवार बनाउन उनी सक्रिय हुन आवश्यक छ । आवश्यक संयन्त्र र शुद्ध तथा इमानदार नियत भएमा अहिले पुनले नेतृत्व गरेको छापा टोली' को नेतृत्व प्रहरी हबल्दारले गर्न सक्नेछन्, किनकि कसुर पत्ता लगाई दोषीमाथि मुद्दा चलाउने र अदालतमा प्रमाण पेस गर्ने कानुनी दायित्व उनको हो ।"
निर्वाचन गराउन सहमतीय सरकार: उपप्रधानमन्त्री गच्छदार,विराटनगर: उपप्रधानमन्त्री विजयकुमार गच्छदारले सहमतीय सरकार निर्माणका लागि पहल भइरहेको बताएका छन् । विराटनगर विमानस्थलमा आज सञ्चारकर्मीसँग सङ्क्षिप्त कुराकानी गर्दै उनले सहमतीय सरकारले नै समस्याको समाधान गर्न सक्ने देखिएकाले त्यसका लागि दलहरुबीच छलफल जारी रहेको जानकारी दिए । उनले सहमतीय सरकार निर्माण गर्ने विषयमा छलफल जारी रहे पनि नेतृत्वको विषयमा टुङ्गो नलागेको स्पष्ट पारे । उपप्रधानमन्त्री गच्छदारले वर्तमान गठबन्धनको सरकारमा देखिएका मतभिन्नतालाई अन्त्य गर्दै प्रभावकारी रुपमा सरकार सञ्चालन गर्ने विषयमा सरकारमा रहेका गठबन्धनका दलहरुबीच समझदारीसमेत भएको उल्लेख गरे । उनले वर्तमान संसद्को अवधि २०७४ माघ ८ गतेसम्म मात्र रहेकाले सोही समयावधिभित्र तीनवटा निर्वाचन गराउनुपर्ने बाध्यता रहेकाले दलहरुबीच सहमति आवश्यक रहेको धारणा प्रकट गरे । रासस
'सांसद्हरुलाई लाग्यो फेसबुक चलाउँदै गफिने रोग',"काठमाडौँ: अनुगमन तथा सुशासन समितिमा पूर्वपदाधिकारीको सेवा सुविधा र सुरक्षासम्बन्धी गम्भीर एजेन्डामा छलफल भइरहेका बेला 'साइड टक्' बढेपछि सभापति मोहनसिंह राठौरले भने, 'बैठकको मर्यादा, शिष्टाचार र अनुशासनमा माननीय सदस्यको ध्यान पुगोस् ।' विद्यालयस्तरका तल्ला कक्षाहरुमा पठनपाठन भइरहेका बेला ससाना बालबालिकाको गुञ्जन बढेपछि शिक्षक शिक्षिकाले हल्ला नगर है भनेर सम्झाउनुलाई स्वभाविक रुपमा लिन सकिए पनि सुशासन समितिका सभापतिले बैठक चलिरहेका बेला सदस्यहरुलाई साइड टक् नगरौँ भन्ने परिस्थिति उब्जनु भनेको पक्कै पनि शोभनीय विषय होइन । महिला, बालबालिका, समाजकल्याण तथा ज्येष्ठ नागरिक समितिका सभापति रञ्जुकुमारी झा भन्छिन्, 'सदनदेखि समितिसम्म साइड टक् गर्ने, मोबाइलमा कुरा गर्ने र फेसबुक चलाउने 'रोग' लागेको देखिन्छ, समितिको बैठकमा आफूले यो विषयमा सदस्यहरुलाई पटकपटक रुलिङ गरेको छु ।' सदनभित्र गम्भीर विषयमा छलफल भइरहँदा बाहिर चौरमा घन्टौँ गफ गरेर समय बिताउने तथा समितिका महत्वपूर्ण छलफल र बहसलाई बेवास्ता गरी महत्वपूर्ण काम छ भनेर बाहिर निस्कने प्रवृत्तिको पनि सर्वत्र आलोचना हुँदै आएको छ । सांसद मिलनकुमारी राजवंशी छन्छिन्, 'एउटा माननीयले अर्को माननीयलाई नियन्त्रण गर्नै गाह्रो विषय हो, आफैँमा उदाहरणीय र अनुसाशित बन्नुपर्ने सुशासन समितिका सदस्यहरुले यो विषयलाई अलि बढी मनन गर्नुपर्ने आवश्यकता देखेकी छु ।' विगतको संविधानसभा होस् वा हालको व्यवस्थापिकासंसद्का धेरै बैठकहरु न्यूनतम सङ्ख्यामा सांसदहरु उपस्थित नभएका कारण पटकपटक स्थगन गर्नुपरेका थिए । संविधान निर्माणका बेला होस् वा विनियोजन विधेयकमाथिको छलफलमा नै किन नहोस् संसदका बैठकमा सांसदको निरन्तर उपस्थिति सन्तोषजनक नदेखिने, उपस्थित भइहाले पनि हाजिर गरेर निस्किहाल्ने तथा त्यहाँ केहीक्षण रहँदा पनि अरुले बोलेका कुरा सुन्ने र विषयवस्तुलाई नजिकबाट बुझ्ने धैर्यता गरेको देखिन्न । सभापति राठौर भन्छन्, 'यस्ता काम सर्वथा अनुचित हुन्, जनताका प्रतिनिधि हामी जिम्मेवार पदमा पुगेका छौँ, जनताले धेरै अपेक्षा गरेका छन्, त्यसखालको गम्भीरता कतिपय सदस्यमा देखिँदैन, विषयमा केन्द्रित रहेर छलफल गरेनौँ, एकअर्काको कुरा सुनेनौँ, अर्काको कुरा काटेर समय बितायौँ भने एउटा सामान्य शिष्टाचारको हिसाबले पनि बेठीक हो ।' आइतबारको सुशासन समितिको बैठकमा झन्डै १० पटक सभापति राठौरले आफूलाई प्रदान गरिएको समयमा मात्र बोल्न तथा विषयवस्तुमा केन्द्रित हुन र अरु गफमा नअल्मलिन सदस्यहरुको ध्यानाकर्षण गराएका थिए । बैठक चलिरहेका बेला निर्धक्कसँग मोबाइल र एकापसमा कुरा गरिरहेको तथा आफ्ना कुरा राख्ने अनि फुत्तफुत्त बाहिर निस्कँदै गरेको देखिनुले पनि सदनको ओज बढाउने र त्यहाँ हुने बहसलाई पक्कै पनि गहन तुल्याउन योगदान पुग्दैन । 'विषयको गाम्भीर्यता र अरु सदस्यहरुले उठाएका विषयलाई एकाग्र र दत्तचित्त भएर सुन्ने गर्नुपर्नेमा कतिपयले ध्यान नदिएको जस्तो अनुभूति भएर नै आफूले बेलाबेलामा बैठकमा रुलिङ गर्नुपरेको कारण हो', सभापति राठौर भन्छन् । सदन होस् वा समितिमा जनप्रतिनिधिको नाताले सांसदहरुले त्यहाँ उठेका विषयवस्तु ध्यानपूर्वक सुन्ने अनि संसदीय मर्यादाभित्र रहेर सुझबुझका साथ शिष्टाचार, मर्यादा कायम गर्दै इमान्दार ढङ्गले प्रस्तुत हुने पद्धतिको विकास गर्नुपर्ने आवश्यकता देखिएको छ । रासस"
देउवाले भने दहाल नेतृत्वको सरकार गठन गर्न कांग्रेसले सहयोग गर्दैन,"काठमाडौं: कांग्रेसले सत्ताको मुख्य घटक माओवादी केन्द्रले राखेको सहमतिय सरकार गठनको प्रस्ताव अस्विकार गरेको छ । सोमबार कांग्रेस संसदीय दलको कार्यालयमा आफुलाई भेट्न आएका माओवादी केन्द्रका अध्यक्ष पुष्पकमल दहाललाई कांग्रेस सभापति शेरबहादुर देउवाले सहमतिय सरकार गठनको सम्भावना नभएको भन्दै दहालको प्रस्ताव अस्विकार गरेका हुन्। दहालले आफ्नो नेतृत्वमा राष्ट्रिय सहमतिको सरकार गठनको लागि समर्थन गर्न देउवालार्इ प्रस्ताव राखेका थिए ।प्रचण्डजीले राष्ट्रिय सहमतिय सरकार गठनका लागि सहयोग गर्न प्रस्ताव गर्नुभएको थियो, मैले त्यो सम्भव छैन भन्ने जवाफ दिए' दाहालसँगको एक्ला एलै भेटपछि देउवाले अन्नपूर्णसँग भने, केपी ओलीले पनि मेरो सरकारमा आउनुस सहमतिय सरकार गठन गरौ भनेका थिए उहाँलाई पनि मैले त्यस्तो सरकार सम्भव छैन भनेको थिए, केपी ओलीसँग हाम्रो कुनै दुश्मनी छैन ।' कांग्रेसले संविधान जारी भएदेखि नै सहमतिय सरकार गठन गर्न सम्भव नहुने भन्दै बहुमतिय सरकार गठनमा अघि बढ्नु पर्ने धारणा राख्दै आएको छ । यसअघि ओली नेतृत्वको सरकार गठनका बेला पनि कांग्रेसले तत्कालिन दलका नेता एवं पार्टी सभापति सुशील कोइरालालाई प्रधानमन्त्रीको उम्मेदबार बनाएर प्रतिस्पर्धा गरेको थियो ।"
सहमतिय सरकार गठनको जिम्मा दहाललाई,काठमाडौं: नेकपा माओवादी केन्द्रले पुष्पकमल दहालको नेतृत्वमा राष्ट्रिय सहमतिको सरकार गठन गर्ने जिम्मेवारी दिएको छ । सोमबार केन्द्रका अध्यक्ष दहाल निवास लाजिम्पाटमा बसेको सचिवालय बैठकले दहाललाई राष्ट्रिय सहमतिको सरकार गठनको जिम्मेवारी दिएको हो । पार्टीले दिएको जिम्मेवारी अनुसार दहालले आजैदेखि सरकार गठनका लागि पहल सुरु गर्ने भएका छन् । दहालको पहलसँगै अब केही दिन भित्रमै मुलुकमा एमाले र माओवादी केन्द्रबीच वैशाख २३ गते भएको तीन बुँदे भद्र सहमति अनुसार सरकार परिवर्तन हुने केन्द्रका नेता देवप्रसाद गुरुङले बताए ।
फागुन १४ मा स्ववियु चुनाव,"काठमाडौं: त्रिभुवन विश्वविद्यालयअन्तर्गतका आंगिक तथा सम्बन्धन प्राप्त क्याम्पसमा स्वतन्त्र विद्यार्थी युनियनको चुनाव फागुन १४ गते हुने भएको छ । आइतबार बसेको त्रिविको ५७ औं वार्षिक सभाले चुनाव मिति तोकेको हो । सभामा प्रधानमन्त्री तथा उपकुलपति केपी शर्मा ओलीले उपयुक्त समय निकालेर निर्वाचन गर्न त्रिवि प्रशासनलाई निर्देशन दिएर निस्केपछि अन्य सभासद्बीच भएको छलफलबाट उक्त मिति तोकिएको हो । यसअघि निर्वाचनमा सहभागी हुने मतदाता तथा उम्मेदवारको उमेरको हदका विषयमा विवाद भएपछि निर्वाचन मिति पटकपटक तोकिएर पनि स्थगित भएको थियो । आइतबारको निर्णयअनुसार निर्वाचन प्रक्रिया, उमेरको हदबन्दी र तयारीबारे अध्ययन गर्र्न शिक्षाध्यक्ष सुधा त्रिपाठीको संयोजकत्वमा तीन सदस्यीय समिति गठन गरिएको छ । समिति सदस्यमा त्रिवि विद्यार्थी कल्याण तथा अतिरिक्त क्रियाकलाप शाखाका प्रमुख गंगाबहादुर थापा सदस्य छन् । थप एक सदस्य उपकुलपतिले तोक्नेछन् । प्रत्येक दुई वर्षको अवधिमा हुनुपर्ने चुनाव २०६५ सालदेखि हुन सकेको छैन । मुख्य विद्यार्थी संगठन विशेष गरी अनेरास्ववियु, नेविसंघ, अखिल क्रान्तिकारीलगायतका विद्यार्थी संगठनले चुनावको मिति तोक्न विश्वविद्यालयलाई दबाब दिएपछि विश्वविद्यालयले चार महिनाअघि पनि शिक्षाध्यक्ष सुधा त्रिपाठीको संयोजकत्वमा समिति बनाएर विद्याथीसँग वार्ता गरेको थियो । समितिले निर्वाचन प्रणाली, निर्वाचनमा भाग लिने पदाधिकारीको उमेर हदबन्दी तथा सम्भावित मितिका विषयमा ठूलासाना विद्यार्थी संगठनसँग छुट्टाछुट्टै तथा सामूहिक रूपमा पटकपटक छलफलसमेत गरे पनि सहमति जुटेको थिएन । अहिले विशेष गरी स्ववियु पदाधिकारीमा चुनाव लड्ने उम्मेदवारको उमेर हदका विषयमा मुख्य विवाद छ । पदाधिकारीमा उम्मेदवार हुनेको उमेर २८ वर्षसम्म मात्र हुनुपर्ने एमाले निकट अनेरास्ववियु, एमाओवादी निकट अखिल क्रान्तिकारीलगायतका संगठनको अडान र एकपटकको चुनावमा २८ वर्षे हदबन्दी लागू गर्न नहुने भन्ने कांग्रेस निकट नेपाल विद्यार्थी संघको अडानका कारण चुनाव अनिश्चित बनेको थियो । सर्वोच्च अदालतले २०७१ चैतमा तीन महिनाभित्रमा स्ववियु चुनाव गर्न र एकपटकको चुनावमा उमेर हदबन्दी लागू नगर्न त्रिविलाई निर्देशन दिएको थियो । त्रिविले त्यतिखेर भूकम्पलगायतका समस्याका कारण सर्वोच्चको आदेशअनुसार तीन महिनाभित्र चुनाव गर्न सकेन । नेविसंघले अहिले सर्वोच्च अदालतको आदेशले एकपटकको चुनावमा उमेरे हदबन्दी लागू नगरे पनि हुने व्याख्या गरेकाले यसपटकको चुनावमा हदबन्दी नलाग्ने दाबी गरेको छ । संघका प्रवक्ता यूपी लामिछानेले भने, कि सर्वोच्चको आदेशअनुसार त्यतिखेर तीन महिनाभित्रमा चुनाव गर्नुपर्दथ्यो । त्यतिखेर चुनाव गर्न नसकेपछि अहिले एकपटकलाई उमेरको हद मान्न मिल्दैन ।' अखिल क्रान्तिकारीका अध्यक्ष रमेश मल्लले सर्वोच्चको आदेशलाई आफूहरूले पनि सम्मान गरेको र त्यतिखेरको तीन महिना बितिसकेकाले अहिले उक्त आदेशअनुसार २८ वर्षे हद कायम हुनुपर्ने बताए । दुई वर्षअघि पनि त्रिविले स्ववियु चुनाव मिति घोषणा गरेको थियो । तर समानुपातिक र प्रत्यक्ष प्रणालीमा चुनाव हुनुपर्छ भन्ने छुट्टाछुट्टै अडान लिएका विद्यार्थी संगठनका कारण अन्तिम समयमा चुनाव स्थगित भएको थियो ।"
