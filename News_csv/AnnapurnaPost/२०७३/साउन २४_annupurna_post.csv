शीर्षक,विवरण
गायब कि गयल ?,"शिक्षा अधिकारलाई संविधानले मौलिक अधिकारको रूपमा स्विकारेको छ । शिक्षा अधिकार कार्यान्वयन एउटा कर्मकाण्डी अभ्यास नभएर हरेक नेपाली नागरिकलाई योग्य बनाउन र राष्ट्रिय जीवनमा प्रवेशको लागि दक्ष बनाउने राज्यको दायित्व निर्वाह पनि हो, जवाफदेही हिसाबले । सन् २०१५ सम्म सबै बालबालिकालाई साक्षर बनाउने प्रतिबद्धता पूरा गर्न सकेन सरकारले तर विगत एक दसकमा खासगरी जनघनत्व बढी भएका तराई र मध्य पहाडी क्षेत्रका स्कुलहरूमा व्यापक भर्ना दर देखाइएको छ, कागजमा । यसको लागि दाताहरूमार्फत आएको ठूलो रकम सरकार र विभिन्न गैरसरकारी संस्थाहरूबाट खर्च गरिएको छ । तर भर्ना' रेकर्डबाट कोही पनि बालबालिका स्कुल बाहिर नरहेको दाबी गरिए पनि बीचैमा स्कुल छोड्ने (ड्रप आउट) प्रवृत्तिबारे कुनै बहस, चर्चा गरिएन । विद्यार्थी भर्ना देखाएर सरकारी सहयोगअनुदान लिँदै आएका विद्यालयहरूले ड्रप अउट' को प्रवृत्ति र संख्या सार्वजनिक नै गरेनन् । अर्को अर्थमा, विद्यार्थी भर्ना गरिनुको अर्थ त्यहाँको अन्तिम तहसम्मको शिक्षा सुनिश्चित हुनु या गरिनु हो भन्ने दायित्व बोध स्कुल प्रशासन, प्रबन्धन समिति र सम्बन्धित जिल्ला शिक्षा कार्यालयमा भएन । यो व्यापक त्रुटिमा कति भ्रष्टाचार' भयो र कति विशुद्ध लापरबाहीका कारण भयो, सम्भवतः कहिल्यै यकिनका साथ भन्न सकिने छैन ।तर संखुवासभाबाट हाल आधिकारिक रूपमा प्राप्त केही तथ्यांकले भ्रष्टाचार र उदासीनताको यो प्रतिनिधि विषयमा गहन छानबिन अपरिहार्य बनाएको छ । २०७२ जेठमा ४० हजार ३५९ जना विद्यार्थीहरू अध्ययनरत रहेका जिल्लाका ३७६ सरकारी स्कुलहरूको रेकर्ड १० महिनापछि केलाउँदा दुई हजार तीन सय वद्यार्थी फेला परेनन् । कहाँ गए ती विद्यार्थी ? कामको खोजीमा बाहिर भए ? अथवा परिवार विस्थापित भए उनीहरूका ? यदि मुलुकभित्रै अन्य जिल्लामा उनीहरूले स्थानान्तरण लिएको भए त्यसको तथ्यांक जिल्ला शिक्षा कार्यालय या विभिन्न स्कुलहरूमा हुनुपर्ने थियो, तर त्यो देखिँदैन । त्यस्तै दलित, उत्पीडित र शारीरिक रूपमा अशक्तहरूलाई समेत सरकारले प्रोत्साहित गर्न नसकेको सावित भएको छ, किनकि गत वर्षको तुलनामा नौ लाख रुपैयाँ कम खर्च भएको छ, छात्रवृत्ति वितरणमा । यो सामान्य घटना र प्रवृत्ति हैन । सर्वप्रथमतः सरकारी स्कुलहरूमा शैक्षिक गुणस्तरीयता वृद्धि गर्न सकिएको छैन र निजी तथा बोर्डिङ स्कुलहरूको तुलनामा उनीहरूको नतिजा निकै नराम्रो हुने गरेको छ, जबकि शिक्षक सुविधा आदिमा सरकारी बजेटको महत्वपूर्ण हिस्सा खर्च हुने गरेको छ । बीचमै स्कुलबाट बाहिरिँदा भोलिको प्रतिस्पर्धात्मक युगमा उनीहरूको हैसियत समाजको निम्नतम श्रेणीमा स्थापित हुनेछ । द्वन्द्वको आधार निर्माण गर्नेछ त्यसले, संखुवासभाको घटनाका आधारमा सरकारी स्कुलहरूमा ड्रप आउट' सम्बन्धी बृहत् छानबिनसँगै । शैक्षिक स्तरीयता विकास सुनिश्चित गर्न नीति तर्जुमा र त्यसको कार्यान्वयन संयन्त्र निर्माण अनि जवाफदेहीको सुनिश्चितता अपरिहार्य बनेको छ ।"
"प्रचण्डले तीन मन्त्री थपे, कांग्रेस र माओवादीबाट कोही थपिएनन्",काठमाडौं : प्रधानमन्त्री पुष्पकमल दाहाल प्रचण्डले मन्त्रिमण्डलमा तीन सदस्य थपेका छन्। साना दुई दलबाट तीनजनालाई मन्त्री बनाएर उनले पहिलो चरणमा मन्त्रिपरिषद् विस्तार गरेका छन् । एकीकरणको प्रकिया रहेको राप्रपाबाट दीपक बोहोरा र विक्रम पाण्डे मन्त्री भएका छन् भने नेकपा संयुक्तबाट जयदेव जोशी मन्त्री भएका छन् । तीनैजनाको मन्त्रालय अहिले तोकिएको छैन। मंगलबारको विस्तारमा कांग्रेस र माओवादीबाट कोही थपिएका छैनन्। दुवै पार्टीमा मन्त्री छनोटमा विवाद भएकोले मन्त्रिपरिषद् विस्तारमा प्रचण्डलाई सकस भएको छ।
प्रधानमन्त्रीले परराष्ट्र सचिवलाई टेलिफोनबाटै दिए निर्देशन,"काठमाडौंः प्रधानमन्त्री पुष्पकमल दाहाल प्रचण्ड' ले परराष्ट्र सचिव शंकरदास बैरागीलाई टेलिफोन गरी साउदी अरब र श्रीलंकामा अलपत्र परेका नेपालीलाई तुरुन्तै राहत र नेपाल आउने वातारण निर्माण गर्न निर्देशन दिएका छन् । साउदी अरबमा सयौं नेपाली र श्रीलंकामा ४५ जना नेपाली महिला अलपत्र परेको समाचार सार्वजनिक भएपछि प्रधानमन्त्री दाहालले तुरुन्तै उद्वारमा लाग्न निर्देशन दिएका हुन् । अवस्था हेरेर राहत, रोजगारीको व्यवस्था र नेपाल फर्कने व्यवस्था गर्न परराष्ट्र सचिवलाई प्रधानमन्त्री दाहालको निर्देशन थियो । प्रधानमन्त्रीले सम्बन्धित देशको सरकार र दुतावाससँग समन्वय गरी यथाशीघ्र त्यही रोजगारीको व्यवस्था गर्न तथा त्यसो नभए सरकारी खर्चमै नेपाल ल्याउन पनि निर्देशन दिएका छन् । सो अवसरमा परराष्ट्र सचिव वैरागी दासले प्रधानमन्त्रीको निर्देशन तुरुन्तै कार्यान्यवन गर्ने बताए ।"
किन स्थगित भयो नेविसंघको बन्द सत्र,काठमाडौं : प्रतिनिधि छनोटमा विवाद भएपछि नेपाल विद्यार्थी संघको सोमबार हुने बन्दसत्र स्थगित भएको छ । केही जिल्ला र क्याम्पसको प्रतिनिधि छनोटमा शेरबहादुर देउवा र रामचन्द्र पौडेल समूहबीच विवाद बढेपछि नेतृत्व तहमा छलफल गरेर टुंग्याउनका लागि सोमबारको बन्द सत्र स्थगित भएको हो । संघका मुख्य सचिव शिव रिमालद्वारा जारी विज्ञप्तिमा जिल्ला र क्याम्पसको प्रतिनिधि छनौटमा प्राविधिक समस्या देखिएपछि बन्द सत्र स्थगित भएको उल्लेख छ। बन्दसत्र मंगलबार हुने जनाइएको छ । विज्ञप्तिमा महाधिवेशन प्रतिनिधिलाई मंगलबार आठ बजे प्रतिनिधि कार्ड लिन पार्टी केन्द्रीय कार्यलयमा आउन भनिएको छ। नेपाल विद्यार्थी संघको अविधेशन ९ वर्षपछि हुन लागेको हो । आइतबार उद्घाटन सत्र सम्पन्न भएपछि बन्दसत्र विवाद भएको हो ।
"राप्रपा एकता भाँडियो, पशुपतिको राप्रपा सरकारमा",काठमाडौँ : दुई राष्ट्रिय प्रजातन्त्र पार्टीबीच मंगलबार हुने भनिएको एकता भाँडिएको छ। एकीकरणका लागि मिति घोषणा भइसकेपछि पनि अन्तिम क्षणमा एकता भाँडिएको हो। पशुपति शम्शेर राणा नेतृत्वको राष्ट्रिय प्रजातन्त्र पार्टी एकता प्रकियाबाट अलग भएर सरकारमा जाने निर्णय गरेको छ। राप्रपाबाट मंगलबार नै दुईजना मन्त्री भएका छन्। अन्तिम क्षणमा आएर एकता प्रकियाबाट अलग हुनु दुर्भाग्यपूर्ण भन्दै राप्रपा नेपालका अध्यक्ष कमल थापाले दु:ख व्यक्त गरेका छन्। दुवैपक्षको सहमतिमा पार्टी एकिकरण घोषणाको मिति तय भैसकेको अवस्थामा एकपक्षीय रुपमा एकिकरण स्थगन गर्ने पशुपति शमशेरजीको निर्णय दुर्भाग्यपूर्ण रहेको भन्दै थापाले ट्वीटसमेत गरेका छन्। राष्ट्रिय प्रजातन्त्र पार्टी केन्द्रीय कार्यसम्पादन समितिको आजको बैठकले अन्तरिम विधानको मस्यौदा परिमार्जन नभएसम्म एकता प्रक्रियामा सहभागी नहुने निर्णय गरेको छ । पार्टीका सहप्रवक्ता किरण गिरीले बैठकमा अन्तरिम विधान मस्यौदा समितिले तयार गरेको प्रतिवेदन पेस भएको र त्यसमा छलफल समेत भएको जानकारी दिनुभयो । दुई पार्टीबीच एकता अहिलेको राष्ट्रिय आवश्यकता भएको ठहर गर्नाका साथै एकताका लागि थप छलफलको खाँचो भएकाले राप्रपा नेपाललाई थप अध्ययनका लागि आग्रह गरेको छ । राप्रपाको सो निर्णयसँगै राप्रपा नेपालसँग मङ्गलबार हुने भनिएको एकीकरणको घोषणासभा प्रभावित भएको छ ।
'पहिले नौ महिनामा नै सरकार छोड्नुपर्ला भन्ने लागेको थिएन',"काठमाडौँ : प्रधानमन्त्री पुष्पकमल दाहालले मुलुकले पछिसम्म सम्झनलायक काम गर्ने प्रतिबद्धता व्यक्त गरेका छन्। प्रधानमन्त्री निवास बालुवाटारमा आज कास्कीको ढिकुरपोखरीकाठमाडौँ समाजले आयोजना गरेको सम्मान कार्यक्रमलाई सम्बोधन गर्दै उहाँले मुलुकसामु संविधान कार्यान्वयन, शान्ति प्रक्रियाका बाँकी कामको पूर्णता, भूकम्पपछिको पुनःनिर्माणलगायतका महत्वपूर्ण कार्यभार रहेकाले ती काम पूरा गरेरै छाड्ने बताए। प्रधानमन्त्री दाहालले भने अघिल्लोपटक नौ महिनामा नै सरकार छोड्नुपर्ला भन्ने लागेको थिएन, त्यसैले समयमा धेरै काम गर्न सकिएन, तर यसपटक राष्ट्र र जनताले युगाँैसम्म सम्झनलायक काम गर्छु र मुलुकलाई एकताबद्ध बनाएर लैजान्छु । प्रधानमन्त्रीले संविधानमा असन्तुष्टि जनाउँदै आएका दलको सहमतिमा संविधानको संशोधन, कार्यान्वयन, तीनवटा निर्वाचन सम्पन्न, सार्वजनिक सेवाको प्रभावकारिता र समृद्धि सरकारको प्रमुख प्राथमिकता रहेको बताए। प्रधानमन्त्री दाहालले भने, मुलुकले आर्थिक समृद्धिको खाका खोजेको छ । त्यसका लागि परिणामुखी काम गर्ने पक्षमा छु । सबैको साथ र सहयोग रहोस् भन्ने कामना पनि गर्दछु । उहाँले आफ्नो जन्म गाउँ ढिकुरपोखरीले शैक्षिक क्षेत्रमा ठूलो प्रगति गरेको भन्दै आधारभूत पूर्वाधार निर्माण र प्राविधिक क्षेत्रमा सहयोग उपलब्ध गराउने उल्लेख गर्नुभएको प्रधानमन्त्रीको सचिवालयले जारी गरेको प्रेस नोटमा उल्लेख छ । ढिकुरपोखरीका अगुवा एवम् समाजका पदाधिकारीले आगामी निर्वाचनमा कास्की क्षेत्र नं ४ बाट निर्वाचनमा उठ्न अपिल गर्दै पोलिटेक्निकल कलेज, भौतिक पूर्वाधारलगायतका क्षेत्रमा सहयोग गर्न आग्रह गरेका थिए । रासस"
प्रधानमन्त्रीद्वारा सचिवहरुलाई निर्देशनअराजकता अन्त्य गर,"काठमाडौः प्रधानमन्त्री पुष्पकमल दाहालले कर्मचारीतन्त्रभित्रको अराजकता र आत्मकेन्द्रित प्रबृत्ति अन्त्य गर्न आग्रहसहित पाँच बुँदे प्राथमिकता निर्धारण गरेर परिणाम ल्याउने गरी तीन दिन भित्र कार्ययोजना पेश गर्न निर्देशन दिएका छन । प्रधानमन्त्री दाहालले संविधान कार्यान्वयन र निर्वाचन,शान्ति प्रक्रियाको पूर्णता,भुकम्पपछिको पुन निर्माण तथा नवनिर्माण, सार्वजनिक सेवामा प्रभावकारिता एवं सुशासन र तीब्र गतिमा आर्थिक समृद्धि हासिल गर्ने कार्ययोजना तीन दिन भित्र पेश गर्न सचिवहरुलाई निर्देशन दिएका हुन । सिंहदरवारस्थित मन्त्रिपरिषद कार्यालयमा आइतवार सचिवहरुलाई राखेर प्रधानमन्त्री दाहालले एकले अर्कोलाई आरोप लगाएर नउम्कन र अराजकता र आत्मकेन्द्रित प्रबृत्ति अन्त्य गर्न निर्देशन दिएका हुन । मुख्य सचिव सोमलाल सुवेदीले मन्त्रीहरुको सचिवालयले सचिवहरुलाई अनावश्यक सम्झौता गर्न बाध्य बनाउने गरेको र टेड युनियनको सक्रियताले पनि काम गर्न सहज नभएको बताएपछि प्रधानमन्त्री दाहालले त्यस्तो निर्देशन दिएका हुन । स्थानीय तहमा डेलिभरी ग्याप छ । राइट पर्सन राइट प्लेसको समस्या छ । त्रिपल वीङग्सको हिसावले रिजल्न नआएको हो । सीमा अनुसार पद्धतिगत कार्यसंस्कृति बनाउने समस्या छन । मन्त्रीज्यूहरुले सचिव रोजेर लिने संस्कृतिले प्रधानमन्त्री कार्यालय कमाण्ड लिन कमजोर भएको छ । राजनीतिक अस्थिरता देखाएर व्यूरोक्रेसीले पन्छाउने गरेको छ र राजनीतिक ट्रान्जिसन र टेक्नीकल ट्रान्जिसन बेहोर्नुपर्छ । सेवा प्रवाह प्रभावकारी,जनमैत्री र जिम्मेवार बनाउन जरुरी छ' मुख्य सचिव सुवेदीले यस्तो धारणा व्यक्त गरेपछि प्रधानमन्त्री दाहालले सचिवहरुलाई फकाउने र थर्काउने शैली अवलम्बन गरेका हुन । राज्यको कमाण्ड सिस्टम यूनिफाइड भए मात्रै देशले प्रगति गर्ने हो । मन्त्रीहरुको कमाण्ड प्रधानमन्त्री कहाँ र सचिवहरुको कमाण्ड मुख्यसचिवकोमा भएन भने देश केन्द्रीकृत कमाण्डमा जान सक्दैन । सिस्टम विकास गर्न सहयोग गर्नुस' सचिवहरुको बैठकमा दाहालले भने इच्छाशक्ति,संकल्प र बिधि प्रक्रियाले मात्र यसलाई रोक्न सकिन्छ । कस्ता कर्मचारीलाई कार्वाही र कस्तालाई पुरस्कार दिने सबभन्दा बैज्ञानिक तरिकाले तपाईहरु नै गर्नु सक्नुहुन्छ । त्यसको फैसला गर्नुस । त्रुटी पत्ता लगाएर उपचार गर्नुस । राजनीतिक नेतृत्वको अस्पष्टता पनि यसमा दोषी होला तर यसपटक म त्यो स्थिति आउन दिने छैन । सरुवामा,बढुवामा र राम्रो स्थानमा पुग्नका लागि जे पनि गरीदेऊ भन्ने आउँछ । दोषीलाई कार्वाही गर्नुस म तपाइहरुको साथमा छु । नियम कानुनलाई एकीकृत कमाण्डमा कायान्वयन गर्नुपर्छ । मन्त्री र सचिव मिलेपछि सबै हुन्छ भन्ने नठान्नसुस । म त्यसो गर्न दिने छैन । सचिव र मन्त्री मिलेर गलत काम गर्ने स्थिति आउन दिन्न ।' प्रधानमन्त्री र मुख्य सचिवको रणनीतिक योजना र समन्वयमा मात्र सचिवको सरुवा गरिने दाहालले बताए । समय थोरै छ । चुनौतीपूर्ण समय छ । काम धेरै छन । मन्त्रालयको प्राथमिकता र कार्ययोजना तीन दिन भित्र मुख्य सचिव मार्फत मलाई दिनुपर्छ । परिणाम निकाल्ने तपाईहरुको कार्यतालिका पनि चाहिन्छ । यहिबाट परिणाम निकाल्ने प्रयास हुनेछ । योजनाको कार्यन्वयन ग्राफमा हेर्न पाउनुपर्छ'प्रधानमन्त्री दाहालले भने यो काम यति समयमा पूरा गर्न सकिन्छ भनेर समय पनि निर्धारण गर्नुस । जनताले पनि ग्राफमा काम देख्न र अनुभव गर्न पाउनु परयो । 'कर्मचारीतन्त्रमा राजनीति र अराजकता अन्त्यबारे बहस चलाउनै पर्ने वेला भएको छ । यसमा गम्भीर समीक्षा गर्नै पर्ने भएको छ । तपाईहरु ढुक्कसँग काम गर्नुस । तर परिणाम आउनै पर्छ । त्यसका लागि सम्पूर्ण रुपले सहयोग गर्न तयार छु । परिणाम आएन भने म गम्भीर हुनेछु । राष्ट्रिय गौरव र प्राथमिकता प्रभावकारी भएका छैनन । योजनालाई नामले होइन कामले गौरवका आयोजना बनाएर जानुपर्छ ।' सार्वजनिक सेवा प्रभावकारी बनाउने र सुशासन कायम गर्ने प्राथमिकतालाई सरकार र कर्मचारी वीचको तालमेलको अभाव र अनुचित तालमेल हुने गरेको स्मरण गराउँदै प्रधानमन्त्री दाहालले भने एकले अर्कोलाई आरोप लगाएर उम्कन हुँदैन । हाम्रो संक्रमणकाल लम्बिनाले अराजकता र आत्मकेन्द्रित प्रबृत्ति बढेको छ । अव हामी संक्रमणकालको समापनतिर छौ ।' सरकार र प्रशासन संयन्त्रको बुझाइमा एक रुपमा ल्याउन सचिवहरुको ध्यानाकर्षण गराउँदै ०७४ माघसम्म तीन वटा निर्वाचन गराइसक्नु पर्ने संम्बैधानिक प्रावधान,त्यसका लागि असन्तुष्टी अन्त्य गरेर संविधानको स्वीकार्यता बढाउन र निर्वाचनका लागि कानुन र संरचना निर्माण गर्नु पर्ने आवश्यकतामा प्रधानमन्त्री दाहालले सचिवहरुको ध्यानाकर्षण गराए । शान्ति प्रक्रियालाई पूर्णता दिनुपर्छ । वेपत्ता र सत्य निरुपणका बारेमा काम अहिले पनि बाँकी छन । दोस्रो बिश्वयुद्धपछिका शान्ति प्रक्रियाका अनुभव सुखद र दुखद दुवै छन । नेपालको शान्ति प्रक्रियाको मुख्य जड मेलमिलाप नै थियो । सत्य पत्ता लगाएर पीडितहरुलाई राहत दिने कार्यलाई पनि हामीले सँगै जोडेका छौ' दाहालले भने पुननिर्माण र नवनिर्माण हाम्रो तेस्रो प्राथमिकता हो । जनता अहिले पनि पीडामा छन । हाम्रो नीति झन्झटिलो भएको छ । यसलाई सुधार्नु पर्छ । ४५ दिन भित्र पहिलो किस्ताको रकम दिने निर्णय गरेका छौ । त्यो कार्यान्वयन हुनै पर्छ ।' आफूले पदभार ग्रहण गरेलगत्तै दिएको निर्देशनलाई सचिवहरुको बैठकमा प्रधानमन्त्री दाहालले दोहोरयाए । ४५ दिन भित्र भुकम्पको राहत सबैको हातमा पुगोस,तीन महिना भित्र ग्रामिण भेगमा चिकित्सक पठाई सक्ने भनेका छो । तीन महिना भित्र जसरी पनि कार्यान्वयन हुनुपर्छ । देशभरीका दलित र कर्णालीका बच्चाको जन्मदर्ता एक हजार राहत दिने कार्यक्रम तुरुन्त लागू गर्ने व्यवस्था गर्नुस'दाहालले भनेकामहरु नतिजामुलक होऊन । गरिवका लागि सरकार निरपेक्ष गरिवीको रेखामुनि रहेका जनताको पहिचान गरी उनीहरुको जीवनस्तर उकास्ने कार्यक्रम हो । त्यसलाई ठोस योजनामा ढाल्नुपर्छ । अहिले पनि २४ प्रतिशत जनता निरपेक्ष गरिवीको रेखामुनि छन । तिनलाई माथि उठाउनुपर्छ ।' राजनीतिक,प्रशासनिक,आर्थिक समृद्धिसँग सम्बन्धित बिषयमा निर्देशन दिदै दाहालले कालोबजारी,भ्रष्टाचार,कृतिम अभाव जस्ता समस्या समाधान गर्न सचिवहरुको ध्यानाकर्षण गराए । कर्मचारीहरुको दक्षता अभिबृद्धिका लागि निरन्तर तालिम र त्यसको व्यवस्थापनको कार्ययोजना विकास गरौ । हाम्रो प्रक्रियामा ध्यान जान्छ,परिणाममा ध्यान जाँदैन । नयाँ सिर्जनातिर जान भन्दा यथास्थितिमा रहने,भाग्ने र नयाँमा जान अप्ठयारो मान्ने देखियो'दाहालले भने सरकार परिवर्तन हुन्छ तर राष्ट्रिय संकल्प परिवर्तन हुँदैन । जनताका सरोकारका राष्ट्रिय ऐजेण्डा परिवर्तन हुँदैनन ।' आफूले विकसित मुलुकहरुले गरेको प्रगतिमा प्रशासनको भूमिकाका बारेमा अध्ययन गरिरहेको जानकारी गराउँदै दाहालले भने ती अनुभवको हामीले शिक्षा लिनुपर्छ । कर्मचारीतन्त्रलाई नतिजामुखी बनाउने बिधि विकास गर्ने देशहरु विकासको फडकोमा अगाडि बढने,त्यसो गर्न नसक्नेहरु अस्थिरतामै रहे । राजनीति र कर्मचारीमा उद्देश्य,प्राथमिकता र संकल्पमा एकरुपता हुँदा विकास हुन्छ । राजनीतिककर्मी र प्रशासकका आफना बिशेषता काम राख्दै आवश्यक संयोजन हुनैपर्छ ।' संसारभर समृद्धि प्रमुख भएर आएको र बिश्वलाई नै समृद्धिले प्रभाव पारेको उल्लेख गर्दै आफूहरुले पनि नेपालको समृद्धि चाहेको बताए । बैदेशिक रोजगारीमा रहेका युवाहरुका समस्या प्रति सचिवहरुको ध्यानाकर्षण गराउँदै दाहालले भने बैदेशिक रोजगारीमा जाने नेपालीहरुले बिभिन्न खालका समस्या र असुरक्षा महसुस गरेका छन । बाहिर जाने नेपालीलाई सामान्य सुविधा र सुरक्षा दिन नसक्नु राज्यको कमजोरी हो । अध्यागमन,भन्सारमा दुख दिने दबाब दिने,आर्थिक दबाब दिने अवस्था छ । यसको अन्त्य हुनै पर्छ । कालोबजारी,भ्रष्टाचार रोक्नैपर्छ । यसमा ध्यान दिऊ । नयाँ बिधिमा गएर मात्र यसलाई रोक्न सकिन्छ ।' रोजगारी श्रृष्टि गरेर स्वदेशमा राख्न पनि नसक्ने बाहिर जाँदा सामान्य सुविधा पनि दिन नसक्नु दुभाग्यपूर्ण रहेको दाहालले बताए । आधारभुत सेवा आपर्ति,यातायात व्यवस्था लगायतका क्षेत्रमा अस्तव्यस्त रहेको र जनगुनासो रहेको स्मरण गराउँदै प्रधानमन्त्री दाहालले भने यसमा अराजकतामा छ । टेलिकमको रिचार्जमा समस्या किन आयो ? छिटो समाधान गर्नुस । आधारभुत सेवामा लापारवाही नहोस ।' सूचना र प्रविधिको विकासबाट जनताले प्रत्यक्ष लाभ पाउने गरी ध्यान दिन पनि प्रधानमन्त्री दाहालले निर्देशन दिए । लोडसेडिङ अन्त्यको घोषणा गरेपनि सुखद परिणाम आउन नसकेको प्रधानमन्त्री दाहालले बताए । यसमा गुणात्मक परिवर्तन गर्न नसके पनि गुणात्मक सुधार गर्न सकिन्छ र सक्नुपर्छ । कार्यसम्पादनमा करार प्रणालीमा जान सकिन्छ कि भन्ने लागेको छ । केहि समयमा ठोस परिणाम आउन भने सरकार कठोर भएर अगाडि बढनेछ'दाहालले भने विकास संरचना गुणस्तरिय हुनुपर्छ । सेवा छिटो प्रवाह होस ।' आयोजना समयमै सम्पन्न गर्न र अत्यावश्यक बाहेक विदेश भ्रमण र गोष्ठीमा नभुल्न प्रधानमन्त्री दाहालले निर्देशन दिए । पुँजीगत खर्च नहुनु हाम्रा लागि जज्जाजनक छ । पैसा भएर पनि खर्च नहुने स्थितिको अन्त्य होस । यो पटक पुँजीगत खर्च बढी गर्न योजना कार्यक्रमतिर बढी ध्यान केन्द्रीत गर्नुहोला । विदेश जान,कुरा गर्न,शहर बजारमा बस्न र गोष्ठी गर्न रुचाउने तर ठोस काम गर्न नरुचाउने विकराल समस्या कर्मचारीतन्त्रमा छ । यसलाई सच्याएर जाऔ ।' अर्थमन्त्री समेत रहेका उपप्रधानमन्त्री कृष्णबहादुर महराले विकाससँग सम्बन्धित मन्त्रालयले समयमै प्रभावकारी खर्चमा ध्यान दिन आग्रह गर्दै भने काम गर्दा कानुनले बाटो छेकेमा भन्नुस ढोका खोलेर अगाडी बढाउँछौ ।' गत बर्ष पुँजीगत खर्च ५६ प्रतिशत मात्रै भएको पनि महराले जानकारी गराए ।"
प्रधानमन्त्री प्रचण्ड र अमेरिकी राजदूतबीच भेटवार्ता,"काठमाडौं: नेपाल सरकारका प्रधानमन्त्री पुष्पकमल दाहाल 'प्रचण्ड' र नेपालका लागि अमेरिकी राजदूत अलेना बी टेप्लिट्सबीच सोमबार बिहान प्रधानमन्त्री निवास बालुवाटारमा भेटबार्ता भएको छ । भेट बार्ताका क्रममा राजदूत टेप्लिट्सले प्रधानमन्त्रीलाई बधाई तथा कार्याकालको पूर्ण सफलताको शुभकामना दिँदै काबुलमा भएको नेपालीहरुको हत्याप्रति दुख व्यक्त गर्नुका साथै नेपालको शान्ति, संविधान र समसामयिक राजनीतिबारे चासो राखेकी थिइन् । जवाफमा प्रधानमन्त्री प्रचण्डले बधाई तथा शुभकामना ग्रहण गर्दै सकारात्मक सहयोगका लागि महामहिम राजदूत, अमेरिकी सरकार र जनतालाई धन्यवाद दिएका थिए ।"
प्रचण्ड प्रधानमन्त्री बनेपछि संसद्मा सांसदहरुले के बोले ?,काठमाडौँः नयाँ सरकार बनेपछि पहिलोपटक बसेको संसद्को बैठकमा सांसदहरुले स्थानीय निकायको पुनरसंरचनाको विषयलाई जोडदार रुपमा उठाएका छन्। स्थानीय निकायको पुनःसंरचना आयोगले ५ सय ६५ वटा स्थानीय निकाय हुने प्रतिवेदन सार्वजनिक गरेको सन्दर्भमा सांसद्हरुले जनताको मर्म र भावनाअनुसार त्यसलाई पुनःविचार गर्न माग गरेका हुन् । विशेष समयमा बोल्दै नेपाली काँग्रेसका नेता एवम् सांसद भरतबहादुर खड्काले स्थानीय निकायको पुनःसंरचनामा हतार नगर्न र संवेदनशील हुन आग्रह गरे । त्यस्तै कांग्रेसकै नेता एवम् सांसद रामहरि खतिवडाले गाउँपालिकाको प्रस्तावित प्रतिवेदनले सङ्घीय संसद् र प्रदेश सांसदको भन्दा गाउँपालिकाको सङ्ख्या बढी हुने गरी काम गर्न सुझाव दिए । मधेसी जनाधिकार फोरम (लोकतान्त्रिक)का योगेन्द्र चौधरी प्रस्तावित स्थानीय निकायको पुनःसंरचना गर्दा नेपाली जनताले लाभ लिन सक्ने प्रकारको नभएको बताए । सांसद हीराबहादुर केसीले प्यूठानमा बाढी पहिरोपीडितले उचित राहत नपाएकामा ध्यानाकर्षण गराएका थिए ।तराई मधेस लोकतान्त्रिक पार्टीका वृजेशकुमार गुप्ताले विद्यमान आयोगको काम रोकेर जनताको घरदैलोमा सरकारको सेवा पुयाउने मापदण्डका आधारमा स्थानीय निकायको संरचना हुनुपर्ने बताए
पार्टीले हस्तक्षेप गर्दैनः देउवा,"काठमाडौंः कांग्रेस सभापति शेरबहादुर देउवाले पार्टीको भ्रातृसंस्था नेपाल विद्यार्थी संघको महाधिवेशनमा पार्टीको हस्तक्षेप नहुने बताएका छन् ।राजधानीको भृकुटीमण्डपमा आइतबार संघको ११ औं महाधिवेशन उद्घाटन समारोहलाई सम्बोधन गर्दै सभापति देउवाले अब देश हाँक्ने युवापुस्ता भएकाले संघको महाधिवेशनमा देखिएका विवाद विद्यार्थी नेताले नै मिलाउनुपर्ने बताए । आफ्नो पुस्ताका नेताले पार्टीका मुलुकका विभिन्न जिम्मेवारी निर्वाह गरिसकेको बताउँदै देउवाले संघभित्र देखिएका विवादमा पार्टीलाई हस्तक्षेप गर्न ननिम्त्याउन पनि आग्रह गरे । संघको झगडा आफैं मिलाउनुस्, विवादमा हामीलाई नतान्नुस्', देउवाले भने । देउवाले कांग्रेस बलियो नभएसम्म प्रजातन्त्र खतरामा रहिरहने बताउँदै त्यसको खबरदारी गर्न विद्यार्थीलाई आग्रह गरे । कार्यक्रममा नेता रामचन्द्र पौडेलले विद्यार्थी नेताहरूलाई संघमा हाबी हुँदै गएको पैसा र बाहुबलको प्रवृत्तिलाई अन्त्य गरेर राजनीतिलाई स्वच्छ र सम्मानित बनाउने अभियानमा लाग्न सुझाव दिएका थिए । उनले संविधानबमोजिम स्थानीय निकायको निर्वाचन हुनुपर्ने बताउँदै संघमा जिम्मेवारी नपाउने विद्यार्थी नेताहरूलाई स्थानीय निकायको निर्वाचनमा जुट्न आग्रह गरे । कोषाध्यक्ष सीतादेवी यादवले मुलुकमा भ्रष्टाचार मौलाएको बताउँदै त्यसको अन्त्यका लागि युवापुस्तालाई जुट्न आग्रह गरिन् । कांग्रेस नेता एवम् उपप्रधान तथा गृहमन्त्री विमलेन्द्र निधिले भ्रातृ संस्थाहरूले वर्गीय र राष्ट्रिय हितमा लाग्नुपर्ने बताउँदै संविधानले हासिल गरेका महत्त्वपूर्ण उपलब्धि संस्थागत गर्न सबै एकजुट हुनुपर्ने विचार व्यक्त गरेका थिए । नेविसंघका पूर्वअध्यक्ष एवं केन्द्रीय सदस्य ज्ञानेन्द्रबहादुर कार्कीले नयाँ परिस्थितिअनुसार नेविसंघले आफ्नो कार्यशैलीमा पनि परिवर्तन गरेर अघि बढ्नुपर्ने धारणा राखेका थिए । कार्यक्रममा कांग्रेसका पूर्वमहामन्त्रीद्वय प्रकाशमान सिंह र कृष्णप्रसाद सिटौला, नेता गोपालमान श्रेष्ठ, नेविसंघका पूर्वअध्यक्षहरू बिपिन कोइराला, कार्की, बलबहादुर केसी, बालकृष्ण खाँण, एनपी साउद, धनराज गुरुङ, गोविन्द भट्टराई, विश्वप्रकाश शर्मा, किशोरसिंह राठौर, गुरुराज घिमिरे, केशव सिंह, महेन्द्र शर्मा, प्रदीप पौडेल, कल्याण गुरुङ र रञ्जित कर्णले मुलुकका ऐतिहासिक राजनीतिक परिवर्तनमा संघले निर्वाह गरेको भूमिकाको चर्चा गर्दै संघ पार्टीको हस्तक्षेपबाट मुक्त हुनुपर्ने धारणा राखेका थिए । समृद्ध राष्ट्र निर्माणका लागि संविधान कार्यान्वयन, गुणस्तरीय र सर्वसुलभ शिक्षाका लागि ११ औं महाधिवेशन' भन्ने नाराका साथ संघको महाधिवेशन तीन दिनसम्म चल्नेछ । प्रतिनिधि विवाद अझै मिलेन नेविसंघको महाधिवेशन प्रतिनिधिमा देखिएको विवाद बन्दसत्र सुरु हुने अघिल्लो दिनसम्म पनि मिल्न सकेको छैन । सोमबारदेखि प्रतिनिधिहरू बन्दसत्रमा बस्नुपर्ने भए पनि अधिवेशन भएका ११ जिल्लाको हकमा देखिएको विवाद ज्युँकात्युँ छ । झन्डै ६ सय ४० प्रतिनिधिमा सभापति देउवा, नेता रामचन्द्र पौडेल र नेता कृष्णप्रसाद सिटौला पक्षले भागबन्डा गर्दा कतिकति लिने भन्ने विवादका कारण समस्या समाधान हुन सकेको छैन । आफूहरूलाई कम्तीमा ३३ प्रतिशत प्रतिनिधि चाहिने अनशन बसेका समूह अर्थात् कृष्ण सिटौला समूहले माग गरेपछि कुरा मिल्न सकेको छैन । यद्यपि सोमबार बिहानसम्ममा प्रतिनिधि विवाद मिलाउने नेताहरूले बताएका छन् । नेविसंघमा ६४ जिल्लामा दुई वर्षअघि नै अधिवेशन भएर प्रतिनिधि पठाए पनि ११ जिल्लामा अधिवेशन हुन नसकेका त्यसमा विवाद देखिएको छ । सभापति देउवाले आइतबार अधिवेशन उद्घाटन गर्नुअघि अनशन बसेर बिरामी परेकालाई मोडल अस्पतालमा पुगेर भेटेका थिए । उनले अनशन तोडेर महाधिवेशनमा सहभागी हुन उनीहरूलाई आग्रह गरेका थिए । सुरक्षा व्यवस्था कडाइ सोमबार बिहान ११ बजे सुरु हुने नेविसंघको अधिवेशनको बन्दसत्रमा सुरक्षा व्यवस्थामा कडाइ गरिने भएको छ । भृकुटीमण्डपमा महाधिवेशन प्रतिनिधि र प्रेसबाहेक कसैलाई पनि प्रवेश गर्न नदिइने भएको छ । सातै प्रवेशद्वारमा मेटल डिटेक्टर राखेर सुरक्षा जाँच गर्ने प्रबन्ध पनि गरिएको छ । अधिवेशनमा हुन सक्ने सम्भावित झडपलाई ध्यान दिँदै सुरक्षा व्यवस्थामा कडाइ गरिएको हो । संघका प्रतिनिधिहरूको परिचयपत्रलगायतका दस्ताबेज भने सोमबार बिहान ८ बजेदेखि कांग्रेस केन्द्रीय कार्यालय सानेपाबाट वितरण गरिने भएको छ ।"
