शीर्षक,विवरण
न्याय परिषद् विवाद,"स्वतन्त्र, दक्ष, निष्पक्ष न्यायपालिका प्रजातान्त्रिक शासन व्यवस्थाको आधार स्तम्भ हो । न्याय सुलभ नहुँदा या स्खलित हुँदा राजनीतिक पद्धतिमाथि नै जनताको अविश्वास बढ्न थाल्छ र व्यवस्थाले जनविश्वास हासिल गर्न सक्तैन । संविधानमा आदर्श न्यायिक व्यवस्था र न्यायपालिकाको परिकल्पना छ । उचित योग्यता तथा चरित्रका न्यायाधीश नियुक्ति सुनिश्चित गर्न न्यायपरिषद्को व्यवस्था गरिएको छ, प्रधानन्यायाधीशको नेतृत्वमा । त्यसका सदस्यहरू स्वयं नै सर्वोच्च न्यायालयका न्यायाधीशहरूको हैसियत र अन्य सेवा सर्तका हकदार हुन्छन् । झन्डै २२ हजार मुद्दाहरू लामो समय विचाराधीन रहेको अर्थात् जनता न्यायबाट वञ्चित रहेको अवस्था प्रजातन्त्रको लक्ष र न्याय सुलभ हुनुपर्ने मान्यताविपरीत भएकाले पनि विवादबीच नै सर्वोच्च अदालतमा ११ जना न्यायाधीशहरू नियुक्त भएका हुन् हालै । त्यसले न्याय पद्धति र न्याय निष्पादनमा कस्तो स्तरीयता आउला, हेर्न बाँकी नै छ । तर ती नियुक्ति हुँदा न्याय परिषद्ले पूर्णता नपाएको अवस्था थियो र त्यसले पूर्णता नपाउनुले विषादबाट मुक्ति कहिल्यै पनि पाएन । अहिले पनि त्यो विषय विवादको घेरामै छ । तर, न्याय परिषद्लाई कांग्रेस, एमाले र माओवादीले दलीय स्वार्थको विषय बनाउँदै आएका छन् । त्यो नराम्रो कुपरम्परा एउटा खराब पूर्व दृष्टान्तको रूपमा हरेक सरकारले अनुशरण गर्दै आएका छन् । कांग्रेसको नेतृत्वमा सरकार छँदा पार्टीमा एक प्रभावशाली नेताका आफन्तलाई न्याय परिषद्को सदस्य नियुक्तिमा सिफारिस गरियो । प्रस्तावित सदस्यमा आवश्यक शैक्षिक योग्यता भए पनि न्यायाधीशको नियुक्ति सिफारिस गर्ने निकायमा 'नातावाद र दलवाद' देखिनु हुँदैनथ्यो भन्ने मन्तव्य आइ नै रहे । कांग्रेस सत्ताबाट बाहिरिएपछि एमालेले पनि जाने बेलामा रामप्रसाद श्रेष्ठलाई रिक्त त्यो पदमा सिफारिस गर्यो, तर नियुक्ति कार्यले औपचारिकता नपाउँदै प्रधानमन्त्रीको रूपमा माओवादी नेता पुष्पकमल दाहालले केपी ओलीलाई विस्थापित गरे । त्यो विस्थापनसँगै यता आएर रामकुमार श्रेष्ठको न्याय परिषद्मा नियुक्ति सम्भावना पनि समाप्त भएको छ । स्वाभाविकै हो, अब सर्वोच्चमा हुने नियुक्तिमा 'माओवादी' कोटाबाट न्यायाधीश आउनेछन् र त्यसको लागि न्याय परिषद्मा सकारात्मक धारणा राख्ने व्यक्ति नै चाहिन्छ । प्रधानन्यायाधीश, त्यसपछिका वरिष्ठतम न्यायाधीश एकजना, संयोगले माओवादीकै कानुनमन्त्री र प्रधानमन्त्रीको सिफारिसमा राष्ट्रपतिले गर्ने एउटा नियुक्ति भएपछि त्यसमा कसको वर्चस्व रहला ? अनुमान लगाउन कठिन छैन । तर दुर्भाग्य, सर्वोच्चको निष्पक्षता, दक्षता र कार्यकारीबाट स्वतन्त्रताको लागि न्याय परिषद्को निष्पक्षता, दक्षता र चारित्रिक हैसियत त्यति नै आवश्यकता छ भन्ने महसुस दलहरूले गर्न नसक्दा त्यसको प्रत्यक्ष प्रभाव न्यायको स्तर र मर्ममा पर्न जान्छ भन्ने कुरा दलहरू र कार्यकारी प्रमुखले बुझ्नुपर्ने हो । न्याय परिषद्को अपूर्णता या दलीय रंगसहितको पूर्णताले न्याय बिटुलिन्छ र सम्भवतः त्यसको प्रभाव देखिँदैछ अहिल्यै भन्ने अवधारणा या धारणा जनतामा बन्न गएमा त्यसले खासगरी सर्वोच्चको छविलाई नराम्रोसँग धराशायी बनाउनेछ ।"
भारत नेपालको विकास र शान्ति हेर्न चाहन्छः मुखर्जी,"काठमाडौँ: भारतीय राष्ट्रपति प्रणव मुखर्जीसँग उपप्रधानमन्त्री एवम् गृहमन्त्री विमलेन्द्र निधिले भेटवार्ता गरेका छन् । प्रधानमन्त्री पुष्पकमल दाहाल प्रचण्डको विशेष दूतका रूपमा भारत जानुभएका उपप्रधानमन्त्री विमलेन्द्र निधिले शुक्रबार नयाँ दिल्लीमा राष्ट्रपति मुखर्जीसँग भेटवार्ता गरेको निधिका स्वकीय सचिव विश्वास विक्रमले जानकारी दिए । भेटमा भारतीय राष्ट्रपति मुखर्जीले भारतले सदैव नेपालमा शान्ति, स्थिरता र विकास भएको हेर्न चाहेको बताएका छन् । भेटमा उपप्रधानमन्त्री निधिले नेपालका राष्ट्रपतिका तर्फबाट भारतीय राष्ट्रपतिलाई पठाएको नेपाल भ्रमणको निमन्त्रणा पत्र हस्तान्तरण गरेका छन् । साथै राष्ट्रपति विद्यादेवी भण्डारीको भारत भ्रमणका बारेमा समेत कुराकानी भएको छ । यसअघि राष्ट्रपति भण्डारीको भारत भ्रमण अन्तिम समयमा स्थगन भएको थियो । शुक्रबार दिनभरको उच्चस्तरीय भेटघाट र छलफलमा भारतीय उच्च अधिकारीले उपप्रधानमन्त्री निधिलाई नेपाल सरकारले संविधान संशोधन र मधेसीका माग सम्बोधन सम्बन्धमा गरेका कार्यको प्रशंसा गर्नुभएको स्वकीय सचिव विक्रमको भनाइ छ । उपप्रधानमन्त्री निधिसँग भारतीय अधिकारीको भेटघाट र उच्चस्तरको छलफलपछि निकट भविष्यमा राष्ट्रपति भण्डारी र प्रधानमन्त्री दाहालको भारत भ्रमण तथा भारतीय राष्ट्रपति मुखर्जी र प्रधानमन्त्री नरेन्द्र मोदीको नेपाल भ्रमणबारे छलफल भएको स्वकीय सचिव विक्रमले जानकारी दिए । उपप्रधानमन्त्री निधिले शुक्रबार नै यसअघि भारतीय गृहमन्त्री राजनाथ सिंह र विदेश मामिलामन्त्री सुष्मा स्वराजसँग भेटघाट गरेका थिए । गृहमन्त्री निधिले शनिबार बिहान भारतीय प्रधानमन्त्री मोदीसँग भेटघाट गर्ने बताइएको छ । भेटका अवसरमा उपप्रधानमन्त्री निधिले प्रधानमन्त्री दाहालको भारत भ्रमणका बारेमा छलफल गर्नेछन् । नयाँ सरकार गठनपछि प्रधानमन्त्री दाहालको विशेष प्रतिनिधि पठाउने सरकारको निर्णयानुसार उपप्रधानमन्त्री निधि दुई देशबीचको उच्च भ्रमणको तयारी तथा राजनीतिक भेटघाटका लागि बिहीबार भारत प्रस्थान गरेका हुन् ।"
हामीले देश बनाउन सक्छौँ: ओली,"काठमाडौँ: एमाले अध्यक्ष केपी शर्मा ओलीले विगतमा मुलुक भूपरिवेष्ठित मात्र नभई एक देशवेष्ठित भएकाले त्यसको विकल्प खोज्नुपरेको बताएका छन्। युथ फाउन्डेसनले सुरु गरेको युथ पार्लियामेन्ट शीर्षक छलफल कार्यक्रममा अध्यक्ष ओलीले आफ्नो नेतृत्वको सरकारले एक देशसँगको मात्र परनिर्भरता हटाउन अन्य देशसँग सम्बन्ध विस्तार गरी देशको स्वाभिमानलाई उँचो बनाएको विचार व्यक्त गरे । समग्र मुलुकको समुन्नतिका लागि हाम्रो देश हामीले बनाउन सक्छौँ भन्ने भावनाको विकास हुन जरुरी रहेको बताउँदै उहाँले मुलुकभित्रका खनिज पदार्थको उत्खनन गर्नुपर्नेमा जोड दिए । पूर्वमन्त्री एवम् एमाले नेता लालबाबु पण्डितले आफ्नो बुद्धि र विवेकलाई प्रयोग नगरी अरुको सल्लाहमा मुलुकलाई अगाडि बढाउन खोज्दा प्रगति हुन नसकेको औँल्याउँदै देशमा राजनीतिज्ञ तथा प्रशासनिक क्षेत्रका सबै जनाले आफ्नो जिम्मेवारी बहन गनुपर्नेमा जोड दिए । राष्ट्रिय युवा कोषका अध्यक्ष माधव ढुङ्गेल, नेकपा (माओवादी केन्द्र)का नेता हिमाल शर्मा, समाजसेवी मनिराम डङ्गोल र बद्री दाहालले भौतिक पूर्वाधार विकासका साथै ऊर्जालाई प्राथमिकता दिनुपर्नेमा जोड दिए । कार्यक्रमका संयोजक सुवास घिमिरे र सहसंयोजक पूजा भुसालले समाजका विभिन्न क्षेत्रका समस्यालाई सम्बन्धित निकायमा पुर्याएर त्यसको समाधान खोजेर राष्ट्रको नवनिर्माण गर्न उक्त कार्यक्रम सुरु गरिएको जानकारी दिए ।"
५१ जनालाई सहिद घोषणा गर्ने सरकारको निर्णय,"काठमाडौंः तराई, मधेस र थरुहटमा सीमांकन विवादमा भएको आन्दोलनमा निधन भएका ५१ जनालाई सरकारले सहिद घोषणा गरेको छ । मन्त्रिपरिषद्को बिहीबारको बैठकले कैलालीका दुईवर्षीय टेकबहादुर साउद र जलेश्वरका ७० वर्षीय गणेश चौधरीसहित ५१ जनालाई सहिद घोषणा गर्ने निर्णय गरेको हो । सहिद घोषणा गरिएकामा ४० जना आन्दोलनकारी हुन् भने ११ जना सुरक्षाकर्मी हुन् । मृतकमध्ये ४० जनाको हकदारलाई १० लाख रुपैयाँका दरले आर्थिक सहायता उपलब्ध गराइएको गृह मन्त्रालयले जनाएको छ । बैठकले मधेस आन्दोलनमा भएका घटना छानबिन गर्न पूर्वन्यायाधीश गिरीशचन्द्र लालको अध्यक्षतामा आयोग गठन गर्ने निर्णय गरेको छ । सात सदस्यीय आयोगका अन्य सदस्य प्रधानमन्त्रीको समन्वयमा गृह मन्त्रालयले तोक्नेछ । मन्त्रिपरिषद्ले तीनवटा विद्युत् प्रसारण लाइन निर्माणमा देखिएको अवरोध हटाउने निर्णय गरेको छ । एक मन्त्रीका अनुसार केही विद्युत् प्रसारण लाइन आयोजनाको राइट अफ वे निर्माण तथा सञ्चालनका लागि वर्षात्को समयमा पनि वन क्षेत्रभित्र परेका रूखबिरुवा संकलन गरी हटाउन स्कीकृति दिने निर्णय गरिएको छ । हेटौडाढल्केबरदुहबी चार सय केभी प्रसारण लाइन, हेटौडाबर्दघाट दुई सय २० केभी प्रसारण लाइन र भुलभुलेमध्यमस्र्याङ्दी एक सय ३२ केभी प्रसारण लाइन आयोजनाको राइट अफ वेसहित टावर निर्माण तथा सञ्चालन गर्न मन्त्रिपरिषद्ले सहज बनाइदिएको हो । तीनवटा प्रसारण लाइनको राइट अफ वेमा परेका रूखबिरुवा हटाउँदा वन क्षेत्रको पुनरोत्पादनलाई प्रतिकूल असर नपर्ने गरी काम गर्नुपर्ने, लगातार पानी परेको समयावधिमा वन क्षेत्र प्रवेश नगर्ने, वन क्षेत्र प्रवेश गर्दा जिल्ला वन अधिकृतले तोकिदिएको एउटामात्र बाटो प्रयोग गर्ने सर्त तोकिएको छ । मन्त्रिपरिषद्ले काबुल आक्रमणमा मारिएका नेपालीको शव नेपाल ल्याउन लागेको हवाई खर्चको भुक्तानी दिने निर्णय गरेको छ । अपगानिस्तानको काबुलमा आतंककारी आक्रमणमा परी निधन भएका नेपालीको शव नेपाल ल्याउन नेपाल वायुसेवा निगमको जहाज काठमाडौंकाबुलकाठमाडौं सेक्टरमा चार्टर्ड गर्दा ७८ लाख ७३ हजार चार सय १४ रुपैयाँ, ती शव मृतकका परिवारलाई हस्तान्तरण गर्न नेपाली सेनाको हेलिकोप्टर तथा स्काई ट्रक प्रयोग भएबापत १२ लाख ४३ हजार दुई सय ९४ रुपैयाँ गरी ९१ लाख १६ हजार सात सय आठ रुपैयाँ सम्बन्धित निकायलाई भुक्तानी दिन अर्थ मन्त्रालयले परराष्ट्र मन्त्रालयलाई निकासा दिने निर्णय मन्त्रिपरिषद्ले गरेको छ । गत असार ६ गते अफगानिस्तानमा भएको बम आक्रमणमा परी १३ जना नेपालीको मृत्यु भएको थियो । बैठकले स्थानीय तह गठनसम्बन्धी प्रक्रिया निर्धारण गर्न, स्थानीय तहको गठन सम्बन्धमा संवैधानिक व्यवस्था कार्यान्वयन गर्ने प्रक्रिया सुनिश्चित गर्न, स्थानीय तहको निर्वाचन प्रणालीसम्बन्धी व्यवस्था सुनिश्चित गर्न, निर्वाचन सञ्चालन र व्यवस्थापनसम्बन्धी अन्य व्यवस्थाको सम्बन्धमा निक्र्योल गर्न स्थानीय तह निर्वाचन कार्यविधि ऐन बनाउन सैद्धान्तिक स्वीकृति दिएको छ । विद्युत् प्रसारण लाइन निर्माणको अवरोध हटाइने काबुलबाट नेपाली उद्धारको खर्च बेहोर्ने स्थानीय निकाय निर्वाचन विधेयकमा सैद्धान्तिक सहमति मन्त्रिपरिषद्ले योजना आयोगका सहसचिव गोपीनाथ मैनालीलाई सचिवमा बढुवा गरेको छ भने प्रधानमन्त्रीको जनसम्पर्क सल्लाहकारमा माओवादी केन्द्रका पोलिटब्युरो सदस्य रामदीप आचार्यलाई नियुक्त गरेको छ । यस्तै मन्त्रिपरिषद्ले नेपाली सेनाका उपरथी पूर्णबहादुर सिलवाललाई पाँच युनिट आर्म पर्सनल क्यारियर (एपीसी) खरिदका लागि चीनको नोरिन्को उत्पादक कम्पनीमा भदौ ६ गते पठाउने निर्णय गरेको छ । संयुक्त राष्ट्रसंघको आह्वानमा शान्ति स्थापनार्थ सिरिया मिसनमा तैनाथ युनिटका लागि सो उपकरण आवश्यक परेको रक्षा मन्त्रालयले जनाएको छ । यसैगरी भदौ १६ र १७ गते श्रीलंकामा हुने सफट पावर एन्ड इटस इन्फयुन्स अन ग्लोबल इस्यु विषयमा हुने कोलम्बो डिफेन्स सेमिनारमा भाग लिन नेपाली सेनाका उपरथी प्रह्लाद थापालाई पठाउने निर्णय मन्त्रिपरिषद्ले गरेको छ ।"
माओवादी केन्द्रको महाधिवेशन स्थगित,"काठमाडौँः नेकपा (माओवादी केन्द्र)ले पुस २८ गतेदेखि गर्ने भनेको पार्टीको राष्ट्रिय महाधिवेशन स्थगित गरेको छ । शुक्रबार प्रधानमन्त्री तथा पार्टी अध्यक्ष पुष्पकमल दाहाल प्रचण्डको अध्यक्षतामा लाजिम्पाटमा बसेको बैठकले महाधिवेशन स्थगित गर्ने निर्णय गरेको हो । बैठकका निर्णयबारे जानकारी दिँदै माओवादी केन्द्रकी प्रवक्ता पम्फा भुसालले भनिन्, अध्यक्षको नेतृत्वमा बनेको सरकारका कामलाई प्रभावकारी बनाउनु हाम्रो अहिलेको प्राथमिकता हो । भुसालले सरकारका काम प्रभावित नहुन भनेर महाधिवेशन स्थगित भएको प्रष्ट पारिन । सरकारकै काममा मुख्य ध्यान दिनुपर्ने र पार्टीका काममा अध्यक्षले पर्याप्त समय दिन नसक्ने परिस्थितिका कारण महाधिवेशन स्थगित गर्ने निर्णय गरिएको छ, भुसालले भनिन् । महाधिवेशन स्थगितसँगै भदौं ११ गते गर्ने भनिएको राष्ट्रिय महाधिवेशन आयोजक समितिको बैठक पनि स्थगित गरिएको छ । भदौं ११ गते काठमाडौँमा गर्ने भनिएको राष्ट्रिय महाधिवेशन आयोजक समितिको बैठक स्थगित गरिएको छ । त्यसको बिकल्पमा सात वटै प्रदेशमा केन्द्रीय कार्यालयको उपस्थितिमा सम्बन्धित प्रदेशका केन्द्रीय सदस्यहरुको सहभागितामा प्रदेशस्तरीय बैठक सम्पन्न गरिनेछ, प्रवक्ता भुसालले भनिन् ।"
महरा अाज चीनबाट फर्कंदै,काठमाडौंः चीन भ्रमणमा रहेका उपप्रधान तथा अर्थमन्त्री कृष्णबहादुर महरा सिचुवान प्रान्तको छेङ्दु पुगेका छन् । मन्त्री महराले चिनियाँ कम्युनिस्ट पार्टीका छेङ्दुस्थित सचिवसँग भेट्ने कार्यक्रम तय भएको महराका सञ्चारविज्ञ त्रिभुवन पौडेलले बताए । प्रधानमन्त्री पुष्पकमल दाहालको विशेष दूतका रूपमा चीन पुगेका मन्त्री महरा बेइजिङमा उच्चस्तरीय भेटवार्तापछि बिहीबार अपराह्न छेङ्दु पुगेका हुन् । काठमाडौंबाट सीधा हवाई सम्पर्क रहेको छेङ्दुमा नेपालले महावाणिज्य दूतावास खोल्न गृहकार्य अघि बढाइसकेको छ । महरा शनिबार स्वदेश फर्किनेछन् ।
भारतले भन्योःदाहाल सरकारका प्राथमिकता बुझ्नेछौं,"काठमाडौंः नयाँ सरकार बनेलगत्तै दुई छिमेकी मुलुकसँग सन्तुलित सम्बन्ध बनाउने घोषणा गरेका प्रधानमन्त्री पुष्पकमल दाहालका विशेषदूतका रूपमा उपप्रधानमन्त्री विमलेन्द्र निधि बिहीबार अपराह्न नयाँदिल्ली पुगेका छन् । निधिको भ्रमणभन्दा एक दिनपूर्व भारतीय राजदूत रञ्जित रेले निधिको यात्रामा प्रधानमन्त्री दाहाल तथा राष्ट्रपति विद्यादेवी भण्डारीको भारत भ्रमण र भारतीय राष्ट्रपति प्रणव मुखर्जीको नेपाल भ्रमणका मितिहरू निर्धारण हुने बताएका थिए । मन्त्री निधिलाई नयाँदिल्लीस्थित इन्दिरा गान्धी अन्तर्राष्ट्रिय विमानस्थलमा भारतीय विदेश मन्त्रालयका उच्च अधिकारी र नयाँदिल्लीस्थित नेपाली दूतावासका अधिकारीले स्वागत गरेका थिए । नयाँदिल्ली प्रस्थान गर्नुअघि त्रिभुवन अन्तर्राष्ट्रिय विमानस्थलमा पत्रकारसँग उपप्रधानमन्त्री निधिले भारतसँगको सम्बन्ध सुधारमा आफ्नो भ्रमण केन्द्रित रहेको बताए । नाकाबन्दीपछि भारत र नेपालबीच देखिएको असमझदारी हटाएर सम्बन्ध सुधार्न मेरो भ्रमण केन्द्रित रहनेछ, उनले भने । उनले नेपाल र भारतबीच द्विपक्षीय भ्रमणहरू गराउन आफ्नो भ्रमणले सहयोग पुर्याउने विश्वास व्यक्त गरे । भारतीय राष्ट्रपति प्रणव मुखर्जीलाई नेपाल भ्रमणको निमन्त्रणा दिने र त्यसको मितिसमेत निर्धारण गर्न आफूले भ्रमणका क्रममा कोसिस गर्ने उनले बताए । प्रधानमन्त्री दाहालको भारत भ्रमण तय गर्ने विषयमा भारतीय पक्षसँग कुराकानी हुने निधिले बताए । मेरो भ्रमणले नेपालभारत सम्बन्ध सुधार्न महत्वपूर्ण भूमिका निर्वाह गर्ने विश्वास लिएको छु, उनले भने । मन्त्री निधिले भारत बसाइका क्रममा भारतीय राष्ट्रपति मुखर्जी, प्रधानमन्त्री नरेन्द्र मोदी, गृहमन्त्री राजनाथ सिंह, विदेशमन्त्री सुष्मा स्वराज र विपक्षी दल कांग्रेस आईका नेतासँग भेट्ने तय भएको छ । नेपालमा नयाँ संविधान जारी भएको वार्षिकोत्सव अर्थात् असोज ३ गतेको अवसर पारेर भारतीय राष्ट्रपतिलाई भ्रमण गराउने पक्षमा नेपाल सरकार छ । भ्रमणका क्रममा मन्त्री निधिले मधेसी दलहरूको माग सम्बोधनका लागि सरकारले चाल्ने कदमबारे समेत छलफल गर्नेछन् । निधिले शनिबार भारतीय प्रधानमन्त्री मोदी र विदेशमन्त्री स्वराजसँग अलगअलग भेट गर्नेछन् । मन्त्री निधि भारत भ्रमण सकेर आइतबार स्वदेश फर्किनेछन् । नयाँ सरकारका प्राथमिकता बुझ्छौंः भारत भारतले विशेषदूत निधिको भ्रमणलाई नेपालमा बनेको नयाँ सरकारका प्राथमिकता बुझ्ने अवसरका रूपमा लिएको छ । भारतीय विदेश मन्त्रालय साउथ ब्लकमा बिहीबार आयोजित पत्रकारसम्मेलनमा भारतीय विदेश मन्त्रालयका प्रवक्ता विकास स्वरूपले भारतले नेपालसँगको सम्बन्धलाई उच्च प्राथमिकतामा राखेको बताउँदै अहिलेको सरकारसँग निकट रही काम गर्न चाहेको उल्लेख गरे । प्रचण्डको नेतृत्वमा सरकार बनेयता नेपाल सरकारका तर्फबाट निधिको भ्रमण पहिलो उच्चस्तरीय सरकारी भ्रमण हो । उहाँको भ्रमणले नेपालमा बनेको नयाँ सरकारको प्राथमिकताबारे हामीलाई जानकारी लिने अवसर प्रदान गर्नेछ, स्वरूपले भने, साथै दुई देशबीचको बहुआयामिक सम्बन्धलाई कसरी थप सुदृढ गर्ने भन्ने उपायहरूका विषयमा यस भ्रमणमा छलफल हुनेछ ।"
कांग्रेसले आइतबारसम्म मन्त्रीको नाम टुंगो लगाउने,"काठमाडौंः नेपाली कांग्रेसका नेता रामहरि खतिवडाले आइतबारसम्म पार्टीले मन्त्रीमण्डलमा सहभागी हुनेको नाम टुंगो लगाउने स्पष्ट पारेका छन्। शुक्रबार रिपोर्टर्स क्लब नेपालले आयोजना गरेको साक्षात्कारमा खतिवडाले नेविसंघको महाधिवेशनका कारण पार्टीबाट मन्त्रिमण्डलमा सहभागी हुने मन्त्रीहरुको नाम पठाउन ढिलाइ भएपनि अब आइतबारसम्म त्यसको टुंगो लाग्ने बताएका हुन्। उनले पार्टीभित्र भागबन्डाको राजनीति गर्न नहुने बताए। खतिवडाले भने,महाधिवेशन सकिएलगत्तै भागबण्डाको राजनीति अन्त्य भैसकेको छ, अब हार्नेले माग्ने र जित्नेले दिने कुरा पार्टीभित्र गर्नुहुँदैन। संविधान संशोधनमा बजारमा हल्ला भएजस्तो एमालेले सहयोग नगर्ने भन्ने कुरामा आफूलाई विश्वास नलागेको खतिवडाले बताए। उनले भने,एमालेपनि जिम्मेवार पार्टी हो, मलाई लाग्छ एमाले संविधान संशोधनमा बाधक बन्दैन्। कांग्रेसमाओवादी केन्द्र र मधेशी मोर्चावीच भएको तीन बुँदे सहमति लगभग कार्यान्वयन भैसकेको खतिवडाले बताए।"
नेविसंघमा नयाँ नेतृत्व,"काठमाडौंः कांग्रेसको सबैभन्दा ठूलो भ्रातृ संस्था नेपाल विद्यार्थी संघको अध्यक्षमा नैनसिंह महर निर्वाचित भएका छन् । बिहीबार दिउँसो सम्पन्न मतगणनामा महर आफ्ना निकटतम प्रतिद्वन्द्वी मनोजमणि आचार्यभन्दा १ सय १९ मत बढी ल्याएर निर्वाचित भएका हुन् । महरले १४ सय ४७ मत ल्याएका छन् । झन्डै नौ वर्षपछि निर्वाचित कार्यसमिति पाएको संघका नवनिर्वाचित अध्यक्ष महर सभापति शेरबहादुर देउवापक्षीय हुन् भने आचार्य नेता रामचन्द्र पौडेल पक्षधर हुन् । देउवाको गृहजिल्ला डँडेल्धुराकै महर यसअघि नेविसंघका उपाध्यक्ष थिए । सुरुमा डँडेल्धुरामै पत्रकारिता गरेका महर झन्डै दुई दशकदेखि नेविसंघको राजनीतिमा छन् । नेविसंघका विषयमा पुस्तक पनि लेखका महर अध्ययनशील विद्यार्थी नेताका रूपमा पनि परिचित छन् । देउवा पक्षबाट महर र अर्का नेता जितजंग बस्नेतबीच को अध्यक्षमा उम्मेदवार हुने भन्ने तीव्र मतभेद थियो । अन्त्यमा देउवाले अध्यक्षका आकांक्षी बस्नेतलाई पार्टीको केन्द्रीय सदस्यमा मनोनीत गर्ने वचन दिएर महरलाई उम्मेदवार बनाएका थिए । देउवा पक्षबाटै खुमबहादुर खड्का निकट शुभराम बस्नेत पनि अध्यक्षमा चुनाव लडेका थिए । बस्नेतले मात्र ४७ मत पाए । यता पौडेलको प्यानलमा भने आचार्य आधिकारिक अध्यक्षका उम्मेदवार बनेपछि अर्का बलिया उम्मेदवार आनन्दराज त्रिपाठी, लक्ष्मण आचार्य, नगेनसिंह ठकुरी र बच्चन कार्कीले बागी उम्मेदवारी दिएका थिए । त्रिपाठीले ३ सय ४८ मत, आचार्यले १४ मत, ठकुरीले ६९ र कार्कीले १२ मत पाएका छन् । त्यसैगरी संघका दुवै महामन्त्री देउवा प्यानलका कुन्दनराज काफ्ले र सरोजकुमार थापा निर्वाचित भएका छन् । काफ्ले १७ सय ९४ मत र थापा १२ सय ९० मत पाएर विजयी भएका हुन् । उनीहरूका निकटतम प्रतिद्वन्द्वी पौडेल प्यानलका दीपक भट्टराईले १२ सय ८६ र हिमालदत्त श्रेष्ठले १२ सय ६५ मत पाएका छन् । संघको उपाध्यक्षमा प्रदेश नम्बर १ बाट विकास केसी, दुईबाट सञ्जय यादव, प्रदेश ३ बाट रामप्रसाद अधिकारी, प्रदेश ४ बाट डिल्लीराम सुवेदी, प्रदेश ५ बाट श्रीप्रकाश राना, प्रदेश ६ बाट खड्गबहादुर डाँगी र प्रदेश ७ बाट पुष्पकुमार शाही निर्वाचित भएका छन् । त्यस्तै समावेशीतर्फ दलितबाट सागर परियार, महिलाबाट उर्मिला थपलिया, जनजातिबाट नवीन राई र मधेसीबाट पवन यादव निर्वाचित भएका छन् । त्यस्तै कोषाध्यक्षमा शिव रिमाल १२ सय ८७ मतका साथ निर्वाचित भएका छन् । उनका निकटतम प्रतिद्वन्द्वी निमा गिरीले ९ सय ३४ मत पाएका छन् । त्यस्तै सहमहामन्त्रीमा प्रदेश नम्बर १ बाट कृष्ण कार्की, प्रदेश २ बाट राजेशकुमार रौनियार, प्रदेश ३ बाट माधवप्रसाद ढकाल, प्रदेश ४ बाट हरिहर शर्मा, प्रदेश ५ बाट प्रकाश घिमिरे, प्रदेश ६ बाट ईश्वरबहादुर बिष्ट र प्रदेश ७ बाट अत्युतराज कलौनी निर्वाचित भएका छन् । त्यस्तै समावेशीतर्फ महिलाबाट साधना घिमिरे, दलितबाट ललिता सुनार, जनजातिबाट दीपेन राई, मधेसीबाट परमेश्वार साह, उपत्यकाबाट प्रेमराज जोशी र पिछडिएको क्षेत्रबाट अम्बिका चलाउने निर्वाचित भएका छन् । सदस्यमा प्रदेश नम्बर १ बाट प्रमिका रानामगर, ममिता राई, चन्द्रसुन्दर खेवाङ, तीर्थराज राई, सन्तोषी उप्रेती र सागर प्रसाईं निर्वाचित भएका छन् । त्यस्तै प्रदेश नम्बर २ बाट अमृता यादव, मेघा शाही, नवराज देवकोटा, रघुवीर कार्की, राकेशकुमार यादव र राजाबाबु प्रसाद निर्वाचित भएका छन् । प्रदेश नम्बर ३ बाट कल्पना पौडेल, ज्ञानु तिमिल्सिना, जयराम दाहाल, तेजबहादुर बानियाँ, भोला नेपाल र रत्नहरि ढुंगेल निर्वाचित भएका छन् । त्यस्तै प्रदेश नम्बर ४ बाट वानुका पन्त, पुनम भट्ट, देवकृष्ण पराजुली, भानुभक्त ढकाल, रामचन्द्र भट्टराई र शंकरराज घिमिरे निर्वाचित भएका छन् । त्यस्तै प्रदेश नम्बर ५ बाट अप्सरा अधिकारी, अर्चना रेग्मी, जाहेन्द्रप्रसाद शेरचन, लेखनाथ भट्टराई, सुदर्शन खनाल र हरिबोल भट्टराई निर्वाचित भएका छन् । त्यस्तै प्रदेश नम्बर ६ को सदस्यमा रमा थापा, सुशील गिरी, खड्गबहादुर बुढा, तारकप्रतिभा केसी, पूर्णबहादुर शाही र हरिप्रसाद शर्मा निर्वाचित भएका छन् । त्यस्तै प्रदेश नम्बर ७ बाट ईश्वरी वन, कौशिला भट्ट, गणेश भट्ट, दीपेन्द्र चन्द, देवराज जोशी र वीरेन्द्र गिरी निर्वाचित भएका छन् । आदिवासी जनजाति महिलाबाट गीता गुरुङ, पुन लामा र शारदा लामा विजयी भएका छन् । जनजाति पुरुषबाट उमेश थापामगर, गोपाल गुरुङ, चेतबहादुर मगर, दीपेशराज भण्डारी, मिलन आले र लिखितेन्द्र श्रेष्ठ निर्वाचित भएका छन् । मधेसी महिलामा अस्मिता बर्मा र ममताकुमारी महतो निर्वाचित भएका छन् । त्यस्तै मधेसी पुरुषमा दिनेश साह, निरज अग्रवाल, विजय राय, विशाल गुप्ता र शिवशंकरकुमार गोइत निर्वाचित भएका छन् । दलित महिलामा पम्फा गान्धारी र रेखा परियार निर्वाचित भएका छन् । त्यस्तै दलित पुरुषमा चन्द्र विश्वकर्मा, पवन नेपाली र पूजन गन्धर्व विजयी भएका छन् । त्यस्तै थारू महिलामा नमिता चौधरी र पुरुषमा अशोककुमार चौधरी निर्वाचित भएका छन् । मुस्लिम महिलामा सितारा बानु र पुरुषमा फिरोज आलम निर्वाचित भएका छन् । अपांग महिलामा कल्पना खड्का र पुरुषमा दीपेन्द्र खड्का निर्वाचित भएका छन् । त्यस्तै उपत्यका महिलामा एलिजा ढकाल र रूपा पोखरेल निर्वाचित भएका छन् भने पुरुषमा कमल बुढा, जयन्द्रबहादुर स्वाँर, सुशील भट्ट र डम्बरराज जोशी निर्वाचित भएका छन् । प्राविधिक महिलामा मेली शाह, पुरुषमा कुलराज खनाल र पुष्पराज बस्नेत निर्वाचित भएका छन् । संस्कृत विश्वविद्यालयबाट लक्ष्मण पन्थी र विजय गौतम निर्वाचित भएका छन् । पूर्वाञ्चल विश्वविद्यालयबाट उज्ज्वलराज घिमिरे, विप्लव खड्का र सुवास कठायत निर्वाचित भएका छन् । पोखरा विश्वविद्यालयबाट नवराज त्रिपाठी, मध्यपश्चिम विश्वविद्यालयबाट अनिलबहादुर शाही, त्रिवि केन्द्रीय क्याम्पसबाट प्रकाश सेढाईं, त्रिवि आंगिक क्याम्पसबाट शैलेन्द्र शर्मा र सुनिल पोखरेल निर्वाचित भएका छन् । काठमाडौं विश्वविद्यालयबाट रितेश चिमोरिया, सामुदायिक क्याम्पसबाट प्रेमबहादुर शाही र रामप्रसाद अधिकारी निर्वाचित भएका छन् । पिछडिएको क्षेत्रबाट सुमित्रा शाही र ईश्वर धामी निर्वाचित भएका छन् । विदेश क्षेत्र खुलाबाट पदम भट्टराई र मदन भण्डारी, सीटीईभीटीबाट अर्जुन बम र राजेश केसी निर्वाचित भएका छन् । पदाधिकारीमा देउवाका ११, सिटौला र पौडेलका नौनौजना नेविसंघका नवनिर्वाचित पदाधिकारीमा सभापति देउवा पक्षका अध्यक्ष र एक महामन्त्रीसहित १० जना निर्वाचित भएका छन् । त्यस्तै पौडेल पक्षबाट नौ र नेता कृष्णप्रसाद सिटौला पक्षका पनि नौजना पदाधिकारी विजयी भएका छन् । यो समीकरणले नेविसंघको केन्द्रीय समितिमा पनि सिटौला पक्ष निर्णायक रूपमा देखिएको छ । देउवा पक्षबाट अध्यक्ष महर, महामन्त्री थापासहित प्रदेश नम्बर १, २ र ३ का उपसभापति, मधेसी उपसभापति, प्रदेश नम्बर ५ र ६ का सहमहामन्त्री, उपत्यका र पिछडिएको क्षेत्रको सहमहामन्त्री विजयी भएका छन् । त्यस्तै पौडेल पक्षबाट प्रदेश नम्बर ५ र ६ का उपसभापति, महिला, जनजाति र दलित उपसभापतिका साथै महिला, जनजाति र प्रदेश नम्बर ४ को सहमहामन्त्री जितेका छन् । त्यस्तै पौडेल पक्षकै रिमाल पनि कोषाध्यक्ष निर्वाचित भएका छन् । त्यस्तै सिटौला अर्थात् गगन थापा र प्रदीप पौडेल पक्षका महामन्त्री कुन्दन काफ्लेसहित प्रदेश नम्बर ३ र ४ का उपाध्यक्ष, प्रदेश नम्बर १, २, ३ र ७ का सहमहामन्त्री र मधेसी र दलित सहमहामन्त्रीले जितेका छन् । नेविसंघमा देउवासँग समीकरण गर्नुपर्ने अडान प्रदीप पौडेलले राखेका थिए ।"
विदेशी शक्तिको प्रलोभनमा प्रचण्ड सत्तामा,"काठमाडौँ: एमाले स्थायी कमिटीको शुक्रबारको बैठकमा केही नेताले विभिन्न शक्तिको प्रलोभनका कारण नयाँ सत्ता गठबन्धन बनेको आरोप लगाएका छन् । यही आइतबारदेखि जारी एमाले बैठकमा शुक्रबार बोल्ने नेताहरुले आफ्नो नेतृत्वमा गठित सरकार र त्यसले गरेका काम, अघिल्लो राजनीतिक समीकरणमा परिवर्तन र नयाँ समीकरण निर्माण, पार्टीको आन्तरिक क्रियाकलाप र आगामी कार्यभार लगायतका विषयमा समीक्षात्मक धारणा व्यक्त गरे । अध्यक्ष केपी शर्मा ओलीको अध्यक्षतामा पार्टी केन्द्रीय कार्यालय धुम्रबाराहीमा बसेको बैठकमा एमालेले दीर्घकालसम्म सो गठबन्धन कायम राख्न चाहे पनि शक्ति केन्द्रको प्रलोभनका कारण नेकपा (माओवादी केन्द्र) लाई नयाँ ठाउँमा पुर्याएकाले नै समीकरण बदलिएको धारणा राखेका छन् । बैठकमा नेता विष्णु पौडेल, सुवास नेम्वाङ र छविलाल विश्वकर्माले आआफ्ना धारणा राखेको पार्टीका सचिव योगेश भट्टराईले जारी विज्ञप्तिमा उल्लेख छ। संविधान निर्माणमा पार्टीले नेतृत्वदायी भूमिका निर्वाह गरेको, पार्टी नेतृत्वको सरकारले जनता र राष्ट्रका पक्षमा सकारात्मक काम गरेको, नेपालको परराष्ट्र सम्बन्धलाई सन्तुलित रुपमा परिचालन गरेको, राष्ट्रको आर्थिक समृद्धिका पक्षमा जनतामा आत्मविश्वास बढाएको लगायतका उपलब्धि हासिल भएको वक्ताले बताएका छन् । सामान्य कमिकमजोरीलाई पार्टीले आगामी दिनका लागि शिक्षाका रुपमा ग्रहण गर्दै पार्टीलाई वैचारिक, राजनीतिक तथा सङ्गठनात्मक क्षेत्रबाट एकताबद्ध बनाउँदै आगामी प्रतिस्पर्धामा श्रेष्ठता हासिल गर्ने अभियानमा पार्टीलाई परिचालन गर्नुपर्ने बैठकले जोड दिएको छ । स्थायी समितिको बैठक यही भदौ ५ गते पुनःबस्नेछ । रासस"
