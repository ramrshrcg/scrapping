शीर्षक,विवरण
"महासचिव गुटेरेसको यस्तो छ भ्रमण तालिका, लुम्बिनी र पोखरा पनि जाने","काठमाडौं : संयुक्त राष्ट्रसंघका महासचिव एन्टोनियो गुटेरेसले यही कात्तिक १२ देखि १५ गते (अक्टोबर २९ देखि १ नोभेम्बर)सम्म नेपालको औपचारिक भ्रमण गर्ने भएका छन्। प्रधानमन्त्री पुष्पकमल दाहालको निमन्त्रणामा उनी नेपाल आउन लागेका हुन्। जनवरी २०१७ मा उनले पदभार ग्रहण गरेपछि महासचिव गुटेरेसको यो पहिलो नेपाल भ्रमण हो। भ्रमणका क्रममा महासचिव गुटेरेसले ३० अक्टोबर २०२३ मा संघीय संसद्को संयुक्त अधिवेशनलाई सम्बोधन गर्नेछन्। उनले हिमालयमा जलवायु परिवर्तनको प्रभावको अवलोकन गर्नुका साथै प्रभावित समुदायसँग सङ्क्षिप्त कुराकानी गर्ने कार्यक्रम पनि रहेको छ। उनले भगवान गौतम बुद्धको जन्मस्थल लुम्बिनी र पोखराको भ्रमण गर्नेछन्। महासचिवका साथमा संयुक्त राष्ट्रसंघका शान्ति कार्यका लागि उपमहासचिव जीन पियरे ल्याक्रोइक्स, नेपालका लागि संयुक्त राष्ट्रसंघका आवासीय संयोजक हाना सिंगरहाम्दी र न्यूयोर्कस्थित संयुक्त राष्ट्रसंघको मुख्यालयका अन्य अधिकारीहरू र नेपालस्थित राष्ट्रसंघको टोली पनि सहभागी हुनेछ। भ्रमणका क्रममा महासचिव गुटेरेसले राष्ट्रपति रामचन्द्र पौडेल, प्रधानमन्त्री दाहाललगायतसँग भेटवार्ता गर्नेछन्। महासचिव गुटेरेस १ नोभेम्बरमा काठमाडौंबाट प्रस्थान गर्नेछन्।"
"परराष्ट्रमन्त्री साउद आइतबार अमेरिका जाँदै, विदेशमन्त्री ब्लिंकनसँग द्विपक्षीय वार्ता हुने (यस्तो छ कार्यतालिका)","काठमाडौं : परराष्ट्रमन्त्री एनपी साउद आइतबार अमेरिका भ्रमणमा जाने भएका छन्। नेपाल सरकारको प्रतिनिधित्व गर्दै हप्ता दिनका लागि अमेरिका भ्रमणमा जान लागेका हुन्। अमेरिकी सरकारको निमन्त्रणामा उनी त्यसतर्फ जान लागेका हुन्। परराष्ट्रमन्त्री साउद संयुक्त राष्ट्रसंघको महासभामा भाग लिन भदौ अन्तिम साता अमेरिका गएका थिए। परराष्ट्र मन्त्रालयले अमेरिकामा रहँदा मन्त्री साउदको कार्यतालिका सार्वजनिक गरेको छ। मन्त्री साउदले अमेरिकी विदेश मन्त्री एन्टोनी ब्लिंकनसँग द्विपक्षीय वार्ता गर्नेछन्। मन्त्री साउदले कात्तिक १३ गते वाशिंगटन डीसीमा विदेशमन्त्री ब्लिंकनसँग भेटवार्ता गर्ने परराष्ट्र मन्त्रालयले जानकारी दिएको छ। त्यस्तै मन्त्री साउदले युएसएआइडीकी प्रमुख सामन्था पावर, मिलेनियम च्यालेन्ज कर्पोरेशन (एमसीसी)का प्रमुख कार्यकारी अधिकृत एलिस अल्ब्राइट र अमेरिकी सरकारका उच्च अधिकारीहरूसँग भेटवार्ता गर्नेछन्। मन्त्री साउदले अमेरिका भ्रमणका क्रममा युनाइटेड स्टेट्स इन्स्टिच्युट अफ पिस र नेपालीअमेरिकी व्यवसायी समुदायसँगको अन्तरक्रिया गर्नेछन्। नेपाली प्रतिनिधिमण्डलमा अमेरिकाका लागि नेपाली राजदूत श्रीधर खत्री, परराष्ट्र मन्त्रालय र वासिङ्टन डिसीस्थित नेपाली राजदूतावासका वरिष्ठ अधिकारीहरूका साथै नेपालस्थित एफएनसीसीआई र अमेरिकन चेम्बर अफ कमर्सका अध्यक्षहरू रहनेछन्। मन्त्री साउद कात्तिक १९ गते स्वदेश फर्किनेछन्।"
वडाध्यक्ष कुट्ने प्रहरीलाई कारबाहीको माग गर्दै वीरगन्जमा कांग्रेसको प्रदर्शन,"वीरगन्ज : नेपाली कांग्रेस पर्साले वडाध्यक्षलाई कुटपिट गर्ने प्रहरीलाई कारबाहीको माग गर्दै वीरगन्जमा प्रदर्शन गरेको छ । वीरगन्ज महानगरपालिका  ७ का वडाध्यक्ष हिराकाजी महर्जनलाई कुटपिट गर्ने इलाका प्रहरी कार्यालय नगवाका प्रहरी निरीक्षक रविन्द्र साह तुराहालाई कारबाहीको माग गर्दै कांग्रेसले शुक्रबार वीरगन्जमा प्रदर्शन गरेको हो। प्रहरीको कुटपिटबाट वडा अध्यक्षको आँखामा गहिरो चोट लागेको छ। घण्टाघर चोकबाट नाराबाजी गर्दै जुलुस निकालेका कांग्रेसका नेता कार्यकर्ताले जिल्ला प्रशासन कार्यालयमा पुगेर ज्ञापनपत्र समेत बुझाएका छन् । कांग्रेस पर्साका कार्यवाहक सभापति रामनारायण कुर्मीले प्रमुख जिल्ला अधिकारी हिरालाल रेग्मीलाई ज्ञापनपत्र बुझाँउदै प्रहरी नायब निरीक्षक तुराहालाई ७ दिनभित्र कारबाही नगरिए कांग्रेस चरणबद्ध आन्दोलनमा उत्रिने चेतावनीसमेत दिए। महर्जन कांग्रेसबाट निर्वाचित वडाध्यक्ष हुन् । कुर्मीका अनुसार,कार्तिक ५ गते महाष्टमीका राति रेल्वेरोडस्थित हनुमान मन्दिरमा भइरहेको धार्मिक भजनकिर्तन कार्यक्रममा प्रहरीले हस्तक्षेप गरेको र वडाध्यक्ष महर्जनले धार्मिक कार्यमा बाधा नगर्न आग्रह गर्दा प्रहरी नायब निरीक्षक तुराहाले वडाध्यक्ष महर्जनलाई कुटिपट गर्नुका साथै रातभर थुनामा राखेका थिए । प्रहरीले उनलाई कार्तिक ६ गते बिहान मात्र छाडेको थियो ।कुटपिटबाट घाइते महर्जनको आँखामा गम्भीर चोट लागेकाले अहिले पनि उनको उपचार भइरहेको कुर्मीले बताए । धार्मिक कार्यक्रममा हस्तक्षेप गर्ने प्रहरी नायब निरीक्षक तुराहालाई त्यसो नगर्न आग्रह गर्दा उनले पुरानो रिसबी साँध्न वडाध्यक्ष महर्जनलाई अपमान गर्नुका साथै कुटपिट गरेर घाइते बनाएको र रातभर प्रहरी थुनामा समेत राखेकाले प्रनानि तुराहालाई ७ दिनभित्र कारबाही नगरिए जिल्लाभरका कांग्रेस नेता कार्यकर्ता आन्दोलनमा उत्रिने चेतावनी कार्यवाहक सभापति कुर्मीले दिए। विरोध प्रदर्शन र जुलुसमा प्रदेशसभा सदस्य श्याम पटेल,कांग्रेस पर्साका उपसभापति अशोक गुप्त,जिल्ला सचिवद्वय दिनेश चौधरी र इम्तियाज आलम,जिल्ला प्रवक्ता रमेश पाण्डे, क्षेत्रीय सभापति महम्मद साहबुदिन र अनिल सिंह, पूर्व जिल्ला उपसभापति दिना गुप्ता र राजु गुप्ता,नेपाल तरुण दल पर्साका अध्यक्ष विकास तिवारी, नेविसंघ पर्साका सभापति रमेश यादव,पटेर्वा सुगौली गाँउपालिकाकी उपाध्यक्ष ममता महतो थारु लगायतको सहभागीता थियो ।"
कांग्रेसले भोलि चियापान गर्दै,"काठमाडौं : नेपाली कांग्रेसले भोलि (शनिबार) चियापान गर्ने भएको छ। दसैं, तिहार तथा छठ पर्वको अवसरमा कांग्रेस पार्टी कार्यालयमा चियापान आयोजना गर्ने भएको हो। कांग्रेसका प्रचार विभाग प्रमुख मीन विश्वकर्माले कोजाग्रत पूर्णिमाको दिन चियापान आयोजना गरिएको बताए। उनका अनुसार शनिबार दिउँसो १ बजेदेखि ५ बजेसम्म चियापान कार्यक्रम आयोजना गरिनेछ। चियापान समारोहमा विभिन्न राजनीति दलका नेता, पार्टीका नेता कार्यकर्ताहरूको उपस्थिति रहनेछ। कांग्रेसले हरेक वर्ष कोजागत पूर्णिमाका दिन चियापान तथा शुभकामना आदान प्रदान कार्यक्रम आयोजना गर्दै आएको छ।"
प्रचण्ड र ओलीबीच भेटवार्ता,काठमाडौं : प्रधानमन्त्री पुष्पकमल दाहाल प्रचण्ड र एमाले अध्यक्ष केपी ओलीबीच भेटवार्ता भएको छ। प्रधामन्त्री दाहाललाई भेट्न अध्यक्ष ओली आज सिंहदरबार पुगेका थिए। उनीहरूबीचमा टिआरसी र पछिल्लो राजनीतिक अवस्थाबारे छलफल भएको छ। कोसी प्रदेशमा कांग्रेससँग मिलेर एमालेसमेत सरकारमा सहभागी भएको छ। कोसीमा सरकार निर्माणका क्रममा गठबन्धनमा देखिएको मतभेदलाई लिएर प्रधानमन्त्री दाहाल कांग्रेससँग सशंकित भएका छन्। नेपाली कांग्रेसका नेता शेखर कोइरला पक्षधर नेताहरूले वर्तमान गठबन्धन र प्रचण्ड नेतृत्वको सरकारको चर्को आलोचना गर्दै आएका छन्।
एमालेको चियापन कात्तिक १५ गते,"काठमाडौं : नेकपा एमालेका अध्यक्ष केपी शर्मा ओलीका तर्फबाट दसैं, तिहार, नेपाल संवत् र छठपर्वका अवसरमा निर्धारण गरिएको चियापान कार्यक्रम एक दिन पछि सरेको छ । चियापान कार्यक्रम सो पार्टीको केन्द्रीय कार्यालय, च्यासल, ललितपुरमा दिउँसो १२ : १५ बजेबाट सुरु हुने एमालेले जनाएको छ।"
प्रचण्डले मुलुकमा जातीय द्वन्द्व निम्त्याउन खोजे : शेखर कोइराला,"नेता कोइरालाले मुलुकमा जातिय र धार्मिक सद्भाव बिथोल्ने प्रयास भइरहेकाले राजनैतिक दलका नेताहरु संवेदनशिल र सचेत हुनुपर्ने जिकिर गरे। काठमाडौं : नेपाली कांग्रेसका नेता डा शेखर कोइरालाले सरकार प्रमुखबाट जातीय द्वन्द्व निम्त्याउने प्रयास हुनु गलत भएको टिप्पणी गरेका छन्। दसैं, तिहार र छठ पर्वको उपलक्ष्यमा विराटनगरमा आयोजना गरिएको एक कार्यक्रममा बोल्दै नेता कोइरालाले जातिय द्वन्द्वमा मुलुक फस्यो भने मुलुकको अस्तित्व नै समाप्त हुने नेता कोइरालाले जिकिर गरे। उनले मुलुकमा जातीय र धार्मिक सद्भाव बिथोल्ने प्रयास भइरहेकाले राजनैतिक दलका नेताहरु संवेदनशिल र सचेत हुनुपर्ने जिकिर गरे। उनले जातीय राज्य कुनै पनि हालतमा सम्भव नभएको स्पष्ट पार्दै मुलुकका प्रधानमन्त्रीबाट जातीय राज्य दिने आश्वासन आउनु गलत भएको टिप्पणी गरे। प्रधानमन्त्री दाहालले जनजाती दिवसका अवसरमा अब आउने निर्वाचनमा नेकपा माओवादी केन्द्रलाई बहुमत दिलाए जातिय राज्य दिन सकिने बताएका थिए। प्रधानमन्त्री दाहालको उक्त अभिव्यक्तिको चौतर्फी आलोचना भएको थियो। नेता कोइरालाले कोशी प्रदेशको संसदीय अंकगणित फरक भएकाले फरक समिकरण बनाइएको बताए । उनले कोशी प्रदेशको स्थिति अन्य प्रदेशमा नआउने बताउँदै कोजाग्रत पूर्णिमापछि कोशी प्रदेशमा नयाँ समिकरण अनुसार राजनैतिक गतिविधि बढ्ने जानकारी दिए।"
राष्ट्रियसभाको बैठक कात्तिक १४ मा,काठमाडौं : राष्ट्रियसभाको बैठक कात्तिक १४ गते अपराह्न ४:४६ बजे बस्ने भएको छ। राष्ट्रियसभाका अध्यक्ष गणेशप्रसाद तिमल्सिनाले राष्ट्रियसभाको अर्को बैठक उक्त दिन र समयमा बस्ने गरी निर्धारण भएको राष्ट्रियसभाका सचिव डा सुरेन्द्र अर्यालद्वारा आज जारी सूचनामा उल्लेख छ। यसअघि गत असोज २९ गते सूचनाद्वारा राष्ट्रियसभाको बैठक स्थगित गरिएको थियो।
प्रधानसेनापति शर्मा आज चीन जाँदै,"काठमाडौं : प्रधानसेनापति प्रभुराम शर्मा आज चीन भ्रमणमा जाँदै छन्। चिनियाँ जनमुक्ति सेनाको निमन्त्रणामा प्रधानसेनापति शर्मा चीन जान लागेका हुन्। प्रधानसेनापति शर्मा आज चीन गएर १६ गते स्वदेश फर्किनेछन्। चीनमा रहेका बेला उनले सैनिक सहायता, सैन्य तालिमलगायत विषयमा छलफल गर्नेछन्। नेपाली शन्ति मिसनका लागि हतियारलगायत मिसनलाई आवश्यक पर्ने सैन्य सामग्रीहरू चीनबाट खरिद गर्ने नेपाली सेनाले तयारी गरेको थियो। विभिन्न कारणले उक्त खरिद प्रक्रिया अगाडि बढेको छैन। प्रधानसेनापतिको चीन भ्रमणका बेला सो विषयमा समेत छलफल हुने स्रोतले बताएको छ। कात्तिक २ गते बिहीबार बसेको मन्त्रिपरिषद् बैठकले प्रधानसेनापति शर्माको चीन भ्रमण स्वीकृत गरेको थियो। उनको चीनको बेइजिङमा कात्तिक १२ देखि १४ गतेसम्म सञ्चालन हुने दसौं बेइजिङ स्याङ्गसन फोरमको उद्घाटन समारोहमा सहभागी हुने कार्यक्रम छ। प्रधानसेनापति शर्माले यसअघि बेलायत भ्रमणमा गरेका थिए।"
वीरगन्जको अस्पतालमा सुविधासहितको डिलक्स क्याबिन सञ्चालनमा,"वीरगन्ज : वीरगन्ज महानगरपालिका वडा नम्बर १४ बहुअरीस्थित वीरगन्ज हेल्थकेयर हस्पिटलले चारतारे होटलको सुविधा सरहको सेवा विस्तार गरेको छ। मधेस प्रदेशमै मुटुको एन्जिओग्राफी र एन्जियोप्लास्टी सेवा दिँदै आएको एक मात्र हस्पिटलका रुपमा रहेको वीरगन्ज हेल्थकेयर हस्पिटलले शुक्रबारदेखि १० वटा डिलक्स केबिन सञ्चालनमा ल्याएको हो। हस्पिटल भवनको दोस्रो र तेस्रो तल्लाको ब्लकमा लिफ्ट सुविधासहितको डिलक्स क्याबिन सञ्चालनमा ल्याइएको हो। उक्त डिलक्स केबिनमा भेन्टिलेटरसहितको आइसियु,सेन्ट्रल अक्सिजन, बिरामीका कुरुवाका लागि छुट्टै बिस्तारा, कुरुवाकैलागि इन्टरनेट वाइफाइ ,टेलिभिजन , खानाका लागि ओवेनलगायतका उपकरण र सेवा उपलब्ध गराइएको हस्पिटलका अध्यक्ष तथा सञ्चालक डाक्टर अबुल हैस अन्सारीले जानकारी दिए। उनले मधेस प्रदेशमै यत्तिको सुविधासम्पन्न उपचार सेवा दिने एक मात्र वीरगन्ज हेल्थकेयर हस्पिटल भएकाले कुनैपनि बिरामी सुविधासम्पन्न उपचारका लागि अब काठमाडौं वा अन्य सहरका ठूला हस्पिटलमा जान नपर्ने बताए। उनका अनुसार शुक्रबारदेखि सञ्चालनमा ल्याइएको डिलक्स केबिनको प्रतिदिनको शुल्क ५ हजार ५ सय रुपैयाँ मात्र निर्धारण गरिएको छ। यत्तिको सेवा उपलब्ध हुने डिलक्स केबिनको शुल्क काठमाडौं वा अन्य सहरका अस्पतालको शुल्कभन्दा सस्तो रहेको दाबी डाक्टर अन्सारीको छ। २०६७ सालदेखि सेवा सुरु गरेको वीरगन्ज हेल्थकेयर हस्पिटलमा नेपाल सरकारको स्वास्थ्य बीमा र आमा सुरक्षा कार्यक्रम सेवापनि उपलब्ध छ। यसका साथै विपन्न नागरिकको लागी स्थानीय तहबाट सिफारिस भएका मुटु रोग, हेड इन्ज्यूरी र स्पाइनल इन्जूरी भएका बिरामीको उपचारमा १ लाख रुपैयाँ छुट दिने नेपाल सरकारको कार्यक्रमपनि हस्पिटलमा लागु रहेको सञ्चालक अन्सारीले जानकारी दिए।"
दसैं बिदामा आन्तरिक पर्यटकको रोजाई मुस्ताङ,"जोमसोम : आन्तरिक तथा बाह्र पर्यटकको आर्कषक पर्यटकीय गन्तब्य बन्दै गईरहेको हिमाली जिल्ला मुस्ताङ ऐतिहाँसिक, धार्मिक, सांस्कृतिक, सामाजिक, भौलिक रहनसहनका साथै जैविक विविधताले निकै प्रख्यातख छ । समुन्द्री सतहको २५ सय देखि ५ हजार मिटरको अग्लो उचाईमा अवस्थित हिमालपारिको जिल्ला मुस्ताङको पृथक भूगोल,मनोरम हिमऋखंला र कालिकागण्डकी नदी को लोभलाग्दो दृष्यावलोकनले मुस्ताङ घुम्ने जोकोही पर्यटक मख्ख नहुने त कुरै भएन। पछिल्लो समय १६ वटा हिमाली जिल्लाहरु मध्ये मुस्ताङ जिल्ला पर्यटकीय हिसाबले चर्चित छ। धार्मिक स्थल मुक्तिनाथ मन्दिर,कोरलानाका,श्राद्धस्थल कागबेनी, छोसेर गुफा,लोमान्थाङ दरबार,लोघेकर गुम्बा,लुरी गुम्बा,ढुम्बाताल,सेकुङ ताल र टिटी ताल जस्ता पर्यटकीय गन्तब्य मुस्ताङमै अवस्थित रहेकाले मुस्ताङ जिल्ला पर्यटकीय हबको रुपमा विकास हुँदै जान थालेको हो ।यहाँबाट देखिने निलगिरी हिमाल र धौलागिरी हिमालको मनमोहक प्राकृतिक सौन्दर्यता नियालेर मुस्ताङ आई पुगेका पर्यटक मन्त्रमुग्ध हुन्छन्। देश आर्थिक मन्दीको अवस्थामा देखिएपनि मुस्ताङ भ्रमण गर्ने पर्यटकको सख्यामा कुनै कमी आएको छैन । यसवर्षको बडा दशैं अघिको सोह्र श्राद्धमा आन्तरिक भक्तजनहरु मुस्ताङ आएको भएपनि दसैं पर्वको नवरात्र सुरु भएपछि पर्यटकको चाँप ह्वात्तै घटेको थियो। दसैं पर्वको टिका सकिएलगत्तै फेरी स्वदेशी पर्यटकको आगमनले मुस्ताङ गुल्जार बनेको छ । दसैं पर्वको समयमा विदेशमा बस्ने नेपालीहरु घर फर्किने गर्छन् । सरकारी तथा गैरसरकारी कार्यालय,बैंक तथा वित्तिय संस्था,स्कुल कलेजहरु दसैं पर्वमा लामो बिदा हुँने भएकाले मुस्ताङमा आन्तरिक पर्यटकको लर्को लागेको हो । दशैं पर्वमा आफन्त, ईष्टमित्र,साथीभाई रमाईलो गर्ने,दसैं टिका लगाउने, स्वादिष्ट खानेकुरा बनाएर खाने अनि नयाँ नयाँ ठाउहरुको भ्रमण गर्ने आदी गरिन्छ । पछिल्लो समय स्वदेशी पर्यटकहरु फुर्सदिलो समयमा नेपालका पर्यटकीय गन्तब्य घुम्न रुचाउँछन् । यसैको कारण पनि मुस्ताङमा पर्यटकको संख्या बढेको बताईएको छ । दसैं पर्वमा केही सुस्ताएको मुस्ताङको पर्यटन पून चलायमान भईरहेको झारकोट स्वास्थ्य चौकीका ईञ्चार्ज सुवास अधिकारीले जानकारी दिए । दसैं बिदाको मेलो पारेर घुम्न आएका पर्यटक सवारी सवारी साधनले रानीपौवा बसपार्क भरिभराउ भएको उनले बताए । लगातार ३ वर्षसम्म कोभिड माहामारीले आक्रान्त बनेका मुस्ताङका पर्यटन व्यवसायीहरु अकल्पनीय रुपमा पर्यटकको घुईचो बढेपछि निकै उत्साहित बनेको स्वास्थ्य चौकीका ईञ्चार्ज अधिकारीको भनाई छ । उनले मुस्ताङमा जाडो बढिसकेको र पर्वतीय उचाईमा आउने पर्यटकले आवश्यक स्वास्थ्य सावधानी अपनाउन समेत अनुरोध गरे । अहिले दसैं बिदामा मुस्ताङ भ्रमण गर्न आएका पर्यटकले यहाँका होटल तथा रेष्टुरेन्टहरु भरिभराउ भएका छन् । मुस्ताङको घाँसा देखि कोरलानाकासम्मका होटलहरु पर्यटकले थेग्नै नसकिने गरी हाउसफुल भएका छन् । दशैं तिहार पर्वको बेला मुस्ताङ भ्रमण गर्ने अनुकुल मौसम पनि हो । पर्यटक बढेपछि पर्यटनकर्मीलाई पाहुना उम्काउन भ्याईनभ्याई छ भने सडक पेटी तथा यहाँका कोशेली घरहरुमा मुस्ताङमा उत्पादित कृषि उत्पादनले पनि राम्रो बजार पाउँन थालेको छ । यहाँको स्याउ,ब्रान्डी,वाईन,जुस र ड्राई एप्पल खरिद गरेर पर्यटकले कोशेलीको रुपमा घरमा लैजाने गर्छन् । नेपालको भौगोलिक सुन्दरता र पृथक भूगोलको रुपमा परिचित मुस्ताङको वास्तविक तस्विरसंग प्रत्यक्ष साक्षात्कारकार गर्न आफुहरु दसैं बिदाको समयमा मुस्ताङ भ्रमण गर्न आएको काठमान्डौं निवासी अस्मिता प्रधानले जानकारी दिईन । उनले आफु विभिन्न देशहरुमा भ्रमण गरिसकेको भएपनि नेपालको जस्तो प्राकृतिक चिनारी अन्त कही नभएको दावी गरिन । आफ्नो परिवार र आफन्तजनसंगै पहिलो पटक मुस्ताङ आएकी प्रधानले आफुहरु ६ दिनको प्याकेज बनाएर आएको बताईन् । उनले मुस्ताङको सौन्दर्यता ज्यादै मनमोहक र सुन्दर रहेको उल्लेख गरिन् । उत्तरदक्षिण व्यापारिक मार्ग विस्तारित आयोजना अन्तर्गत २०७४ सालदेखि कोरला सडक आयोजना सुरुभएपछि मुस्ताङ पहुँचमार्ग सडक सहज बन्दै जान थालेको हो । राष्ट्रिय गौरवको ( बेनीजोमसोमकोरला) सडक निर्माणधिन अवस्थामा छ । सडक मार्ग बर्सेनि सुधार हुँदै जान थालेपछि मुस्ताङमा पर्यटक भित्रिने क्रम बढेको हो । मुस्ताङको घाँसा देखि मार्फासम्म कालोपत्रे सडक विस्तार भईसकेको र त्यहाँबाट कोरला सडक ग्राभेल सडक विस्तार भएकाले पनि पर्यटकका लागि मुस्ताङ यात्रा निकै सजिलो बनेको हो । हुम्ला घर भई काठमान्डौं बसोबास गर्दैआईरहेका स्वदेशी पर्यटक हिमाल महतराले आफुहरु काठमान्डौंबाट मोटरसाईकलको यात्रा गर्दै मुस्ताङ आईपुगेको बताए । दसैं पर्वको बिदाको समयमा कहाँ घुम्ने भन्ने विषयमा छलफल भएको र मुस्ताङ जिल्लाको चर्चा मिडियाहरुमा थाहा पाएकाले मुस्ताङ भ्रमण गर्ने योजना तय भएको सुनाए । चारैतीर नाङ्गा डाँडाकाँढा र हिमाल अनि कालिगण्डकी नदीको बखान जति गरेपनि नसकिने उनले अनुभुति बताए । पहिलो पटक साथीहरुसंगै आएका महतरा मुक्तिनाथ दर्शन गरी कोरलानाकासम्म पुग्ने कार्यतालिका रहेको जनाए । मुस्ताङ जिल्ला अन्य जिल्ला भन्दा पर्यटकीय हिसाबले विशिष्ट रहेको महतराको भनाई छ । धार्मिक हिसाबले प्रसिद्ध धार्मिक स्थल मुक्तिनाथ धाम नेपालमा मात्र होईन अन्तराष्ट्रिय स्तरमै चर्चित त छदै छ, त्यस माथि उत्तरी कोरलानाका पनि आन्तरिक पर्यटकको प्रमुख पर्यटकीय गन्तब्य बनेको छ । विेशेषत भारतीय नाकाबन्दीपछि निकै चर्चामा रहेको यो नाकालाई सरकारले उच्चप्राथमिकतामा राखेपछि कोरलानाकाको चर्चा झनै चुलिएको हो । विशेषत मुस्ताङ घुम्न आएका अधिकाँश आन्तरिक पर्यटकहरु कोरलानाका पुगेर फर्किने गरेको पाईएको छ । मुस्ताङमा आउने पर्यटकहरु मध्ये दसैंतिहार बिदामा विशेष गरी युवायवतीहरुको संख्या अधिक रहेको बताईएको छ । यसवर्षको दसैं टिकापछि पर्यटकहरु मुस्ताङ आउने क्रम बढेको घाँसा प्रहरी चौकीले बताएको छ । चौकीका ईञ्चार्ज प्रहरी सहायक निरीक्षक प्रताप मल्लले दशैं टिकापछि दैनिक १२ सय भन्दा बढी सवारी साधन मुस्ताङ प्रवेश भईरहेको बताए । उनले मुस्ताङमा मोटरसाईकलको यात्रा गर्दै मुस्ताङ आउने पर्यटकको संख्या बढी रहेको जानकारी दिए । यसैगरी दशैं बिदापछि दैनिक ७ हजार बढी धार्मिक पर्यटकले मुक्तिनाथ दर्शन गर्ने गरेको मुक्तिनाथ विकास समितिका कर्मचारी रविन सुवेदीले बताए । दसैं बिदामा मुक्तिनाथ दर्शन गर्न आएका अधिकाँश पर्यटक उपल्लो मुस्ताङ जाने गरेको उनले उल्लेख गरे ।"
सेती नदी किनारमा अस्ताए इजरायलमा मारिएका गणेश,"बझाङ : इजरायलमा मारिएका जयपृथ्वी नगरपालिका११ का गणेश नेपालीको आज दाहसंस्कार गरिएको छ। प्यालेस्टाइनी समूह हमासको आक्रमणमा परी गत असोज २० गते मृत्यु भएका गणेशको आज सिमभाडीस्थित सेती नदी किनारमा अन्तिम संस्कार गरिएको हो। बिहीबार बिहान ९ बजे काठमाडौंबाट ल्याइएको शव आज दिउँसो १२ बजे उनको निवास भोपुर पुगेको थियो। छोराको शव देखेर भक्कानिएका गणेशका आमाबुबा अचेत अवस्थामा छन्। उनको शवयात्रामा जिल्लाका जनप्रतिनिधिलगायत विभिन्न क्षेत्रका मानिसहरू सहभागी थिए। उनको शवमाथि नेकपा माओवादी केन्द्रले पार्टीको झण्डा पनि ओडाएको छ। उनी कक्षा ११ देखि विद्यार्थी राजनीतिमा लागेका उनी अखिल क्रान्तिकारी विश्वविद्यालय राष्ट्रिय समिति, सुदूरपश्चिम विश्वविद्यालय कमिटीका सचिव पनि हुन्। २०५५ सालमा धनलाल नेपाली र लक्ष्मी आउजीको कोखबाट जन्मिएका गणेश पढाईसँगै अतिरिक्त क्रियाकलापमा पनि अब्बल थिए। चितवनको प्रेरणा कलेजबाट छात्रवृत्तिमा आइएस्सी पास गरेका उनी टीकापुर बहुमुखी क्याम्पसमा छात्रवृत्तिमै कृषि विज्ञानमा स्नातक पढिरहेका थिए। आठौं सेमेस्टरको इन्टर्नसिप गर्न उनी गत भदौमा इजरायल गएका थिए। सुदूरपश्चिम विश्वविद्यालयअन्तर्गत टीकापुर बहुमुखी क्याम्पसको कृषि संकायतर्फ स्नातक तह अन्तिम वर्षमा अध्ययनरत ४९ जना विद्यार्थीहरू 'लर्न एन्ड अर्न' कार्यक्रमअन्तर्गत इजरायल गएका थिए। गएको एक महिना नबित्दै केही विद्यार्थीहरू इजरायलमाथि हमासले गरेको क्रूर आक्रमणको सिकार भए। उक्त आक्रमणमा गणेशसहित १० जना नेपालीको मृत्यु भइसकेको छ भने एक जना विद्यार्थी विपिन जोशी अझै सम्पर्कविहीन छन्।"
"दसैं विदा सकियो, कर्मचारी फर्किएनन्","नुवाकोट : वडादसैंका लागि ६ दिन लामो विदा पछि शुक्रवार सरकारी कार्यालयहरू सञ्चालन भए पनि नुवाकोट र रसुवाका अधिकांश कर्मचारी कार्यालयमा अनुपस्थित रहेका छन्। पहाडी संरचना रहेको नुवाकोट र हिमाली संरचना रहेको रसुवामा कार्यरत सरकारी तथा संस्थान अन्र्तगतका कार्यालयमा कार्यरत ५० प्रतिशत वडादसैं विदा सकिएर कार्यालय खुलेको दिन कर्मचारी अनुपस्थित रहेको पाइएका हुन्। नुवाकोटमा सरकारी र संस्थान गरेर ५० कार्यालयमा कार्यरत कर्मचारीहरु शुक्रवार कार्यालयमा अनुपस्थित रहेका छन्। पाँच सयभन्दा बढी कर्मचारी रहेकोमा कार्यालय खुलेको दिन आधा भन्दा धेरै कर्मचारी अनुपस्थित रहेको भेटिएका हुन्। कार्यालय खुलेको छ, काम सुचारु भएको छ। तर, कर्मचारी छैनन् विदुरमा भेटिएका सेवाग्राही गुनासो गदै थिए। कतिपय कार्यालयका प्रमुख तथा कर्मचारी वडादसैंको टिका थाप्न टाढा टाढा पुगेका कारण अन द वेमै रहेको समवन्धित कार्यालयले जनाएको छ। कर्मचारी नहुँदा कतिपय महत्वपुर्ण काम लिएर सदरमुकाम पुगेका सेवाग्राहीहरु कतिपय कार्यालयका प्रमुख तथा फांटमा कर्मचारी नहुँदा रित्तो हात फर्किनु परेको थियो। नुवाकोटको छिमेकी रसुवाका सरकारी कार्यालयका अधिकांश कर्मचारीसमेत अनुपस्थित रहेका छन्। नुवाकोट र रसुवा दुवै जिल्लाका सरकारी तथा संस्थान अन्र्तगतका कार्यालयमा कार्यरत आधाभन्दा धेरै कर्मचारी अनुपस्थित भएपछि कार्यालय सुनसान रहेको थियो। काम लिएर कार्यालय पुगेका हजारौं सेवाग्राही समस्यामा परेका थिए।"
मुगु घटना अनुसन्धानका लागि प्रहरीको विशेष टोली परिचालन,"मुगु : सामूहिक हत्याको आशंका गरिएको घटनाबारे अनुसन्धान गर्न कर्णाली प्रदेश प्रहरीको विशेष टोली आज बेलुका घटनास्थल छायानाथ रारा नगरपालिका६ स्थित मन्दु गाउँतर्फ प्रस्थान गरेको छ। कर्णाली प्रदेश प्रहरी कार्यालयका प्रमुख प्रहरी नायव महानिरीक्षक भीम ढकालका अनुसार मुगु घटनाको अनुसन्धानका लागि जुम्लाबाट एक र सुर्खेतबाट दुई टोली मुगुतर्फ हिँडेको छ। प्रहरी नायव महानिरीक्षक ढकालका अनुसार सुर्खेतबाट विशेष अनुसन्धान गर्ने वरिष्ठ प्रहरी नायव उपरीक्षक नारायण शर्माको नेतृत्वमा पाँच सदस्यीय प्रहरी टोली र अर्को एक टोली अनुसन्धान गर्न मुगु गएको छ। टोली आज राति कालिकोट बसेर शनिबार बिहानै मुगु पुग्ने उनले जानकारी दिए। आज मन्दु गाउँमा एकै परिवारका आमासहित दुई छोरा र एक छोरी मृतावस्थामा फेला परेका थिए। मृतास्थामा फेला पर्नेमा छायानाथ रारा६ मन्दु गाउँकी २६ वर्षीया श्रीदेवी बोहोरा, ११ वर्षीय छोरा मनोज, ९ वर्षीया छोरी अप्सरा र आठ महिनाका छोरा रहर रहेका छन्। जिल्ला प्रहरी कार्यालय मुगुका प्रहरी नायव उपरीक्षक वीरेन्द्र थापाका अनुसार घटनाको खबर पाउनासाथ आज बिहान ११ बजे प्रहरी घटनास्थलमा प्रहरी पुगेको थियो। घटनास्थल जिल्ला सदरमुकाम गमगढीबाट दक्षिण पूर्वमा रहेको छ। हत्याको आशंका गरिएका चारै जनाको शव परीक्षणका लागि जिल्ला अस्पताल मुगुमा ल्याइएको छ। मृतकका श्रीमान वैदेशिक रोजगारीमा रहेका बताइएको छ। प्रारम्भिक अनुसन्धानअनुसार मृतक श्रीदेवी छोराछोरीसहित यही कात्तिक ७ गते बिहान दसैंको टीका थाप्न सोही वडास्थित कोटिल्ला माइत गएकी थिइन्। यही कात्तिक ८ गते बेलुका घर फर्केका उनीहरूको सोही राति हत्या भएको हुनसक्ने आशंका गरिएको छ। छिमेकीहरूले कात्तिक ९ गते बिहानदेखि श्रीदेवीको घरमा ताला लगाएको देखेपछि बिहानै सिमी टिप्न खेत गरातिर गएका होलान् अनुमान लगाएका थिए। १० गते बिहान पनि घरमा ताला लगाएको देखेपछि छिमेकीहरूले फेरि श्रीदेवी माइती गए कि भनी माइतीमा फोन गर्दा ८ गते नै गएको भनेपछि छिमेकीले आज बिहान १० बजेतिर ढोकाको ताला फाडेर भित्र हेर्दा चारै जनाको हत्या भएको देखेका जनाइएको छ।"
बिहीबार काठमाडौं उपत्यकामा एक हजार बढी सवारीका चालकलाई कारबाही,"काठमाडौं : बिहीबार काठमाडौं उपत्यकामा एक हजारभन्दा बढी सवारी चालकलाई कारबाही गरिएको छ। काठमाडौं उपत्यका ट्राफिक कार्यालय र मातहतका कार्यालयबाट खटिएको टोलीले १ हजार ३५५ सवारीका चालकलाई कारबाही गरेको हो। जसमा ओभर स्पिड चलाउने ३५६, मादक पदार्थ सेवन गरेर सवारी चलाउने १०४, लेनको पालना नगर्ने २८, रेड लाइटमा सवारी चलाउने २६, जथाभाबी हर्न बजाउने १३, नम्बर प्लेट प्रष्ट नभएका ४ र अन्य ८२४ रहेका छन्।"
प्रधानसेनापति शर्मा चीन प्रस्थान,"काठमाडौं : प्रधानसेनापति प्रभुराम शर्मा चीन प्रस्थान गरेका छन्। चिनियाँ जनमुक्ति सेनाको निमन्त्रणामा प्रधानसेनापति शर्मा चीन गएका हुन्। प्रधानसेनापति शर्मालाई त्रिभुवन अन्तर्राष्ट्रिय विमानस्थलमा रक्षा सचिव किरणराज शर्मा तथा बलाध्यक्ष सीताराम खड्काले विदाइ गरेका थिए। भ्रमण दलमा मध्यपूर्वी पृतनापति उपरथी प्रेमध्वज अधिकारी,प्रधान सेनापतिको सैनिक सहायक तथा स्टाफलगायतको सहभागीता रहेको छ। चीनमा रहेका बेला उनले सैनिक सहायता,सैन्य तालिमलगायत विषयमा छलफल गर्नेछन्। नेपाली शान्ति मिसनका लागि हतियारलगायत मिसनलाई आवश्यक पर्ने सैन्य सामग्रीहरू चीनबाट खरिद गर्ने नेपाली सेनाले तयारी गरेको थियो। विभिन्न कारणले उक्त खरिद प्रक्रिया अगाडि बढेको छैन। प्रधानसेनापतिको चीन भ्रमणका बेला सो विषयमा समेत छलफल हुने स्रोतले बताएको छ। कात्तिक २ गते बिहीबार बसेको मन्त्रिपरिषद् बैठकले प्रधानसेनापति शर्माको चीन भ्रमण स्वीकृत गरेको थियो। उनको चीनको बेइजिङमा कात्तिक १२ देखि १४ गतेसम्म सञ्चालन हुने दसौं बेइजिङ स्याङ्गसन फोरमको उद्घाटन समारोहमा सहभागी हुने कार्यक्रम छ। प्रधानसेनापति शर्माले यसअघि बेलायत भ्रमणमा गरेका थिए। प्रधानसेनापति कार्त्तिक १६ गते स्वदेश फर्किनेछन्।"
उद्धार गर्न गएका डीएसपीमाथि चक्कु प्रहार,बाँके : इलाका प्रहरी कार्यालय बाँकेका प्रहरी नायब उपरीक्षक एवं प्रहरी प्रमुख सुन्दर तिवारी चक्कु लागेर घाइते भएका छन् । कोहलपुर२ दीपनगरका कुशल थापाले आफ्नै २० दिनको नवजात छोरालाई बन्धक बनाएर मार्ने धम्की दिने क्रममा उद्धारका लागि खटिएका प्रनाउ तिवारीमाथि थापाले चक्कु प्रहार गरेका थिए। चक्कु लागेपछि प्रनाउ तिवारी घाइते भएको जिल्ला प्रहरी कार्यालयका प्रवक्ता नारायण डाँगीले जानकारी दिए। प्रहरी प्रवक्ता डाँगीका अनुसार थापाले छोरालाई आफ्नै घरमा बन्धक बनाएर परिवारका अन्य सदस्यलाई बाहिर राखी भित्रबाट चुकुल लगाएर मार्ने धम्की दिएका थिए । सो सूचना पाएपछि उद्धारका लागि गएको प्रहरी टोलीमाथि थापाले चक्कु प्रहार गर्दा प्रनाउ तिवारीलाई लागेको थियो । चक्कुको झटारोबाट प्रनाउ तिवारीको दाहिने हातको कुहिनामा चोट लागेको प्रहरी प्रवक्ता डाँगीले राससलाई बताए। प्रनाउ तिवारीले थापालाई झ्याल बाहिरबाट लामो समयसम्म सम्झाउने प्रयास गर्दा पनि नमानेपछि तिवारीमाथि नै चक्कु प्रहार गरेका थिए । त्यसपछि प्रहरी टोलीले ढोका फोडेर थापालाई नियन्त्रणमा लिएको थियो । बिहीबार राति करिब ११ बजेदेखि थापाले छोरालाई बन्धक बनाएर मार्ने धम्की दिँदै गर्दा परिवार र आफन्तले उद्धारका लागि प्रहरीलाई खबर गरेका थिए । परिवारको भनाइलाई उद्धृत गर्दै प्रहरी प्रवक्ता डाँगीले थापाको मानसिक सन्तुलन नभएको बताए।
४ लाख ६५ हजार नगदसहित ९ जुवाडे पक्राउ,हेटौंडा : मकवानपुरको हेटौंडाबाट ४ लाख ६५ हजार ३९० रुपैयाँ नगदसहित जुवा खालबाट ९ जना पक्राउ परेका छन्। हेटौंडा उपमहानगरपालिका७ स्थित देवीबन टोलको एक घरमा बिहीबार राति छापा मारेर प्रहरीले ९ जना जुवाडेलाई पक्राउ गरेको जिल्ला प्रहरी कार्यालय मकवानपुरका प्रवक्ता लक्ष्मी भण्डारीले जानकारी दिए। देवीबनका गोकुलनाथ पौडेलको घरमा अवैध रुपमा जुवा खेलिरहेको भन्ने सूचनाका आधारमा पुगेको प्रहरी टोलीले छापा मारेर ९ जना जुवाडेसहित ४ लाख ६५ हजार ३९० रुपैयाँ नगद बरामद गरेको प्रवक्ता भण्डारीले बताए। पक्राउ परेकाविरुद्ध जुवा ऐन अन्तर्गत मुद्दा दायर गरेर कारबाहीको प्रक्रिया अगाडि बढाउने प्रहरीले जनाएको छ।
चोरीको अभियोग लागेका ९ जना सार्वजनिक,"इनरुवा : इटहरी इलाका प्रहरी कार्यालयले चोरी गरेको अरोपमा पक्राउ परेका ९ जनालाई सार्वजनिक गरेको छ। पक्राउ पर्नेमा राजेश सिंह, समीर चौधरी, विक्रम क्षेत्री, आकाश भुजेल, सुरेश तामाङ, जब्दी सरदार, मोहम्मद जाकिर अन्सारी, मोहम्मद मुन्ना मियाँ र मोहम्मद आलम रहेको प्रहरी नायव उपरीक्षक टेकबहादुर कार्कीले जानकारी दिए। दसैंको समयमा विभिन्न मितिमा उनीहरूले घरायसी सामानदेखि साइकलसमेत चोरी गरेको उनको भनाइ थियो।"
मुगुको मुन्दुमा एकै परिवारका चार जनाको सामूहिक हत्या,"मुगु : जिल्लाको छायानाथ रारा नगरपालिका ६ मुन्दु गाउँमा एकै परिवारका चार जनाको सामूहिक हत्या भएको छ। एकै परिवारका २८ वर्षीया श्रीदेवी बोहोरा, ७ महिने छोरा रहर, ८ वर्षीया छोरी छिता र ११ वर्षीय छोरा मनोजको घाँटी रेटेर हत्या गरेको अवस्थामा फेला परेको हो। प्रहरीले घटनाको बारेमा थप अनुसन्धान गरिरहेको छ। घरभित्र हत्या गरिएको अवस्थामा चारैजनाको शव देखेपछि शुक्रबार बिहान ९ बजेतिर छिमेकीले प्रहरीलाई खबर गरेका थिए। अज्ञात समूहले धारिलो हतियार प्रयोग गरी उनीहरूको हत्या गरेको प्रहरीले जनाएको छ। हत्या भएको खबर पाउन वित्तिकै पिना प्रहरी चौकी र जिल्ला प्रहरी कार्यालयबाट प्रहरी टोली घटनास्थल पुगेको थियो। प्रहरी नायब उपरीक्षक विरेन्द्र थापाका अनुसार घटना दुई दिन अगाडि भएको हुनसक्ने अनुमान गरिएको छ। कार्त्तिक ८ गते बिहानदेखि सो घरमा ताला लगाएको थियो। लामो समयसम्म घरको ताला नखोलेपछि छिमेकीले शुक्रबार बिहान ९ बजेतिर ढोका खोलेर हेर्दा चारैजनाको विभत्सरुपले हत्या गरिएको अवस्थामा देखेका थिए। अहिले प्रहरीले घटना स्थललाई घेरा हाली अनुसन्धानको प्रक्रिया अगाडि बढाउँदैछ। शव पोस्टमार्टमका लागि जिल्ला अस्पतालमा लैजाने प्रहरीले जानकारी दिएको छ। हत्या गरिएकी महिलाले लगाएको गहना समेत चोरी भएको प्रहरीले बताएको छ। गहना निकालिएकाले धनमाल समेत चोरी भएको हुनसक्ने प्रहरीको अनुमान छ। ती महिलाका श्रीमान् एक वर्षदेखि वैदेशिक रोजगारीका लागि खाडी मुलुकमा रहेको छायानाथ रारानगरपालिका ६ का वडा अध्यक्ष खेम रावलले बताए।"
५० रुपैयाँको सिक्रीका लागि साथीको हत्या,"जलेश्वर : महोत्तरी जिल्लाको पिपरा गाउँपालिका५ हर्दिया गाउँमा ५० को सिक्रीका लागि बिहीबार एक युवकको हत्या भएको छ । जिल्ला प्रहरी कार्यालय महोत्तरीका प्रवक्ता प्रहरी नायब उपरीक्षक दिलीपकुमार गिरीका अनुसार स्थानीय राजनारायण पासवानका छोरा १९ वर्षीय आशिक भन्ने वसन्त पासवानको आफ्नै दुईजना साथीले छुरा हानेर हत्या गरेका हुन् । बुधबार राति गाउँमै लागेको दसैं मेला हेर्न गएका वसन्तले मेलामा ५० मा एउटा सिक्री किनेका थिए । सोही सिक्री लगाएर फोटो खिच्ने भन्दै उनीसँगै गएका साथी दीपक मल्लिकले वसन्तको सिक्री लिएर फोटो खिचेका थिए । तर, फोटो खिचिसकेपछि वसन्तले आफ्नो सिक्री माग्दा दीपकले नदिएपछि झगडा भएको र पछि दीपक र अर्का साथी अमित मल्लिक मिलेर वसन्तलाई छुरा हानेका प्रहरीले राससलाई जनाएको छ । जिल्ला प्रहरी कार्यालय महोत्तरीले आफ्नै साथीको हत्याको आरोपमा वसन्तका साथीहरु भारतको विहार राज्यको मधुवनी जिल्लाको जयनगर बस्ने १९ वर्षीय दीपक मल्लिक र उनका भाइ नाता पर्ने सोही जिल्लाको साहरघाट बसबरिया बस्ने १८ वर्षीय अमित मल्लिकलाई पक्राउ गरी जिल्ला प्रहरी कार्यालय महोत्तरीमा राखेको छ । दीपक र अमित दुवै जना पिपरा गापा५ बस्ने मामा सुरेश मल्लिकको घरमा बस्दै आएका थिए । मामाघर बस्दै आएका बेला सोही गाउँका वसन्तसँग मित्रता भएको थियो । बिहीबार राति एक स्थानीय जगदीश साहको खेतमा वसन्तको शव फेला परेपछि जिल्ला प्रहरी कार्यालय महोत्तरीबाट प्रहरी नायब उपरीक्षक दिलीपकुमार गिरीको नेतृत्वमा खटिगएको प्रहरी टोलीले हत्याको आरोपमा मामाघरमा लुकी बसेका दीपक र अमितलाई पक्राउ गरेको थियो । हत्या गर्न प्रयोग गरिएको छुरा र रगत लत्पतिएको उनीहरुको कपडा पनि प्रहरीले फेला पारेको छ ।"
अवैध लागुऔषधसहित पाँचजना पक्राउ,"बर्दिया : मधुवन नगरपालिका६ गाउँ नम्बर ४ बाट अवैध लागुऔषध ब्राउनसुगर जस्तो देखिने पदार्थसहित ५ जनालाई बिहीबार प्रहरीले पक्राउ गरेको छ । पक्राउ पर्नेहरूमा मधुवन नगरपालिका७ गाउँ नम्बर ७ बस्ने २३ वर्षीय संदिप नेपाली,सोही नगरपालिका५ गाउँ नम्बर ८ बस्ने २२ वर्षीय माधव भण्डारी, सोही नगरपालिका६ गाउँ नम्बर ४ बस्ने गणेश ओली,सोही नगरपालिका७ बस्ने १८ वर्षीय किशोर र १६ वर्षीय किशोर रहेका छन् । इलाका प्रहरी कार्यालय ढोढरीबाट गस्तीमा खटिएको प्रहरी टोलीले संदिप नेपालीलाई ४० मिलिग्राम, माधव भण्डारीलाई ३० मिलिग्राम,गणेश ओलीलाई २ सय मिलिग्राम तथा नगद २४ हजार ४ सय २६ रूपैयाँ र दुईजना किशोरलाई ६० मिलिग्राम उक्त पदार्थसहित पक्राउ गरेको हो । यस सम्बन्धमा प्रहरीले आवश्यक अनुसन्धान गरिरहेको छ ।"
आज देशका यी स्थानमा हुने छ वर्षा,काठमाडौं : आज देशको पहाडी भूभागमा आंशिक बदली तथा बाँकी भूभागमा मौसम सामान्यतया सफा रहनेछ। मौसम पूर्वानुमान महाशाखाका अनुसार देशका पहाडी भूभागका एकदुई स्थानमा मेघ गर्जनचट्याङसहित हल्का वर्षाको सम्भावना रहेको छ। देशको उच्च पहाडी तथा हिमाली भूभागका एकदुई स्थानमा हल्का हिमपातको पनि सम्भावना छ। आज राति देशको पहाडी भूभागमा आंशिक बदली तथा बाँकी भूभागमा मौसम सामान्यतया सफा रहनेछ।
प्रधानन्यायाधीश श्रेष्ठ पनि आजै चीन जाँदै,काठमाडौं : प्रधानन्यायाधीश विश्वम्भरप्रसाद श्रेष्ठ आज बेलुका चीन जाने भएका छन्। चीनका प्रधानन्यायाधीश चाङ च्युइनको निमन्त्रणामा श्रेष्ठ चीन जान लागेका हुन् सर्वोच्च अदालतका सूचना अधिकारी गोविन्दप्रसाद घिमिरेले चिनियाँ प्रधानन्यायाधीशको निमन्त्रणामा प्रधानन्यायाधीश श्रेष्ठ चीन जान लागेको बताए। चीनमा रहँदा प्रधानन्यायाधीश श्रेष्ठ चाइना ल फोरमले गरेको कार्यक्रममा सहभागी हुनेछन्। प्रधानन्यायाधीश श्रेष्ठ र चिनियाँ प्रधानन्यायाधीश चाङबीच दुईपक्षीय भेटवार्ता हुनेछ। प्रधानन्यायाधीशको भ्रमण टोलीमा न्यायाधीश डाआनन्द मोहन भट्टराई र मुख्य रजिष्ट्रार लालबहादुर कुँवर सभागी हुनेछन्। श्रेष्ठ कार्त्तिक १७ गते स्वदेश फर्कनेछन्। आजै बिहान प्रधानसेनापति प्रभुराम शर्मा चिनियाँ जनमुक्ति सेनाको निमन्त्रणामा चीन प्रस्थान गरेका छन्।
बर्खामा ज्यानको बाजी थापेर खोला तर्ने बाध्यता हट्यो,"दमौली : वारि भिमाद नगरपालिका, पारि शुक्लागण्डकी नगरपालिकाको बीचमा बगेको बरखोला हिउँदमा सामान्य भए पनि बर्खामा उर्लेर बहने हुँदा तर्न सर्वसाधारणलाई जोखिम थियो। खोला वारपार गर्नका लागि ज्यानको बाजी थापेर तर्नुको विकल्प थिएन तर अहिले पक्की पुल निर्माण भएपछि सो समस्या समाधान भएको छ। दुई पालिकालाई जोडेको सो पक्की पुलले यस भेगका हजारौं सर्वसाधारण लाभान्वित भएका छन्। पक्की पुल निर्माणसँगै जीवनस्तर सहज हुनेमा स्थानीयवासी खुसी छन्। पुल बनेपछि जोखिम मोलेर खोला तर्नुपर्ने बाध्यता अन्त्य भयो, स्थानीयवासी इमानबहादुर थापाले भने। खोला तर्न बनाइएको बाँसको फड्के पटकपटक खोलाले बगाइदिने गरेको थियो, उनले भने, खोला उर्लिदा सवारीसाधन चल्दैन थियो। चर्को घाम लागेपछि उर्लिएको खहरे खोला सुक्ला र खेतबारीको काममा जाउँला भन्दैमा दिन बित्छ। अब त पुल बनेपछि सहज भयो। विद्यालय, बजार, कार्यालय जान खोला तर्नुको विकल्प नभएकाले जोखिम मोलेरै भएपनि खोला तर्नुपर्ने समस्यामा स्थानीयवासीमा रहँदै आएको थियो। स्थानीयवासी शिवकुमार आलेले पुल निर्माण भएपछि आफूहरुलाई राहत मिलेको बताए। गण्डकी प्रदेश सरकार भौतिक पूर्वाधार विकास मन्त्रालयले उपलब्ध गराएको बजेटमा शुक्लागण्डकी नगरपालिका११ र भीमाद नगरपालिका९ जोड्न बरखोलामा तीन करोड ९८ लाख ६३ हजार दुई सय ७७ रुपैयाँको लागतमा सो पुल मुक्तिनाथ दिपज्योति ज्वाइन्ट भेञ्चर कम्पनीले निर्माण गरेको शुक्लागण्डकी नगरपालिका११ का वडाध्यक्ष शालिकराम भट्टराईले जानकारी दिए। २०७७ कात्तिक २६ गते शिलान्यास भइ निमार्ण गरिएको सो पुल ३२ दशमलव चार मिटर लामो छ। २०७८ असार २२ गतेसम्म पुल निर्माण गरिनुपर्नेमा विविध कारणले एक वर्ष ढिला हुन पुगेको उनको भनाइ थियो। खोलाले वर्षामा अत्याधिक कटान गर्ने भएकाले त्यसलाई रोक्न दायाँ बायाँ एक हजार तीन सय घनमिटरको ग्याबिन भरिएको छ। भिमाद नगरपालिकाका प्रमुख दधिराज सुवेदीले पक्की पुलले शुक्लागण्डकी र भिमाद मात्र नभई स्याङ्जाका केही भागका सर्वसाधारण पनि लाभान्वित हुने बताए।"
बसको ठक्करबाट स्कुटर चालकको मृत्यु,"भरतपुर : चितवनमा भएका छुट्टाछुट्टै सवारीसाधन दुर्घटनामा एकको मृत्यु भएको छ। अन्य तीनजना घाइते भएका छन्। बिहीबार साँझ खैरहनी नगरपालिका१ बहेरा चोकस्थित पूर्वपश्चिम राजमार्गमा बसको ठक्करबाट स्कुटर चालकको मृत्यु भएको हो। पूर्वबाट पश्चिमतर्फ जाँदै गरेको बा९६प ३६३४ नम्बरको स्कुटरलाई विपरीत दिशाबाट आउँदै गरेको बा३ख २३५४ नम्बरको बसले ठक्कर दिँदा स्कुटर चालक सिन्धुपाल्चोक सुनकोशी गाउँपालिका५ का २३ वर्षीय आनन लामाको मृत्यु भएको जिल्ला प्रहरी कार्यालयले जनाएको छ। दुर्घटनामा घाइते लामाको पुरानो मेडिकल कलेजमा उपचारका क्रममा मृत्यु भएको हो। उनको शव परीक्षणका लागि भरतपुर अस्पतालको शवगृहमा राखिएको छ। ठक्कर दिने बस र बसका चालकलाई प्रहरीले नियन्त्रणमा लिएको छ। यस्तै बिहीबार साँझ चितवनको रत्ननगर नगरपालिका ७ बद्रेनीस्थित भित्री सडक खण्डमा मोटरसाइकल अनियन्त्रित भई पल्टदा तीन जना घाइते भएका छन्। बद्रेनीबाट हात्तीचोकतर्फ आउँदै गरेको बा प्र ०६००१ प ४७९० नम्बरको मोटरसाइकल अनियन्त्रित भई पल्टिदा मोटरसाइकल चालक खैरहनी नगरपालिका१२ का २० वर्षीय समित महतो, मोटरसाइकल पछाडि सवार राप्ती नगरपालिका६ का २१ वर्षीय विज्ञान चौधरी, सोही ठाउँका २२ वर्षीय रोशन चौधरी घाइते भएका थिए। गम्भीर घाइते तीनैजनाको उपचार भरतपुरको पुरानो मेडिकल कलेजमा भइरहेको छ।"
हुम्लामा विद्युत् सेवा अवरुद्ध,हुम्ला : बिहीबार रातिदेखि हिमाली जिल्ला हुम्लामा विद्युत् सेवा अवरुद्ध भएको छ। विद्युत् आपूर्ति बन्द भएपछि हुम्लाको सदरमुकाम सिमकोटसहितका दुई वटा गाउँपालिकाका बासिन्दा अँध्यारोमा बस्न बाध्य भएका छन्। नेपाल विद्युत् प्राधिकरण हेल्दुङ वितरण केन्द्र हुम्लाको विद्युतगृहको मुख्य क्यानलमा पाइप जडान गर्ने कार्य हुँदा विद्युत् सेवा अवरुद्ध भएको हो। मुख्य क्यालनमा रहेको अस्थायी पाइप हटाइ उक्त स्थानमा पाइप जडान गर्ने कार्य भइरहेकाले विद्युत् सेवा अवरुद्ध हुन पुगेको नेपाल विद्युत् प्राधिकरण हेल्दुङ वितरण केन्द्र हुम्लाका प्रमुख नारायणप्रसाद कर्णले बताए। यही कात्तिक ९ देखि २२ गतेसम्म पुनर्निर्माण कार्य हुने भएकाले १३ दिनसम्म यहाँ विद्युत् सेवा उपलब्ध नहुने प्रमुख कर्णले जानकारी दिए। हिउँदयाममा भारी हिमपात हुने तर विद्युत्का लागि आवश्यक पानी नपुग्नुका साथै पहिरो जाने भएको हुँदा हिमपात हुनु अगावै मर्मत गरिएको हो। विद्युत् सेवा अवरुद्ध भएसँगै सदरमुकाम सिमकोट र खार्पुनाथ गाउँपालिकामा अन्धकार भएको हो भने दसैं बिदा सकिएलगत्तै सिमकोटमा रहेका सरकारी तथा गैरसरकारी कार्यालय खुला हुने भए पनि विद्युत् सेवा अवरुद्ध हुँदा काम गर्न असहज हुने भएको छ। यसबाट सिमकोट र खार्पुनाथ गाउँपालिकाका करिब दुई हजार दुई सय बढी सेवाग्राही प्रभावित भएका छन्।
भरतपुर अस्पतालमा दसैंका दिन जन्मिए २० शिशु,"चितवन : सबैतिर दसैं टीका लगाइरहँदा यहाँको भरतपुर अस्पतालमा २० शिशुको जन्म भएको छ। प्रसूतिका कारण टीका लगाउनसमेत छोडेर दुई चिकित्सकसहित दस स्वास्थ्यकर्मी खटिएका थिए । अस्पतालको स्त्री तथा प्रसूति रोग विभागका प्रमुख डा सुनिलमणि पोख्रेलका अनुसार दसैंको टीकाका दिन पनि चिकित्सक,स्वास्थ्यकर्मी र सरसफाइकर्मी निरन्तर काममा खटिएका थिए । टीकाका दिन छजनाको शल्यक्रिया गरेर बच्चा झिकिएको थियो भने अन्यको साधारण प्रसूतिबाटै बच्चा जन्मिएको हो । यसैगरी नवमीका दिन २० जनाले बच्चा जन्माएकामा आठजनाको शल्यक्रिया गरिएको थियो । अष्टमीका दिन १७ जनाले शिशु जन्माएकामा चार जनाको शल्यक्रिया गरिएको थियो । फूलपातीका दिन यो सङ्ख्या ३४ जना पुगेको थियो । तीमध्ये सात जनाको शल्यक्रिया गरिएको प्रमुख पोख्रेलले बताए। प्रसूति विभागमा खटिएका चिकित्सक, नर्सिङ् स्टाफ, सरसफाइकर्मीलगायत कर्मचारी चाडपर्व पनि नभनी निरन्तर काममा खटिएका उनको भनाइ थियो । काठमाडौंको थापाथलीस्थित प्रसूतिगृह पछि सबैभन्दा धेरै सुत्केरी सेवा यही अस्पतालबाट लिने गरेका छन् । गत आर्थिक वर्षमा यो सङ्ख्या १२ हजार सात सय थियो । चितवनसहित छिमेकी जिल्लाबाट यहाँ प्रसूति सेवाका लागि बिरामी आउने गर्दछन् । जिल्लामै पनि अन्य अस्पतालमा काम गर्ने चिकित्सक, स्वास्थ्यकर्मीलगायत सम्पन्न व्यक्तिले समेत प्रसूति सेवाका लागि भरतपुर अस्पताललाई रोज्ने गरेको प्रमुख पोख्रेलले जानकारी दिए। यो विभागमा १२ विशेषज्ञ चिकित्सक, २५ नर्सिङ स्टाफसहितको अनुभवी समूह परिचालित रहेकामा ३० वर्षभन्दा लामो समयदेखि प्रसूति गराउँदै आएका अनुभवी नर्सिङ स्टाफसमेत रहेका छन् । यस अस्पतालमा अन्य समयमा दैनिक ५० हाराहारी शिशु जन्मने गर्दछन् । तीमध्ये ४० प्रतिशतको शल्यक्रिया हुँदै आएको छ । अस्पतालमा शल्यक्रिया गर्नुपर्ने बिरामीको चाप बढेका कारण हाल रहेको सात शल्यक्रिया कक्ष बढाएर १५ वटा बनाइएको छ । प्रसूतिका लागि अलग्गै शल्यक्रिया कक्ष छ । चौबिसै घण्टा शल्यक्रिया चलिरहेको हुन्छ । मेडिकल कलेज र केही अस्पतालले बाहेक अन्य अस्पतालले नियमित प्रसूति सेवा नदिएकाले पनि भरतपुर अस्पतालमा चाप बढी भएको हो । अस्पतालका प्रमुख मेडिकल सुपरिटेन्डेन्ट प्रा डा कृष्णप्रसाद पौडेलले बहिरङ्ग सेवाबाहेक अन्य सेवासमेत दसैंमा नियमित गरिएको राससलाई बताए । अस्पतालमा छ घण्टा डायलासिस सेवा रोकिए पनि अन्य सेवा भने सञ्चालन भइरहेको उनले उल्लेख गरे । सुपरिटेन्डेन्ट प्रा डा पौडेललका अनुसार अस्पतालमा कार्यरत एक हजार ४५ चिकित्सक कर्मचारीमध्ये आधाले दसैंमा काम गरेका र तीमध्ये सबैभन्दा बढी नर्सिङ स्टाफ रहेका थिए । अस्पतालमा कार्यरत चार सय नर्समध्ये तीन सयले दसैंको बेलामा समेत काम गरेका छन् । त्यस्तै सरसफाइ र सुरक्षाकर्मी एक सय ९५ मध्ये एक सय ३८ तथा दुई सय चिकित्सकमध्ये एक सयले काम गरेका थिए । दसैंको समयमा बहिरङ्ग सेवा सञ्चालन नहुँदा अस्पताल आएका बिरामीले स्वास्थ्य बीमामार्फत सेवा लिएका थिए । अस्पतालका बीमा कार्यक्रमका इञ्चार्ज लिलाधर पौडेलका अनुसार स्वास्थ्य बीमामार्फत् आकस्मिक सेवा लिने सेवाग्राहीको सङ्ख्या उल्लेख्य रहेको छ । उनले भने, 'दसैंको टीकाको दिन पनि हामीले बीमामार्फत् आकस्मिक र अन्य सेवा सहजै उपलब्ध गरायौँ ।' यो सङ्घीय अस्पताल हो । यहाँ छ सय शय्या सञ्चालनमा छ । सङ्घीय अस्पताल भए पनि एक सय ५० शय्या बराबरको जनशक्ति सरकारले उपलब्ध गराएको छ भने अन्य जनशक्ति अस्पताल विकास समितिले व्यवस्थापन गर्दै आएको छ । अस्पतालका सूचना अधिकारी गोपाल पौडेलका अनुसार राजधानी बाहिरबाट पनि बहिरङ्ग सेवामा सबैभन्दा धेरै बिरामी यहाँ उपचारका लागि आउने गर्दछन् । धेरै बिरामी आउँदा दैनिक झण्डै तीन हजार हाराहारी बिरामी यहाँ आउने गरेको उनले जानकारी दिए। सूचना अधिकारी पौडेलका अनुसार स्वास्थ्य बीमा कार्यक्रम र विशिष्टीकृत सेवाका कारण अस्पतालमा बिरामीको चाप बढ्दै गएको छ । गत आवमा तीन लाख सात हजार एक सय २१ जनाले बहिरङ्ग सेवा लिएका थिए । तीमध्ये ३१ हजार एक सय ३७ जना भर्ना भएर उपचार गराएका उनले जानकारी दिए । अस्पतालको शय्या अकुपेन्सी ८१ प्रतिशत रहेको छ । बीमा कार्यक्रममा यो अस्पताल देशकै उत्कृष्ट रहेको छ । गत वर्ष कूल बहिरङ्ग सेवामा आएका तीन लाख सात हजार एक सय २१ मध्ये दुई लाख २१ हजार तीन सय ३१ जना स्वास्थ्य बीमा गरेका बिरामी थिए। अस्पताल आउनेमध्ये ७० प्रतिशतसम्म बिरामी स्वास्थ्य बीमा गरेका हुने गरेको सूचना अधिकारी पौडेलले जानकारी दिए।"
अर्घा भगवती मन्दिरमा धार्मिक पर्यटक बढे,"अर्घाखाँची : अर्घाखाँचीको धार्मिक तथा पर्यटकीयस्थल अर्घा भगवती मन्दिरमा पछिल्लो समय धार्मिक पर्यटकको वृद्धि भएको छ। बडादसैंमा विशेष पूजाआजा हुने यस मन्दिरमा कोजाग्रत पूर्णिमाका दिनसम्म देवी भागवती, वेद पाठ पारायण तथा दुर्गा सप्तशती पाठ भइरहेको पण्डित केशवराज आचार्यले बताए। बडादसैंको घटस्थापनादेखि कोजाग्रत पूर्णिमासम्म विशेष विधिबाट यहाँ पूजा गरिन्छ। कोजाग्रत पूर्णिमाका दिन सराये नाच हुने गर्छ। अर्घाको सरोये नाच देशभर प्रसिद्ध छ। हालः यस मन्दिरमा एसियाकै सबैभन्दा ठूलो भगवती मन्दिरको मूर्ति प्रतिस्थापन गरिएको छ। अर्घा दरबारअर्थात् अर्घा भगवती मन्दिरमा १० फिटको बेसमा, २१ फिटको मूर्ति राखिएको छ। मूर्तिसँगै सेल्फी खिच्ने पनि बढेका छन्। मूर्ति प्रतिस्थापनसँगै मन्दिर तथा पौवा निर्माण गरिएको छ। दरबार तथा मन्दिर वरिपरि चिटिक्क पारिएको छ। लिच्छवीकालदेखि नै यस दरबार तथा मन्दिरमा पूजाआजा हुँदै आइहेको मन्दिर संरक्षण समितिका अध्यक्ष सरोज भुसालको भनाइ छ। लुम्बिनीमा आएका पर्यटक तथा अर्घाखाँचीकै धार्मिक पर्यटकीयस्थल सुपा देउरालीमा आएका पर्यटकलाई सदरमुकाम सन्धिखर्क हुँदै अर्घामा लैजान एसियाकै सबैभन्दा ठूलो भगवती देवीको मूर्ति स्थापना गरिएको हो। सन्धिखर्क नगरपालिकाका पूर्वप्रमुख कमलप्रसाद भुसालले उक्त मूर्ति स्थापनाका लागि पहल गरेका थिए। गौतमबुद्धको जन्मस्थल लुम्बिनीसँगै गुल्मीको रेसुङ्गा र प्युठानको स्वर्गद्वाराीमा आएका पर्यटकलाई अर्घा दरबारमा लैजाने उद्देश्यले मूर्ति स्थापना गरिएको नगर प्रमुख कृष्णप्रसाद श्रेष्ठले बताए।"
श्रीमानले प्रहार गरेको चिर्पट लागेर श्रीमतीको मृत्यु,खोटाङ : दिक्तेल रुपाकोट मझुवागढी नगरपालिका२ मुडेस्थित लालीखर्कका ४० वर्षीय दावा शेर्पाले प्रहार गरेको दाउराको चिर्पट लागेर ३६ वर्षीया श्रीमती लाक्पा डिकु शेर्पाको मृत्यु भएको छ। मादक पदार्थ सेवन गरेका दावा र श्रीमतीबीच घरायसी विवाद हुँदा श्रीमान्ले गए राति प्रहार गरेको चिर्पट लागेर श्रीमतीको मृत्यु भएको हो। श्रीमान्श्रीमतीबीच मूलघरमा झगडा भएपछि भागेकी श्रीमती घरदेखि करिब दुई सय मिटर टाढा गोरेटो बाटोमा मृत फेला परेको स्थानीय बासिन्दाले बताए। हत्या गर्ने श्रीमानलाई गए राति नै खटिएको प्रहरी टोलीले नियन्त्रणमा लिएर अनुसन्धान सुरु गरेको जिल्ला प्रहरी कार्यालयका प्रहरी निरीक्षक बेनु कार्कीले जानकारी दिए। शेर्पा दम्पतीबीच यसअघिदेखि नै सामान्य विवाद हुने गरेको छिमेकीले बताए। बुधबार पनि विवाद भएपछि आफ्नो घर छाडेर मूलघर गएर बसेकी श्रीमतीलाई त्यही पुगेर श्रीमानले चिर्पट प्रहार गरेको प्रत्यक्षदर्शीले बताए। शव परीक्षणका लागि गए राति नै जिल्ला अस्पतालमा लगिएको थियो। शेर्पा दम्पतिका दुई छोरी छन्।
मामा घर आएका दुई भारतीय हत्या आरोपमा पक्राउ,महोत्तरी : महोत्तरी प्रहरीले हत्याको आरोपमा दुईजना भारतीय युवकलाई नियन्त्रणमा लिएको छ । बिहीबार मृत फेला परेको महोत्तरी पिपरा गाँउपालिका ५ हर्दिया टोलका १९ वर्षीय आशिक पासवानको हत्याको आरोपमा दुई भारतीय युवकलाई नियन्त्रणमा लिएको हो । भारत बिहार राज्य जिल्ला मधुबनि जयनगर घर भएका १९ वर्षीय दिपक मलिक र मधुबनी साहारघाट बसबरिया घर भएका १८ वर्षीय अमित मलिकलाई प्रहरीले नियन्त्रणमा लिएको जिल्ला प्रहरी कार्यालय महोत्तरीले जनाएको छ । उनीहरु दुबैजना पिपरा गाँउपालिका५ स्थित आफ्नै मामा सुरेश मलिकको घरमा बस्दै आएका थिए। प्रहरीले उनीहरूलाई नियन्त्रणमा लिइ सोधपुछ तथा अनुसन्धानपछि सो घटनामा संलग्न रहेको खुलासा भएको महोत्तरीका प्रहरी प्रवक्ता डीएसपी दिलीपकुमार गिरीले जनाएको छ । युवक पासवानको शव हिजो साँझ स्थानीय जगदिश साहको खाली खेतमा फेला परेको थियो ।
