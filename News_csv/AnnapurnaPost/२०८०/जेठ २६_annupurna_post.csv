शीर्षक,विवरण
"बजेट सच्याऔं, पुँजी पलायन रोकौं","अर्थतन्त्रका समस्या सम्बोधन गर्ने सबैभन्दा ठूलो मौका बजेट हो। बजेट पर्व केवल वार्षिक आयव्ययको विवरणमात्रै होइन, करका कानुनसमेतहरूको एकमुष्ठ रूप हो। बजेटले लिने नीतिले व्यावसायिक वातावरण निर्धारण गर्छ। अर्थमन्त्री डा प्रकाशशरण महतले भने अर्थतन्त्रका कतिपय आयामलाई घाटा पुर्याउने गरी बजेट ल्याएका छन्, जसले व्यावसायिक वातावरण निरुत्साहित हुने देखिन्छ। अर्थतन्त्र सबल बनाउन लगानी बढाउन जरुरी छ तर महतको बजेटले भने लगानीलाई निरुत्साहित गर्दैछ। जसको मुख्य डर भनेको पुँजी पलायन हो। आउँदो वर्षको आर्थिक विधेयकको दफा २६, २७ र २९ का बुँदाले पुँजी पलायनलाई प्रेरित गर्छन्। व्यवसायीले कम्पनीमा गरेको लगानी पुँजीका रूपमा फिर्ता पाउँदा उक्त रकमलाई आय मानेर कर तिर्ने व्यवस्था भनेको आफ्नै लगानीलाई लाभ मान्नुपर्ने अवस्था हो। त्यसो भए लगानी गर्न को आउँछ नेपाल र कसले गर्छ लगानी ? फर्दर पब्लिक अफरिङ (एफपीओ) प्रिमियम मूल्यमा जारी गर्दा प्राप्त रकमबाट बोनस बाँड्दा कर लाग्ने व्यवस्था पनि करको सैद्धान्तिक मान्यतासँग मेल खाने खालको होइन। करको सामान्य सिद्धान्त भनेकै व्यावसायिक गतिविधि गरेर आम्दानी गर्नेले तिर्ने हो। मर्जर वा प्राप्ति गर्दा कम्पनीले लाभ पाए पनि कर तिर्नुपर्ने व्यवस्था भएको २७ नम्बरको बुँदाले पनि व्यवसाय नगरी भएको आर्जनमाथि वक्रदृष्टि राखेको देखिन्छ। आफ्नै पैसा फिर्ता पाउँदा कर लगाउनेदेखि संस्था गाभ्दा अर्थात् संस्थाकै पैसाबाट बोनस बाँड्दा पनि कर लाग्ने नियम युक्तिसंगत होइन। बोनस बाँड्नुलाई पनि कारोबार झैं परिभाषित गरेर अर्थमन्त्रीले अनर्थ हुनेखाले भाष्य सिर्जना गरेका छन्। रिजर्भमा राखेको पैसालाई पुँजी बनाउँदा पनि आयकर लाग्ने व्यवस्थाप्रति त झन् जानकार नै अचम्मित छन् र उनीहरूले नै कहीँ नभएको जात्रा भन्ठानेका छन्। बुँदा २९ मार्फत सेयर वा घरजग्गा कारोबारको लाभबाट पनि आयकर तिर्नुपर्ने व्यवस्था गर्नु भनेको ती कारोबारलाई निरुत्साहित गर्न खोज्नु हो। लाभमा वा नाफामा कर एउटा कुरा हो तर नियमित कारोबार नगर्ने र भैपरि भएको कारोबारलाई पनि नियमित आय मानेर आयकर तिर्नुपर्ने व्यवस्था आफैंमा अनौठो छ। त्यसो गर्नु त्यस्ता व्यवसायमा विकर्षण सिर्जना गर्नु हो। सेयर वा घरजग्गा कारोबार गर्दा प्राकृतिक व्यक्तिले तोकिएको पुँजीगत लाभकर तिरेकै हुन्छ भने फेरि आयकर पनि थप्नु भनेको करको दोहोरो भार लगाउनु हो। यसै पनि पछिल्लो समय घरजग्गा कारोबार र सेयर बजारको गिरावटले अर्थतन्त्रमा ठूलो शिथिलता पैदा गरेको छ। त्यसमाथि तिनै व्यवसायमाथि अर्थमन्त्रीले कर्के नजर लगाएपछि पुँजी परिचालन होइन, पलायन प्रोत्साहन हुने पक्का छ।"
मेयर बालेनको कार्यकक्षमा ग्रेटर नेपालको नक्सा,"काठमाडौं : काठमाडौं महानगरपालिकाका मेयर बालेन शाहको कार्यकक्षमा ग्रेटर नेपालको नक्सा राखिएको छ। सांस्कृतिक सहरको रूपमा विकसित भइरहेको काठमाडौ महानगरमा सांस्कृतिक हिसाबले ग्रेटर नेपालको नक्सा राखिएको हो। महानगर प्रमुखको सचिवालयका एक सदस्यका अनुसार बिहीबार सभागृहस्थित रहेको मेयरको कार्यकक्षमा ग्रेटर नेपालको नक्सा राखिएको हो। बालेनको सचिवालयका अनुसार मेयरको कार्यकक्ष पुनःसजावट भइरहेको छ। यसैक्रममा दक्षिण एसिया समेटिएकै थ्रिडी नक्सा पहिले नै थियो। यो नक्सा पुरानो भएपछि सांस्कृतिक नक्साको रूपमा ग्रेटर नेपालको नक्सा राखिएको हो। इतिहास कसैले मेटेर मेट्न नसकिने भन्दै बालेनले ग्रेटर नेपालको नक्सा राख्न निर्देशन दिएका हुन्। यो नक्सामा नेपालभारत सुगौली सन्धि हुनुपूर्वको नेपालको सिमाना समेटिएको छ। भारत र चीनका केही स्थानहरू पनि समेटिएको छ। भारतको नयाँ संसद् भवनमा ग्रेटर इन्डियाको नक्सा राखिएपछि नेपालीहरूले असन्तृष्टि जनाउँदै आएका छन्। ग्रेटर इन्डियाको नक्सामा नेपालको लुम्बिनी र कपिलवस्तु पनि समेटिएको छ। हाल नेपालको रहेका लुम्बिनी र कपिलवस्तुसहितको नक्सा भारतले आफ्नो संसद् भवनमा राखेपछि नेपालीहरू आक्रोशित भएका थिए। स्वतन्त्र उम्मेदवारको रूपमा चुनाव जितेर मेयर बनेका बालेनले जनताको संवेदनालाई समेट्न ग्रेटर नेपालको नक्सा राखेको अनुमान गरिएको छ। के हो ग्रेटर नेपालको नक्सा ? सीमाविद् बुद्धिनारायण श्रेष्ठका अनुसार ग्रेटर नेपालको नक्सा सन् १८०६ मा नै बनेको हो। तत्कालीन समयमा भारतमा शासन गरिरहेको इस्ट इन्डिया सरकारले नै यो नक्साको निर्माण गरेको हो। अंग्रेज सरकारले तत्कालीन भारतको नक्सा बनाउने क्रममा नेपालको नक्सा पनि बनाएको श्रेष्ठको दाबी छ। श्रेष्ठ भन्छन्, नेपालका राष्ट्रपिता पृथ्वीनारायण शाहले नेपाल एकीकरण अभियान सुरु गरे। गोर्खाबाट सुरु गरेको यो अभियान काठमाडौं भएर मोरङ, किरात प्रदेश, ताप्लेजुङ तथा भारतको सिक्किममा पनि पुगेको थियो। उनको मृत्यु भएपछि उनका सन्तती बहादुर शाह र राजेन्द्रलक्ष्मीले यो अभियानलाई पुनः निरन्तरता दिए। सन् १८०६ मा नेपालको सिमाना पूर्वमा टिष्टा नदी, पश्चिममा किल्ला कांगडासम्म पुगेको थियो। १८०९ मा किल्ला कांगडाबाट पूर्व सरेर सप्तक नदीको सिमाना भयो। सिमानाको हिसावले विशाल भएको भारतमा शासन गरेको अंग्रेजलाई राम्रो लागेन। सन् १८१५ डिसेम्बरमा नेपालसँग युद्धको घोषणा गयो। युद्ध भयो। यसलाई इन्डो गोर्खा वार भनिन्छ। यो युद्धमा कतै नेपालको जित भयो त कतै अंग्रेज सरकारको जित भयो। यसपछि सन् १८१६ मार्च ४ मा सुगौली सन्धि भयो। यो सन्धिपछि नेपालको सिमाना पूर्वमा मेची र पश्चिममा महाकालीमा सीमित भयो। यो सन्धिको ७ महिनापछि नेपालले राप्तीदेखि कोसीसम्मको पूर्वी भाग फिर्ता पाएको थियो। यसको ४४ वर्षपछि बाँके बर्दिया कैलाली कञ्चनपुर प्राप्त गरेपछि नयाँ मुलुकको रूपमा वर्तमान नेपालको सिमाना कायम भएको हो। ग्रेटर नेपालको नक्सामा भारतको दार्जीलिङ, सिक्किम, गोरखपुर, लखनउ, सिलगढी, पिथौरागढ, झुलाघाटलगायतका ठाउँहरू समेटिएको छ।"
राजस्वमै बजेटको ध्यान,"विष्णुकुमार अग्रवाल बजेटले आर्थिक सुधारको प्रयास गरे पनि यसले लगानी प्रोत्साहन र माग वृद्धि गर्नेमा शंका गर्न सकिन्छ। बजेटको ध्यान कसरी बढी राजस्व संकलन गर्न सकिन्छ भन्ने छ। तर, लगानी तथा व्यावसायिक वातावरण निर्माणमा सरकारको कमै ध्यान गएको देखिन्छ। व्यावसायिक गतिविधि विस्तार गरेर बढी राजस्व उठाउन सकिन्छ भन्नेचाहिँ बिर्सेको देखिन्छ। लगानी बढ्यो भने अर्थतन्त्र चलायमान हुन्छ र राजस्व पनि आफैं उठ्छ। तर, विपरीत प्रयासले घटेको व्यावसायिक मनोबल सुधार हुनेको सट्टा हामीमाथि उल्टै भार थपेको महसुस गरेका छौं। बजेट तथा कर नीतिले लगानीका नयाँ अवसर खोल्ने प्रयास गरेकै छ। विशेष औद्योगिक क्षेत्रलाई सार्वजनिक निजी साझेदारीमा सञ्चालन गर्ने, वातावरणमा प्रतिकूल नपर्ने गरी देशका ढुंगागिटी निकासीको आधार बनाउने, जग्गाको हकबन्दीसम्बन्धी व्यवस्था खुकुलो बनाउने, औषधिजन्य प्रयोगका लागि गाँजा खेतीको सम्भाव्यता अध्ययन गर्नेजस्ता व्यवस्थाले लगानीको नयाँ अवसर खोलेको छ। सम्भाव्यता अध्ययन र प्रतिबद्धताअनुसार कानुनी व्यवस्था भए यस्ता उद्घोषले नयाँ उत्साअ पक्कै सिर्जना गर्नेछ। बजेटले आन्तरिक उत्पादनको प्रबद्र्धन हुनेछ भने स्वदेशी उद्योगहरूको प्रबद्र्धन गर्न महत्वपूर्ण योगदान गर्नेछ। आयातित मालवस्तु प्याकेजिङमा आयातकर्ता र बजार वितरकको लेबल लगाएर मात्र बजारमा पठाउन पाउने व्यवस्था सराहनीय छ। विदेशी लगानीबाट आर्जित आयलाई पुनः लगानी गर्दा स्वीकृति लिनुनपर्ने, विदेशी लगानीकर्ताहरूका लागि विदेशी विनिमय जोखिम न्यूनीकरण गर्न हेजिङ गर्ने संस्था तोकी हेजिङ सेवा उपलब्ध गराउने घोषणाले विदेशी लगानी आकर्षित गर्नेछ। यी सबै उद्घोषले कस्तो नतिजा दिन्छ भन्ने तय प्रभावकारी कार्यान्वयन हुने नहुने कुराले गर्नेछ। बजेटले केही नयाँ सुधारको संकेत गरे तापनि कर नीतिमा देखिएको अस्थिरताले लगानी बिग्रन सक्ने देखिन्छ। सरकारले प्रत्येक वर्ष भन्सार, अन्तःशुल्कलगायतका करका दरहरू परिवर्तन गर्दा लगानीको वातावरण अनिश्चित हुँदै गएको छ। आर्थिक ऐनमार्फत कर दायित्व फरफारक गरी कर चुक्ताको प्रमाणपत्र समेत लिइसकेको अवस्थामा पनि हाल आएर नयाँ कर दायित्व सिर्जना हुने व्यवस्था गरिएको छ। लगानीकर्तालाई थप अन्योल बनाउनुका साथै लगानीलाई समेत निरुत्साहित गर्ने कर नीति मन्दीमा रहेको अर्थतन्त्रलाई उकास्ने किसिमको छैन। मन्दीमा रहेको अर्थतन्त्रलाई बाहिर निकाल्न मुस्किल भइरहेको बेला सरकारले अझै जटिल करनीति लागू गरेको छ। नेपालमा नयाँ प्रकारको कर लगाउनुपर्ने आवश्यकता छैन। भइरहेको करका प्रकारलाई प्रभावकारी बनाउनुपर्छ। (अग्रवाल नेपाल उद्योग परिसंघका अध्यक्ष हुन्।)"
"दादुरा फैलँदै, निवारण लक्ष्य सरेको सर्यै","काठमाडौं : उपत्यकालगायत विभिन्न जिल्लामा दादुराका संक्रमित बढ्दैछन्। काठमाडौंमा नै ४ जनामा संक्रमणको पुष्टि भएको छ भने अन्य जिल्लामा पनि संक्रमित थपिँदै जाँदा निवारणको आगामी लक्ष्य चुनौतीपूर्ण देखिएको छ। इपिडिमियोलोजी तथा रोग नियन्त्रण महाशाखाका पूर्वनिर्देशक डा बाबुराम मरासिनीका अनुसार, खोप अभियान प्रभावकारी हुन नसक्दा दादुरा निवारणको लक्ष्य सरेको सर्यै छ। हरेक वर्षजसो दादुराको आउटब्रेक भइरहेको छ, जनस्वास्थ्य विज्ञ डा मरासिनी भन्छन्, हरेक बालबालिकालाई खोप लगाएको भए लक्ष्य भेट्न सकिन्थ्यो। खोपको कभरेज कम भएकाले फेरि पनि दादुरा निवारणको लक्ष्य चुनौतीपूर्ण बनेको छ। अहिलेसम्म दादुरा निवारणको लक्ष्य दुईपटक सरेको छ। विगतमा सन् २०१९ मा दादुरा उन्मूलनको लक्ष्य राखिएको थियो। संक्रमितहरू फेला पर्न थालेपछि सन् २०२३ मा दादुरा उन्मूलनको प्रतिबद्धता व्यक्त गरिएको थियो। त्यो पनि पूरा हुन नसक्ने भएपछि अहिले सन् २०२६ मा दादुरा उन्मूलनको लक्ष्य राखिएको छ। यस वर्ष दादुरा संक्रमित झन् बढेकाले यो लक्ष्य पूरा गर्न पनि चुनौती बढेको जनस्वास्थ्य विज्ञ डा मरासिनीले बताए। यस वर्ष काठमाडौंलगायत विभिन्न जिल्लामा दादुराका संक्रमितहरू पुष्टि भएका छन्। स्वास्थ्य तथा जनसंख्या मन्त्रालयका वरिष्ठ स्वास्थ्य प्रशासक डा समीरकुमार अधिकारीका अनुसार, दादुराको मुलुकका विभिन्न जिल्लामा दादुराका संक्रमित देखिएकाले निवारणको लक्ष्य चुनौतीपूर्ण बनेको छ। काठमाडौंमै दादुराको आउटब्रेक भएको छ। यसले दादुराको निवारणमा स्वाभाविक रूपमै चुनौती बढाएको छ, डा अधिकारीले भने, दादुराको आउटब्रेट हुन थालेका अन्य ९ जिल्लामा पनि पछि खोप कार्यक्रम अगाडि बढाइएको छ। दादुराविरुद्धको खोप लगाउन छुटेका बालबालिकाहरूलाई लक्षित गरी खोप अभियान सुरु गरिएको डा अधिकारीले बताए। काठमाडौंको गोकर्णेश्वर९ स्थित एक विद्यालयमा अध्ययनरत चार जनामा दादुरा पुष्टि भएको छ। डा अधिकारीका अनुसार, चार जना दादुराका संक्रमितले पनि खोप नलगाएको पाइएको छ। सो क्षेत्रमा बसोबास गर्ने अन्य ६२ जनामा दादुराका लक्षणहरू देखिएको छ। स्वास्थ्य सेवा विभाग, परिवार स्वास्थ्य महाशाखाका निर्देशक डा विवेककुमार लालका अनुसार, दादुरा संक्रमण पुष्टि भएका र शंकास्पदलाई आइसोलेसनमा राखिएको छ। दादुरा मिजल्स भाइरसबाट हुने अति संक्रामक रोग हो। यो रोग जुनसुकै उमेरका व्यक्तिलाई हुन सक्छ। तर, विशेष गरी बालबालिकालाई लाग्ने जनस्वास्थ्य विज्ञ डा मरासिनीले बताए। अति संक्रामक भएकाले गर्दा यो रोगले छिट्टै प्रकोपको रूप लिन सक्छ, डा मरासिनीले भने । उनले भने, यो रोग संक्रमित व्यक्तिले खोक्दा, हाच्छिउँ गर्दा वा श्वासप्रश्वासको माध्यमबाट एक व्यक्तिबाट अर्कोमा सर्दछ। परिवार स्वास्थ्य महाशाखाका निर्देशक डा लालका अनुसार, कोभिड१९ को बेला दादुराविरुद्ध खोप लगाउनबाट बञ्चित भएका बालबालिकामा दादुराको जोखिम पाइएको छ। डा लालले भने, खोप लगाउन छुटेका र दादुराको जोखिम हुनसक्ने जिल्लाहरूमा जिल्लाव्यापी रूपमैे खोप अभियान नै चलाइएको छ। गत वर्ष २०७९ पुसमा बाँके जिल्लाको नेपालगन्ज उपमहानगरपालिकामा पनि दादुरा संक्रमण पुष्टि भएको थियो। यस वर्ष सुर्खेत, कालिकोट, दाङ, सुनसरी, बाजुरालगायतका जिल्लामा दादुरा पुष्टि भएको छ। परिवार स्वास्थ्य महाशाखाका निर्देशक डालालका अनुसार, दादुरा खोप अभियानलाई देशव्यापी रूपमा चलाउन सकिने सम्भावना छ। दादुराविरुद्ध सचेतना र खोप अभियान देशव्यापी चलाउनका लागि प्रस्ताव तयार गर्दै छौं, डा लालले भने, सन् २०२६ मा दादुरा निवारण गर्ने लक्ष्य रहेको छ। दक्षिण पूर्वी एसियाले नै निवारण गर्ने आँट गरेकोमा हामी पनि प्रयासरत छौं। रोकथामका उपाय ९ महिना र १५ महिनाका बालबालिकालाई दादुरारुबेला मिश्रित दुई मात्रा खोप अनिवार्य लगाउने। ५ वर्षमुनिका बालबालिका दादुरा रुबेला खोप लगाउन छुटेमा नजिकको स्वास्थ्य संस्थामा खोप लगाउने। ६ महिनादेखि ५ वर्षसम्मका बालबालिकालाई वर्षको दुई पटक वैशाख र कात्तिक महिनामा भिटामिन ए क्याप्सुल खुवाउने। शंकास्पद लक्षण देखिएमा के गर्ने ? शंकास्पद लक्षण देखिएमा नजिकको स्वास्थ्य संस्थामा सम्पर्क गर्ने शंकास्पद बिरामीलाई आइसोलेसनमा राख्नेहाच्छिउँ गर्दा, खोक्दा नाक र मुख सफा रुमालले छोप्नेसार्वजनिक ठाउँहरूमा नजानेव्यक्तिगत सरसफाइमा ध्यान दिनेबेलाबेलामा साबुन पानीले मिचिमिची हात धुनेसंक्रमित व्यक्तिलाई भीडभाड भएका स्थानमा नलैजानेघरभित्र हावा ओहोरदोहोर हुने, सफा र घाम लाग्ने कोठामा राख्नेसंक्रमित बालबालिकालाई स्याहार गर्ने व्यक्तिले मास्क लगाइरहने"
बालगृहकै बालबालिका असुरक्षित,"दोलखा : दोलखा सदरमुकाम नजिकै रहेको गौरीशंकर बालगृहको व्यवस्थापनमा सरोकारवाला निकायले चासो नदिँदा समस्या देखिएको छ। विभिन्न कारणले अभिभावकविहीन भएका बालबालिकालाई आश्रय दिन बनेको गौरीशंकर बालगृहमा रहेका बालबालिकालाई उचित स्याहारसुसार र पालनपोषण गर्न नसक्दा समस्या भएको हो। भीमेश्वर नगरपालिका५ मा रहेको बालगृहको करिव ७७ रोपनी जग्गा छ। यसमा बनेका ४ वटा भवनहरू जीर्ण भएका छन्। २०७२ सालको भूकम्पले चिराचिरा पारेको भवनको चिसो भुइँमा रात काट्न बाध्य छन् यहाँका बालकहरू। तर, सरोकारवाला निकाय भने बेखबर जस्तै भएको छ। बालबालिकाहरूका लागि न्यानो कपडा, ओड्ने ओछ्याउनेलगायतका सामग्री उपलब्ध गराउन सरकारले कुनै चासो देखाएको छैन। २७ वर्ष अघि २०५३ सालमा नेपाल बाल संगठनले सञ्चालन गर्ने सहमति अनुसार आधुनिक भवनहरूसहित गौरीशंकर बालगृहको स्थापना गरिएको थियो। तर, अहिले यसको अवस्था राम्रो नहुँदा अन्य निकायको आशा गर्नुपरेको छ। बालगृहमा दोलखा, रामेछाप, हुम्ला, जुम्ला, नुवाकोटलगायतका जिल्लाका २१ जना अभिभावकविहीन बालकहरू यहाँ रहेका छन्। बाल संगठनको मातहतमा रहेको गौरीशंकर बालगृहको भवन भूकम्प गएको ८ वर्ष बितिसक्दा पनि पुनर्निर्माणका लागि केन्द्रीय बाल संगठन तथा अन्य सरकारी निकायबाट पहल हुन नसक्दा बालगृहमा बस्दै आएका बालकहरू चिरा परेको जीर्ण भवनमा जोखिम मोलेर बस्नु परेको नेपाल बाल संगठन दोलखाका सभापति रामप्रसाद सापकोटाले बताए। असुरक्षाका कारण थप बालकहरू राखिएको छैन। यस्ता अन्य बालिकाहरू आए भने केन्द्रमा पठाउने गरेका छौं। कम्पाउण्ड तारजाली नहुँदा समस्या छ। यतिमात्र होइन खानेपानी र शौचालयको पनि समस्या छ, भौतिक व्यवस्थापनमा देखिएको समस्यासँगै अन्य विभिन्न समस्या छन्, सापकोटाले भने। भीमेश्वर नगरपालिकाको सहयोगमा भवनको केही चिरालाई टाल्ने काम भएको थियो। कम्पाउण्ड नहुँदा स्थानीयका चौपाया सरासर भित्र आउछन्। गतवर्ष कम्पाउण्डका लागि प्रदेश सरकारलाई माग गरेपछि १० लाख रुपैयाँ दिएको भए पनि त्यसले अपुग हुने देखिएपछि शौचालय निर्माण गर्न लागिएको सापकोटाले बताए। पूर्णरुपले राज्यले सहयोग गरेको छैन। खानाको लागि सरकारले सहयोग त गरेको छ। तर, उनीहरूको आवश्यकता र मौसमअनुसार बालकहरूलाई न्यानो कपडा र उचित आहारजस्ता आधारभूत आवश्यक्ताका चिजहरू व्यवस्थापन गर्न कठिन भएको छ, सापकोटाले भने। कार्यलय सहयोगी, भान्से र बालगृह प्रमुख गरी हाल बालगृहमा ३ जना कर्मचारी छन्। गत ५ महिनादेखि उनीहरूले तलब पाएका छैनन्। बालगृहमा रहेका बालकहरू महेन्द्रदय मावि माटीमा पढ्न जान्छन्। ७ वर्षदेखि बालगृहमा बस्दै आएका कुसल फूूयाँल महेन्द्रदय माविमा कक्षा ८ मा अध्ययनरत छन्। ७ बजे खाना खाएर स्कुल जानुपर्छ। दिउँसो भोकले पढेको बुझिँदैन। बेलुका आउँदा भोकले हिँड्न गाह्रो हुन्छ, उनले भने।"
सर्पदंश उपचार केन्द्रलाई उपकरण,"काठमाडौं : महोत्तरीको बर्दिबासका युवाहरूले चन्दा संकलन गरेर सर्पदंश उपचार केन्द्रलाई लाखौंको उपकरण खरिद गरिदिएका छन्। युवाहरूले एकआपसमा सहयोग संकलन गरेर उपचार केन्द्रमा एन्टि स्नेक भेनम भण्डारण गर्न एकथान फ्रिज, स्टेबलाइजर, भ्याक्सिन राख्ने बक्स सहयोग गरेका छन्। त्यसैगरी बर्दिवास नगरपालिकाको तर्फबाट मेयर प्रह्लादकुमार क्षेत्रीले प्रोटेवल भेन्टिलेटर र अक्सिजन कन्सेन्ट्रेटर हस्तान्तरण गरेका छन्। नेपाल रेडक्रस सोसाइटी उपशाखा कार्यालय बर्दिवास र बर्दिवास हेल्प फाउन्डेसनमा आवद्ध दुई दर्जन युवाहरूले मिलेर सहयोग जुटाएका थिए। बर्दिबास हेल्प फाउण्डेसनमा आवद्ध युवाहरूले उचित तापक्रम मेन्टेन गरेर एन्टि स्नेक भेनमलाई भण्डारण गर्न मिल्ने २ लाख ८२ हजार ५ सयको बराबरको एक थान फ्रिज किनिदिएको छ। नेपाल रेडक्रस सोसाइटी उपशाखा कार्यालय बर्दिवासको तर्फबाट ७ हजार बराबरको एकथान स्टेबलाईजर र ३५ हजार ५ सय बराबरको एकथान भ्याक्सिन बक्स प्रदान गरिएको शाखा अध्यक्ष सुदिप कार्की (रेवन्त)ले बताए। उपकरण खरिदमा सहयोग गर्नेलाई फाउण्डेसनका अध्यक्ष हीरा गौतमले धन्यवाद दिएका छन्। सर्पको टोकाइबाट ज्यान बचाउने यहाँको एक मात्रै स्थान सर्पदंश उपचार केन्द्र गौरीडाँडा हो। तर, यहाँ उपकरण अभाव रहेको हामीले थाहा पायौं, अनि हामी युवाहरू जुटेर गाउँलेको ज्यान बचाउनका लागि उपकरण खरिदमा जुट्यौं, अध्यक्ष गौतमले भने, सामाजिक काममा सबैले मन खोलेर सहयोग गर्नुभयो। आगामी दिनमा यस्तै खाले अन्य सहयोगहरू गर्दै जानेछौं। सहयोगमा प्राप्त उपकरणले उपचारमा निकै सहयोग पुग्ने सर्पदंश उपचार केन्द्रका अध्यक्ष कृष्णप्रसाद देवकोटाले जनाए। उपचार केन्द्रमा पुरानो फ्रिजले तापक्रम मेन्टेन गर्न नसक्दा गत वर्ष सात सय एन्टि स्नेक भेनम नष्ट भएको थियो। भेन्टिलेटरको अभावमा सर्पदंशबाट गम्भीर बिरामी परेकाहरूलाई उपचारमा समस्या हुँदै आएको थियो, समस्या बताउँदै अध्यक्ष देवकोटाले भने, अब भने समस्या समाधान भएको छ। २०७१ साउन ३१ देखि समुदायबाट सञ्चालन गरिएको सर्पदंश उपचार केन्द्रले गत आर्थिक वर्षसम्म ३२ हजारबढीको उपचार गरेको उनले बताए। सामुदायिक स्तरबाट सञ्चालित सर्पदंश उपचार केन्द्र गौरीडाँडामा नेपाली सेनाको प्राविधिक सहयोगमा एक दशकदेखि उपचार हुँदै आएको छ। यहाँ भेन्टिलेटर सञ्चालन गर्न बर्दिबास जनसेवा हस्पिटलले सहयोग गर्ने अस्पतालका अध्यक्ष सुमन भुजेलले प्रतिबद्धता जनाए।"
"हाइड्रोजन ऊर्जाको प्रचुर पूर्वाधार, लागौं उत्पादन तिर","काठमाडौं : हाइड्रोजन र अक्सिजन मिलेर पानी बन्छ। पानीबाट बिजुली निस्कन्छ। बिजुलीको सहयोगमा पानीलाई टुक्राएर हाइड्रोजन र अक्सिजनलाई अलगअलग गर्न सकिन्छ। टुक्रिएपछि दुई भाग हाइड्रोजन र एक भाग अक्सिजन तयार हुन्छ। दुवै महत्त्वपूर्ण छन्। अक्सिजन जीवन रक्षक हो। हाइड्रोजन ऊर्जा हो। विज्ञ भन्छन्, यसको बिक्रीबाट देशले मनग्य आम्दानी गर्न सक्छ। स्वीट्जरल्यान्डले हाइड्रोजनबाट लामो दूरी चल्ने रेल सञ्चालन गरिसकेको छ। छिमेकी भारतले २ साताअघि मात्रै हाइड्रोजनबाट चल्ने ट्रक सार्वजनिक गरेको छ। हाइड्रोजनबाट रेल चलाउन पाइलट टेस्टिङ गरिरहेको छ। अमेरिका र युरोपेली मुलुकमा हाइड्रोजन इन्धनबाट साना दूरीका कार, जिप सञ्चालनमा छन्। जर्मनलगायतका देशहरूले हाइड्रोजन ऊर्जाबाट सिमेन्ट र फलाम उद्योग सञ्चालन गरिरहेका छन्। विज्ञहरूका अनुसार विश्वमा हाइड्रोजन ऊर्जाबारे अनुसन्धानमा तीव्रता छ। विश्वले सन् २०५० सम्ममा शून्य कार्बन नीति लिएको छ। यो नीतिलाई कार्यान्वयनका लागि हरित हाइड्रोजन ऊर्जामा जानु उपयुक्त हुने विज्ञहरू बताउँछन्। विश्वका अधिकांश देशमा कोइला वा अन्य पेट्रोलियम पदार्थ प्रयोग गरी इनर्जी उत्पादन गरिन्छ र हाइड्रोजन निकालिन्छ। तर, नेपालमा पानीबाट बिजुली निकालेर त्यसबाट हाइड्रोजन उत्पादन गर्ने हुँदा हरित हाइड्रोजन उत्पादनमा नेपालले महत्वपूर्ण भूमिका खेल्न सक्ने विज्ञहरू बताउँछन्। नेपालमा उत्पादित हाइड्रोजनको ठूलो बजार भारत हुन सक्ने सरकारी अधिकारीहरू बताउँछन्। गत साता प्रधानमन्त्री पुष्पकमल दाहाल प्रचण्डको भारत भ्रमणमा क्रममा भारतीय प्रधानमन्त्री नरेन्द्र मोदीले नेपालको हाइड्रोजनमा सहकार्यका लागि इच्छा देखाएको सहभागीहरू बताउँछन्। हाइड्रोजनका लागि के हुँदैछ ? मुलुकको विद्युत् उत्पादन क्षमता करिब ८४ हजार मेगावाट छ। तर, हाल करिब ३ हजार मेगावाट उत्पादन भइरहेको छ। पानीको उपयोगिता बढाउनका लागि हरित हाइड्रोजन इन्धनको विकासमा सरकारले चासो बढाउन थालेको छ। विकसित मुलुकहरूले साना सवारीदेखि, लामादुरीका रेलसम्म हाइड्रोजन इन्धनबाट चलाउन सुरु गरिसकेकाले नेपालले पनि सम्भावनालाई प्रयोगमा ल्याउने गरी नीति तर्जुमा अघि बढाएको छ। नेपालले राष्ट्रिय हाइड्रोजन नीति ल्याउन लागेको ऊर्जा सचिव दिनेश घिमिरेले बताए। जलवायु परिवर्तनको बढ्दो असर, जलविद्युत् उत्पादन क्षमताको प्रश्न, विश्वमा इन्धनको स्वरूपमा भइरहेको परिवर्तन, कार्बन उत्सर्जन कम गर्ने विश्वको नीतिका कारण नेपालले पनि जलविद्युत्सँग संयोजन गर्न सकिने वैकल्पिक स्रोतको उत्पादनअन्तर्गत हाइड्रोजनलाई जोड दिन लागेको घिमिरे बताउँछन्। नेपालमा जलविद्युत् विकासले राष्ट्रिय प्राथमिकता पाइरहेको छ। आजको दिनसम्म करिब २६ सय मेगावाट राष्ट्रिय प्रणालीमा जोडिसकेको छ भने यही असारसम्म ३ हजार मेगावाट विद्युत् उत्पादन क्षमता पुग्ने बताइएको छ। नदी प्रवाहमा आधारित जलविद्युत् उत्पादनको मुख्य अंश भएका कारण वर्षामा विद्युत् खेर जाने र हिउँदमा पानीको सतह घटेसँगै बिजुली अपुग हुने अहिलेको हाम्रो विडम्बना हो। गत वर्षबाट नै वर्षायाममा बिजुली बढी भइरहेको छ। आफ्नै विद्युत्को खपत गर्दै हाइड्रोजन उत्पादन गर्ने सरकारले नीति लिँदैछ। हाइड्रोजनलाई बहुउपयोगी हुने गरी उत्पादन र खपत गर्ने नीतिले व्यवस्था गर्नेछ।दिनेशकुमार घिमिरे, सचिव, ऊर्जा एक समयमा बढी बिजुली हुने र एक समयमा आयात गर्नुपर्ने बाध्यताले विद्युत् खपत बढ्न सकिरहेको छैन। नेपालको कुल राष्ट्रिय माग करिब १५ सयको हाराहारीमा छ। यो हिसाबले आउँदो वर्षामा करिब १५ सय मेगावाट नै बिजुली धेरै हुँदैछ। यही खेरा जाने बिजुलीलाई इलेक्ट्रोलाइसिस गरी हाइड्रोजनमा उत्पादन गर्न सकिन्छ भन्ने नयाँ अवधारण अघि सार्न लागिएको ऊर्जा सचिव घिमिरेले अन्न्पूर्ण पोस्ट्सँग भने। गत वर्षबाट नै वर्षायाममा बिजुली बढी भइरहेको छ। आफ्नै विद्युत्को खपत गर्दै हाइड्रोजन उत्पादन गर्ने सरकारले नीति लिँदैछ। हाइड्रोजनलाई बहुउपयोगी हुने गरी उत्पादन र खपत गर्ने नीतिले व्यवस्था गर्नेछ, सचिव घिमिरे बताउँछन्। हाइड्रोजन इलेक्ट्रोलाइजर भनिने मेसिन प्रयोग गरेर पानीबाट प्रशोधन गरिन्छ, जसले विद्युतीय प्रवाहको प्रयोगले पानीलाई यसको घटक, हाइड्रोजन र अक्सिजनमा विभाजित गर्छ। नवीकरणीय ऊर्जा वा कार्बन मुक्त बिजुली स्रोतको प्रयोग गरी उत्पादित ग्यासमा कार्बन फुटप्रिन्ट शून्य हुन्छ, उक्त ग्यासलाई हरित हाइड्रोजन भनिन्छ। सुनौलो अवसर जलविद्युत्बाट हरित हाइड्रोजन ऊर्जाको उत्पादन र आपूर्ति भविष्यमा नेपालका लागि एक नवीन र सुनौलो अवसर हुनसक्छ। विश्व नै हरित हाइड्रोजनमा अग्रसर भइरहेको समयमा नेपालमामा पछि रहन सक्दैन। त्यसैले यस प्रविधिको अध्ययनका लागि नेपाली शैक्षिक संस्थाहरूमा वैज्ञानिक अन्वेषण र अनुसन्धान हुनुपर्ने आवश्यकता छ। पछिल्लो २ वर्षयता सरकारसँगको सहकार्यमा पनि काठमाडौं विश्वविद्यालयले हरित हाइड्रोजनमा नेपालको सम्भावना, अवसर र चुनौतीका सम्बन्धमा अध्ययन सुरु गरेको हाइड्रोजन ल्याबका प्रमुख डा विराजसिंह थापा बताउँछन्। नेपालको परिपेक्ष्यमा हाइड्रोजनको वास्तविक आवश्यकता के हो, कस्तो लाभ लिन सक्छ र हामी कसरी अघि बढ्न सक्छौं भनेर एउटा रोडम्याप तयार भएको छ, थापा बताउँछन्। विश्वविद्यालयमा हाइड्रोजनको प्रयोगशाला छ। २० अनुसन्धनकर्ता छन्, ५ जना हाइड्रोजनको विभिन्न विधामा पीएचडी गर्दैछन्। अन्य देशसँग सहकार्य गरेर प्रविधि विस्तारमा पनि काम गर्दै आइरहेको छ। नेपालमा नै दक्ष जनशक्ति तयार बनाउनका लागि ब्याजमा हाइड्रोजन प्रविधि सम्बन्धि इन्जिनियरिङको चौथो वर्षमा र मास्टरको पहिलो वर्षमा पढाइ भइरहेको छ। इन्ड्रस्टियल स्टेजको पनि प्रोडक्सन हुनुपर्छ भनेर हाइड्रोजन कार, रिफिल स्टेसन विश्वविद्यालयमा स्थापना गर्न लागिएको थापा बताउँछन्। साझा बसमा हाइड्रोजन प्रविधि सुरु गर्न भनिएको छ। हरित हाइड्रोजनसम्बन्धी तीनवटा कमिटी बने। पहिलो कमिटीले नेपालमा हाइड्रोजन उत्पादनको सम्भावना र सरकारले अविलम्बन गर्नुपर्ने नीतिको विषयमा केन्द्रत रही ग्रीन हाइड्रोजन पोलिसि रिकोमेन्डेसन कमिटी गठन गरेको थियो। सरकारलाई एउटा कार्ययोजना बुझायो। यसले २०७९०८० को बजेटले पनि ग्रिन हाइड्रोजन प्रविधि सरकारको प्रथमिकतामा पर्ने भनेर भनेको थियो। नीति नभएका कारण यो कार्यान्वयन हुन सकेन। त्यसपछि बनेको दोस्रो समितिले रासयनिक मल कारखाना स्थापनाका लागि हाइड्रोजन प्रविधिको स्थापन र हामीले गर्नुपर्ने कामका सम्बन्धमा ग्रीन हाइड्रोजन बेस फर्टिलाइजर इन्डष्ट्रि विकासका लागि आवश्यक पर्ने रिकोमेन्डेसनका लागि समिति गठन भएको थियो। यो समितिको रिपोर्टले पनि नेपालमा हाइड्रोजनबाट युरिया मल कारखाना सम्भव छ र प्रविधि उपलब्ध छन् भन्यो। यसका लागि लगानी पनि आउन सक्छ र वार्षिक रूपमा किन्दै आएको रासयनिक मलभन्दा सस्तो रूपमा नेपालको विद्युत् प्रयोग गरेर नेपालमा नै उत्पादन गर्न सकिन्छ भन्ने रिपोर्ट बुझायो। रासायिनक मल कारखानाका लागि लगानी बोर्डमार्फत कुरा अघि बढिरहेको छ। नेपालमा अहिलेसम्म हाइड्रोजनसम्बन्धी कानुनी व्यवस्था नभएको र नीति तथा कार्यक्रमबाट मात्रै हाइड्रोजनलाई सम्बोधन गर्दै आइएको थियो। नीति तथा कार्यक्रम हरेक वर्ष परिवर्तन हुने हुँदा यसमा दिगो नीति तथा कानुन आवश्यक पर्ने महसुस गर्दै राष्ट्रिय हाइड्रोजन नीति बनाउन समिति गठन भएको थियो। नेपाल सरकारको हाइड्रोजन उत्पादन तथा प्रयोगसम्बन्धी राष्ट्रिय नीतिको खाका बनाउने जिम्मा उक्र समितिलाई दिइएको थियो। नीति नहुँदा के आधारमा लगानी गर्ने, बैंक एबल(लगानी योग्य) कसरी बनाउने भन्ने पनि अन्योल नै छ। धेरै तहमा छलफल गरेर राष्ट्रिय नीतिको मस्यौदा तयार भएको छ। यो नीति मन्त्रिपरिषद्बाट पारित भएर जारी भएपछि लगानीको मोडालिटीमा स्पष्टता आउने र यसमा लगानी भई पूर्वाधार विकास हुनेमा विश्वविद्यालयका हाइड्रोजन ल्याब प्रमुख थापा विश्वस्त छन्। यति हुँदाहुँदै पनि हाइड्रोजनसम्बन्धी अध्ययन अनुसन्धान निकै कम भएको अर्थविद् रामेश्वर खनाल बताउँछन्। नेपालको रणनीतिक लाभका वस्तुहरूको सम्भावित वस्तु निर्यातको सूचीमा हाइड्रोजनलाई पनि समावेश गरिएको छ। तर, नेपाल काठमाडौं विश्वविद्यालयले बाहेक अध्ययन र अनुसन्धान नभएको खनाल बताउँछन्। सरकारले पहिला अध्ययन तथा अनुसन्धानमा लगानी गरी नेपालमा हरित हाइड्रोजन कसरी विकास गर्न सकिन्छ भनेर अघि बढ्न जरुरी रहेको उनको भनाइ छ। प्राविधिक रूपमा मात्र उत्पादनको सम्भावना छ भनिएको छ। हामीसँग पूर्वाधार पनि छैन। ठूला अध्ययन हुनुपर्छ, खनाल बताउँछन्। हाइड्रोजनमा विश्वमा कस्ता प्रविधि आए ? हाइड्रोजनबाट स्वीट्जरल्यान्डमा लामो दूरी चल्ने रेल चलाउन सुरु भइसकेको छ। भारतमा पनि हाइड्रोजनबाट रेल चलाउने सम्बन्धमा पाइलट टेस्टिङ भएको छ। भारतले हाइड्रोजनको प्रयोगमा कदम अघि बढाएको छ। भारतले २ साताअघि ५५ लाख भारतीय रुपैयाँमा हाइड्रोजनबाट चल्ने ट्रक सार्वजनिक गरेको छ। एकपटक इन्धन भर्दा साढे ४ सय किलोमिटर लोड बोकेर कुद्ने सक्ने क्षमता हाइड्रोजन ट्रक भारतले सार्वजनिक गरेको हो। भारतले सन् २०३० सम्म ३ खर्बभन्दा बढी रकम हाइड्रोजनमा लगानी गर्ने भनेको छ। सो अवधीमा ५० लाख छन् हाइड्रोजन उत्पादनको लक्ष्य भारतले लिएको छ। यस्तै सन् २०३० सम्म नै आवश्यक ऊर्जामध्ये नवीकरणीय ऊर्जाको प्रतिशत ५० पुयाउने भारतको लक्ष्य छ। हाइड्रोजन इन्धनबाट साना दूरीका कार, जीप अमेरिका तथा युरोपेली देशहरूमा पहिला नै छन्। जर्मनलगायतका देशहरूले सिमेन्ट, फलाम उद्योग चल्ने गरी हाइड्रोजन प्रविधिको विकासमा लगानी गरिरहेका छन्। नेपालले पनि वर्षायाममा खेर जाने बिजुलीलाई हाइोजनको रूपमा संचित गरेर हिउँदयाममा आन्तरिक खपत गर्न सक्ने काठमाडौं विश्वविद्यालयका हाइड्रोजन ल्याब प्रमुख डा विराजसिंह थापा बताउँछन्। भविष्यमा सिमेन्ट, स्टिल जस्ता उद्योगमा हाइड्रोजन प्रविधि प्रयोग गर्न सकिन्छ। एमोनिया उत्पादन पनि सकिन्छ। सिन्थेटिक फ्विल्स एलपीजी ग्यास जस्तै उत्पादन गर्न सकिन्छ। नेपालको परिप्रेक्ष्यमा हाइड्रोजनको वास्तविक आवश्यकता के हो ? कस्तो लाभ लिन सक्छ ? र, हामी कसरी अघि बढ्न सक्छौं भनेर एउटा रोडम्याप तयार भएको छ। अब इन्ड्रस्टियल स्टेजको पनि प्रोडक्सन हुनुपर्छ। डा विराजसिंह थापा प्रमुख, हाइड्रोजन ल्याब कतिपर्छ हाइड्रोजन इन्धन ? अहिले विश्वमा सबैभन्दा धेरै लगानी हाइड्रोजन अनुसन्धानमा भइरहेको छ। प्रत्येक विश्वविद्यालयमा यसको अनुसन्धान भइरहेको छ। आज विश्व बजारमा हाइड्रोजन प्रतिकिलो ५ अमेरिकी डलर पर्छ। सन् २०२५ सम्म २ डलरमा झार्ने र २०३० सम्म १ डलरमा झार्ने भन्ने छ। १ किलोग्राम हाइड्रोजनलाई ५ डलर नै परे पनि त्यतिबाट २ सय किलोमिटरसम्म चल्ने कारहरू बजारमा आइसकेका छन्। ५ डलर पर्दा पनि १ किलो हाइड्रोजन सरदर ७ सय रुपैयाँ पर्छ। ७ सय रुपैयाँको इन्धनले २ सय किलोमिटर चल्ने पेट्रोलियम कार कहीँ पनि छैन। इन्धनको हिसाबले हेर्दा पनि हाइड्रोजन कार सस्तो भइसकेको छ। विद्युतीय गाडीभन्दा अलि महँगो भए पनि लामो दूरी तय गर्न हाइड्रोजन उपयुक्त हुन्छ। विद्युतीय गाडीमा ब्याट्री हुन्छ र निश्चित ठाउँमा गएर चार्ज गर्नुपर्ने हुन्छ। छोटो दूरीमा वा आन्तरिक प्रयोगका लागि विद्युतीय सवारी उपयुक्त भए पनि भारतको कलकत्ताबाट सामानले भरिएको ट्रक ल्याउनका लागि हाइड्रोजन गाडी उपयुक्त हुनसक्छ। हाइड्रोजन र ब्याट्री परिपूरक हुनसक्छ। कसरी बन्छ हाइड्रोजन ? नौ किलोग्राम पानीबाट १ किलोग्राम हाइड्रोजन निकाल्न सकिन्छ। १ किलोग्राम हाइड्रोजन निकाल्न करिब ५० युनिट किलोवाट आवर लगभग ५ सय रुपैयाँ बिजुली लाग्छ। हाइड्रोजन बनाउनका लागि पानी र बिजुली चाहियो, जुन नेपालसँग प्रशस्त छ। हिमालबाट बग्ने पानी र खेर जाने बिजुलीबाट नै हाइड्रोजन निकाल्न सकिन्छ। पहिला पानीलाई शुद्धीकरण गर्नुपर्छ। पानीबाट खनिज हटाउनुपर्छ। शुद्ध पानी बनाउन पयो। खनिज नहटाए मसिनमा खिया लाग्न सकिन्छ भनिन्छ। खिया नलाग्ने इलेक्ट्रोलाइसिस प्रविधिको विकास हुँदै गएको विराज थापा बताउँछन्। अहिलेको प्रविधिले केही घन्टादेखि वर्षदिनसम्म हाइड्रोजनलाई भण्डारण गर्न सकिन्छ। हाइड्रोजनलाई आवश्यकताअनुसार तरल, मेटल हाइड्राइड बनाएर ठोस र ग्यास बनाएर भण्डारण वा निर्यात गर्न सकिन्छ। कति उत्पादन हुनसक्छ नेपालमा ? नेपालमा आउने डिजललाई २ प्रतिशतका दरले हाइड्रोजनले विस्थापित गर्न सकिन्छ। यसो हुने हो भने नेपालमा १० वर्षमा करिब ७१ अर्ब रुपैयाँ बराबरको डिजेलको बजार हाइड्रोजन इन्धनले विस्तार हुने अध्ययनले देखाएको छ। प्रत्येक वर्ष खेरजाने बिजुलीबाट हाइड्रोजन निकाल्ने हो भने २०३० सम्म ३ लाख ५० हजार मेट्रिक्टन हाइड्रोजन निकाल्न सकिन्छ। ८० हजार मेट्रिक्टन हाइड्रोजनले युरिया कारखानाको आपूर्तिलाई परिपूर्ति गर्छ। एउटा जलविद्युत् आयोजना हाइड्रोजन निकाल्ने प्रविधि राख्न कुल जलविद्युत् उत्पादन लागतको करिब एकतिहाइ लाग्ने बताइन्छ। आकस्मिक हुन सक्ने दुर्घटनाको सन्दर्भमा पनि अन्य पेट्रोलियम पदार्थजस्तो घन्टौंसम्म नबसी हाइड्रोजन २ मिनेटमा उडेर जाने र कम क्षतिग्रस्त हुने बताइन्छ। कस्तो नीति बन्दैछ ? हाइड्रोजनलाई विभिन्न उद्देश्यमा प्रयोग गर्न सकिने वातावरण बनाउनका लागि सरकारले राष्ट्रिय नीति तर्जुमा गरिरहेको छ। लगानी बढाउनका लागि पनि नीति आवश्यक भएकाले मस्यौदा बनाइएको हो। अहिले राष्ट्रिय हाइड्रोजन नीतिको मस्यौदा विभिन्न मन्त्रालयमा रायसुझावका लागि पठाइएको छ। प्राविधिक रूपमा मात्र उत्पादनको सम्भावना छ भनिएको छ। हामीसँग पूर्वाधार पनि छैन। ठूला अध्ययन हुनुपर्छ।रामेश्वर खनाल, अर्थविद् हाइड्रोजन नीतिको मस्यौदामा खेर गइरहेको पानीबाट हाइड्रोजन निकाली भण्डारण गर्न सक्ने, हाइड्रोजनयुक्त युरिया मल कारखाना स्थापनालगायतका लागि आन्तरिक खपत गर्ने नीति लिइएको छ। हाइड्रोजनको उत्पादन गरी आन्तरिक रूपमा नै युरिया मल बनाउने र भारतबाट यसको आयात घटाउने भन्ने छ। आन्तरिक लगानीले मात्र हाइड्रोजन उत्पादन सम्भव नहुने हुँदा विदेशी लगानीलाई पनि प्रोत्साहन गरिएको ऊर्जा सचिव दिनेश घिमिरे बताउँछन्। योसँगै विकसित मुलुकको हाइड्रोजन प्रविधि हस्तान्तरण वा विस्तारका लागि सहकार्य गरिने भनिएको छ। व्यापारघाटा कम गर्न पनि हाइड्रोजनले मदत गर्ने अपेक्षा गरिएको छ। यसो गर्नका लागि पाइलट प्रोजेक्टलाई अघि बढाइने सचिव घिमिरे बताउँछन्। ५ वा १० मेगावाटसम्मको प्रयोगबाट हाइड्रोजन उत्पादन गर्ने, सोकेसका रूपमा पनि प्रयोग गर्न सकिन्छ। यसलाई विकास गर्दै पछि ठूलो मात्रामा हाइड्रोजन उत्पादनमा जाने भन्ने सरकारको योजना छ। सुरुमा पाइलट प्रोजेक्ट सरकारले बनाउने हो भने पछि निजी क्षेत्रले यसमा लगानी गर्ने र अघि बढाउने भनिएको छ। यस्तै, विदेशी लगानी कर्ताहरूलाई यसमा आकर्षित गर्नका लागि सहुलियत, सुविधा, भन्सारछुट, भ्याट छुट दिनुपर्छ र त्यसका लागि कानुन बनाउनुपर्छ भनेर पनि राखिएको छ। यसो नगरे विदेशी लगानीकर्ता आकर्षित हुँदैनन्। उक्त नीतिले दीर्घकालीन रूपमा हाइड्रोजन निर्यातको लक्ष्य लिए पनि अहिलेलाई भने अध्ययन, अनुसन्धान, विकास, विदेशी शोधकर्तासँग सहकार्य, पाइलट प्रोजेक्ट सञ्चालनमा ल्याउँदै उत्पादनमा जाने, विस्तारै युरिया बनाउँदै जाने भन्ने योजना बनाएको छ। सन् २०५० सम्म शून्य कार्बन नीति विश्वले लिएको छ। अन्य देशहरूमा कोइला वा अन्य पेट्रोलियम पदार्थ प्रयोग गरी इनर्जी उत्पादन गरिन्छ र हाइड्रोजन निकालिन्छ। तर, नेपालमा पानीबाट बिजुली निकालेर त्यसबाट हाइड्रोजन उत्पादन गर्ने हुँदा हरित हाइड्रोजन उत्पादनमा नेपालले भूमिका खेल्न सक्छ। छिमेकी मुलुक भारतले सन् २०७० मा शून्य कार्बनको नीति लिएको छ। जसले अहिले पनि ऊर्जाको स्रोतको रूपमा करिब ७० प्रतिशत कोइलाको नै प्रयोग गरिरहेको छ। नेपालमा उत्पादित हाइड्रोजनको ठूलो बजार भारत पनि हुन सक्छ। गत साता भएको प्रधानमन्त्री पुष्पकमल दाहालको भारत भ्रमणमा प्रधानमन्त्री नरेन्द्र मोदीले नेपालको हाइड्रोजनमा सहकार्यका लागि इच्छा देखाएका छन्।"
राष्ट्रियसभा बैठक बस्दै : बजेटमाथि उठेका प्रश्नको अर्थमन्त्रीले जवाफ दिने,काठमाडौं : संघीय संसदअन्तरगतको राष्ट्रियसभा बैठक बस्दैछ। शुक्रबार बिहान ११ बजेर ३१ मिनेटमा बस्ने बैठकमा आर्थिक वर्ष २०८००८१ को राजश्व र व्ययको वार्षिक अनुमानमाथिको सामान्य छलफल जारी रहने कार्यसूची छ। बैठकमा अर्थमन्त्री डाप्रकाशशरण महतले आर्थिक वर्ष २०८००८१ को राजश्व र व्ययको वार्षिक अनुमानमाथिको सामान्य छलफलमा उठेका प्रश्नहरूको जवाफ दिने संभावित कार्यसूची तय भएको छ। सरकारले गत जेठ १५ गते आर्थिक वर्षको बजेट संसदमा प्रस्तुत गरेको हो। प्रमुख प्रतिपक्षी नेकपा एमालेलगायत रास्वपा र राप्रपाले बजेट सच्याउन माग गरेको छ। बजेट निर्माणमा करका दर परिवर्तन र निर्धारण गर्ने क्रममा अनधिकृत व्यक्तिलाई प्रवेश गराएको भन्दै आपत्ती जनाएका छन्। उनीहरूले संसदीय छानविन समिति गठनको माग पनि गरेका छन्।
शेरबहादुर र शेखर चितवनमा,चितवन : नेपाली काङ्ग्रेसका सभापति शेरबहादुर देउवा र शिर्ष नेता शेखर कोइराला चितवन पुगेका छन्। नेपाल डेमोक्रयाटिक लयर एसोसिएसन (डिएलए नेपाल)को ११औँ राष्ट्रिय महाधिवेशनलाई सम्बोधन गर्न नेताहरु चितवन पुगेका हुन्। सो कार्यक्रमको उद्घाटन चितवनको रत्ननगर नगरपालिकाको निपनी स्थित होटल स्टार बैङ्कुटमा हुँदै छ । नयाँ नेतृत्व चयन गर्दै महाधिवेशन शनिबार सकिनेछ । नयाँ नेतृत्व तीन वर्षे कार्यकालका लागि चयन हुने छन्। नेतृत्वका लागि काङ्ग्रेसका दुई पक्षबीच प्रतिष्पर्धा हुँदै छ । अध्यक्षका लागि सिताराम केसी र लक्ष्मीदेवी रावल प्रतिष्पर्धामा छन्। रावल सभापति देउवा निकट हुन् भने केसी कोइराला निकट हुन्। महाधिवेशनमा देशभर ८८ इकाइका प्रजातान्त्रिक पक्षधर १३ हजार वकिलमध्येबाट १ हजार ४०१ जना महाधिवेशन प्रतिनिधि सहभागी हुने छन्।
निर्वाचन आयोगले आयोजना गरेको सर्वदलीय बैठक सुरु,आयोगका प्रवक्ता शालिग्राम शर्मा पौडेलका अनुसार बिहान साढे ११ बजे बैठक बस्ने गरी राजनीतिक दलहरूलाई बोलाएको हो । काठमाडौंः निर्वाचन आयोगले राजनीतिक दलहरुसँग छलफल थालेको छ । सरकारले जिल्ला निर्वाचन कार्यालय खारेज गर्ने निर्णय गरेपछि आयोगले सर्वदलीय बैठक बोलाएको हो । आयोगका प्रवक्ता शालिग्राम शर्मा पौडेलका अनुसार बिहान साढे ११ बजे बैठक बस्ने गरी राजनीतिक दलहरूलाई बोलाएको हो । सरकारले आर्थिक वर्ष २०८००८१ बाट ७७ वटै जिल्ला निर्वाचन आयोग खारेज गरेर जिल्ला प्रशासन कार्यालय मातहत राख्ने निर्णय गरेको छ । यसअघि आयोगले जिल्ला निर्वाचन कार्यालय खारेज गर्ने सरकारी निर्णयका सम्बन्धमा उपप्रधानमन्त्री तथा गृहमन्त्री नारायणकाजी श्रेष्ठसँग भेटेर निर्णय फिर्ता लिन ध्यानाकर्षण गराइसकेको छ । बुधबार संसद बैठकमा नेपाली कांग्रेसका सांसद गगनकुमार थापाले निर्वाचन कार्यालय हटाउने सरकारको निर्णयबारे प्रश्न उठाएका थिए ।
प्रधानमन्त्री प्रचण्डविरुद्धको रिट निवेदन दर्ता गर्न सर्वोच्चको आदेश,"काठमाडौं : प्रधानमन्त्री पुष्पकमल दाहाल प्रचण्डविरुद्धको रिट निवेदन दर्ता गर्न सर्वोच्च अदालतले आदेश दिएको छ। न्यायाधीश डा आनन्दमोहन भट्टराईको एकल इजलाशले सर्वोच्च अदालतका रजिस्ट्रारले गरेको दरपीठ आदेश बदर गर्दै लेनिन विष्टले दायर गरेको रिट निवेदन दर्ता गर्न आदेश दिएको हो। सत्य निरुपण तथा मेलमिलाप आयोगबाट संक्रमणकालीन न्याय पद्धतिअनुसार निरुपण हुने भन्दै रजिस्ट्रारले सर्वोच्च अदालत नियमावली, २०७४ को नियम १८ बमोजिम दर्ता नगरी विष्टको निवेदन दरपीठ गरेका थिए। माओवादी जनयुद्धकालमा २०५९ सालदेखि बालसैन्यको रूपमा भर्ती भएका विष्टले आफूलाई अयोग्न लडाकुको बिल्ला भिराई शिविरबाट निकालेर युद्ध अपराध गरेको आरोप लगाएका छन्। 'मजस्तो अबोध नाबालकलाई तत्कालीन विद्रोही पक्ष नेकपा माओवादीले बालसेनाको रूपमा प्रयोग गरी जर्बजस्ती अयोग्य लडाकुको बिल्ला भिराई शिविरबाट निकाली युद्ध अपराध गरेको छ। म बेपत्ता पारिएका व्यक्तिको छानविन, सत्य निरुपण तथा मेलमिलाप आयोग ऐन, २०७१ को दफा २(ञ) (९) को परिभाषा भित्र पनि पर्दिन्। वर्तमान कानुनले परिभाषित पनि गरेको छैन। यसर्थ न्यायिक अभियानको दौरानमा पीडकको पहिचान गर्न कठिनाई भइरहेको थियो र छ। द्वन्द्वकालका बालसैन्य भर्ति लगायतका पीडितको जिम्मेवारी द्वन्द्वको शुरुवातकर्ता नेकपा माओवादीले नै लिनुपर्छ,' रिट निवेदनमा भनिएको छ। निवेदन विष्टले बाल सेनाको रूपमा परिभाषित गरी पहिचान दिलाई राहत, परिपुरण, क्षतिपूर्ति र न्याय दिलाउन विपक्षीका नाममा परमादेश माग गरेका छन्। उनले माओवादी अध्यक्षसमेत रहेका प्रचण्डलाई विपक्षी बनाएका छन्। सर्वोच्चको रजिस्ट्रारले जेठ १६ गते विष्टको निवेदन दरपीठ गरेका थिए। रिट निवेदन दरपीठ भएपछि विष्टले पुनः दर्ताको माग गर्दै जेठ १८ गते निवेदन दिएका थिए।"
"निर्वाचन कार्यालय खारेज गर्न खोज्या होइन, नयाँ ढंगले व्यवस्थापन गर्न लागिएको हो : प्रधानमन्त्री","काठमाडौं : प्रधानमन्त्री पुष्पकमल दाहाल प्रचण्डले निर्वाचन कार्यालय खारेज गर्न नभई नयाँ ढंगले व्यवस्थापन गर्न खोजिएको बताएका छन् । निर्वाचन आयोगका पदाधिकारीसँगको छलफलमा प्रधानमन्त्री प्रचण्डले निर्वाचन कार्यालयलाई नयाँ ढंगले व्यवस्थापन गर्न आयोगको परामर्श बमोजिम अघि बढ्ने बताएका हुन् । प्रधानमन्त्री प्रचण्डले भने,जिल्ला निर्वाचन कार्यालयहरू खारेज गर्न खोजिएको नभई नयाँ ढंगले व्यवस्थापन गर्न खोजिएको छ । अब आयोगको परामर्श बमोजिम नै गरिन्छ । उपप्रधान तथा गृहमन्त्री नारायणकाजी श्रेष्ठ र अर्थमन्त्री डाप्रकाशशरण महतले जिल्ला निर्वाचन कार्यालयको विषयमा आयोगको धारणा अनुसार व्यवस्थापन गरिने उनको भनाइ । लोकतन्त्रमा विश्वास गर्ने वर्तमान सरकारबाट आयोगको स्वतन्त्रता, स्वायत्तत्ता र क्षेत्राधिकारमा कुनै संकुचन वा प्रतिकूल प्रभाव पर्न नदिने कुरमा सचेत रहेको बताए । प्रमुख निर्वाचन आयुक्त दिनेश कुमार थपलियाले नेपालको संविधानको धारा २४६ ले तोकेको जिम्मेवारी र धारा २४७ तथा प्रचलित निर्वाचन कानून अनुसार निर्वाचन आयोगलाई आफ्नो कार्यसम्पादनका लागि आवश्यक पर्ने कर्मचारी, स्रोत, साधन एवम् भौतिक संरचना नेपाल सरकार, प्रदेश सरकार र स्थानीय सरकारले उपलब्ध गराउनुपर्ने संवैधानिक दायित्व रहेको बताए । सरकारले आर्थिक वर्षको बजेटमा जिल्ला निर्वाचन कार्यालय खारेज गरेर जिल्ला प्रशासन कार्यालयको मातहतमा राख्ने निर्णय गरेको छ।"
एमालेलाई गृहमन्त्रीको जवाफ : दोषीमाथि कानुनी कारबाही हुन्छ,"काठमाडौं : उपप्रधान तथा गृहमन्त्री नारायणकाजी श्रेष्ठले कोशी प्रदेशमा एमालेका नेतामाथि आक्रमण गर्नेलाई कानुनी कारवाही गर्ने स्पष्ट पारेका छन्। शुक्रबार प्रतिनिधिसभा बैठकमा गृहमन्त्री श्रेष्ठले पहिचानको नाममा अराजक मच्याउने छुट कसैलाई पनि नरहेको भन्दै दोषीलाई कारवाही गर्ने स्पष्ट पारेका हुन्। मुलुकमा अबाञ्छनीय र अराजक गतिविधि हुनु दु:खद भएको उनको भनाइ छ। उनले संविधान र कानुनलाई हातमा लिने,अराजक गतिविधि गर्ने, व्यक्ति नेताहरुको सुरक्षामा चूनौति उत्पन्न गर्ने कुनै पनि गतिविधिलाई सरकारले छुट दिन नसक्ने बताए । मन्त्री श्रेष्ठले इलाममा कोशीका पूर्वमन्त्री रामरान मगरको गाडीमा पहिचानवादी भन्नेहरुले सडकमा ढुङ्गामुडा राखेर अवरोध गर्न खोजिएको देखिएपनि कालोमोसो दलिएको वा अरु केहि गरिएको प्रचार सत्य नभएको बताए । त्यस्तै उदयपुरमा प्रदेश सभाकी उपसभामुख सृजना दुनुवार सवार गाडीको झण्डा थुत्ने काम भएको र ढुङ्गा प्रहार गर्ने काम भएको उनले जानकारी दिए। श्रेष्ठले सम्बन्धीत दोषीहरूलाई कानुनको दायरामा ल्याउन आवश्यक प्रक्रिया अघि बढाइसकेको बताए। उनले संघीयताको रक्षा गर्न सके यससम्बन्धी दृष्टिकोणलाई शान्तिपूर्ण बाटोबाट बैधानिक रुपमा स्थापीत गर्न सकिने बताए। उनले नेकपा एमाले अध्यक्ष केपी ओलीमाथि भएको अभद्र व्यवहार त्यसबेला भएका अराजक गितिविधका सन्दर्भमा दोषीहरूलाई कानुनी कारबाहीमा ल्याउन प्रक्रिया अघि बढाएर मुद्दा चलाएको जानकारी दिए। यसका साथै प्रदेश सभा घेराउ गर्ने,प्रदेशका मुख्यमन्त्री मन्त्रीहरूलाई सांसदलगायत विशिष्ट व्यक्तिहरूलाई जिल्ला भ्रमणमा अवरोध गर्ने,कोशी प्रदेश उल्लेख गरिएका कार्यालयका साइनबोर्ड हटाउने मेट्ने गतिविधिमा संलग्नहरूलाई कारबाही गरिने मन्त्री श्रेष्ठले बताए।"
राजनीतिक विकृति हुनुको पछाडि भ्रष्टाचार मुख्य कारक : माधव नेपाल,"काठमाडौं : नेकपा एकीकृत समाजवादीका अध्यक्ष माधवकुमार नेपालले नेपाली समाजमा भ्रष्टाचारको नाङ्गो रुप देखापरेको बताएका छन्। शुक्रबार काठमाडौंमा समाजवादी प्रेस सङ्गठन नेपालको पहिलो केन्द्रीय अधिवेशन उद्घाटन गर्दै अध्यक्ष नेपालले नक्कली शरणार्थी प्रकरण,मिटरव्याजी समस्या र विना पैसा कुनै पनि काम नहुने अवस्थाले नेपाली समाजमा भ्रष्टाचारको नाङ्गो रुप देखा परेको भन्दै यसलाई अन्त्य गर्नुपर्ने बताए । उनले राजनीतिक विकृति हुनुको पछाडि भ्रष्टाचार मुख्य कारक भएको बताए। उनले राजनीतिकको स्तर माथि उठाउनका लागि,राजनीतिमा देखिएको वितृष्ण घटाउनका लागि आफूहरूले नयाँ यात्रा प्रारम्भ गरेको उल्लेख गरे । उनले इमान्दारहरू पछि गर्ने अवस्थालाई परिवर्तन गर्नकै लागि सबैले सकारात्मक भूमिका निर्वाह गर्नुपर्नेमा जोड दिए। अध्यक्ष नेपालले संविधानमा आँच आउन नदिन सजकतापूर्वक अघि बढ्दै संविधानले प्रत्याभूत गरेका अधिकारहरूलाई स्थापीत गर्दै अघि बढ्नुपर्ने धारणा राखे। राष्ट्रिय अधिवेशनबाट सङ्गठनको नयाँ नेतृत्व चयन गरिने समाजवादी प्रेस सङ्गठनले जनाएको छ ।"
निर्वाचन आयोगले बोलायो सर्वदलीय बैठक,काठमाडौं : निर्वाचन आयोगले सर्वदलीय बैठक बोलाएको छ। जिल्ला निर्वाचन खारेज गर्ने सरकारको निर्णयबारे छलफल गर्न आयोगले राजनीतिक दलहरूलाई बोलाएको हो। आयोगका प्रवक्ता शालिग्राम शर्मा पौडेलका अनुसार बिहान साढे ११ बजे बैठक बस्ने गरी राजनीतिक दलहरूलाई बोलाएको हो । प्रवक्ता पौडेलका अनुसार बैठकमा निर्वाचन आयोगको कार्यालय खारेज गर्ने सरकारको निर्णयलगायत विभिन्न पाँच विषयमा छलफल गरिनेछ। सरकारले आर्थिक वर्ष २०८००८१ बाट ७७ वटै जिल्ला निर्वाचन आयोग खारेज गरेर जिल्ला प्रशासन कार्यालय मातहत राख्ने निर्णय गरेको छ। यसअघि आयोगले जिल्ला निर्वाचन कार्यालय खारेज गर्ने सरकारी निर्णयका सम्बन्धमा उपप्रधानमन्त्री तथा गृहमन्त्री नारायणकाजी श्रेष्ठसँग भेटेर निर्णय फिर्ता लिन ध्यानाकर्षण गराइसकेको छ। बुधबार संसद बैठकमा नेपाली कांग्रेसका सांसद गगनकुमार थापाले निर्वाचन कार्यालय हटाउने सरकारको निर्णयबारे प्रश्न उठाएका थिए। उनले सो निर्णय तत्काल फिर्ता गर्न सरकारसँग माग गरेका थिए।
नेताको घरमा देउसी खेलेको भरमा न्यायाधीश बन्ने दिन गए : कानुनमन्त्री गुरुङ,"चितवन : भ्रष्टाचारको जालोले न्यायलय घेरिएको आलोचना भइरहदा कानुनमन्त्री धनराज गुरुङले आफ्नो कार्यकालमा न्यायलयलाई भ्रष्टाचारमुक्त बनाउन लागेको बताए । उनले नेताको घर धाएर न्यायाधीश बन्न नसक्ने बताएका छन् । उनले न्यायलयलाई स्वच्छ बनाउन आफू लागिपरेको बताए । नेपाल डेमोक्रेटिक लयर्स एसोसिएसनको महाधिवेशनलाई सम्बोधन गर्दै मन्त्री गुरुङले नेताको घरमा धाउनेले अवसर नपाउने बताए । ' म रहुन्जेल ब्रीफकेस बोकेर धाउनेहरू न्यायलयको न्यायाधीश बन्न सक्दैनन् भन्नेमा म प्रतिबद्ध छु । नेताको घरमा देउसी खेलेर न्यायाधीश बन्ने दिन गए । लाभ लिन्छु भन्नेले केही पाउदैन ,'उनले भने,'न्यायलय भ्रष्टाचार भएको कुरा व्यापक आएको छ । त्यसलाई सफा गर्न त पार्टीले मलाई पठाएको हो ।'"
रघुजी पन्तको प्रश्न  संसद् भवनमा टिष्टा काँगडा सामेल गरिएको नक्सा राख्दा के हुन्छ ?,"काठमाडौं : नेकपा एमालेका सांसद् रघुजी पन्तले नेपालको संसद् भवनमा पनि टिष्टा काँगडासामेल गरिएको नक्सा राख्नुपर्ने प्रस्ताव अघि सारेका छन् । शुक्रबार प्रतिनिधिसभामा बोल्दै सांसद् पन्तले नेपालको कपिलवस्तु समेटिएको नक्सा भारतको संसद् भवनमा राखिएको र नेपालको संसद् भवनमा पनि टिष्टा काँगडासामेल गरिएको नक्सा राख्नुपर्ने बताएका हुन् । पन्तले भने,भारतीय विदेशमन्त्री र भारतीय विदेश मन्त्रालयका प्रवक्ताले मित्र देश नेपालले कपिलवस्तु समेटिएको नक्साबारे चित्त बुझाइसक्यो भनेर भन्नुभएको छ । के नेपालले चित्त बुझाएको हो । यदी भारतले संसद् भवनमा राखेको नक्सा ऐतिहासिक र सांस्कृतिक भनेर आफ्नो संसद्मा राखिराख्न पाउँछ भने हामीले सतलजसम्म पुगेको हाम्रो सिमाना टिष्टा काँगडा पनि सामेल गरिएको नक्सा हाम्रो संसद्मा राख्दा के हुन्छ ?"
केपी ओलीमाथि भएको आक्रमणबारे एमालेले माग्यो गृहमन्त्रीको जवाफ,"काठमाडौं : नेकपा एमालेका सांसद योगेश भट्टराईले आफ्ना नेतामाथि आक्रमण हुँदा सरकार मूकदर्शक भएर बसेको आरोप लगाएका छन्। शुक्रबार प्रतिनिधिसभा बैठकमा बोल्दै सांसद भट्टराईले आफ्ना नेतामाथि सांघातिक आक्रमण हुँदा समेत सरकार मौन रहेको भन्दै आपत्ती जनाए। उनले कोशी प्रदेश नामाकरणको विरोधमा आन्दोलनरत पहिचानवादीहरूको प्रदर्शनमा आफ्ना नेताहरूमाथि आक्रमणको प्रयास भएको भन्दै गृहमन्त्रीको जवाफ मागेका छन्। उनले भने,'केही महिनाअघि पार्टीका अध्यक्ष केपी शर्मा ओली ,संसदीय दलका उपनेता सुवास नेम्बाङलगायतको टोलीमाथि आक्रमण भयो। अवरोध सृजना भयो। कालो झन्डा देखाइयो। बाटोमा एम्बुस पनि थापिएको थियो। तर सो घटनाबारे सरकारबाट केही जानकारी आएन। यस्तो किन भइरहेको छ।? उनले बिहीबार इलाममा र उदयपुरमा आफ्ना नेतामाथि आक्रमणको प्रयास भएको बताए। भट्टराईले भने,' एमाले केन्द्रीय सदस्य कोशी प्रदेशका सांसद रामरानामाथि इलाममा सांघातिक आक्रमण भएको छ। उहाँको गाडी तोडफोड गर्ने काम भएको छ। उहाँमाथि मोबिल छर्केर जलाउने कोशिस भएको छ। हामीले प्रतिवाद गरेर उहाँको ज्यान जोगिएको छ। यस्तै उदयपुरको गाइघाटमा कोशी प्रदेशका सभासद सृजना दुवारको गाडी तोडफोड भएको छ। ढुंगामुढा भएको छ। हातपात समेत भएको छ। नजिकै प्रहरीका डीसपीको कमान्ड छ। केही पनि गर्दैन। यो किन भइरहेको छ। यसबारे गृहमन्त्रीको जवाफ चाहन्छौं। उनले आफ्ना नेतालाई निशाना बनाउँदै पटक पटक आक्रमण हुँदा पनि सरकारले सुरक्षा दिन नसकेको बताए। राज्यले आफ्ना नेता कार्यकर्ताको सुरक्षा दिन नसके एमाले आफै आफ्ना नेता तथा कार्यकताको सुरक्षा गर्न सक्षम रहेको उनको भनाइ छ। सांसद भट्टराईले मधेशमा एमालेलाई लखेट्न खोज्दा पहिलो पार्टी बन्न सफल भएको भन्दै एमालेलाई लखेट्ने नाममा आफ्ना कार्यकर्तामाथि आक्रमण गर्ने कुरा कुनै हालतमा स्वीकार्य नहुने स्पष्ट पारे। उनले कोशी प्रदेशको आन्दोलनमा एक जनाको कसरी ज्यान गयो भन्ने बारेमा पनि सरकारले स्पष्ट जवाफ दिनुपर्ने बताए।"
डोजरको ठक्करबाट गल्याङका पूर्ववडाध्यक्षको मृत्यु,स्याङजा : स्याङ्जाको गल्याङ नगरपालिका ५ का पूर्ववडाध्यक्ष बिष्णु क्षेत्रीको डोजरको ठक्करबाट ज्यान गएको छ । शुक्रबार वडा नम्बर ५ को जोगिमारा काम गरिरहेको जेसिवि अनियन्त्रित भएर क्षेत्रीलाई ठक्कर दिएको थियो । दुर्घटनामा घाइते भएका क्षेत्रीको उपचारका क्रममा कालीगण्डकी अस्पताल मिर्मीमा मृत्यु भएको हो । मृतक क्षेत्रीको शव पोस्टमार्टमका लागि वालिङ गह्रौ प्राथमिक अस्पतालमा राखिएको प्रहरीले जनाएको छ । क्षेत्री २०७४ को स्थानीय तहको निर्वाचनमा माओवादी केन्द्रबाट वडाध्यक्ष बनेका थिए।
मुस्ताङको शैक्षिक पूर्वाधार निर्माणमा दातृ राष्ट्रको अनुदान सहयोग,"जोमसोम : मुस्ताङको शैक्षिक पूर्वाधार निर्माणमा दातृ राष्ट्रले अनुदान सहयोग गरेका छन्। विद्यालयको भौतिक संरचना निर्माणका लागि दातृ राष्ट्र तथा निकायहरूले विभिन्न समयमा सहयोग गरेका हुन्। जिल्लाको जनहित माध्यमिक विद्यालय जोमसोम, योगेन्द्र माध्यमिक विद्यालय टुकुचे, जनआदर्श अमरसिंह माध्यमिक विद्यालय कोवाङ र जनशान्ति माध्यमिक विद्यालयलाई भारतीय दूतावासले भवन संरचना निर्माण गर्न आर्थिक सहयोग गरेको थियो। लोमान्थाङको छोसेर स्थित दिव्यदीप माध्यमिक विद्यालयको भवन बनाउन चिनियाँ दूतावासले आर्थिक सहयोग गरेको छ। घरपझोङ गाउँपालिका४ जोमसोममा अवस्थित जनहित माध्यमिक विद्यालयको मुख्य भवनको पूर्वाधार निर्माणका लागि भारतीय राजदूतावासले २०६१ सालमा ३ करोड बजेट विनियोजन गरेको थियो। विद्यालयको दुई तले २६ कोठे भवन २०६३ सालमा निर्माण सम्पन्न भएको प्रअ रामचन्द्र अधिकारीले बताए। साविक जिल्ला विकास समितिले ठेक्का सम्झौता गरेको विद्यालयको भव्य भवन तत्कालीन भारतीय राजदूत प्रणव मुखर्जीले उद्घाटन गरेको उनले बताए। थासाङ गाउँपालिका१ टुकुचेको योगेन्द्र माध्यमिक विद्यालयको दुई तले २५ कोठे भवन बनाउन भारतीय राजदूतावासले करिव ३ करोड आर्थिक अनुदान सहयोग गरेको विद्यालयका प्रअ गोविन्द प्रसाद श्रेष्ठले जानकारी दिए। भारतीय दूतावासले २०७० सालतीय अनुदान सहयोग गरेको भवन बनाउन साविक जिल्ला विकास समितिले ठेक्का सम्झौता गरेको थियो। सो भवन पनि तत्कालीन भारतीय राजदूत मुस्ताङ आएर उद्घाटन गरेका थिए। थासाङ गाउँपालिकाकै अर्को जनआदर्श माध्यमिक विद्यालयको भवन बनाउन पनि भारत सरकारले अनुदान दिएको थियो। विद्यालयका निमित्त प्रअ खेम गुरुङले भारतीय दूतावासको आर्थिक सहयोगमा २०६८ सालमा विद्यालयको मुख्य भवन बनाउन २ करोड ९७ साल अनुदान सहयोग गरेको बताए। सो भवन पनि साविक जिविसले ठेक्का लगाएको थियो। वारागुङ मुक्तिक्षेत्र गाउँपालिका४ कागबेनीको जनशान्ति माध्यमिक विद्यालयलाई पनि भारत सरकारले नै सहयोग गरेको विद्यालयका शिक्षक प्रेम गौतमले जानकारी दिए। जनशान्ति विद्यालयलाई २०६६ सालमा लाइबेरी भवनको दुई तले ६ कोठे भवन निर्माण गर्न करिव ८० लाख बजेट उपलब्ध गराएको विद्यालयका शिक्षक गौतमले बताए। भारतीय दूतावासले विद्यालय भवनको संरचना निर्माण गर्न दिएको अनुदानको रकम सबै साविक जिल्ला विकास समितिले ठेक्का लगाएको हो। तिब्बतसँग सीमा जोडिएको लोमान्थाङ गाउँपालिकाको छोसेर स्थित दिव्यदीप माध्यमिक विद्यालयलाई चीनले आर्थिक अनुदान सहयोग उपलब्ध गराएको थियो। चीनले सो विद्यालयलाई विद्यालयको सभाहल, साईन्स प्रयोगशाला र लाईबेरी भवन बनाउन २०६८ सालमा करिव ८० लाख बजेट अनुदान सहयोग गरेको विद्यालयका शिक्षक कर्मा वाङ्गेल गुरुङले जानकारी दिए। यसका अतिरिक्त थासाङ गाउँपालिका३ लेते र घरपझोङ गाउँपालिका२ मार्फाको माध्यमिक विद्यालयको भौतिक संरचना निर्माण गर्न भने विदेशी निकायले आर्थिक अनुदान सहयोग गरेको थियो। मार्फाको जनवाल माध्यमिक विद्यालयको एक तले १२ कोठे भवन बनाउन जापानिज संस्थाले मुस्ताङ विकास सेवा संघ (एमबीएसए) स्थानीय संस्थालाई अनुदान सहयोग उपलब्ध गराएको थियो। यसैगरी थासाङ३ को ज्ञानोदय माध्यमिक विद्यालयलाई पनि विद्यालयको पनि लक्जम्बर देशका नागरिक सहयोगकर्ताले आर्थिक सहयोग गरेका थिए। लेतेस्थित धौलागिरी प्राविधिक शिक्षालयमा भोलेन्टियर सहयोग गर्न आएका उनले २०७३ सालमा विभिन्न माध्यमबाट सहयोग जुटाएर ज्ञानोदय माध्यमिक विद्यालयलाई भवन बनाउन ८४ लाख बजेट उपलब्ध गराएका थिए। भारत सरकारले सामुदायिक विद्यालयलाई मात्र होइन उपल्लो मुस्ताङको दुई गुम्बा विद्यालयलाई आर्थिक अनुदान सहयोग गरिसकेको छ। भारतीय दूतावास मार्फत उपल्लो मुस्ताङको छोनुपस्थित नाम्गेल गुम्बा विद्यालय र लोमान्थाङस्थित छोदे गुम्बा विद्यालयको आवासीय छात्रावास भवन निर्माण गर्न करोडौंको आर्थिक अनुदान दिएको थियो।"
स्रोत नखुलेको १४ लाख रुपैयाँसहित एकजना पक्राउ,काठमाडौं : बाँकेको नेपालगंज उपमहानगरपालिका १६ चौलिका चोकबाट स्रोत नखुलेको रकमसहित एकजना पक्राउ परेका छन्। बाँकेको डुडुवा गाउँपालिका ४ साहपुरुवा बस्ने ३५ वर्षीय उमाकन्त गुप्तालाई १४ लाख ६ हजार ५ सय नेपाली रुपैयाँसहित पक्राउ परेको प्रहरीले जनाएको छ। भे ६ प ३७४६ नम्बरको मोटरसाइकलमा सवार उनलाई सशस्त्र प्रहरीले शंका लागि जाँच गर्दा उनको साथमा सो रकम बरामद गरेको हो। उनले रकमको स्रोत खुलाउन नसकेपछि प्रहरीले नियन्त्रणमा लिएको हो। गुप्तालाई बरामद रुपैयाँसहित आवश्यक कारवाहीको लागि भन्सार कार्यालय जमुनाह बाँकेमा बुझाइएको छ ।
निजी विद्यालयहरूलाई छात्रवृत्ति विवरण बुझाउन नगरपालिकाको निर्देशन,"भैरहवा : रुपन्देहीको सिद्धार्थनगर नगरपालिकाले नगर क्षेत्रमा रहेका संस्थागत (निजी) विद्यालयहरूलाई छात्रवृत्ति विवरण बुझाउन पत्र जारी गरेको छ। शुक्रबार बसेको नगर शिक्षा समितिको बैठकले संस्थागत विद्यालयहरूलाई छात्रवृत्ति विवरण बुझाउन निर्देशन दिने निर्णय गरेको सिद्धार्थनगर नगरपालिका कार्यालयका शिक्षा शाखा प्रमुख चेतनशील लम्सालले जानकारी दिए। 'संस्थागत विद्यालयहरूले वितरण गरेको छात्रवृत्ति विवरणबारे एकीन जानकारीका लागि विद्यालयहरूलाई असार ८ गते भित्र विवरण बुझाउन पत्र जारी गरेका छौँ', सिद्धार्थनगर नगरपालिकाका मेयर एवं शिक्षा समितिका संयोजक इश्तियाक अहमद खाँनले भने, 'विद्यालयहरूबाट विवरण प्राप्त पछि छात्रवृत्ति वितरणलाई नगरका क्षेत्रमा रहेका विद्यालयहरूमा थप कसरी प्रभावकारी बनाउन सकिने विषयमा छलफल गरेर अघि बढ्छौँ।'"
गर्मीले धानका ब्याड चिरैचिरा,"परासी : खडेरीका कारण नवलपरासीका किसानहरूले लगाएको धान बिउ सुक्न थालेका छन्। अत्यधिक गर्मीसँगै परेको खडेरीले किसानहरूले राखेको धानको ब्याड चिराचिरा पर्न थालेका छन्। यसले किसानहरूलाई चिन्तित बनाएको छ। पानी नपरे पनि जिल्लाका अधिकांश किसानहरूले धानको बिउ राखिसकेको कृषि ज्ञान केन्द्र परासीका प्रमुख सन्तोष चौधरीले बताए। पानी नपरेर चिन्तित बनेका किसानहरूले पम्पसेटबाट सिँचाइ गरेर धानको बिउ राखेका हुन्। पानी नपरेकाले केही किसानहरूले ब्याडमा पम्पसेटबाटै पानी लगाएका छन्। तर गर्मीसँगै परेको खडेरीले चापाकालहरू समेत सुक्न थालेपछि ब्याडमा पानी राख्नसमेत समस्या भएको चौधरीले बताए। अधिकांश किसानहरूले पम्पसेटबाटै सिँचाइ गर्दै आएका छन्। अहिले ५० प्रतिशतभन्दा बढी चापाकलमा पानी सुकिसक्यो। जसले गर्दा पम्पसेटबाट पनि सिँचाइ गर्न नपाउँदा ब्याड चिराचिरा पर्न थालेका छन्, चौधरीले भने। पाँच दिनदेखि परासी क्षेत्रको तापक्रम ४२ देखि ४३ डिग्रीसम्म पुगेको छ। जिल्लाको कुल ४१ हजार हेक्टर खेतीयोग्य जमिनमध्ये २१ हजार हेक्टरभन्दा बढी क्षेत्रफलमा धान खेती हुँदै आएको छ। विगतका वर्षहरूमा सामान्य पानी परेपछि जेठको अन्तिम साताबाट धान रोपाई सुरु हुने गरेको थियो। तर अहिले पानी पर्ने सम्भावना नदेखिएकाले यसवर्ष उक्त समयमा रोपाई सुरु हुन नसक्ने र धान उत्पादनमा कमी आउन सक्ने कृषि ज्ञान केन्द्रले जनाएको छ।"
किसानलाई अनुदानमा ट्याक्टर,"पोखरा : पोखरा महानगरपालिका२३ का किसानलाई ५० प्रतिशत अनुदानमा ट्याक्टर, ग्रीन हाउसका लागि प्लास्टिक, स्पेयर, पाइप लगायतका सामग्री बिहीबार हस्तान्तरण गरिएको छ। एक वडा एक पकेट कार्यक्रमअन्तर्गत ५० प्रतिशत अनुदानमा तरकारी खेती गर्न आवश्यक पर्ने सामग्री वडा स्तरीय कृषि सञ्जालको समन्वयमा पोखरा महानगरपालिका कृषि महाशाखाले उपलब्ध गराइएको हो। सात जना किसानलाई ट्याक्टर र २४ जना किसानलाई तरकारी खेती गर्न आवश्यक पर्ने प्लास्टिक, युभि, स्पेयर, सिँचाइका लागि पाइप लगायतका सामग्री उपलब्ध गराइएको हो। ५० प्रतिशत अनुदान र ५० प्रतिशत किसानको गरी करिब १२ लाख बराबरका कृषि सामग्री किसानलाई हस्तान्तरण गरिएको कृषि महाशाखाले जनाएको छ। पोखराको २३ वडामा कुल जमिनको ३० प्रतिशत कृषि भूमि रहेको छ। कृषिलाई आधुनिकीकरण गर्न महानगरपालिकाले ट्याक्टरसहित कृषि उपकरण लगायत कृषि सामग्री किसानलाई अनुदानमा उपलब्ध गराउँदै आएको हो। सरकारले कृषिमा राहतको साथै अनुदान किसानलाई उपलब्ध गराउँदै आएकोले सही उपयोगमा ल्याउन पोखरा २३ का वडा अध्यक्ष रामकाजी गुरुङले सुझाए। घर घरमा गएर वास्तवीक किसानमा पुगोस् भनेर वडाले पहिचान गरी किसानलाई कृषि सामग्री वितरण गरिँदै आएको वडा अध्यक्ष गुरुङले बताए। किसानले उत्पादन गरेको वस्तुले मुल्य पाओस र उत्पादन बिक्री नहुने अवस्था नआओस भनेर महानगरपापिलकाले कृषि एम्बुलेन्स, उत्पादिन वस्तुको समर्थन मूल्य तोकेको पोखरा महानगरपालिका कृषि महाशाखा प्रमुख मनहर कडरियाले बताए। किसानले उत्पादन गरेको वस्तु महानगरपालिकाले ताकेको समर्थन मूल्यमा खरिद गर्ने पनि उनले सुनाए। ग्रामीण क्षेत्रका किसानले उत्पादन गरेका वस्तु बजारसम्म ल्याउन महानगरपालिकाले कृषि एम्बुलेन्स पनि सञ्चालन गरेको छ।"
जनकपुरधामको विद्यालयमा थप तीन दिन आकस्मिक गर्मी बिदा,"जनकपुरधाम : जनकपुरधाम उपमहानगरपालिका अन्तर्गतका सामुदायिक तथा संस्थागत विद्यालयहरूमा थप तीन दिन आकस्मिक गर्मी बिदा दिइएको छ। शुक्रबार जनकपुरधाम उपमहानगरपालिकाकी शिक्षा तथा खेलकुद विकास शाखाका प्रमुख अन्जु पाण्डेयले एक सूचना प्रकाशित गर्दै यस्तो जानकारी दिएकी हुन्। जनकपुरधाम उपमहानगरपालिको निर्णयानुसार हाल बढ्दो अत्यधिक गर्मीको कारण बालबालिकाको स्वास्थ्यमा पर्न सक्ने प्रतिकूल असरलाई मध्यनजर गर्दै बिदाको समयअवधि बढाइएको उनले जानकारी दिइन्। यसअघि जेठ १९ गते शुक्रबारदेखि २६ गते शुक्रबारसम्म ८ दिन वर्षे बिदाबाट कट्टा हुने गरी उपमहानगर अन्तर्गतका सामुदायिक तथा संस्थागत विद्यालयहरूमा प्रशासनिक कार्यबाहेक पठनपाठन बन्द गरिएको थियो। तर, मौसममा सुधार नआएकाले पुनः २७ गतेदेखि २९ गतेसम्म वर्षे बिदाबाटै कट्टा हुने गरी पठनपाठन बन्द रहने सूचनामा उल्लेख छ।"
संसारी माई महापूजाले जलेश्वरमा उल्लास,"जनकपुरधाम : शुक्रबार महोत्तरीको जलेश्वरलाई संसारी माई महापूजाको रौनक छप्पक छोप्यो । पाँच वर्ष बनाइने संसारी माइको पूजाले भक्तसागरले भरिभराउ रह्यो। नेपाली सेनाले मुख्यपूजारी महिन्द्र मुखियाको घरमा रहेको संसारी माइको थानमा सलामी दिएर हर्ष बढाई गर्यो। मटिहानी नगरपालिकाले हेलिकोप्टरबाट पुष्पवृष्टि गरेर भक्तजन तथा नगरबासीमा उमंग भरिदियो। माता प्रतिको आस्थाले ४३ डिग्री तातो घामले पनि रोकेन। दिउँसो तातो घाममा पनि भक्तजनहरु घरबाट निस्किएर महापूजाको मेलामा रमाए। माताको महिमा गानको धुनले सबैमा आशाको सञ्चार गरायो। एक साता अघिबाट सुरु भएको महापूजाको अन्तिम दिन थियो शुक्रबार । घरघरबाट पशु वली प्रदान गर्न मानिसहरु लाम लागेको थियो। जलेश्वर स्थित वरुणसर (पोखरी)को किनारमा रहेको संसारी माताको मन्दिर परिसरमा पञ्चवली प्रदान गरिएको संसारी माता महापूजा मूल समारोह समितिका अध्यक्ष अशोक कुमार साहले बताए। संसारी मातालाई हरेक धर्म सम्प्रदायले मान्ने गरेको छ। हरेक सम्प्रदायको पहिचान बोकेको संसारी माईको पुजालाई भक्तजन, गाउँले र सरकारले धार्मिक तथा साँस्कृतिक पर्वको रुपमा मनाउँछन्। बोका, हाँस, कुखुरा, परेवा, सुँगुर र राँगाको बलिप्रदान गरिएको थियो। संसारीमाई महापूजामा जलेश्वर नगरपालिकाको प्रत्येक घरबाट अनिवार्य रुपमा बलि दिइने चलन छ। संसारीमाईसँग भाकल गरेका भारत तथा विभिन्न जिल्लाका भक्तजनहरुले समेत आआफ्ना गच्छे अनुसार बलि दिने गरेका छन्। संसारीमाई पञ्च वार्षिक महापूजाको सप्ताहव्यापी कार्यक्रमअन्तर्गत पहिलो दिन नगर सरसफाई गरी पुजाको कार्यक्रम सुरु भएको थियो। शनिबार दोस्रो दिन कलश यात्रा गरिएको थियो। २१ गते महापाठ, २२ गते लखराम पुजा, २३ गते हनुमान आराधना, २४ गते अष्टयाम, २५ गते विडी सलामी र महाआरती र २६ गते बलिप्रदान गरी पञ्च वार्षिकी महापूजाको समापन हुँदैछ। अनादीकालमा जलेश्वरमा महामारी आएर दर्जनौं व्यक्तिको मृत्यु भइरहेको बेला स्थानीयले संसारीमाईलाई आह्वान गरी माहामारी रोके पूजा गर्ने वचनबद्धता प्रकट गरेका थिए। पछि माता संसारीले महामारी रोकिदिएको र सोही बेलादेखि स्थानीयले माता संसारीको पूजा गर्दै आएको किम्बदन्ती रहेको छ।"
शनिबार देशका यी स्थानमा हुने छ वर्षा,काठमाडौं : शनिबार देशका चारवटा प्रदेशमा वर्षा हुने भएको छ। मौसम पूर्वानुमान महाशाखाका अनुसार कोशी र कर्णाली प्रदेशका थोरै स्थानहरू र बाँकी प्रदेशका पहाडी भूभागका एकदुई स्थानमा मेघगर्जनचट्याङसहित क्षणिक वा हल्का वर्षाको सम्भावना रहेको छ। शनिबार राति कोशी प्रदेश लगायत देशका पहाडी भूभागमा आंशिक बदली रही बाँकी भूभागमा मौसम सामान्यतया सफा रहनेछ। कोशी प्रदेशका थोरै स्थानहरू तथा बागमती र गण्डकी प्रदेशका पहाडी भूभागका एकदुई स्थानमा मेघगर्जनचट्याङसहित क्षणिक वा हल्का वर्षाको सम्भावना रहेको छ।
गर्मीले जनजीवन प्रभावित : धमाधम बन्द हुँदै विद्यालय,"दाङ : अत्यधिक गर्मीका कारण दाङका स्थानीय तहले विद्यालयको पठन पाठन बन्द गर्न थालेका छन् । गर्मीका कारण जनजीवन प्रभावित बन्दै गएपछि दाङका विद्यालय बन्द हुन थालेका छन् । जिल्लामा आधा भन्दा बढी स्थानीय तहले औपचारिक रुपमा विद्यालयको पठनपाठन बन्दगर्ने गरी सूचना जारी गरेका छन् । अत्याधिक गर्मीले विद्यार्थीमा समस्या देखिन थालेपछि पठनपाठनमा समस्या भएको भन्दै शुक्रबारदेखि नै दाङका विद्यालय बन्द हुन थालेका छन् । तुलसीपुर उपमहानगरपालिकाले सार्वजनिक सूचना जारी गरी विद्यालय बन्द गरेको छ । उपमहानगरका अनुसार पाँचदिनका लागि विद्यालय बन्द गरिएको हो । शुक्रबारदेखि जेठ ३० गतेसम्म तुलसीपुर क्षेत्रका सबै विद्यालयको पठन्पाठन बन्द गरिएको हो । यस्तै लमहीमा आइतबारदेखि विद्यालय बन्द हुने भएको छ । जिल्लाका अन्य पालिकाहरूले भने तयारी गरेको तर बन्द नै नगरिसकेको बताए । केहि दिनदेखि दाङ जिल्लामा अत्याधिक गर्मीका कारण विद्यालयको नियमित पठनपाठन गर्न कठिनाइ भएपछि पाँचदिनका लागि विद्यालय बन्द गरिएको तुलसीपुर उपमहानगरपालिका शिक्षा युवा तथा खेलकुद महाशाखा प्रमुख चक्र भण्डारीले जानकारी दिए । बिहीबार तुलसीपुर नगर शिक्षा समितिको निणर्य अनुसार यस क्षेत्रका सामुदायिक तथा संस्थागत विद्यालय शुक्रबार (आज) जेठ ३० गतेसम्मका लागि बन्द गरिएको बताए । गर्मीका कारण विद्यार्थीको स्वास्थ्यमा समेत प्रतिकूल असर पर्नसक्ने सम्भावनालाई ध्यानमा राखेर यस्तो निणर्य गरिएको उनको भनाइ छ । विद्यालयमा विद्यार्थीहरू बेहोस् हुने,रुने,चिच्याउने जस्ता लक्षणहरू देखिँदै गएपछि केहीदिनका लागि पठनपाठन बन्द गर्नुपरेको उनी बताउँछन् । पढ्दापढ्दै विद्यार्थीहरू बेहोस् हुने,रुने,चिच्याउनेजस्ता समस्या देखिन थाल्यो, उनले भने,' एसी,पंखासहितको संरचना भएका कक्षाकोठामा पनि विद्यार्थीहरू बिरामी हुन थालेपछि पाँचदिनसम्मका लागि विद्यालय बन्द गरेका हौँ ।' अत्याधिक गर्मी बढेसँगै माध्यमिक विद्यालय तुलसीपुर सेन्टर,वीरेन्द्र मावि भ्युडर सुनपुर,सृजनशिल आधारभूत विद्यालय छोटे,मावि रनियापूर लगायतका विद्यालयमा विद्यार्थीहरू बिरामी हुन थालेपछि तत्कालका लागि विद्यालय बन्द गरिएको बताए । जेठ २७ गते आइतबारदेखि विद्यालय बन्द गर्ने भनिएपछि विद्यार्थीको स्वास्थ्य अवस्थालाई ध्यानमा राखेर शुक्रबारदेखिनै विद्यालय बन्द गरिएको उनको भनाइ छ । यसैगरी लमही नगरपालिकाले पनि आइतबारदेखि विद्यालय बन्द गर्ने भएको छ । गर्मीका कारण बिरामी विद्यार्थीको संख्या क्रमिक रुपमा बढ्दै जान थालेपनि एक हप्ताको लागि विद्यालय बन्द गर्न लागिएको लमही नगरपालिकाका शिक्षा शाखा प्रमुख रवीन्द्र क्षत्रीले बताए । विद्यालय केन्द्र बनाएर सरकारले दादुरा र रुवेला विरुद्धको खोप अभियान सञ्चालन गरेकाले आइतबारबाट विद्यालय बन्द गर्नुपरेको उनले बताए । शुक्रबारदेखि विद्यालय बन्द गर्ने भनिए पनि विद्यार्थी खोप लगाउन आउनुपर्ने भएकाले आइतबार सारिएको उनले जानकारी दिए । उनका अनुसार गर्मीका कारण विद्यार्थीहरु बेहोस हुने,डराउने,रुने जस्ता लक्षण देखिएको भन्दै दैनिक रिर्पोटहरु आउने गरेको छ । बिरामी हुने विद्यार्थीहरूमध्ये ढलान गरिएका कक्षाकोठामा पढ्ने विद्यार्थीको कम रहेको छ । मौसम परिवर्तन भएमा एकसाता पछि विद्यालयको पठनपाठन पुनः सञ्चालन गरिनेछ । मौसमको अवस्था यथावत रहेमा थप केहीदिन पठनपाठन बन्द हुन सक्ने उनको भनाइ छ । 'मौसम परिवर्तन भयो, गर्मी कम भयो भने विद्यालय एकसातापछि विद्यालय खुल्छ,नभए केहीदिन थप बन्द हुन सक्छ,उनले भने ,हामीले सूचनामा नै मौसको अवस्था हेरेर समय थप गर्न सकिने कुरा उल्लेख समेत गरेका छौँ ।' यसैगरी दंगीशरण गाउँपालिकाले गर्मी कायमै रहे विद्यालय बन्द गर्ने भएको छ । विद्यालय कहिलेदेखि बन्द गर्ने भन्ने विषयमा कुनै निणर्य नभएपनि मौसम प्रतिकूलताका आधारमा विद्यालय बन्द गर्न सकिने दंगीशरण गाउँपालिकाका शिक्षा शाखा प्रमुख विनोद अधिकारीले जानकारी दिए । 'यस्तै गर्मी भइरहयो भने विद्यालय बन्द गर्नुपर्ने हुन्छ,उनले भने,कहिले देखि बन्द गर्ने भन्ने विषयमा निर्णय भने भएको छैन ।'"
दमकलबाट घर घरमा पानी पुर्याउँदै त्रियुगा नगरपालिका,"उदयपुर : लामो खडेरीले पानीको मुहान सुक्न थालेपछि उदयपुरको त्रियुगा नगरपालिकाले सार्वजनिक स्थल र अति समस्यामा परेका व्यक्तिका घरमा पानी पुर्याउन थालेको छ। झण्डै एक महिनायता पानी नपरेपछि सदरमुकाम आसपासका क्षेत्रमा पानीको हाहाकार मच्चिएको हो। जताततै पानीका मुहान सुक्न थालेपछि खाली रहेको दमकलको प्रयोग गरी समस्यामा परेका गाउँ बस्तीमा पानी पुर्याउन थालिएको मेयर बसन्तकुमार बस्नेतले बताए। उनले भने, पानी परेको छैन, गाउँ बस्ती नजिकका वनजंगल, नदीनालाको स्रोत सुकेर पानी पिउन पाएका छैनौ भन्ने गुनासो आएकाले तत्काल सम्बोधन गरेका हौं। काकाकुल जीवन बिताइरहेकालाई पानी पुर्याउनु नगरपालिकाको पहिलो कर्तव्य हो', उनले भने। उनले खडेरी रहन्जेल पानीको समस्या झेली रहेका सर्वसाधारणलाई दमकलमार्फत नै पानी पुर्याइने बताए। खासगरी सुख्खाग्रस्त सदरमुकाम लगायतका आसपासका क्षेत्रमा पानीको हाहाकार भएको उनले बताए। खडेरीले खोला, ट्युबवेल, इनार, धारा, कुवा, जरुवाहरू पूर्णरुपले सुकेको उपमेयर महेश्वरी राईले बताइन्। नदीका स्रोतहरू सुक्न थालेपछि ठूला खोलामासमेत कमिला हिँड्न थालेका छन्। उपमेयर राईले धाराको भरमा बसेका सुख्खाग्रस्त क्षेत्रमा एक घर बराबर ५ सयदेखि एक हजार लिटरसम्म पानी पुर्याइएको बताइन्। पानीको सबैभन्दा अभाव वडा नम्बर ९ गैरुन, रातमाटे क्षेत्रमा रहेको छ। शुद्ध पिउने पानीको वर्षौदेखि अभाव झैल्दै आएका वडा नम्बर ९ मा गैरुनरातमाटे लिफ्टिङ् खानेपानी आयोजना मार्फत खानेपानी पुर्याउने उद्देश्यले योजना सुरु गरिएको भए पनि संघीय र प्रदेश सरकारले बजेट अभाव देखाउँदै बजेट व्यवस्थापन नदिँदा समस्या झेल्नु परेको छ। स्थानीय स्रोत र साधनले ठूलो योजना सम्पन्न गर्न नपुग्ने साथै संघ र प्रदेश सरकारले बजेटको व्यवस्था नगरिदिँदा निर्माणाधीन नगरका आधा दर्जन योजना अलपत्र परेको मेयर बस्नेतले बताए। विद्यालय बन्द चर्को गर्मीले विद्यार्थीहरू विद्यालयमा नै बेहोस हुन थालेपछि यहाँका स्थानीय तहहरूले धमाधम विद्यालय बन्द गर्न थालेका छन्। अधिकांस विद्यालयका भवनमा जस्तापाताको छानो रहेकाले गर्मी सहन गाह्रो भएको भन्दै विद्यालय बन्द गरिएको हो। त्रियुगा नगरपालिकाका शिक्षा शाखा प्रमुख शिवकुमारी राउतले धेरै विद्यालय जस्ताको छानो र थोरै सिमेन्टको ढलान भएपनि पर्याप्त पंखा, झ्याल, बस्ने सिटको कमीका कारण अहिलेको अवस्थामा सहज रूपमा पठनपाठन गराउन गाह्रो भएको बताइन्। उनले भनिन्, विद्यार्थी चापका कारण कक्षा कोठा पर्याप्त नभएको, झ्याल साना र न्यून भएकाले कोठामा हावा चलखेल गर्ने वातावरण नहुनु, एउटा सिटमा चार जनासम्म राख्नुपर्ने बाध्यताले समस्या भएको छ।' अत्यधिक गर्मीका कारण घरबाट बाहिर निस्कने सक्ने अवस्था नरहेकाले जोखिम कम गर्न विद्यालय बन्द गर्नु परेको राउतले बताइन्। जिल्लाका बेलका, चौदण्डीगढी, त्रियुगा नगरपालिका, रौतमाई गाउँपालिकाले गर्मी बढेकै कारण वर्षे बिदाबाट कटौती हुने गरी धमाधम बिदा दिएका छन्। गर्मी बढेसँगै अत्यावश्यक कामबाहेक घरबाट बाहिर ननिस्कन नगरपालिकाहरूले अपिल गरेका छन्।"
पाल्पामा सामुदायिक विद्यालयका कर्मचारी आन्दोलनमा,"तानसेन : पाल्पाका सामुदायिक विद्यालयमा कार्यरत कर्मचारीहरू आन्दोलनमा उत्रिएका छन्। सरकारले आफ्ना मागहरू नयाँ बजेटमा पनि सम्बोधन नगरेपछि पाल्पाका विद्यालय कर्मचारीहरू आन्दोलनमा उत्रिएका हुन्। विद्यालय कर्मचारीहरूको छाता संगठन विद्यालय कर्मचारी परिषदको आव्हानमा पाल्पाका कर्मचारीहरूले जेठ २० गते नै प्रधानाध्यापकहरूलाई कर्मचारीहरूले चाबी हस्तान्तरण गरेर जेठ २१ देखि २६ गतेसम्म शिक्षा विकास तथा समन्वय इकाई पाल्पाको गेटमा धर्नामा बस्दै आएका छन्। ५ दिन धर्नामा बस्दा समेत कुनैतर्फ माग सुनुवाइ नभएपछि शुक्रबार कर्मचारीहरूले नारा जुलुस गर्दै, तानसेन बजार परिक्रमा गर्दै मागहरू जनतालाई सुनाएका छन्। आजसम्म आफ्ना मागहरू सम्बोधन नभएकाले जिल्लामा केन्द्रित रहेको आन्दोलन काठमाडौं केन्द्रित हुने परिषद पाल्पाका अध्यक्ष श्रीधर प्रसाद पाण्डेले जानकारी दिए। विद्यालयका कर्मचारीहरूले जेठ २८ गते माइतीघर मण्डलादेखि नयाँ बानेश्वरमा खाली थाल ठटाउँदै आन्दोलन गर्ने, २९ गतेदेखि असार ३ गतेसम्म माइतीघर मण्डलामा अनसन बस्ने, सो समयसम्म माग पूरा नभएमा अनिश्चितकालीन विद्यालय बन्द गर्ने जस्ता विरोधका कठोर कार्यक्रम रहेको परिषद पाल्पा अध्यक्ष पाण्डेले बताए।"
"इच्छाकामना मन्दिर पुरानै थलोमा, भक्तजनका लागि खुला",मन्दिर बाहिर निर्माण गरिएको इच्छाकामना माताको प्रतिमामा पूजा गर्दै आएकामा बिहीबारदेखि मन्दिरभित्रैबाट पूजा गर्न खुला गरिएको छ। चितवन : प्रसिद्ध शक्तिपिठ इच्छाकामनाको मूर्तिलाई पुरानै थलोमा प्रतिस्थापन गरिएको छ। बिहीबार क्षमापूजा गरेर मुर्ति प्रतिस्थापन गरिएको हो। दुई करोड ४१ लाख ८८ हजार ८१ रुपैयाँको लागतमा मन्दिरको जिर्णोदार गरिएको हो। इच्छाकामनालाई मनकामनाको दिदीको रुपमा चिनिन्छ। यहाँ दर्शन गरे सन्तान प्राप्ति हुने विश्वास गरिन्छ। पहिलाको सानो मन्दिर भूकम्पले क्षति पुर्याएको थियो। मन्दिरकै नामबाट गाउँपालिकाको नामाकरण गरिएको हो। शक्तिपिठका रुपमा पुजिने मन्दिरको पुनर्निर्माण २०७५ सालबाट थालिएको हो। कलात्मक सौन्दर्य झल्किने गरी मन्दिर बनाइएको छ। मनकामना मन्दिरको दक्षिणतर्फको अग्लो डाँडामा इच्छाकामना मन्दिर अवस्थित छ। गाउँपालिकाले धार्मिक पर्यटनमा प्राथमिकता दिंदै मन्दिरको प्रवर्द्धन गर्न लागेको अध्यक्ष दानबहादुर गुरुङले बताए। गुरुङले नवनिर्मित मन्दिरको उदघाटन गरेका हुन्। मुख्य गरेर भक्तपुरका नेवार समुदायले पहिल्यैदेखि पुज्दै आएका थिए। भक्तपुरका नेवार समुदायले मात्रै चंदा उठाएर २८ लाखमा मन्दिरको छाना बनाएका थिए। गाउँपालिकाको निवर्तमान अध्यक्ष गीताकुमारी गुरुङले मन्दिरको महिमा र शक्तिपिठ बुझेर २०७४ को गाउँपालिकाको पहिलो बैठकले मन्दिर पुनर्निर्माणको निर्णय गरेको बताइन्।
"बाख्रा बचाउँदा जीप दुर्घटना, ९ यात्रु घाइते",डडेल्धुरा : डडेल्धुरामा जीप दुर्घटना भएको छ। चरिचरनका लागि जंगलमा लगिरहेका बाख्राका कारण जीप दुर्घटाना भएको हो। बाख्रा बचाउन खोज्दा जीप सडकमा नै पल्टिएर ९ जना यात्रु घाइते भएका छन् । शुक्रबार बिहान जिल्लाको नवदुर्गा गाउँपालिका१ कोटेलीमा से१ज ३२९ नम्बरको जीप दुर्घटना भएको प्रहरीले जनाएको छ। बाख्रालाई बचाउने क्रममा जीप अनियन्त्रित भइ सडकमै पल्टिएको प्रहरीले जनाएको छ। जिल्ला प्रहरी कार्यालय डडेल्धुराका डिएसपी मनोहर भट्टका अनुसार उक्त जीप नवदुर्गा १ निम्तोलादेखि डडेल्धुरा सदरमुकाम आइरहेको थियो। उनीहरुलाई उपचारका लागि डडेल्धुरा अस्पताल ल्याइएको डिएसपी भट्टले जानकारी दिए। जीप सोही ठाउँका ५७ वर्षीय राजबहादुर बोहराले चलाएका थिए।
"पूर्णबहादुर बने इसेवा मनि ट्रान्सफरको बम्पर विजेता, नेपाल आउँदै","काठमाडौं : डिजिटल रेमिट्यान्स कम्पनी इसेवा मनि ट्रान्सफरले सञ्चालन गरेको मेरो डिजिटल देशअभियानमा पूर्णबहादुर श्रेष्ठले काठमाडौंमा घर जित्न सफल भएका छन् । लुलु एक्स्चेन्ज र ईसेवा मनि ट्रान्सफरको समन्वयमा लुलु शाखा,सारजाहमा विशेष कार्यक्रम गरी विजेता श्रेष्ठलाई बधाइ ज्ञापन गरिएको थियो । इसेवा मनि ट्रान्सफरका, सम्बन्ध प्रबन्धक, ईश्वर अधिकारिले उक्त कार्यक्रममा श्रेष्ठलाई नेपालमा हुने विशेष हस्तान्तरण समारोहमा निमन्त्रणा पनि दिएका छन् । कार्यक्रममा लुलुका उपमहाप्रबन्धक फैसल अहमदस, प्रमुख रघुपति वेन्कीटाकृष्णनस, प्रमुख डिजिटल हरेश पिल्लै,मिडिया तथा मार्केटिङ प्रबन्धक अजिम उम्मेर र अन्य ग्राहकहरूको उपस्थिति थियो। विजेता श्रेष्ठले ललितपुरको महालक्ष्मी नगरपालिका वडा नं ४ इमाडोल, बोजेपोखरीमा ३ आना क्षेत्रफलमा बनेको साढे दुई तल्लाको घर जित्न सफल भएका हुन् । श्रेष्ठले लुलु एक्स्चेन्ज,युएईबाट ईसेवा मनि ट्रान्सफरमार्फत् बैंक खातामा रेमिट्यान्स् पठाएका थिए । इसेवा मनि ट्रान्सफरले विदेशबाट आउने रेमिट्यान्सलाई वैधानिक बनाउन प्रोत्साहन गर्ने उद्देश्यले मेरो डिजिटल देश अभियान सार्वजनिक गरेको थियो । डिजिटल रेमिट्यान्सलाई प्रोत्साहन गर्दै आएको कम्पनीले मेरो डिजिटल देशअभियानमार्फत् विश्वका जुनसुकै मुलुकमा रहेका नेपालीले नेपालमा इच्छाएको व्यक्तिको बैंक खाता वा इसेवा वालेटमा पैसा पठाउँदा एक जनालाई बम्पर उपहार स्वरुप काठमाडौंमा साढे दुई तलाको घर दिने घोषणा गरेको थियो । ७ असोजदेखि जेठ ६ गतेसम्म रेमिट्यान्स् पठाउने व्यक्तिहरू यस अभियानमा सहभागी भएका थिए । मेरो डिजिटल देश अभियान अन्तर्गत हरेक महिना सेवाग्राहीको घर सम्म पुगी आकर्षक उपहार समेत प्रदान गरिँदै आएको छ। ईसेवा मनि ट्रान्सफरले परम्परागत शैली तथा डिजिटल माध्यमबाट इसेवा वालेटका ७५ लाख बढी प्रयोगकर्ताहरू र कुनै पनि बैंक तथा वित्तिय संस्थाको खातामा विप्रेषण रकम भित्राउँदै आएको छ । साथै इसेवा मनि ट्रान्स्फरले सेवाग्राहीलाई आफ्ना १,७५००० भन्दा बढी क्यास प्वाइन्टमार्फत् पनि विप्रेषण भुक्तानी सेवा प्रदान गर्दै आइरहेको छ । सन् २०१९ मा नेपाल राष्ट्र बैंकबाट स्वीकृति प्राप्त ईसेवा मनि ट्रान्सफर, देशभरका एक करोड ६० लाख भन्दा बढी जनसंख्या र एक लाख बढी संस्थालाई फिनटेकमा आधारित भुक्तानी सेवाहरुको माध्यमबाट सशक्त बनाउँदै आएको एफवान सफ्ट ग्रुपको भगिनी कम्पनी पनि हो ।"
सुत्केरीलाई पोषिलो खानेकुरा,"उदयपुर: आर्थिक अवस्था कमजोर भएका उदयपुरको त्रियुगा नगरपालिका१२ का सुत्केरीलाई पौष्टिकजन्य आहारको व्यवस्था गरिएको छ। वडा भित्रका दलित, गरिब, असहाय, विपन्न परिवारलाई लक्षित गरी वडा कार्यालयले वार्षिक कार्यक्रम अनुसार पोषिलो खानेकुराका व्यवस्था गरेको हो। केहीदिन अघि सुरु गरेको उक्त अभियानमा हालसम्म ७० जना सुत्केरीलाई वितरण गरिएको वडाध्यक्ष अनिता थापाले बताइन्। उनका अनुसार सुत्केरी महिलालाई घिउ, ज्वानो, चना, मटर र मुसुरीको दाल लगायतका पौष्टिक खानेकुरा वितरण गरिएको हो। पोषिलो खाना र सरसफाइमा सुत्केरी तथा घर परिवारका महिलाहरूको ध्यान पुगोस् भनेर पौष्टिक आहार वितरण गरिएको अध्यक्ष थापाले बताइन्। वडा सचिव निरु कार्कीले सुत्केरी महिलालाई प्रोत्साहन र सम्मान स्वरूप थोरै भएपनि पौष्टिक आहार वितरण गरिएको बताइन्। उनले भनिन्, 'सुत्केरी अवस्थामा महिलाको स्वास्थ्य अवस्था कमजोर हुन्छ त्यसैले वडावासी सुत्केरीलाई स्वस्थ राख्नु वडाको दायित्व भएकाले सानो सहयोग गरेका हौ।' वडा कार्यालयले विनियोजन गरेको सुत्केरीलाई पोषण कार्यक्रमअन्तर्गत एक लाख बजेटबाट पोषिलो खानेकुरा वितरण गरिएको सचिव कार्कीले बताइन्। सुत्केरी अवस्थामा साविकभन्दा बढी पोषिलो खानामा ध्यान दिनुपर्ने भएकाले पहिलो पटक थोरै भएपनि बजेट व्यवस्था गरी सुरुवात गरिएको उनले बताइन्। गर्भावस्थादेखि २ वर्ष उमेर समूहका बालबालिकालाई सुनौला हजार दिन भन्ने गरेको छ। यो अवस्थामा महिलाको स्वास्थ्य कमजोर हुने हुँदा अन्य समयभन्दा बढी मात्रामा पोषिलो खानेकुरा खानुपर्ने चिकित्सकहरूको सुझाव छ।"
"तराईमा उखरमाउलो गर्मी, वीरगन्जका विद्यालय थप एक साता बन्द हुने","वीरगन्ज : गर्मी कम नभएपछि वीरगन्ज महानगरपालिकाले शिक्षण संस्थाहरू थप एक साताका लागि बन्द गर्ने निर्णय गरेको छ। यसअघि गर्मीका कारण बालबालिकाहरूको स्वास्थ्यमा प्रतिकूल प्रभाव परेको भन्दै वीरगन्ज महानगरपालिकाले जेष्ठ १९ गतेदेखि जेष्ठ २६ गते सम्म महानगरमा रहेका बालविकासदेखि कक्षा १२ सम्म पठनपाठन हुने सबै सामुदायिक र संस्थागत विद्यालय बन्द गरेको थियो । तर, यो बीचमा गर्मी कम हुनुको सट्टा झन् बढ्दै गएपछि शुक्रबार एक सूचना जारी गरी वीरगन्ज महानगरपालिकाले महानगरमा रहेका सबै विद्यालय थप एक साता अर्थात् अषाढ १ गतेसम्मका लागि बन्द गर्ने निर्णय गरेको जनाएको छ । तापक्रम घट्नुको सट्टा झन् बद्दो अवस्थामा रहेकाले वर्षे विदामा कट्टा हुने गरि थप एक साता अर्थात् अषाढ १ गतेसम्मका लागि विद्यालय बन्द गर्ने निर्णय गरिएको महानगरपालिकाका शैक्षिक प्रशासन महाशाखाका प्रमुख अरविन्दलाल कर्णले शुक्रबार जारी गरेको सूचनामा उल्लेखछ । पर्सा , बारालगायत मध्यतराईका जिल्लामा पछिल्लो दुई सातायता अत्याधिक गर्मी बढेको छ । यसक्षेत्रमा तापक्रम बढेर अधिकतम ४४ डिग्रि सेल्सियससम्म पुगेको छ । बिहीबार वीरगन्ज र यसआसपासको क्षेत्रमा अधिकतम तापक्रम ४३ डिग्रि सेल्सियस मापन गरिएको थियो । शुक्रबार तापक्रम झन् बढेर ४४ डिग्रि सेल्सियस पुगेको छ ।"
मुर्रा राँगा नेपाल आइपुग्न अझै दुई महिना लाग्ने,"नश्ल सुधारका लागि नेपाल ल्याउन लागिएको मुर्रा जातको राँगाको प्राविधिक टोली भारत गएर अध्ययन गरिसकेपछि मात्र ल्याइने छ । नेपाल ल्याएपछि राँगालाई पशु सेवा विभाग मातहतका राष्ट्रिय पशु प्रजनन कार्यालय (पोखरा, नेपालगञ्ज र लहान)मा व्यवस्थापन गरी वीर्य उत्पादन गरिनेछ । ललितपुर : भारत सरकारले सहयोगस्वरुप दिने भनिएको १५ मुर्रा जातको राँगाबारे देशभर चर्चा छ । तर भारतबाट नेपाल आइपुग्न भने दुई महिना लाग्ने पशु सेवा विभागका सूचना अधिकारी चन्द्र ढकालको भनाइ छ । नश्ल सुधारका लागि नेपाल ल्याउन लागिएको मुर्रा जातको राँगाको प्राविधिक टोली भारत गएर अध्ययन गरिसकेपछि मात्र ल्याइने छ । नेपाल ल्याएपछि राँगालाई पशु सेवा विभाग मातहतका राष्ट्रिय पशु प्रजनन कार्यालय (पोखरा, नेपालगञ्ज र लहान)मा व्यवस्थापन गरी वीर्य उत्पादन गरिनेछ । सूचना अधिकारी ढकालका अनुसार मुर्रा राँगाका लागि विशेष प्रकारको गोठ र उनीहरूको शारीरिक बनावटको आधारमा दानापानी व्यवस्थापनका लागि पशु विज्ञ खटिने छन् । ढकालले भने, 'स्थानीयस्तरबाट आएको जानकारीअनुसार मुर्रा भैँसीको मूल्य रु २० देखि २२ लाखसम्म पर्छ । स्थानीय भैँसीले एक बेतमा एक हजार लिटर जति दूध दिन सक्छन् भने मुर्रा राँगाबाट नश्ल सुधार भए दूध उत्पादनमा तीन गुणाले बढाउन सकिन्छ ।' उन्नत नश्लका मुर्रा राँगाबाट वीर्य सङ्कलन गरी देशभरिका किसानका गोठमा पुर्याइ भैँसीमा कृत्रिम गर्भाधान गराई नश्ल सुधार गरिनेछ । भैँसीपालन पेसाबाट किसानपछि हट्दै गएको अवस्थामा आउने दिनमा भैँसीको नश्ल सुधारको कारण किसानलाई फाइदा पुग्ने विश्वास गरिएको छ । रासस"
पिउने पानी र सरसफाइमा ध्यान दिन अस्पताललाई स्वास्थ्य मन्त्रालयको निर्देशन,"काठमाडौं : स्वच्छ पिउने पानी र सरसफाइलाई थप व्यवस्थित गर्न देशभरिका अस्पतालहरूलाई स्वास्थ्य तथा जनसंख्या मन्त्रालयले निर्देशन दिएको छ । मन्त्रालयले शुक्रबार विज्ञप्ति जारी गर्दै स्वास्थ्य तथा जनसंख्या मन्त्री मोहनबहादुर बस्नेतसहित मन्त्रालयका अधिकारीले विभिन्न सरकारी र निजी अस्पतालमा गरेको निरीक्षणका क्रममा ती अस्पतालमा स्वच्छ खानेपानी र सरसफाइको उचित व्यवस्थापन नभएको पाइएको जनाएको छ । स्वास्थ्य तथा जनसंख्यामन्त्री बस्नेतले उपत्यकाका वीर,सहिद गंगालाल, मेडिकेयर र उपत्यका बाहिर हेटौडा अस्पतालसहित अस्पतालको अनुगमन गरेका थिए । यसका साथै अस्पतालमा शल्यक्रिया पश्चात बिरामी राख्ने वार्डहरूमा उचित तापक्रमको व्यवस्थापनमा पनि हरेक अस्पतालले ध्यान दिनुपर्ने मन्त्रालयले अस्पताललाई स्मरण गराएको छ । गर्मी मौसममा सर्पदंश,आगलागी,झाडापखाला,डंगी र विपद्जन्य समस्या आइपर्दा तत्कालै बिरामीलाई उपचार सेवा पुर्याउन सक्ने गरी आवश्यक औषधि,उपकरण र चिकित्सकको व्यवस्था गर्न समेत सबै अस्पताललाई निर्देशन दिएको छ । गर्मीको बेला विभिन्न सरुवा रोगको प्रकोप फैलन सक्ने संभावनालाई ध्यानमा राखेर रोग लागेपछि उपचार गर्नुभन्दा रोग लाग्नै नदिने उपाय स्वरुप स्थानीय स्तरका रेडियो,एफएम र पत्रपत्रिकामार्फ्त जनचेतनामूलक सूचना सम्प्रेषण गर्न समेत अस्पताललाई आग्रह गरेको छ । हरेक अस्पतालले उपचारका लागि विशेषज्ञ चिकित्सक सहितको प्रभावकारी उपचार सेवा प्रदान गरि आम नागरिकको जीवन रक्षामा चौबिसै घण्टा स्वास्थ्यकर्मी परिचालन गर्ने व्यवस्था मिलाउन समेत स्वास्थ्य तथा जनसंख्या मन्त्रालयलले मातहतका संघीय,प्रादेशिक र स्थानीय अस्पताललाई निर्देशन दिएको छ ।"
५० हजार घुससहित राष्ट्रिय जनस्वास्थ्य प्रयोगशाला टेकुका ल्याब टेक्निसियन पक्राउ,उनले सेवाग्राहीबाट ल्याब दर्ता प्रक्रिया अगाडि बढाउन सहजीकरण गरिदिने प्रयोजनको लागि ५० हजार घुस लिएका थिए। काठमाडौं : घुस लिएको आरोपमा राष्ट्रिय जनस्वास्थ्य प्रयोगशाला टेकुका ल्याब टेक्निसियन (अधिकृत छैठौ तह) लेखनाथ भट्टराई पक्राउ परेका छन्। भट्टराई आज बिहान ५० हजार घुससहित पक्राउ परेका हुन्। अख्तियार दुरुपयोग अनुसन्धान आयोग टंगालबाट खटिएको टोलीले भट्टराईलाई शंखमुलबाट नियन्त्रणमा लिएको हो। सेवाग्राहीबाट ल्याब दर्ता प्रक्रिया अगाडि बढाउन सहजीकरण गरिदिने प्रयोजनको लागि ५० हजार घुस लिएको उनीमाथि आरोप छ। घटनाबारे थप अनुसन्धान भइरहेको अख्तियारले जनाएको छ।
पालुङ्टारका विद्यालय तीन दिन बन्द,"गोरखा : अत्यधिक गर्मी बढ्न थालेछि पालुङ्टार नगरपालिका भित्रका विद्यालयहरू बन्द गरिएका छन्। नगरपालिका अन्तर्गत शिक्षा शाखाले शुक्रबार एक सूचना जारी गर्दै आउँदो आइतबारदेखि मंगलबारसम्म विद्यालय बन्द गर्ने जनाएको हो। नगरकार्यपालिका बैठकको निर्णय अनुसार विद्यालय बन्द गरिएको सूचनामा उल्लेख छ। पालुङटार नगरपालिकाको जेठ २६ गतेको निर्णय अनुसार बिगत केही दिनदेखि बढेको अत्यधिक गर्मीका कारण विद्यालयमा हुने पठनपाठन तथा विद्यार्थीको स्वास्थ्यमा समेत असर पर्न सक्ने हुँदा आउँदो आइतबारदेखि मंगलबारसम्म बर्खे बिदाबाट कट्टी हुने गरी सम्पूर्ण विद्यालयहरू बन्द गरिएको छ, सो सूचनामा लेखिएको छ। एक हप्ताभित्र मनसुन आउला भन्ने आशाले आगामी तीन दिन बिदा गरिएको हो, उनले भने, अब असार लागेपछि त यस्तै नहोला भन्ने आशा छ। पालुङटार नगरपालिकामा सामुदायिक र संस्थागत गरी ५३ वटा विद्यालय छन्।"
चोरी र लुटपाटले त्रसित सौरपानी पुग्यो जिल्लाको सुरक्षा टिम,"गोरखा : विगत केही महिनादेखि चोरी र लुटपाटका घटनाले त्रसित बनेको सौरपानी गाउँको अवस्था बुझ्न प्रमुख जिल्ला अधिकारीको टिम त्यसतर्फ पुगेको छ। जिल्ला सुरक्षा समितिका संयोजक प्रजिअ दिनेशसागर भुसाल, जिल्ला प्रहरी प्रमुख अनुपम श्रेष्ठसहितको टिम बारपाक सुलीकोट४ सौरपानी पुगेर स्थानीयवासीसँग अन्तरक्रिया गरेका हुन्। रातदिन चोरी तथा लुटपाट हुने गरेकाले स्थानीयवासी त्रसित भएका र कतिपय बसाइँसमेत सरेको बारे सूचना आएपछि आफूहरू त्यसतर्फ गएर स्थानीयवासीसँग अन्तरक्रिया गरेको प्रमुख जिल्ला अधिकारी भुसालले जानकारी दिए। स्थानीयवासीको मागअनुसार सुरक्षा व्यवस्था कडा पारिएको उनले बताए। बढी संवेदनशील ठाउँहरूको पहिचान गरी जिल्ला प्रहरी कार्यालयले थप सुरक्षा टोली परिचालन गरेको एसपी अनुपम श्रेष्ठले बताए। स्थानीय सौरपानी प्रहरी चौकीमा प्रहरीको जनशक्ति बढाएका छौँ, एसपी श्रेष्ठले भने, राति र दिउँसो सादा पोशाकमा हतियारसहितको सुरक्षा टोली परिचालन गरेका छौँ। केही व्यक्ति पक्राउ पनि परेको र थप नतिजा छिट्टै देखिने उनले बताए। वरिपरिकै र चिनजानकै मानिसहरू घटनामा संलग्न रहेको अनुमान गरिएको भनाइ प्रजिअ भुसालको छ। घटनामा संलग्नहरू चिनेकै मानिसहरू हुन् भन्ने अनुमान गरेका छौं, उनले भने, घटनाबारे थप अनुसन्धान भइरहेको छ। सो क्षेत्रमा थप सुरक्षाकर्मी खटाएर गस्ती बढाउन निर्देशन दिएको उनले बताए। चोर र लुटपाटको घटना बढ्न थालेपछि स्थानीयवासी स्वयंले गाउँगस्ती गर्न थालेको उनले बताए। गाउँलेहरू आफै सातसात जनाको टिम बनाएर गस्ती गर्नुहुँदो रहेछ। हामीले पनि प्रत्येक टिममा तीन जनाका दरले प्रहरी परिचालन गर्न आग्रह गरेका छौँ, उनले भने। उक्त टोलीलाई इलाका प्रहरी कार्यालय जौवारीको टोलीले थप मद्दत गर्ने बताइएको छ। गस्तीमा खटिएका प्रहरी टोली स्थानीयसँगै गाउँमै बस्ने व्यवस्था मिलाइएको प्रजिअ भुसालले जानकारी दिए। गस्तीका लागि आवश्यक सहयोग र समन्वय गरिदिन गाउँपालिकालाई समेत अनुरोध गरिएको उनले बताए। वडा कार्यालयमा भएको छलफलमा स्थानीयवासी, गाउँपालिकाका प्रमुख विष्णु भट्ट, वडाअध्यक्षसहित जिल्ला सुरक्षा समितिले छलफल गरेका हुन्।"
