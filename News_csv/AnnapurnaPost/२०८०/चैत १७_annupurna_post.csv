शीर्षक,विवरण
प्रथम कपिलवस्तु तिलौराकोट गोल्डकप सुरु,"कपिलवस्तु : प्रथम कपिलवस्तु तिलौराकोट गोल्डकप फुटबल प्रतियोगिता वाणगंगा नगरपालिकाको बुद्ध रंगशालामा आजबाट सुरु भएको छ। जिल्ला फुटबल संघको आयोजनामा सुरु भएको उद्घाटन खेलमा आयोजक टिम कपिलवस्तु ११ विरुद्ध थ्री स्टार ललितपुरले ३ गोलले विजयी बनेको छ। खेलमा थ्री स्टार ललितपुरका निरज चौधरीले पहिलो र तेस्रो गोल गरेका थिए भने थ्री स्टारका अर्का खेलाडी दिपेश घलेले एक गोल गरेका थिए। आजको खेलमा थ्री स्टार क्लब ललितपुरका निरज चौधरी म्यान अफ द म्याच घोषित भएका छन्। प्रतियोगिताको भूमि व्यवस्था, सहकारी तथा गरिबी निवारण मन्त्री बलराम अधिकारीले उद्घाटन गरेका थिए। प्रतियोगितामा प्रथम हुने टिमलाई ११ लाख ११ हजार १ सय ११ रुपैयाँ र दोस्रो हुनेलाई ५ लाख ५५ हजार ५ सय ५५ रुपैयाँ र शिल्ड, मेडल र प्रमाण पत्र दिइने अध्यक्ष तिलक थापाले जानकारी दिए। प्रतियोगितामा नेपालका ए डिभिजनका क्लबसहित ८ टोलीको सहभागिता रहने छ। जसमा थ्री स्टार क्लब ललितपुर, त्रिभुवन आर्मी क्लब, मछिन्द्र क्लब, नेपाल पुलिस क्लब, सुदूरपश्चिम११ धनगढी, साहारा क्लब पोखरा र आयोजक टिमबाट कपिलवस्तु ११ सहभागी रहेका छन्। प्रथम कपिलवस्तु तिलौराकोट गोल्डकप फुटबल प्रतियोगितागोपाल भण्डारी व्यवस्थापन गर्नका लागि करिब १ करोड १८ लाख खर्च हुने अनुमान गरिएको छ।"
आमा समूहको आयोजनामा स्वास्थ्य शिविर,"बेनी : म्याग्दीको बेनी नगरपालिका९ गलेश्वरमा शनिबार स्त्रीरोग सम्बन्धी निःशुल्क स्वास्थ्य शिविर सम्पन्न भएको छ। बेनी अस्पताल र बेनी नगरपालिकाको सहयोगमा गलेश्वरधाम आमा समूहले गलेश्वर स्वास्थ्य इकाईमा शिविरको आयोजना गरेका हुन्। शिविरमा ८५ जना लाभान्वित भएका गलेश्वरधाम आमा समूहका उपाध्यक्ष बिन्दु कार्की पुर्जाले जानकारी दिइन्। बेनी अस्पतालका प्रमुख स्त्रीरोग विशेषज्ञ डा अञ्जु थापाको नेतृत्वमा, नर्सिङ अधिकृत खेमकुमारी पन्त, नर्सिङ निरीक्षक मनदेवी गौतम, अनमी भविना थापाको टोलीले स्वास्थ्य परीक्षण, परामर्श र निःशुल्क औषधि वितरण सम्बन्धी सेवा दिएका थिए। पाठेघरको मुखको क्यान्सरको स्क्रिनिङ, रिङ, प्रेसरी राख्ने र स्त्री रोग सम्बन्धी अन्य समस्या भएकाहरूलाई परामर्श सम्बन्धी सेवा दिइएको अस्पतालका प्रमुख थापाले बताइन्। शिविरको उद्घाटन गर्दै बेनी नगरपालिकाका प्रमुख सुरत केसीले मुख्य चुनौतीका रुपमा देखिएका नसर्ने रोग न्यूनीकरण गर्न सचेतना वृद्धि र रोगको पहिचान गरी समयमै उपचारको व्यवस्था मिलाउन जोड दिएको बताए।"
नुवाकोटको ६ स्थानमा जग्गाको नियन्त्रण विन्दु पहिचान,"नुवाकोट : नुवाकोटको ६ स्थानमा जग्गाको नियन्त्रण विन्दु पहिचान गरिएको छ। भूमिहीन दलित तथा भूमिहीन सुकुम्वासीहरूलाई जग्गा उपलब्ध गराउने र अव्यवस्थित बसोबासीलाई व्यवस्थित गर्नका लागि जग्गाको नियन्त्रण विन्दु पहिचान गरिएको हो। राष्ट्रिय भूमि आयोग जिल्ला समिति नुवाकोटले नुवाकोटको मुलावरी, झिल्टुङ, कुमरी, माञ्चेडाँडा, तारकेश्वरको गोर्स्याङर फिकुरी डाँडामा फेला जग्गाको नियन्त्रण विन्दु पहिचान भएको संयोजक अर्जुनप्रसाद न्यौपानेले जानकारी दिए। जग्गाको नियन्त्रण विन्दु पहिचानपश्चात जिन्स पारामिटरका लागि अध्ययन अनुसन्धान गरि जग्गा नापजाँचका लागि प्रक्रिया सुरु गरिएको आयोगले जनाएको छ। नुवाकोटमा जग्गा प्राप्तिका लागि नौ हजारभन्दा बढीले निवेदन दिएका छन्। आवेदनमध्ये आठ हजार ६८५ जनाको अव्यवस्थित बसोबासीका सम्बन्धमा र सात सय १० जनाले भूमिहीन, दलित, सुकुम्वासीतर्फ आवेदन दर्ता गरेका आयोगका जिल्ला अध्यक्ष अर्जुनप्रसाद न्यौपानेले जानकारी दिए। जिल्लाको १२ वटा स्थानीय तहमध्ये पञ्चकन्या गाउँपालिकाबाट निवेदन नआएको उनले बताए।"
"सुनकोशीमरिण डाइभर्सनको साँढे १२ किलोमिटर सुरुङ खनियो, एक महिनाभित्र ब्रेकथ्रु","कुसुमटार (सिन्धुली) : राष्ट्रिय गौरवको आयोजना सुनकोशीमरिण डाइभर्सन अन्तर्गत सुरुङ खन्ने काम ९० प्रतिशत बढी सम्पन्न भएको छ। १३ दशमलव ३ किलोमिटर मध्ये शनिबारसम्म १२ दशमलव ५ सय १७ किलोमिटर सुरुङ खन्ने काम सम्पन्न भएको आयोजनाले जनाएको छ। आयोजना प्रमुख मित्र बरालका अनुसार टनेल बोरिङ (टिबिएम) मेसिनमार्फत शनिबारसम्ममा १२ दशमलव ५ सय १७ किलोमिटर सुरुङ खन्ने काम सकिएको र अव ७ सय ८३ मिटर मात्र सुरुङ खन्न बाँकी रहेको छ। विचमा कुनै समस्या नआए आगामी एक महिनाभित्र सुरुङको ब्रेकथ्रु गर्नेगरी काम भएको छ, बरालले भने। यसअघि टनेल बोरिङ (टिबिएम) मेसिनलाई पहिरोले थिचेपछि चारपटकबढी डाइभर्सनको निर्माण कार्य रोकिएको थियो। तर, अहिले मेसिनमा कुनै समस्या आएको छैन। कमलामाई नगरपालिका २ कुसुमटारबाट सुनकोशी गाउँपालिका ७ को कानढुंग्री निक्सने सुरुङको निर्माण कार्य चिनियाँ कम्पनी चाइना ओभरसिज इन्जिनियरिङ (कोभेक)ले गर्दै आएको छ। सुरुङ निर्माणका लागि चिनियाँ कम्पनी चाइना ओभरसिज इन्जिनियरिङ (कोभेक) १० अर्ब ५ करोड ६८ लाख ३७ हजारमा ठेक्का पाएको थियो। १५ अर्ब ५९ करोड ४० लाख रुपैयाँको सुरुङ निर्माण कोभेकले ३६ प्रतिशत घटेर ठेक्का लिएको हो। २०७९ असोज २८ गतेबाट निर्माण थालिएको सुरुङ २२ महिनामा सक्ने लक्ष्य राखिएको थियो। तर, आयोजनाले लक्ष्यभन्दा करिब ६ महिना अघि नै सुरुङको निर्माण कार्य सम्पन्न गर्ने जनाएको छ। आयोजनाले सुनकोशी नदीमा बाँध कस्ने काम समेत तीब्र गतिमा थालेको छ। सुनकोशीमा बाँध निर्माण लगायतका कामको १७ अर्ब ७५ करोड रुपैयाँको ठेक्का रमणपटेल जेभीले ३२ प्रतिशत घटेर १२ अर्बमा सकाएको छ। यसैबीच ऊर्जा जलस्रोत तथा सिँचाइ मन्त्री शक्तिबहादुर बस्नेतलाई आयोजनाको निरीक्षण समेत गरेका छन्। शनिबार कमलामाई नगरपालिका२ कुसुमटार स्थित सुनकोशीमरिण डाईभर्सन निर्माण स्थलमा पुगेर मन्त्री बस्नेतले आयोजनाको प्रगति विवरण बुझेका हुन्। उक्त अवसरमा मन्त्री बस्नेतले सरकारले प्राथमिकतामा राखेको आयोजना भएकोले यसको ब्रेकथ्रु पछि आयोजनाले थप गति लिने बताए। सुनकोशी गाउँपालिका७ स्थित कानढुंग्रीबाट सुनकोशी नदीमा ३० मिटर उचाइ र १ सय ५८ मिटर लम्बाइको बाँध निर्माण गरी सुरुङमार्फत प्रतिसेकेन्ड ६७ क्युसेक पानी कमलामाई नगरपालिका२ कुसुमटारमा झारिनेछ। ६६ मिटर हेटेडबाट पानी झारेर ३१ दशमलव ०७ मेगावट विद्युत उत्पादन गरिनुका साथै तराईका बारा, रौतहट, सर्लाही, महोत्तरी र धनुषा जिल्लामा गरी एक लाख २२ हजार हेक्टर क्षेत्रमा सिँचाइ सुविधा पुर्याउने लक्ष्य राखिएको छ। सरकारले यसलाई राष्ट्रिय गौरवको आयोजनाका रुपमा लिएको छ। यस आयोजनाको कुल लागत ४९ अर्ब ४२ करोड रहेको छ।"
झुम्का कारागारभित्र कैदीको मृत्यु,"धरान : सुनसरीको झुम्का कारागारमा एक कैदीको शंकास्पद मृत्यु भएको छ। कर्तव्य ज्यान मुद्दामा दोषी ठहर भएका खोटाङको साकेला गाउँपालिकाका ४२ वर्षीय न्यायधिश राईको कारागारमा मृत्यु भएको हो। शनिबार बिहान ३ बजे कारागारभित्र राईको मृत्यु भएको हो। पत्नी हत्याको आरोपमा कर्तव्य मुद्दामा कैद भुक्तान गरिरहेका उनी इटहरी उपमहानगरपालिका४ मा डेरा गरी बस्दै आएका थिए। राईका आफन्तहरूले कारागारभित्रै कुटेर हत्या गरेको आरोप लगाएका छन्। मृतक राईका दाई सुभाषले कारागारमा भाइको हत्या भएको आरोप लगाए। उनले छानबिन गरी दोषी उपर कारबाहीको माग गरेका छन्। सुभाषले भाइको शरीरभरी निलडाम रहेको, कान सुनिएको र चोट देखिएकाले उनको हत्या गरिएको आरोप लगाए। झुम्का कारागारका प्रमुख धुब्रराज कोइरालाले जिल्ला अस्पतालमा उपचारका क्रममा मृत्यु भएको दाबी गरे। श्वासप्रश्वासमा समस्या रहेकोले राईलाई उपचारका लागि जिल्ला अस्पताल सुनसरीमा उपचारका लागि भर्ना गरेको र सोही क्रममा मृत्यु भएको उनको भनाइ छ। जिल्ला अस्पताल सुनसरीका प्रमुख श्रेया पंगेनीले राईको अस्पताल आउनुअघि नै मृत्यु भइसकेको जानकारी दिइन्। पीडित पक्षले न्याय र क्षतिपूर्ति नदिएसम्म शवको पोस्टमार्टम गर्न नदिने र शव नबुझ्ने अडान लिएको छ। शव इनरुवा अस्पतालमा राखिएको छ। घटनाबारे छानबिन सुरु गरेको सुनसरीका प्रहरी प्रमुख एसपी बिपिन रेग्मीले जानकारी दिए।"
समुदाय स्तरका युवाहरूको प्रयासमा छाडा चौपाया व्यवस्थापन,"कपिलवस्तु : कपिलवस्तु नगरपालिका वडा नम्बर २ मा समुदाय स्तरका युवाहरूको प्रयासमा छाडा चौपाया व्यवस्थापनका लागि गौशाला सञ्चालनमा ल्याइएको छ। सडक, बजार तथा चौराहाहरूमा खुला रुपमा रहेका छाडा चौपाया व्यवस्थापन गर्न कपिलवस्तु नगरपालिका२ को वरगदवामा माधव कामधेनु गौशाला निर्माण गरी छाडा गाई गोरुहरूको पालनपोषण गरिएको हो। स्थानीय युवाहरू काशीराम पाठक र सुशील तिवारीको अगुवाइमा सडकमा छाडा घुम्ने गाई गोरुहरूलाई यहाँ ल्याई पालन पोषण गरिएको छ। कुनै पनि गाई गोरुहरू सडकमा भोकै मर्न नपाउन भन्ने उद्देश्यले आफूहरू निस्वार्थ रुपमा गौवंश संरक्षणको काममा जुटेको गौशाला सञ्चालक काशीराम पाठक बताउँछन्। गौ वंश रक्षा गर्न सके सनातन हिन्दु धर्म रक्षा हुन्छ। सवारी दुर्घटनामा परेका थुप्रै गाई गोरुहरूलाई उद्धार गरी यहाँ उपचार समेत गर्छौं, गौवंश संरक्षक पाठकले भने, छाडा गाई गोरुलाई संरक्षण त हामी गरेकै छौं, यसका अलावा मासुका लागि तस्करी भएर कपिलवस्तुको बाटो हुँदै पुर्वी जिल्ला झापा हुँदै बंगलादेश पुर्याइने गोरुहरू पनि नियन्त्रणमा लिएर गौशालामा राख्ने गरेका छौं। स्वतःस्फुर्त रुपमा युवाहरूले गरेको गौवंश संरक्षणको यो अभियानलाई सघाउन गौशाला परिसरमा तार जाली घेराउ र ट्रस्ट निर्माणका लागि कपिलवस्तु नगरपालिकाले सघाएको छ। लुम्बिनी प्रदेश सभाका सदस्य सुधाकर पाण्डेयको पहलमा लुम्बिनी प्रदेश सरकारबाट पनि चालु आर्थिक वर्षमा गौशाला व्यवस्थापनका लागि १० लाख रुपैयाँ विनियोजित गरिएको छ। यसरी गौशाला निर्माण भएपछि स्थानीय सर्वसाधारणको खेती पनि सुरक्षित भएको छ। छाडा गाईवस्तुका कारण हुने सडक दुर्घटनामा कमी आएको छ। यस प्रकारका गौशालाहरू जिल्लाका अन्य विभिन्न स्थानहरूमा निर्माण गरी जिल्लालाई नै पूर्ण खुला चौपाया मुक्त जिल्ला बनाउनुपर्ने तौलिहवा उद्योग वाणिज्य संघका कोषाध्यक्ष बृजेश भट्राले बताए। गौशालामा रहेका गाईहरूलाई उत्पादनमा जोड्दै गौशाला व्यवस्थापनमा स्थानीय कृषकहरूलाई पनि सहभागी गराउने योजना रहेको माधव कामधेनु गौशाला सञ्चालकहरूले बताएका छन्। स्थानीय स्तरमा सुरु गरिएका यस्ता गौशाला निर्माणबाट स्थानीय तहले गर्नुपर्ने गौशाला व्यवस्थापनको जिम्मेवारीलाई केही हदसम्म भए पनि कम गर्दै आएको छ।"
जनताको मन छुने र सबैले अपनत्व लिने बजेट ल्याउँछु : अर्थमन्त्री,"काठमाडौं : अर्थमन्त्री वर्षमान पुनले आगामी आर्थिक वर्ष २०८१०८२ को बजेट तर्जुमा गर्नेबारे निर्देशन दिएका छन्। अर्थसचिव कृष्णहरि पुष्कर, राजश्व सचिव रामप्रसाद घिमिरे, बजेट लेखन समितिका सहसचिवहरू, मन्त्रालयका सबै महाशाखा प्रमुख, विभागीय प्रमुख तथा महानिर्देशक र उपमहानिर्देशकहरुलाई राखेर शनिबार बजेटको प्राथमिकताबारे सामूहिक निर्देशन दिएका हुन्। मन्त्री पुनले आमजनता र सबै सरोकारवालाले स्वामित्व लिन सक्ने खालका कार्यक्रम बजेटमा समेट्न निर्देशन दिए। उत्पदान वृद्धिमार्फत रोजगारी सिर्जना गर्ने, आयात प्रतिस्थापन गरी वैदेशिक व्यापार घाटा कम गर्नेमा आफ्नो जोड रहने बताए। त्यसका लागि उत्पादनमूलक उद्योग प्रवर्द्धनमा लगानी र निर्यात प्रवर्द्धनलाई जोड दिनुपर्ने उनको भनाइ थियो। अर्थमन्त्रीले बजेट निर्माण गर्दा सत्ता साझेदार दलहरूबीचको न्यूनतम साझा कार्यक्रमभित्र रही विषयगत मन्त्रालयसँगको समन्वयमा बजेट वक्तव्य तयार पार्न भने। मन्त्री पुनले सरकारको नीति तथा कार्यक्रम, बजेट र मौद्रिक नीतिबीच तालमेल हुनुपर्नेमा जोड दिए। त्यसका लागि सम्वद्ध निकायहरूबीच अन्तरसन्ध स्थापनामा निरन्तर संवाद हुनुपर्ने बताए। उत्पादन र उत्पादकत्व अभिवृद्धिमार्फत रोजगारीका थप अवसर सिर्जना हुने अनि आयात प्रतिस्थापन र निर्यात प्रवर्द्धन हुने खालको नीति बजेटमा आउनुपर्छ, मन्त्री पुनले भने, बजेट विनियोजन गर्दा बहुजन हिताय भन्ने मान्यताका आधारमा बढीभन्दा बढी जनतालाई छुने र उनीहरूले स्वामित्व लिनसक्ने हुनुपर्छ भन्ने सम्माननीय प्रधानमन्त्रीज्यूको स्पष्ट निर्देशन छ। मैले तपाईंहरूलाई भन्ने पनि यही नै हो। मन्त्री पुनले कृषिजन्य उपज र बजारबीच लिंकेज हुने कार्यक्रम बजेटमा राखिने जनाए। त्यस्तै बजारको स्थायित्वका लागि उत्पादनको आकारमा वृद्धि जरुरी रहेकामा जोड दिए। कृषि उत्पादनलाई बजार र उद्यमसँग जोड्ने कार्यक्रममा ध्यान दिन मन्त्रीको निर्देशन छ। मन्त्री पुनले मध्यपहाडी लोकमार्ग र हुलाकी राजमार्ग आसपास क्षेत्रमा नयाँ बजार र आर्थिक केन्द्र स्थापना गर्ने विषयलाई बजेटमा समावेश गर्न निर्देशन दिए। त्यस्तै स्थानीय तहमा जाने समानीकरण अनुदानलाई आर्थिक वर्षको बीचमा संशोधन गर्न नमिल्ने व्यवस्था गर्न तथा ससर्त अनुदानका कार्यक्रमहरू घटाउन भनेका छन्। राजश्वको अनुमान र राजश्व परिचालनबीचको दूरी कम गर्ने तथा सार्वजनिक संस्थान सुधारलाई जोड दिने आफ्नो नीति रहेको उल्लेख गरे। त्यस्तै उनले सामाजिक सुरक्षा, समृद्धि र सामाजिक न्यायलाई राज्यले विशेष ध्यान दिनुपर्ने भन्दै महिला, दलित, अपांगता भएका र पिछडिएका क्षेत्र केन्द्रित कार्यक्रम ल्याउन भनेका छन्। फरक प्रसंगमा पुनले यो वर्षको बजेट निजी क्षेत्र र लगानीमैत्री हुने बताए। निजी क्षेत्रलाई प्रत्साहित हुने खालको बजेटले मात्र आर्थिक क्रियाकलाप विस्तार हुने उनको विश्वास थियो। यो वर्षको बजेट निजी क्षेत्र र लगानीमैत्री बजेट हुनेछ, मन्त्री पुनले भने, निजी क्षेत्रका जेन्यून लगानीकर्ताका लागि रेड कार्पेट बिछ्याउने नीति लिइने भएकाले यसकै वरिपरि रहेर बजेट बनाउनुपर्नेछ। मन्त्री पुनले अर्थ मन्त्रायका सहसचिव धनिराम शर्माको नेतृत्वमा शुक्रबार सहसचिवहरू रितेशकुमार शाक्य, महेश आचार्य, रामप्रसाद आचार्य, ईश्वरी अर्याल र पार्वती शर्मा सदस्य रहेको बजेट लेखन समिति गठन गरेका थिए । १२ वर्षअघि बाबुराम भट्टराई नेतृत्वको सरकारमा पहिलोपटक अर्थमन्त्री हुँदा पुनले विपक्षीको अवरोधका कारण बजेट ल्याउन पाएका थिएनन्।"
मुस्ताङ आउँदै गरेकी भारतीय महिलाको लेंक लागेर मृत्यु,"जोमसोम : प्रसिद्ध धार्मिक स्थल मुक्तिनाथ दर्शनका लागि मुस्ताङ आउँदै गरेकी एक भारतीय महिला पर्यटकको शनिबार लेंक लागेर मृत्यु भएको छ। भारतको गुजरात घर भई मुक्तिनाथ दर्शन गर्न भनी आएकी ६५ वर्षीया जानी तरुना विन नाम गरेकी महिलाको हाईअल्टिच्युडका कारण लेंक लागेर मृत्यु भएको हो। उनी आफ्ना श्रीमान जानी प्रभिन भाई सहित ७ जनाको टोली शनिबार मुक्तिनाथ दर्शनका लागि आउँदै थिइन्। बेनीजोमसोम सडकमार्ग हुँदै मुक्तिनाथतर्फ आउँदै गर्दा मुस्ताङको थासाङ१ टुकुचे आइपुग्दा हाईअल्टिच्युडको समस्या देखिएको र त्यसपछि जोमसोमको मुस्ताङ अस्पताल ल्याईएको थियो। अस्पताल ल्याई पुर्याउँदा उनलाई चिकित्सकले मृत्यु भएको घोषणा गरेका थिए। जिल्ला प्रहरी कार्यालय मुस्ताङका प्रनाउ भोजराज पाण्डेयले हाईअल्टिच्युड समस्याका कारण भारतीय पर्यटकको मुस्ताङ अस्पताल पुर्याउँदा मृत्यु भएको पुष्टि गरे। भारतीय पर्यटकको लेंक लागेर मृत्यु भएको घटनापछि प्रहरी निरीक्षक मिलनबहादुर विकको कमाण्डमा ५ जनाको प्रहरी टोली शवको मुचुल्का गरी आवश्यक अनुसन्धान अघि बढाएको छ। योसँगै चालु आर्थिक वर्ष २०८००८१ मा मुस्ताङमा हाईअल्टिच्युडका कारण लेंक लागेर मृत्यु हुनेको संख्या ८ जना पुगेको छ। जस मध्ये २ जना नेपाली र ६ विदेशी पर्यटकको लेंक लागेर मृत्यु भएको हो। जिल्ला प्रहरी कार्यालय मुस्ताङको ३ आर्थिक वर्षको तथ्यांक अनुसार मुस्ताङमा हाईअल्टिच्युडका कारण लेंक लागेर मृत्यु हुनेको संख्या २६ जना पुगेको छ। समथर बेँसीबाट समुन्द्री सतहको २५ मिटर मिटरदेखि माथिको उचाइमा आउने पर्यटक तथा तीर्थालुलाई हाईअल्टिच्युड हुने सम्भावना हुन्छ। स्वास्थ्यमा समस्या भएका, नियमित औषधि सेवन गरेका र उमेर कटेका ज्येष्ठ नागरिकहरुलाई स्वास्थ्य सुरक्षा अपनाउन नसक्दा हाईअल्टिच्युडको जोखिम हुन्छ।"
उपनिर्वाचनमा माओवादीले एमालेलाई समर्थन गर्ने ओलीको दाबी,काठमाडौं : नेकपा एमालेका अध्यक्ष केपी शर्मा ओलीले बैशाख १५ गते हुने उपनिर्वाचनमा माओवादीले एमालेलाई समर्थन गर्ने दाबी गरेका छन्। एमाले बझाङकाठमाडौं सम्पर्क मञ्चले शनिबार काठमाडौंमा आयोजना गरेको कार्यक्रममा ओलीले मतका हिसाबले पनि अन्तिम समयमा उपनिर्वाचनमा माओवादीले एमालेलाई समर्थन गर्ने दाबी गरे। एमालेभन्दा माओवादीको मत धेरै भएको भए एमालेले सहयोग गर्ने भए पनि अहिलेको अवस्थामा माओवादीको मत कम देखिएकाले एमालेले छाड्न नमिल्ने उनको भनाइ छ। ओलीले एमाले अन्दाजका भरमा हिंड्ने पार्टी नभएको र कहाँको मत कति छ भन्ने स्पष्ट हिसाब राखेकाले एमालेले यसपटक शानदार ढंगले जित्ने बताए। उनले उपनिर्वाचनमा दुई सय युवाका दरले एउटा मतदान केन्द्रमा शान्तिपूर्ण तर बेठिक हुन नदिनेगरी बस्न निर्देशन दिए। ओलीले हार्न मञ्जुर रहेको र बुथ कव्जा मञ्जुर नरहेको बताए। अध्यक्ष ओलीले विगतमा विभिन्न कारणले एमालेविरुद्ध खतरनाक गठबन्धनको सामना गर्नुपरे पनि यसपटक सुखद परिणामतर्फ रुपान्तरित चाहेको बताए।
"बागमती प्रदेश सरकारमा एमालेको इन्ट्री, थपलिया बने आर्थिक मामिला मन्त्री",मकवानपुर : बागमती प्रदेश सरकारका मुख्यमन्त्री शालिकराम जम्कट्टेलले मन्त्रिपरिषद् विस्तार गरेका छन्। मुख्यमन्त्री जम्कट्टेलको सिफारिसमा प्रदेश प्रमुख यादवचन्द्र शर्माले नेकपा एमाले प्रदेशसभा संसदीय दलका नेता जगन्नाथ थपलियालाई आर्थिक मामिला तथा योजना मन्त्रीमा नियुक्त गरेका हुन्। नवनियुक्त मन्त्री थपलियालाई प्रदेशप्रमुख शर्माले आज साँझ पद तथा गोपनीयताको शपथ गराए। थपलिया दोस्रोपटक प्रदेश सरकारको आर्थिक मामिला तथा योजनामन्त्री बनेका हुन्। उनले यसअघि २०७९ पुस २६ गते सो मन्त्रालय सम्हालेका थिए।
"बालुवाटारमा प्रधानमन्त्री दाहाल, ओली र देउवाबीच भेटवार्ता","काठमाडौं : प्रधानमन्त्री पुष्पकमल दाहाल, नेकपा एमाले अध्यक्ष केपी शर्मा ओली र प्रमुख प्रतिपक्षी दल नेपाली कांग्रेसका सभापति शेरबहादुर देउवाबीच भेटवार्ता भएको छ। शनिबार साँझ उनीहरूबीच प्रधानमन्त्री निवास बालुवाटारमा छलफल भएको हो। उनीहरूबीच शान्ति प्रक्रियालाई टुंग्याउने र संवैधानिक परिषद्को बैठकका विषयमा छलफल भएको स्रोतले बताएको छ। गठबन्धन भत्किएपछि कांग्रेसले गृहमन्त्री रवि लामिछानेको राजीनामा माग गर्दै निरन्तर सदन अवरुद्ध पार्दै आएको छ। संसदलाई प्रभावकारी बनाउने विषयमा पनि उनीहरूबीच छलफल भएको स्रोतको दाबी छ। नयाँ सत्ता समीकरण भएपछि तीन शीर्ष नेताको पहिलोपटक भेटवार्ता भएको हो।"
मिलनचोकसल्यान सडक कालोपत्रे सुरु,"बेनी : म्याग्दीको सदरमुकाम बेनी बजारसँगै रहेको पर्वतको जलजला गाउँपालिका७ धाइरिङको मिलनचोकसल्यानघाहाखेतधारापानीठोट्नेरी सडक आयोजनाको मिलनचोकसल्यान खण्डमा कालोपत्रे गर्न थालिएको छ। निर्माण कम्पनी हिमदुङ एन्ड थोकरले शनिबार सल्यानदेखि मिलनचोक तर्फ कालोपत्रे गर्न प्राइम कोट बिछ्याउन थालेको हो। पहिलो दिन १ किलोमिटर सडकमा प्राइमकोट बिछ्याएको निर्माण कम्पनीका आयोजना व्यवस्थापक दिपेन्द्र श्रेष्ठले जानकारी दिए। मिलनचोकदेखि सल्यानसम्म ३ दशमलव ५ किलोमिटर सडक कालोपत्रे गर्न लागिएको उनले बताए। धाइरिङको पहिरोभन्दा माथिदेखि घाखेतठाट्नेरी तर्फ पनि संरचना निर्माणको काम अन्तिम चरणमा पुगेको र चालु आर्थिक वर्ष भित्रनै कालोपत्रे गर्ने तयारी गरेको आयोजना व्यवस्थापक श्रेष्ठले बताए। मिलनचोकदेखि ठोड्नेरी जोड्ने १० किलोमिटर दूरीको सडक स्तरोन्नति र कालोपत्रे गर्न २०७६ मंसिर ६ गते २८ करोड १३ लाख रुपैयाँमा हिमदुङ एन्ड थोकर प्रालीले ठेक्का सम्झौता गरेको थियो। गण्डकी प्रदेशको भौतिक पूर्वाधार मन्त्रालय मार्फत सञ्चालित यो सडक २०७८ मंसिर ५ गते सम्पन्न गर्ने लक्ष्य राखिएको थियो। निर्माण कम्पनीलाई धरौटी जफत गरि ठेक्का तोड्ने र कालोसूचीमा राखेर कारबाही गर्ने तयारी भएपछि दुई वर्षदेखि अलपत्र योजनाको कामले तीव्रता पाएको पूर्वाधार विकास कार्यालय पर्वतका प्रमुख गुरुदत्त अधिकारीले बताए। ५ मिटर २५ सेन्टिमिटर चौडाइमा डिबिएसटी कालोपत्रे हुने सडक सात मिटर फराकिलो र नाली निर्माण गर्ने कामले गत मंसिर महिनादेखि तीव्रता पाएको थियो। जलजला गाउँपालिकाका उपाध्यक्ष दीपक आचार्यले सडक कालोपत्रे हुन थालेपछि स्थानीयबासी उत्साही भएका बताए। स्थानीयबासी र जनप्रतिनिधिहरूले सडक निर्माणमा भएको ढिलाइप्रति खबरदारी र दवाव दिएका थिए। अधिकांश भागमा विस्तार, ग्रेड मिलाउने, घुम्ती सुधार गर्ने, नाली बनाउने काम सकिएको सडकको मिलनचोकदेखि सल्यान खण्डमा ग्राभेल समेत गरेर कालोपत्रे गर्न थालिएको हो। निर्माण कम्पनीका प्रतिनिधि समेत रहेका जलजला गाउँपालिकाका पूर्वअध्यक्ष यामबहादुर मल्ल (रामकृष्ण)ले कोरोना महामारी, कमजोर भूगोल, पहिरो, नदीजन्य निर्माण सामग्रीको अभाव र सामाजिक समस्याका बाबजुद नोक्सान ब्यहोरेर भएपनि सडक निर्माणको जिम्मेवारी पूरा गर्न लागेको बताए। यो सडक धाइरिङका १ हजारभन्दा बढी घरधुरीले प्रयोग गर्छन्। धाइरिङमा उत्पादित तरकारी निकासी, भुमे ठाकुर र जलजला जाने आउने पर्यटक तथा भक्तजनलाई सहज अपेक्षा गरिएको छ। यो सडकको हालसम्म ५५ प्रतिशत भौतिक प्रगति भएको पूर्वाधार विकास कार्यालय पर्वतका इञ्जिनियर जिता गिरीले बताए।"
"इलाम२ : धमाधम उम्मेदवार घोषणा गर्दै दलहरू, कांग्रेस अझै अलमलमा","इलाम : वैशाख १५ गते इलाम२ मा हुन लागेको प्रतिनिधिसभाको उपनिर्वाचनका लागि राष्ट्रिय स्वतन्त्र पार्टीले शनिबार उम्मेदवारी घोषणा गरेको छ। यसअघि नेकपा एमाले, नेकपा एकीकृत समाजवादी, राष्ट्रिय प्रजातन्त्र पार्टीलगायतले उम्मेदवार घोषणा गरेर प्रचार सुरु गरे पनि मुख्य प्रतिस्पर्धी ठानिएको नेपाली कांग्रेसले भने अझै उम्मेदवारको टुंगो लगाउन सकेको छैन। कांग्रेसको क्षेत्र, जिल्ला, प्रदेश समितिले समेत नाम सिफारीस गरेर पठाएको हप्ता दिन वितिसक्दा समेत केन्द्रले उम्मेदवार घोषणा गर्न नसकेको हो। प्रतिद्वन्द्वीहरू कडा रस्साकसीका कारण उम्मेदवार टुंगिन नसकेको कांग्रेस नेताहरूले बताउँदै आएका छन्। कांग्रेसको इलाम जिल्ला कार्यसमितिले भेषराज आचार्य, केशब थापा, डम्बर खड्का, नगेन्द्र कुमाल, रमेश लिङ्दम, चन्द्रमाया लिम्बु र शान्तिकला तामाङको नाम सिफारिस गरेको छ। जंघार तर्न तिघ्रा कमाउने कांग्रेसको चालकै कारण त्यस क्षेत्रमा कांग्रेसले पटकपटक हार व्यहोर्नु परेको हो, कांग्रेसका एक नेता आरोप लगाउँछन्। यता राष्ट्रिय स्वतन्त्र पार्टीले शुक्रबार उम्मेदवार घोषणा गरेको छ। रास्वपाका सभापति रबि लामिछानेसहितका पार्टीका नेताहरू इलाम पुगेर उम्मेदवार सार्वजनिक गरेका हुन्। गृहमन्त्रीसमेत रहेका लामिछानेले स्वर्गीय नेता सुवास नेम्वाङको विरासत बोक्न इलामको माटोमा राष्ट्रिय स्वतन्त्र पार्टी आएको बताए। उनले मिलन लिम्बुलाई आफ्नो दलले उम्मेदवार बनाएको बताउँदै इलामले घण्टी बजाएरै छोड्ने दाबी गरे। इलामको चोक बजार लाँकुरी चौतारामा एक कार्यक्रम गरी पत्रकारसमेत रहेका लिम्बुको उम्मेदवारी सार्वजनिक गरिएको हो। उम्मेदवारी सार्वजनिक कार्यक्रममा युवा तथा खेलकुद मन्त्री विराजभक्त श्रेष्ठ, ललितपुर ३ की सांसद तोषिमा कार्की, उपाध्यक्ष स्वर्णिम वाग्लेलगायत सहभागी थिए। गत भदौ २६ गते एमाले उपाध्यक्ष तथा संविधानसभा अध्यक्ष सुवास नेम्वाङको निधन भएपछि हुन लागेको उपनिर्वाचनका लागी इलाम२ मा चहलपहल सुरु भएको छ। एकाएक चर्चामा आएका नेम्वाङ पुत्र सुहाङ नेम्वाङलाई एमालले उम्मेदवार बनाएपछि चुनावी सरगमी बढेको हो। त्यस्तै माओवादी कोशी प्रदेश समितिले चार जना आकांक्षीको नाम सिफारीस गरेको छ। प्रदेश अध्यक्ष हर्कबहादुर नेम्वाङ (मिक्सो) पार्टीको तर्फबाट धिरेन्द्र शर्मा तिम्सिना (रमण), उर्मीला तामाङ (चन्दा), ओम बहादुर गुरुङ (सौरभ) र कुमार बराइली (अनिल) को नाम केन्द्रमा सिफारिस गरेर पठाएको जानकारी दिए। यता नेकपा एकीकृत समाजवादीले इलाम क्षेत्र २ को उपनिर्वाचनका लागि सचिवालय सदस्य जितबहादुर राईलाई उम्मेदवार बनाएको छ। राष्ट्रिय प्रजातन्त्र पार्टी (राप्रपा)ले लक्ष्मी गुरुङलाई उम्मेदवार बनाउने भएको छ भने प्रेमदिप लिम्बू, डकेन्द्रसिंह थेगिम र अर्जुनविक्रम शाहीले स्वतन्त्र उम्मेदवारी दिने घोषणा गरेका छन्। चैत २४ गते उम्मेदवारी दर्ता गर्नेगरी निर्वाचन आयोग काम गरिरहेको छ।"
अस्तित्वविहीनहरूको अस्तित्व,"नेपाल भनेको पुँजीपति व्यवसायी मात्रैको देश हो ? उसो भए नेत्रप्रसादहरूको कुनै अस्तित्व छैन ? यदि छ भने सरकारले किन केही सोच्दैन ? विकासका लागि राजनीतिक स्थिरता आवश्यक हुन्छ। सधैं सत्ताको झिनाझम्टी र अस्थिर सरकार भइरह्यो भने त्यसले विकासको बाटो समाउन सक्दैन। हरेक क्षेत्रमा विशेषज्ञता हासिल गरेका जनशक्ति र कुशल नेतृत्वसहितको स्थिर सरकार भयो भने छोटो समयमै विकासका बाटा खोलिन सक्छन्। विश्वमा यस्ता कैयौं देश छन्। नेपाल प्राकृतिक स्रोतसाधनले भरिपूर्ण मुलुक हो। अर्को, विश्वमै जलस्रोतको दोस्रो धनी मानिने यस देशमा बाह्रैमहिना पहाडी भेगबाट बगिरहने खोलानाला तथा हिमनदी छन्। माल पाएर पनि चाल नपाउने हामी यत्रो पानी खेर गइरहेको अपार जलस्रोतलाई सिँचाइ र विद्युत् उत्पादनमा लगाएर कृषि क्षेत्रको विकास गर्न सकेका छैनौं। औद्योगिक उत्पादन वृद्घिमा चुकेका छौं। यगरी कसरी आर्थिक समृद्घि हासिल गर्न सकिन्छ ? स्वर्गतुल्य भूमि नेपाल यतिखेर बेरोजगारको समस्याले आक्रान्त छ। कुनै पनि राष्ट्रका लागि बेरोजगारी गम्भीर समस्या हो। गरिबी बेरोजगारको कारण हो भने बेरोजगारी गरिबीको कारण हो। ग्रामीण क्षेत्रमा रोजगारको अवसर नहुनाले र सहरी क्षेत्रमा उचित पारिश्रमिक नपाउने यथार्थता ठूलो जनशक्ति वैदेशिक रोजगारमा जाने गरेको पाइन्छ। नेपालमा वैदेशिक रोजगारसम्बन्धी ऐनको व्यवस्था २०४२ सालमा मात्र भएको हो। पहिलो आर्थिक सर्वेक्षण अनुसार वैदेशिक रोजगारमा जानका लागि श्रम स्वीकृति लिनेको संख्या ५६ लाख ६३ हजार नाघिसकेको छ। त्यसमा पुरुष ५३ लाख ४८ हजार र महिला ३ लाख १६ हजार छन्। एक अध्ययनअनुसार साढे ३ लाख नेपालीको कर्मभूमि भइसक्यो कतार। यस प्रकार रोजगारीका लागि १ सय ५० देशमा श्रमिक गएको तथ्यांक छ। नागरिक आवाज छ, नेताले देश सिध्याए। कति भोट दिनु ? जुन पार्टीको सरकार बने पनि आखिर निमुखा र असहाय जनताका लागि खै के गरे ? फगतमा भाइ,भाइ लडे। हानाथापको त्यो स्थितिमा कति निर्दोष मरे ? मारिए। कतिले अभिभावक गुमाए ? कति बालबच्चा टुहुरा भए ? कति यौवनाको सिन्दूर पुछियो ? कति बाबुआमाको काख रित्तियो ? यसले पनि देश पलायन ह्वात्तै बढ््ये। रात पछि दिन, घाम पछि जून। जिन्दगीमा दुःख भनेको पाहुना जस्तो हो, त्यो आउँछ जान्छ। आफ्नै माटोमा पसिना फलाउने नेत्रप्रसाद यतिखेर भने दोमनको स्थितिमा छन्। उनी यो बिलखबन्दीमा किन दाखिल भए ? म नेत्रप्रसाद भुसाल। मेरो जन्म नवलपरासी जिल्लामा भएको हो। हाम्रो बुवाहरू पर्वतबाट झरेर पहिला चै चितवन बस्नु भारैछ। रूपन्देही चाहिँ मेरो मामा घर। मैले मामा घर बसेर पढेको। विद्यार्थी जीवनका ती दिनमा कुनै विषय अप्ठ्यारो नलागी एसएलसी पास भएँ। एघार बाह्र पढ्न आफैं खर्च जुटाउँथें। घरको कमजोर आर्थिक अवस्थाको कारण पढाइमा टेवा नहुनाको परिणाम स्नातक पढ्न सकिनँ। पाइनँ। त्यही बेला कामको खोजीमा भारत गएँ। उता सात वर्ष बसें र नेपाल फर्कें। विदेश जान भनेर काठमाडौं आएको हो। भिसालाई आवश्यक कागजात तयार गर्दै मन बदलियो। चिलगाडी चढ्ने रहर यत्तिकै सेलायो। अर्को कुरा, उताको कमाइ बुझ्दा लाग्यो, त्यहाँ गर्ने जति दुःख यही मेसो बनाउन सके यो त आफ्नो माटो हो। मानिसको जीवन जीव र वनस्पतिमा आधारित छ। वनस्पति र जीवको आधार पृथ्वी हो। भूमि हो। काम गर्दै जानुपर्छ, सफलताको घडी कहाँ, कतिखेर र कुन बेला कसरी घुम्छ थाहा हुन्न। हो, अरूको लाख आमाको काख। काठमाडौं आउनासाथ किनेको ठेलागाडी विदेश नगइसकेपछि निरन्तर रूपमा चालु छ। यसैले पालेको छ। के गर्नु ? बाँच्नेबचाउने आधार नै उही भएको छ। गाडा किनेको पाँच वर्ष भयो तर त्यहाँभन्दामाथि उक्लिन भने सकेको छैन। हिम्मत छ, सटर लिएर व्यापार गर्न तर सुरु गर्नै चर्को। पैसा सापट लिन के धितो राख्नु ? आफूसँग केही छैन। भारत बसेर कमाएको रकमबाट कागती व्यापार सुरु गरें। कालिमाटी गएर होलसेलमा ल्याएर धेरै बेचें। त्यही भएर इष्टमित्रले मेरो नाम नै कागती भाइ राखिदिनु भाछ। ६ हजारका कागती ठेलागाडामा राखेर २३ दिन डुलाउँदा बिक्री भइसक्थ्यो। क्यालकुलेटर थिचेर हिसाब जोडेको त किन मलेसिया जानु, साउदी नै पुगे पनि योभन्दा बढी कमाइ हुँदैन भनेर चुपचाप आफ्नो कर्मतिर मात्रै ध्यान दिन थालें। खुसी लाग्यो। नेत्रप्रसाद उर्फ कागती भाइका कुरा सुनेर। अझ, उहाँले गर्नुभएको मिहिनेत कति राम्रो ! आफ्नै देशमा बस्नु पर्छ। कुनै काम सानोठूलो हुँदैन। बडो घत लाग्ने कुरा गर्नुभयो। धेरै अघिदेखि म पनि कागती किन्थें, अचेल नि किन्छु। दानाको हिसाबमा होइन, तौलेर कम्तीमा आधा केजी, निम्की बनाउन बाहेक। एक दिन घर फर्किने क्रममा उनै भाइसँग जम्का भेट भयो। सिजनअनुसारका तरकारी बेच्दै हिँड्नु भारैछ। भिन्डी, करेला, बन्दा, गोलभेडा, खुर्सानी, लसुन, काँक्रो, मुला, गाँजर यस्तै यस्तै। नामकरण भएको चिज कागती त छुट्ने कुरै भएन। आवश्यक सामान तौल गर्दै सोधें, भाइसँग एउटा संवाद गर्नुपयो। राष्ट्रियस्तरको पत्रिकामा छापिएर आउँछ। हुन्छ ? सडक व्यापारीका कर्म नागरिकसँगै सरकार समक्ष पुयाउनु छ। तपाईं पत्रकार हो ? उनले सोधेको प्रश्नको उत्तर हातमा बोकेको पत्रिका देखाएर दिएँ। त्यता नियालेर मलाई हेर्दै भाइ खिस्स मुस्कुराए। त्यहाँको रंगीन वातावरणलाई दृष्टिगत गर्दै थपें, यस्तो युवा मान्छे, ठेलामठेल सहरको यो भीड, देशको केन्द्रीय राजधानीजस्तो ठाउँमा कति सहज तरिकाले व्यापार गर्दै हुनुहुन्छ ? घरथर बाँच्न अनि बचाउन तपाईंले जुन मिहिनेत गर्नुभएको छ। यो संघर्षको कथा यहाँ हातमा दही जमाएर बस्ने युवाका लागि प्रेरणा र खुराक हुन्थ्यो कि ? हुन त खोइ किन यो समय नै लायक छैन। त्यसमाथि सडक व्यापार झनै गाह्रो। अर्को, संसारमा कतै नभएको चलन नेपालमा यसरी पनि काम गर्नेको जमात छ। तर यो देख्दा विदेशी पर्यटकलाई भने कस्तो लाग्दो हो ? सडकैभरि मान्छे। अनि, बाटोदोबाटोचौबाटोगल्ली जहाँ पनि व्यापार। सोधें, नगरपालिकाको चपेटामा परिएको छछैन ? किन नपर्नु नि दिदी। यस्तै तरिका हो भने अब यहाँ बसेर काम गरेर खान सजिलो छैन। हुन त मेरो ठूलो नोक्सान भाछैन। एक पटक काँटा लगे। काठमाडौंको बास कोठाभाडा सात हजार तिर्नुपर्छ। खानु पयो। लाउनु पयो। अहिले एउटा बच्चा सानै छ। भोलि त्यसलाई पढाउनु पयो। थाहै छ, नेपालको शिक्षा कति महँगो छ भनेर। अझ, कुनै दिन बिरामी भइयो भने उपचारमा लाग्ने खर्च कसरी जुटाउनु ? युवा शक्तिलाई सरकारले हेर्छ भन्दाभन्दै कति वर्ष बित्यो। कुनै अफिसमा काम गरौं भने राम्रो तलब पाइँदैन। बिरालो चालमा नगरपालिकासँग डराइडराइ कसरी निर्वाह होला ? यसकारण पनि बिदेसिने दाउमा छु। ६ महिनाको कोर्स कोरियन भाषा सिक्दै छु। २५ हजार तिरेर। तीन महिना भयो पढ्न थालेको। त्यस्तो गाह्रो छैन। संसारमा भाषा नै त रहेछ, सबैभन्दा ठूलो हतियार। नजानु विदेश जाने भइसकेपछि अलि राम्रै योजना गरौं भन्ने हो तर थाहा छैन, कहिलेसम्ममा सफल भइन्छ। निश्चल भाषा बोले भाइले। सोधेको कुरा भन्न लजाएनन्, धकाएनन् अनि सर्माएनन् पनि। उनलाई सुन्दा लाग्यो, सेफोक्सुण्डो झरना हुन्। उनको आफ्नै लय, गति र ताल छ। यो बेला सरकारले के गर्दिए हुन्थ्यो जस्तो लाग्छ भनेर उधिन्न खोज्दा मेरो कुरा बाँकी छैन तर हजुरले पनि देख्नु भाकै छ, विदेश जानेको ताँती। उर्लेको खहरे झैं यो लहर आफैं बढेको होइन। देशमै अवसर हुँदो हो त मदन बन्न कसलाई रहर हुन्थ्यो र हजुर ? मिडियाको मान्छे, कति देख्नु भा छ त्यही आधारमा लेख्नु भा होला। काम नगरी पाइँदैन माम तर गरिखाने ठाउँ नै नभए पछि कसरी बाँच्नु ? ढुंगा माटो खान मिल्दैन। नवलपरासी घरमा आमा हुनुहुन्छ, वर्ष दिनमा आउने पर्वमा जननीलाई त भेट्नु पयो नि। त्यता सात जनाको जहान छ। बेला मौका खर्च पनि पठाउनु पर्छ। जग्गाको नाउँमा पाँच कट्ठा माटो, त्यो उब्जा दिने छन्दको छैन। म त्यसै सानैदेखि घर बाहिर बाहिरै भएको हो र ? देशको राजनीति अवस्था अस्थिर त छ नै। विश्व अर्थतन्त्रमा देखिएको मन्दीको प्रभाव नेपाल पनि अछुतो रहन सकेको छैन। श्रमजीविप्रति सरकारको कुनै योजना न नजर केही छैन। भित्री साँठगाँठको सीमा गत साउन २ गते त्रिभुवन अन्तर्राष्ट्रिय विमानस्थलको भन्सार कार्यालयबाट जाँच पास भएर ट्याक्सीमा राखेर सिनामंगल पुयाइसकेको झन्डै एक क्विन्टल सुन विशेष सूचनाका आधारमा पक्राउ भो। यसको तथ्य अहिलेसम्म बाहिरिएको छैन। वैदेशिक रोजगारीबाट फर्किएकालाई लाइनमा राखेर पर्स, बेल्ट, जुत्ता र लगाएका कपडाधरि खोलाएर नाङ्गेझार चेकजाँच गर्ने, एउटा टाँक बज्यो भने पनि खाउँला झैं गरी मनपरी बोलेर थर्काउने कर्मचारीहरूले त्यत्रो परिणामको सुन छिरेको किन देखेनन् ? अर्को, श्रमिकले अहोरात्र मिहिनेत गरेर आफू घर फर्किदां दुईटा मोबाइल बोकेर आएको देख्न नसक्ने पनि उही भन्सार कार्यालय नै होइन ? फ्रान्सेली नागरिक कुख्यात अपराधी चाल्र्स शोभराजले कुनै बेला भनेका कुरा सम्झें नेपालको विमानस्थलबाट हात्ती छिराउन सकिन्छ। लाग्छ, उनले सार्वजनिक रूपमा बोलेको कुरा घामजस्तै छर्लंग भयो। यतिखेर मिडियातिर व्यापक हल्ला छ, विमानस्थलबाट फर्काइँदै श्रमिक। श्रम स्वीकृति लिएकालाई अध्यागमनले किन रोक्छ ? नेपाल भनेको पुँजीपति व्यवसायी मात्रैको देश हो ? उसो भए नेत्रप्रसादहरूको कुनै अस्तित्व छैन ? यदि छ भने सरकारले किन केही सोच्दैन ?"
"सदनको अवरोध हटाउन सभामुखले गरे छलफल, २१ गतेसम्म निरन्तर बैठक चल्ने","काठमाडौं : प्रतिनिधिसभाका सभामुख देवराज घिमिरेले नयाँ कार्यतालिका अनुसार संसदको काम कारबाहीलाई सहजरूपमा अघि बढ्ने वातावरण बनाउन दलहरूसंग आग्रह गरेका छन्। शनिबार सिंहदरबारमा संसदका प्रतिनिधित्व गर्ने दलका मुख्य सचेतक र सचेतकहरूसँग छलफल गर्दै सदनको अवरोध हटाई नयाँ कार्यतालिका अनुसार सदनलाई सहजरूपमा अघि बढाउने वातावरण बनाउन आग्रह गरे। छलफलपछि कांग्रेस सचेतक सुशीला थिङलेले चैत १८ देखि २१ गतेसम्म सदनको बैठक चल्ने र त्यसलाई प्रभावकारी बनाउने विषयमा छलफल भएको जानकारी दिइन्। त्यस्तै राजनीति दलसम्बन्धी विधेयक विवादमा जोडिएकाले यसलाई २७ गतेको बैठकसम्मलाई सार्ने सहमति भएको उनले बताइन्। उनले बैठकमा सदनमा कांग्रेसले राखेको मागका विषयमा पदाधिकारी बैठकमा छलफल गर्ने र सदनमा कसरी अघि बढ्ने भन्ने विषयमा निष्कर्षमा पुगिने जानकारी दिइन्। गृहमन्त्रीका बारेमा संसदीय छानबिन समिति बनाउनुपर्ने अडान कायमै रहेको उनको भनाइ छ। त्यस्तै माओवादी केन्द्रका प्रमुख सचेतक हितराज पाण्डेले कार्यतालिकालाई प्रभावकारी बनाउने बिषयमा छलफल भएको बताए। समितिको बैठक पनि मिति नै तोकेर कार्यतालिका बनाइने, समितिबाट पारित भएका विधेयकलाई प्राथमिकतामा राखेर अघि बढ्नुपर्नेलगायतका बिषयमा छलफल भएको उनले बताए।"
डोल्पाको शेफोक्सुण्डोमा १२ वर्षे मेला (फोटो फिचर),"डोल्पा : हिमाली जिल्ला डोल्पाको उत्तरी क्षेत्रमा पर्ने शेफोक्सुण्डो गाउँपालिकामा बाह्र वर्षे शेमेला लाग्ने भएको छ। वडा नम्बर ३ मा पर्ने साल्दाङस्थित शेल गुम्बामा आगामी भदौ १६ गतेदेखि १९ सम्म मेला सञ्चालन हुने छ। दर्शन शेल रिवो डुग्ड्राको,आर्जन विश्व शान्तिको भन्ने मुल नाराका साथ ६७ औँ मेला सञ्चालन गरिने गाउँपालिकाका उपाध्यक्ष तथा प्रचारप्रसार उप समितिका संयोजक पेमा वाङ्छेन गुरुङले जानकारी दिए। प्रत्येक १२ वर्षमा एक पटक लाग्ने मेला विश्व शान्तिको आह्वानसँगै डोल्पा जिल्लाको प्राकृतिक धार्मिक तथा सांस्कृतिक पहिचान समेत झल्काउने बताए। यो मेलाबाट सामाजिक एकता एवं सद्भाव कायम गर्नुका साथै ऐतिहासिक तथा पुरातात्त्विक सम्पदाको विश्वसामु प्रचार प्रचार हुने अपेक्षा छ, त्यतिमात्र नभइ प्रचुर पर्यटकिय सम्भावना बोकेको डोल्पाका पर्यटकियस्थलको प्रवर्द्धन,विकास एवं चिनारी समेत स्थापित गर्नेछ,उनले भने। रिवो डुग्ड्राको धार्मिक ढोका खुलाउने जिक्तेन गोन्पो रिन्छेन पलका शिष्य तपस्वी डुपतोप सिंगे यिशेको सम्मान स्वरूप लाग्ने यो मेलाबाट समग्र डोल्पो दर्शन समेत बुझ्न सकिने उनको भनाइ छ। लामो समयको अन्तरालमा लाग्ने यस ऐतिहासिक मेला अवलोकन भ्रमणका लागि शेफोक्सुण्डो गाउँपालिकामा पुग्न उनले सबैलाई आग्रह गरे। मेलामा स्थानीय संस्कृति झल्काउने सांस्कृतिक कार्यक्रमहरू प्रस्तुति गर्नुका साथै बौद्ध गुरु क्याब्जे मेन्री पोन्लोप रिन्पोछे र धर्मगुरु क्याब्जे ग्याङखाङ खेन्टुल रिन्पोछे धार्मिक प्रवचन दिने कार्यक्रम रहेको छ। त्यसैगरी ३७ औँ ड्रिकुङ्ग क्याबगोन चेतसाङ्ग रिन्पोछेबाट फोवा उपदेश दिने शेल्री डुग्ड्राको परिक्रमा गरिने पनि आयोजकले जनाएको छ। मेलाको उद्घाटन प्रधानमन्त्री पुष्पकमल दाहालबाट गर्ने कार्यक्रम रहेको गाउँपालिकाले जनाएको छ।"
समसामयिक सन्दर्भका स्वरहरू,"अक्षरका पत्रपत्र केलाएर तीन दशकको मेहनत संवेदनाको समायोगमा समावेश भएको छ। साहित्य लेखन र समालोचनामा धेरै सर्जकले लेखिरहेका छन् तर नारी समालोचकको उपस्थिति भने न्यून नै देखिन्छ। साहित्य सिर्जना तथा समालोचनामा ज्ञानु अधिकारी अगाडि देखिन्छिन्। समालोचनाका थुप्रै चुनौतीका बाबजुद पनि तीन दशकदेखि निरन्तर लेखिरहेकी उनका मौलिक कृति पनि आएका छन्। साहित्य र समालोचनाका दर्जनौं पुस्तक लेखिसकेकी ज्ञानुको निबन्ध संग्रह प्रकाशन भएको छ, संवेदनाको समायोग। धेरै सर्जकलाई समालोचकको मौलिक कृति पढ्ने रहर पक्कै हुन्छ, अब त्यो रहर संवेदनाको समायोगले पूरा गरेको छ। निबन्ध लेख्नु आफैंलाई नियाल्नु हो। आफूलाई पोख्नु हो, टक्टक्याउनु हो र आफ्नै सौन्दर्यलाई पस्किनु हो। निबन्ध केही होइन र सबथोक हो जस्तो। निबन्धकार श्रीबाबु कार्कीको यो भनाइ सत्य छ। आत्मालोचना गर्नसक्नु निबन्धको विशेषता हो। सन्दर्भ संवेदनाको समायोगकै हो। जीवन भोगाईका क्रममा आइपरेका समयका कतिपय पदचापलाई सुन्दर शिल्पशैलीमा खिप्ने काम ज्ञानुले यसमा गरेकी छन्। ज्ञानुका निबन्धमा विषयवस्तुको विविधता भेटिन्छ, सात खण्डमा विभाजित यी निबन्ध सप्तरंगी स्वादमा रम्न सकिन्छ। यस कृतिमा समीक्षात्मक टिप्पणी लेख्न चुनौती मान्छु तर पनि सामना गर्ने हिम्मत जुटाएरै लेख्ने जर्मको गरेको छु। त्यसो त आत्मरतिमा रमाउने सर्जकको कमी छैन यहाँ। समाज र समुदायको भन्दा पनि आफ्नै कुण्ठा पोख्ने लेखकको कोटरीबाट टाढा रहेर भोगाइसँगै बितेका पलहरू निबन्धहरूमा छन्। संवेदनाको समायोगभित्र पहिलो खण्डमा असम्यक् स्पर्शमा ६ ओटा निबन्ध छन्। एउटा नारी हृदयबाट निस्किएको झङ्कार यहाँ पढ्न सकिन्छ। के म सफल आमा बन्न सकें ?, शृंगार, सौन्दर्य र नारी, तिम्रो अनुपस्थिति, मानव सभ्यताको यात्रामा नारी, नारीलेखनका चुनौती, के नारीवादीले पुरुषको ईष्र्या गर्छन् ? आदि शीर्षकका निबन्धले हाम्रो समाजका नारी हृदयका आवाजलाई एकीकृत गरेका छन्। हुन त निबन्ध लेख्नु आफ्नै जीवनका घटनाक्रमलाई नियाल्नु हो। तर, आफ्नो उमेरसँगै करोडौं मान्छे हुर्किरहेको त्यो समयको कथा पक्कै सबैको साझा कथा बन्न सक्छ। त्यो समयमा ग्रामीण परिवेशका प्रत्येक मान्छेको जीवन भोगाइमा प्रायः एकरूपता भेटिन्छ, त्यसलाई लेखकले सुन्दर ढंगमा यसरी प्रस्तुत गर्छन् र समाजलाई पढाउँछन्। यो कृति त्यो समाजको भोगाइको सुन्दर तथा कुरूप पक्षको साझेदारका रूपमा पुस्तकमार्फत साक्षी बनेको छ समय। समयको रफ्तारमा हिँड्नुपर्ने हाम्रो बाध्यता छ, त्यही रफ्तारमा समयले कहिले कता, कहिले कता पुयाउँछ। तैपनि निरीह बनेर सहनुको विकल्प हुँदैन। समयले दिएका आक्रोश र वेदना पक्कै पनि राम्रो पक्ष होइनन्। त्यो समयको यादलाई ताजगीका साथ प्रस्ततु गर्ने क्षमता र शालीन प्रस्तुतिले निबन्धकारको धैर्य तथा लेखन क्षमता उच्च देखिन्छ। निबन्ध भनेकै जीवनका प्रत्येक घटना तथा भोगाइलाई लेखाजोखा गर्नु हो, बसेर तौलनु हो। सुखले भोगेका दिनभन्दा दुःखका प्रत्येक पल अहिले प्रिय लाग्छन्, किनकि अब हाम्रा सन्ततीले त्यो दुःखका पहाड नभोग्न सक्छन्, भोगे पनि त्यसको प्रवृत्ति अलग्गै हुन सक्छ। त्यसकारण पनि ज्ञानुले दुःखका क्षणलाई सुखका साथ प्रस्तुत गरेकी छन्, संवेदनाको समायोगमा। कृतिका निबन्धले निबन्धकार ज्ञानुको मन हल्का भयो होला तर पाठकका मन भने त्यो समयको यादले भारी बनाउँछ। लेखकको सामथ्र्य भनेकै यही हो। शालीन प्रस्तुति तथा सुन्दर शब्दशिल्पले भरिएको यो कृति नेपाली निबन्धका क्षेत्रमा अब्बल छ। विषयगत विविधताले भरिपूर्ण यी निबन्धमार्फत एउटै पुस्तक पढेर विविध स्वाद लिन सकिन्छ। कैयौं मान्छे कीर्तिपुरमा बसोबास गरेका छन्, लेखक स्वयं अहिले पनि त्यहीँ बस्छिन्। तर कीर्तिपुरका बारेमा लेखन भने कम छ। कीर्तिपुर डायरीमार्फत देशभित्रको डायस्पोरा, विश्वविद्यालय : सेरोगेट मदर, देवढोकाको अन्तिम खुड्किलोमा उभिएर र अविदित यात्रा शीर्षकमा लेखिएका निबन्धले त्यहाँको फरक पाटोलाई चिनाउँछ। ज्ञानु निबन्धभित्र जीवनका सौन्दर्यबोध खोजिरहेकी छन्। निबन्धमा आफैंलाई भेटेपछि, कहिले जीवन स्वतन्त्र भएको, कहिले मन दुखेको अनुभव गर्छिन्। अनि जे जस्तो परिस्थितिमा पनि हृदयको दीप बालेर मनलाई सान्त्वना दिन्छिन्। यसरी हेर्दा उनका निबन्धमा दुःखैमात्र जीवन होइन, दुःखले सुख बोकेर ल्याउँछ, अँध्यारोले उज्यालो बोकेको हुन्छ भन्ने सन्देश उनका निबन्धहरूले भनिरहेका छन्। लेखकले प्रवाह गर्ने तरंगले समाज परिवर्तन गर्न ठूलो भूमिका हुन्छ, निबन्धको क्षेत्रमा एउटा मीठो तरंगसँगै आशाका किरणहरू पनि संवेदनाको समायोगले लिएर आएको छ। केही व्यक्तिचित्रमा, केही बितेका पलका साक्षीका रूपमा, केही सीमाभन्दा परको यात्राका भोगाइहरू तथा अक्षरका क्षेत्रमा भोगेका तथा भइरहेका प्रतिनिधि घटनाक्रम कृतिमा छन्। अलिकति समयले सिकायो। अलिकति सम्बन्धहरूले सिकाए। केही परिवेशले सिकायो र मभित्र किसिमकिसिमका संवेदना उमारिदियो। जिन्दगीका विभिन्न मोडमा उभिँदै गर्दा जेजस्तो विचार र संवेदना मभित्र जागृत हुन पुगे, तिनै संवेदनाको समायोग हो यो कृति। ज्ञानुको यो आत्मस्वीकृतिसँगै प्रस्तुत भएको नेपाली निबन्धमा निकै महत्त्वका रूपमा आएको पक्कै छ। जिन्दगी भोगाइले खारिएर, अक्षरका पत्रपत्र केलाएर, समाजप्रति उत्तरदायी भएर तीन दशकको मेहनत संवेदनाको समायोगमा समावेश भएको छ, त्यसैले पनि यो कृतिको महत्व बढ्नेमा विश्वस्त हुन सकिन्छ। ज्ञानु आफैं अक्षरहरूको शल्यक्रिया गर्ने समालोचक भएकाले पनि लेखनमा जिम्मेवारका साथै परिपक्वता आएको छ। पछिल्लो समयमा प्रकाशनमा आइरहेका यस्ता कृतिहरूले निबन्ध क्षेत्रमा पक्कै पनि आशाको सञ्चार गरेको छ। शिखा बुक्सद्वारा प्रकाशन गरिएको यस कृतिले निबन्धका पारखीको समय र पैसाको राम्रो सदुपयोग हुनुका साथै, ओहो म पनि अब निबन्ध लेख्नु भनेर घच्चघच्याउने पक्कै छ।"
आयरल्यान्ड एले नेपाल एलाई दियो २२५ रनको लक्ष्य,"काठमाडौं : आयरल्यान्ड एले नेपाल एलाई २२५ रनको लक्ष्य प्रस्तुत गरेको छ। टियु क्रिकेट मैदानमा टी२० शृंखलाको दोस्रो खेलमा टस हारेर ब्याटिङ गरेको आयरल्यान्डले निर्धारित ओभरको खेलमा ६ विकेट गुमाएर २२४ रन बनायो। आयरल्यान्डका लागि निल रकले सर्वाधिक ७१ रन बनाए। ३४ बलमा उनले ७ छक्का र १ चौकासहित ७१ रनमा अविजित रहे। त्यस्तै पिटर मुरले सर्वाधिक ६५ रन बनाए भने जेम्स मोकुलमले २६, रोस अदैरले १७, गेरेथ डीलेनीले १० र फिओन ह्यान्डले १९ रन बनाए। नेपालका लागि सागर ढकालले ३ विकेट लिए। त्यस्तै कमल ऐरी र पवन सर्राफले ११ विकेट लिए।"
एमालेरास्वपाको आरोप राजनीतिक पूर्वाग्रह राखेर कांग्रेसले सदन अवरोध गर्यो,काठमाडौं : सत्तारुढ दलहरूले सदनलाई प्रभावकारी बनाउन सभामुख देवराज घिमिरेको ध्यानाकर्षण गराएका छन्। शनिबार संसदमा प्रतिनिधित्व गर्ने दलहरूका प्रमुख सचेतक र सचेतहरूसँगको छलफलमा उनीहरूले अवरोध हटाएर संसदलाई प्रभावकारी बनाउन माग गरे। नेकपा एमालेका मुख्य सचेतक महेश बर्तौलाले कार्यतालिकालाई प्रभावकारी बनाउनुपर्ने बताए। उनले सदनलाई सहजरूपमा सञ्चालन गर्न प्रतिपक्षीले पनि उचित वातावरण बनाउनुपर्ने र सरकारले पनि सदनलाई विजनेश दिनुपर्ने बताए। उनले कांग्रेसले उठाएको बिषयमा प्रधानमन्त्री पुष्पकमल दाहालले जवाफ दिइसकेकाले राजनीतिक पूर्वाग्रह नराख्न आग्रह गरे। रास्वपाले भने गृहमन्त्रीको बिषयमा उठेका प्रश्नको जवाफ सम्बन्धित व्यक्तिले दिन पाउनुपर्ने बताए। उनले कांग्रेसले गृहमन्त्रीको राजीनामा माग्ने काम गरे पनि सदनमा बोल्न नदिइएको आरोप लगाए। उनले सहकारीका विषयमा जवाफ दिन रास्वपा सधैं तयार भएको बताए। उनले संसदको आगामी बैठक सहज ढंगले अघि बढाउनुपर्ने बताए। परियारले कार्यतालिका अनुसार संसदलाई अघि बढाउने बिषयमा छलफल गरेको र राजनीति संवादका आधारमा अघि बढ्ने पनि बताए। प्रमुख प्रतिपक्षी दल कांग्रेसले सहकारी प्रकरणमा मुछिएका उपप्रधानमन्त्री तथा गृहमन्त्री रवि लामिछानेको राजीनामा माग्दै संसदमा निरन्तर विरोध गर्दै आएको छ। कांग्रेस सचेतक सुशिला थिङलेले सदनमा कांग्रेसले राखेको मागका विषयमा पदाधिकारी बैठकमा छलफल गर्ने र सदनमा कसरी अघि बढ्ने भन्ने विषयमा निष्कर्षमा पुगिने जानकारी दिइन्। उनले गृहमन्त्रीका बारेमा संसदीय छानविन समिति बनाउनुपर्ने अडान कायमै रहेको बताइन्।
होलीमा हराएको बालक मृत फेला,"काभ्रे : चैत्र ११ गते होलीको दिन हराएका एक जना बालक झुण्डिएको आवस्थामा फेला परेका छन्। काभ्रे जिल्लाको नमोबुद्ध नगरपालिका वडा नं५ डाँडागाउँ (गाङ्नाम्सा) निवासी १३ वर्षीय सुनिप तामाङ चैत्र ११ गते १० बजेको समयमा होलीको दिन आफ्नै घरबाट हराइरहेका थिए। शुक्रबार दिउँसो बालक मृत अवस्थामा जंगलमा झुण्डिएको अवस्थामा शुक्रबार फेला परेको प्रहरीले जनाएको छ। गहुंगोरो वर्णको कालो टिसर्ट, कालो पाइन्ट, कालो ज्याकेट र सेतो जुत्ता लगाएका आफ्ना छोराको खोजी गरिदिन परिवारले प्रहरी र सञ्चारकर्मीलाई यसअघि नै आग्रह गरेका थिए। स्थानीयका अनुसार मृत भेटिएका बालकको शव जङ्गलमा झुण्डिएको आवस्थामा भेटिएको बताइन्छ। शव पोष्टमार्टमका लागि धुलिखेल अस्पतालमा ल्याइ थप अनुसन्धान अगाडि बढाएको जनाएको छ।"
जब पोखराको सडकमा बस ठडियो,पोखरा : कविशिरोमणि लेखनाथ पौडेलको जन्मस्थल अर्घौं अर्चले पोखरामा शनिबार बिहान १० बजे एउटा बस सडकको बीचोबीच ठडियो। चालक टीकाराम विक बस रिजर्भ गरेका यात्रुलाई पुर्याएर फर्किंदै थिए। बसमा उनीसँग सहचालक शालिकराम सुवेदी पनि थिए। ब्रेक फेल भएपछि बस पल्टिएन बरु ठिंग्रिंग ठडियो। ग१ख ८६८० नम्बरको उक्त बसका चालक विक र सहचालक सुवेदी घाइते भए उनीहरुको पोखरा स्वास्थ्य विज्ञान प्रतिष्ठान अन्तर्गतको पश्चिमाञ्चल क्षेत्रीय अस्पतालमा उपचार भइरहेको जिल्ला प्रहरी कार्यालय कास्कीका प्रहरी निरीक्षक सूर्य रानाले जानकारी दिएका छन्।
आध्यात्म र काव्यको सुन्दर समिश्रम,"पवित्र भूमिमा तेस्रो आदित्य मोक्षधाम काव्यगोष्ठी हेर्दा लाग्थ्यो गुरु आदित्यनाथको प्रत्येक वाणीलाई कविहरूले कुनै न कुनै रूपमा सिर्जनामा प्रयोग गरे। आदित्यधाम जाने बाटो पिच भएछ। कुशादेवी, चिण्डु, पनौतीको वडा नं ३ र १२ को संगमस्थलमा पर्छ आदित्यधाम। विहावर क्षेत्रको एक गाउँ हो। उतिबेलैदेखि बीस गाउँ विहाबर भनेर चर्चित थियो जिल्लाभर। यो मेरो माटो हो। र त अपनत्व छ। त्यसैले त तान्यो एक कल फोनले मलाई। आफ्नोपनको फूल मनभरि फक्रियो। आहा ! कति सुन्दर छ मेरो ठाउँको सौन्दर्य जसको वर्णन गर्ने सामथ्र्य छैन। हिजोको यो ठाउँ र आजसँग तुलना गर्छु विकासको फाँट बढेको पाउँछु। कति सपाट छन् वरिपरिका दृश्य ! वरपर हरियालीयुक्त साना डाडाँहरू। जति हेरे पनि बिझाएनन् आँखा। आदित्यधाम। विश्वको उत्कृष्ट आध्यात्मिक केन्द्रको रूपमा विकास गर्ने ओम् आदि फाउन्डेसनको सपना। जहाँ केही समयअघि फाउन्डेसनले आदित्य जनकल्याण महायज्ञ महाअनुष्ठान सम्पन्न गरेको थियो। यो कार्यले कुशादेवी क्षेत्रलाई देशव्यापी चिनाउन सघाउ पुगेको महसुस भएको थियो। ८७ वटा त्रिकोणात्मक जलकुण्डमा हवन, जलधारा, योग, साधनासमेत गरिएको त्यो बेला पुगेको थिएँ। उतिबेला २७ देशको जल र माटो यज्ञमा ल्याइएको आयोजकले बताएका थिए। त्यहाँ १,००८ शिवलिंगसहित पुराणवाचन र वेदपाठ भएको थियो। सोही ठाउँमा दोस्रोपटक पुगें। आदि फाउन्डेसनमा देशका चर्चित व्यक्तित्वहरू संलग्न छन् डा उपेन्द्र महतो, क्याप्टेन रामेश्वर थापालगायत। यहाँ ३६ फिट अग्लो स्तम्भ निर्माण भएको छ। यसको मुख्य उद्देश्य नै शान्ति र प्रेमको सन्देश फैलाउनु हो। बालगुरु आदित्यकै निर्देशन अनुरूप आदित्य मोक्षधाम निर्माण भएको हो। गजब माहोल हुने भो नि आज। राजनीतिज्ञ र कवि साहित्यकारहरूको अपूर्व जमघट। सञ्चारकर्मी नहुने कुरै भएन। प्रमुख अतिथि आइपुग्नु भएको थिएन। यसैबीच सबैसँग भलाकुसारी गर्ने अवसर मज्जैले उपयोग गरें। माइकमा भजन बज्दै थियो। केपी शर्मा ओलीको अदम्य साहस र वाकपटुताको प्रशंसक हुँ। दृढ इच्छाशक्तिका धनी लाग्छन् उनी। उनीसँगै पूर्वउपप्रधानमन्त्रीहरू ईश्वर पोखरेल, विष्णु पौडेल, पूर्वमन्त्री एवं साहित्यकार प्रदीप ज्ञवाली देखिए। यसअघि गुरुआदित्यसहित आयोजकहरूले उनीहरूलाई स्वागत गरी धाममा निर्माण हुँदै गरेको स्तम्भको अवलोकन पनि गराए। र त्यहाँको निर्माण सम्बन्धमा ओलीको चासोमा जानकारी पनि दिए। राजनीतिज्ञहरू सहभागी काव्यगोष्ठी विरलै हुन्छ। यही विरलै कार्यक्रम भयो। कार्यक्रमले औपचारिकता पायो। कवि एवं सञ्चारकर्मी ठाकुर बेलबासेको मन्त्रमुग्ध सञ्चालनमा ब्राह्मणले मन्त्रोच्चारण गरेपछि कार्यक्रम अघि बढ्यो। पूर्वमन्त्री एवं सांसद गोकुल बाँस्कोटा, काभ्रेका विभिन्न पालिकाका प्रमुख उपप्रमुखहरू, काठमाडौं विश्वविद्यालयका उपकुलपति डा भोला थापा र रजिस्टार डा अच्युत वाग्ले, प्राध्यापकहरू, काभ्रेका प्रजिअ र प्रहरी प्रमुखलगायत विभिन्न क्षेत्रका व्यक्तित्वको उपस्थिति बाक्लै देखियो। मोक्षधाम निर्माण समितिका अध्यक्ष क्याप्टेन रामेश्वर थापाले निर्माणाधीन मोक्षधामको बारेमा संक्षिप्त जानकारीसहित उपस्थित सबैलाई स्वागत गरेपछि तेस्रो आदित्य मोक्षधाम काव्य गोष्ठी सुरु भयो। यसको सहआयोजक बनेको थियो नेपाल साहित्यिक पत्रकार संघ। काव्यिक माहोल तात्दै थियो। कवि मञ्जिला अनिलले रिसराग नहोस् छलछाम नहोस् भन्ने कविता सुनाइन्। कवि ममता मृदुलले मानव र यसका परिस्थिति, मान्छे किन अध्यात्म चिन्तन गर्छ भन्ने कुरा बुझाउने कविता प्रस्तुत गरिन्। कवि सुषमा आचार्यले दिन शिर्षक कवितावाचन गरिन्। यही लाइनमा खडा भए मुरारी सिग्देल अध्यात्मको छहारीबिना मान्छे सुखी नहुने कुरा ठोकुवा गरे। बीचबीचमा गुरु आदित्यको वाणी मन्त्र वाचन पनि कविहरूले गरेका थिए। यसरी वाचन गर्नेहरूमा विजयध्वज थापा, डा बुनु दाहाल, राज रजक, गान्धरी कैन्ही, डा गोविन्दमान सिंह कार्की, उषा केसी, प्रदीप सापकोटा, रुद्र अधिकारी, ओमकुमारी बन्जारा, नीरु श्रेष्ठ, हेम शर्मा मैनाली, निशा रिमाल, निश्चलबहादुर श्रेष्ठ आदि थिए। माहोल हेर्दा लाग्थ्यो साहित्यिक माहोलमा आध्यात्म जोडेपछि साँच्चै बेजोड हुँदो रहेछ। स्रष्टा हुन् वा नेता, सर्वसाधारण हुन् वा पत्रकार सबै झ्याम्मिएका देखिन्थे। अतिथि र कविहरूलाई गुरु आदित्यको आत्मीयताको आँचलले सिचिएको, वाणी उल्लेख गरिएको टोपी, रुद्राक्ष र सयपत्रीको माला पहियाइएको थियो। पूर्वमन्त्री साहित्यकार प्रदीप ज्ञवालीको कविता काष्ठमण्डपमा एक्लो परेवा वाचन गर्दा माहोल भावुक बनेको थियो। उनले २०७२ सालको भूकम्प र त्यसले निम्त्याएको विनाशमा लेखेको कविता सुनाएको प्रष्टीकरण दिए। उनको भूकम्पले प्रियसी गुमाएको एक्लो परेवाको पीडादायी दैनिकीलाई उत्कृष्ट बिम्बहरू प्रयोग गरेको कविता साँच्चै उत्कृष्ट थियो। विक्रमभक्त जोशीले धुवाँको सिँढी सुनाए। उनले काव्यमा अध्यात्म मिसाएर एकदिन त मानवचोला उडेर जाने नै हो किन घमण्ड गर्ने भन्ने आशय दिए। हरि मञ्जुश्रीले ईश्वर आफैंसँग हुने भएकाले अन्त खोज्न जानु पर्दैन भन्दै छन्द कविता सुनाए। एलिसा ढुंगानाले एकैछिन पर जाउँ भन्ने कविता सुनाइन्। २७ रोपनी क्षेत्रफलमा फैलिएको धाम, धामको वरिपरि हरियालीपूर्ण मनमोहक वातवरण, परपर सुन्दर मानव बस्ती अनि आजको काव्यिक माहोल आहा ! जगत् कल्याण हेतु आध्यात्मिक क्षेत्रबाट भरपूर योगदान गर्ने उद्देश्यले स्थापित यो फाउन्डेसनले यो स्थानलाई आध्यात्मिक रूपमा विश्वको अर्काे आश्चर्य केन्द्रको रूपमा चिनाउने यत्न गरी सोही अनुरूपका कार्यहरू भइरहेको ठाउँमा देशका चिरपरिचित कवि, साहित्यकार र जनप्रतिनिधि, राजनीतिज्ञहरूको भव्य उपस्थिति आफैंमा उल्लेख्य थियो। कवितावाचनको क्रमको बीचमा प्रमुख व्यक्तित्व केपी शर्मा ओलीले संक्षिप्त मन्तव्य दिए। चैतन्य आदित्यको दर्शन र विचार तथा गुरुबिनाको सिकाइले विज्ञानमाथि चुनौती थपिदिएको उनको विचार थियो। गुरु आदित्यसँग अध्ययन तथा विभिन्न भाषामा ज्ञान, विचार र दृष्टिकोण, दर्शन र लेख्न सक्ने क्षमता अलौकिक रहेको ओलीको टिप्पणी थियो। गुरुका विचार शान्ति, सत्मार्ग, मानवहित र सुखका हितकारी चिन्तन र मनन्योग्य मात्र ग्रहणयोग्यसमेत देखिएकोमा उनको समर्थन थियो। आदित्यले प्राप्त गरेका ज्ञानहरूको वैज्ञानिकहरूले अनुसन्धान गर्नुपर्नेमा पनि ओलीले जोड दिएका थिए। उनको कविहरूलाई यस मोक्षधाममा आएर पाएको नयाँ विषयवस्तुहरूमा कविता रच्न आग्रह थियो। साँच्चै यो समयको प्रिय परिहास हो। यस्तो कार्यक्रमको रसस्वादन गर्ने अवसर विरलैलाई मिल्छ। मलाई आजको यो माहोलले स्फुरित पैदा भएको छ। साहित्यिक कार्यक्रम थुप्रै हुन्छन् सायद ती सबैभन्दा भिन्न छ यो। गुगल ब्वाईको रूपमा चर्चा कमाएका चैतन्य आदित्यमा भएको ज्ञानको भवसागर शब्दमा पोख्न कठिन रहेछ। उनको अनौठो तथा विलक्षण प्रतिभा र क्षमताको बखान गरिसाध्य भए पो। उनी एक्लो महारथि लागे मलाई। उनकै परिकल्पनाको यो स्थानमा देशभरका कवि जुटाउन सहयोग गरेको रहेछ नेपाल साहित्यिक पत्रकार संघले। वाचित अधिकांश कविता आध्यात्मिक ज्ञान र गुरुको विचारदर्शनसँग मेल खाए। कविता सिर्जनापछि आदित्यगुरुको वाणी वाचन गरेर कार्यक्रमको सञ्चालनको तारतम्यता मिलाइएको बडो सुन्दर देखिन्थ्यो। राजनीतिज्ञ र जनप्रतिनिधिहरू यसरी धैर्यसाथ काव्यश्रवण गर्ने गरेका अवस्था विरलै हुन्छन्। संक्षिप्त र सारगर्भित मन्तव्य थियो डा उपेन्द्र महतोको। कार्यक्रम संयोजक सागर थापाले आदित्य गुरुको अपार र अद्वितीय ज्ञानको बारेमा प्रकाश पारे। कलाकार नरेन्द्रबहादुर श्रेष्ठले कलियुगको आदित्य ज्योतिपथबाट आदित्य गुरुसँगको साक्षात्कारको प्रसंग पढेर सुनाए। सापसका अध्यक्ष राधेश्याम लेकालीले कविता यात्राको उद्देश्यसहित सबैलाई धन्यवाद दिए। कार्यक्रम ऊर्जाप्रद देखियो। स्थानीय बाआमा, युवा, विभिन्न संघसंस्थासँग आबद्ध महानुभावको उपस्थिति उल्लेख्य थियो। आध्यात्मिक प्रेमले जीवन र जगत् मुस्कुराउँछ। समाजलाई सुमार्गमा लैजान दिशानिर्देश गर्छ। कटुता र मनमुटाव त्याग्न सिकाउँछ। समाजका सकारात्मक दृश्यहरूलाई फैलाउँछ। यही शक्ति छ आध्यात्ममा। विकृति र विसंगतिलाई त्याग्न बल दिन्छ। नैतिक मूल्य र मान्यताहरूलाई स्थापित गराउँछ। यही हो जीवन र जगत्लाई निर्दिष्ट गर्ने अध्यात्मको कटुसत्य। गोष्ठी यतिमा सीमित थिएन। यहाँ त रूखको जरामा जीवन खोज्ने कुराको चर्चा थियो। ४५ वर्षदेखि लागेका यस्ता कलाकार थिए, नरेन्द्रबहादुर श्रेष्ठ। उनको दृष्टिकोण जरामा जीवनको अर्थ खोज्दै कला प्रदर्शनी पनि गरिएको थियो। यसले कार्यक्रममा रौनकता थपेको थियो। अनौठो थियो त्यो कलाकृति। कविहरू लव खड्का, हरिश कल्पित, भानु जोशी, पूर्णबहादुर श्रेष्ठ, विकास शर्मा, डा शान्तिमाया गिरी, रीतु कँडेल, अनुसुया ढुंगेल, गीता कार्की, सुमन वर्षा, पारु तिमल्सिनालगायतका काव्यमा अध्यात्मको बास भएका कविता सुनाए। आडम्बरबाट कोसौं टाढा, अध्यात्म र काव्यमा यसको मिलावटले सबैमा उत्साहको सञ्चार जागृत भयो। रूपौला सौन्दर्य लिएर मुस्कुराइरहेको डाँडा र वरपरका अन्य मनोरम छटाको बीचमा भएको यो पवित्र भूमिमा तेस्रो आदित्य मोक्षधाम काव्यगोष्ठी सम्पन्न भयो। यस्तो लाग्थ्यो गुरु आदित्यनाथको प्रत्येक वाणीलाई कविहरूले कुनै न कुनै रूपमा आफ्ना सिर्जनाहरूमा प्रयोग गरे। वाचित कविताका कुनै न कुनै प्लटमा गुरुवाणी परेका थिए। यो आधुनिक युगमा विज्ञानलाई चुनौती दिने योगी चैतन्यको जति नै गुण गाए पनि कम हुन्छ। जीवनको अस्तित्व आध्यात्मसँग कुनै न कुनै रूपमा जोडिएको हुँदोरहेछ। मेरोमा परेको थियो मलाई ठग्ने काम नगर्नू। सबै काम हतार नगरी गर्नू। बरु ईश्वरलाई ठग, मलाई नढाँट, नठग योगी चैतन्य आदित्यनाथ।"
नवलपरासीमा राष्ट्रिय पुरुष कबड्डी प्रतियोगिता हुँदै,परासी : नवलपरासीको सुनवलमा मुख्यमन्त्री अन्तर प्रदेशस्तरीय राष्ट्रिय पुरुष कबड्डी प्रतियोगिता हुने भएको छ। चैत १९ देखि २१ गतेसम्म सञ्चालन हुने प्रतियोगितामा सातै प्रदेशका खेलाडीहरूको सहभागिता रहने छ। जिल्ला खेलकूद विकास समिति नवलपरासीको आयोजनामा हुन लागेको प्रतियोगितामा एक प्रदेशबाट १२ खेलाडीसहित प्रशिक्षक र व्यवस्थापक गरी कुल १२९ जनाको सहभागिता रहने आयोजक संस्थाका अध्यक्ष रितमान कामु मगरले जानकारी दिए। प्रतियोगिता लिग चरणमा हुने छ। प्रतियोगिताका विजेतालाई १ लाख ५० हजार र उपविजेतालाई १ लाख पुरस्कारको व्यवस्था गरिएको छ। सेमिफाइनलमा प्रवेश गर्ने दुई समूहले जनही ५०५० हजार पाउने छन्। प्रतियोगिताबाट उत्कृष्ट छानिएका खेलाडीहरू अप्रिल २२ देखि बंगलादेशमा हुने बंगबन्धु कपमा सहभागिताका लागि पठाइने प्रमुख प्रशिक्षक विष्णुदत्त भट्टले जानकारी दिए। प्रदेश खेलकुद परिषद् लुम्बिनीको मुख्य प्रवर्द्धन र लुम्बिनी प्रदेश कबड्डी संघले समन्वय गरेको प्रतियोगिता सम्पन्न गर्न ३२ लाख खर्च हुने अनुमान गरिएको जिल्ला खेलकुद विकास समितिका उपाध्यक्ष रमेश कर्माचार्यले बताए। प्रतियोगितामा खर्च हुने केही रकम लुम्बिनी प्रदेश सरकारले सहयोग गर्ने छ भन्ने अन्य खर्च सहायतास्वरुप जुटाइने जिल्ला खेलकुद विकास समितिले जनाएको छ।
विजयपुरका बुद्धिकर्ण राय कसरी मारिए?,"पाल्पाली राजा मुकुन्द सेनका कान्छा छोरा लोहाङ सेनले पाल्पाबाट पूर्वतिर आफ्नो विजय अभियान सञ्चालन गरेका थिए। मुकुन्द सेनले खडा गरेको विशाल राज्यपछि उनका छोरानातीहरूमा भागबण्डा लाग्दा लोहाङ सेनको भागमा मकवानपुर राज्य पर्न गयो। मकवानपुरको पहिलेको नाम राजा मुकुन्दसेनको नामबाट मुकुन्दपुर राखियो भन्ने भनाई पनि पाइन्छ। लिम्बूहरूको सहयोगमा मकवानी राजा लोहाङ सेनलाई विजयपुर हात लाग्यो। त्यसबेला विजयपुरको शासन मकवानपुरबाटै चले पनि त्यहाँको राजकाजको जिम्मा लिम्बू चौतरिया (मुख्यमन्त्री)लाई नै दिएर राजा लोहाङ सेनले मकवानपुरमै मुकाम गरेर राज्य सञ्चालन गर्ने गरेका थिए। लोहाङ सेनले विजयपुर आफ्नो अधिपत्यमा ल्याएपछि विभिन्न प्रदेशहरूमा लिम्बूहरूलाई हाकिम बनाएर राखे। तीमध्ये बाजहाङका छोरा विद्याचन्द्रले पहाडी क्षेत्र र तराई क्षेत्रलाई समेत हेर्ने गरी विजयपुरको मुख्य जिम्मेवारी पाएका थिए। खोटाङगढीमा मुकाम गरेर खम्बुवान क्षेत्रमा नाम्दुङहाङ रायलाई हाकिम गराइएको थियो। त्यस्तै सप्तरीमा चोङवाङहाङ, महोत्तरीमा लिवाङहाङ र मकवानपुरमा सेरिङहाङलाई हाकिम बनाएर राखिएको थियो (इमानसिंह चेम्जोङ, किरातकालीन विजयपुरको सङ्क्षिप्त इतिहास२०५९:२५२६)। लोहाङ सेनले विसं १६६६ मा विजयपुरमा अधिपत्य जमाएको धेरै वर्षसम्म विजयपुर मकवानपुर राज्यअन्तर्गत पर्थ्यो। तर, मकवानपुर राजपरिवारमा भएको विवाद र खिचातानीपछि मकवानपुरबाट अलग्गिएर विजयपुर एक छुट्टै राज्य बन्न पुग्यो। मकवानपुरका राजा लोहाङ सेनको मृत्यु भएपछि उनका नाती हरिहरइन्द्र सेन (विसं १७१८१७४१)को समयसम्म विजयपुर मकवानपुर अन्तर्गत नै पर्थ्यो। उनकी जेठी रानीतिरका छत्रपति इन्द्र सेनको राजा हुन नपाउँदै निधन भए पनि उनको छोरा विधाताइन्द्र सेनको जन्म भइसकेको थियो। हरिहरइन्द्रले छत्रपतिका छोरा विधाताइन्द्रलाई युवराज घोषित नगरी ल्याइते रानीतिरका छोरा शुभ सेनलाई उत्तराधिकारी घोषणा गरिदिए। आफ्ना बाजेको यस्तो निर्णयविरुद्ध विधाताइन्द्रले आफ्नो दलबलसहित विजयपुर क्षेत्र कब्जा गरे। त्यसपछि मकवानपुर राज्य टुक्रियो। कोशीपूर्व विजयपुर छुट्टै राज्यका रूपमा स्वतन्त्र भएर देखा पर्यो। शुभ सेनले ललितपुर, भक्तपुर र गोरखाको सहयोगमा विधाताइन्द्रबाट विजयपुर खोस्ने प्रयास गरे पनि उनी सफल हुन सकेनन् (डा राजाराम सुवेदी, 'प्राचीन नेपाल' सङ्ख्या १४३असार २०५८:४४)। एकपटक विजयपुरका राजा विधाताइन्द्र र उनका काका मकवानपुरका राजा शुभ सेन मुगलहरूको अपहरणमा परेका थिए। त्यसबेला विधाता न्द्रकी रानीले चेम्जोङलगायतका लिम्बूहरूलाई गुहार मागेकी थिइन्। स्वतन्त्र विजयपुरको राजा घोषित भएपछि त्यहाँका लिम्बूहरूलाई आफूनिकट बनाउनुपर्ने बाध्यता उनलाई छदै थियो। उनले विसं १७४१ असारमा बोवाजित रायका नाममा मोहर जारी गरेकोले पनि यो पुष्टि हुन्छ। मोहरमा अब एक सरह सौं समान सेवा दबार करे, वेश जागीर बटै भन्ने उल्लेख छ (शिवकुमार श्रेष्ठ, लिम्बूवानको ऐतिहासिक अध्ययन २०६१:११०)। यसबाट बोवाजित राय विजयपुरका नयाँ राजा विधाता इन्द्रका दरबारका महत्त्वपूर्ण भारदार थिए भन्ने स्पष्ट देखिन्छ। लोहाङ सेनको मृत्युपछि उनका छोरा राघवनरेन्द्र र त्यसपछि नाती हरिहरइन्द्र सेन मकवानपुरको राजगद्दिमा बसेकाले उनीहरू नै विजयपुरका पनि वैधानिक राजा थिए। त्यसपछि विधाताइन्द्र सेन स्वतन्त्र विजयपुरको राजा भए। एकपटक विजयपुरका राजा विधाताइन्द्र र उनका काका मकवानपुरका राजा शुभ सेन मुगलहरूको अपहरणमा परेका थिए। त्यसबेला विधाता न्द्रकी रानीले चेम्जोङलगायतका लिम्बूहरूलाई गुहार मागेकी थिइन्। यससम्बन्धी एक पत्र पुरातत्व विभागको मुखपत्र प्राचीन नेपाल सङ्ख्या ४ (२०२५ साउन:३४३५)मा जनकलाल शर्माले प्रकाशमा ल्याएका छन्। सम्वत् १७६३ आश्विनमा लेखिएको यो पत्रको ब्यहोरा यस्तो छ: ।।श्री लहा श्री जी।। ।।स्वस्ति श्री रुपनारायणेत्यादिविविधविरुदावलिविराजमान मानोन्तममहाराजा श्री हिन्दुपति राजराजेश्वर श्री मदिधाता इन्दराजराजेश्वरी श्री श्री महारानी जीवदेवीनां सदा शोभागतिहाबीत्री शचीनाम चेमजेगराये यई आवाराये इन्दराये छगमीराये माजीम राये वाआजी राय गवात्रा राये शीहा राय श्री के आशीषपूर्वक पत्रमीदं कार्जन्च आगे पूर्वमह नीमकहराम ही धुम उठी वभूते रामकीश्न थापाले मेजल हैतो पान्चपत्र दरशन तो कीत शोभा शुवा मजकुरकरलह्रो बरीके हानतुजाहि महतोदरे शवके जश होय से कर त इती सम्वत् १७६३ साल माहआशीच वदो ६ गद रोमो र जीतपुर पारवानगी धम्मागत दुअरीआं चेम्जोङ(२०५९:५०५१)ले यस पत्रलाई सरलीकरण गर्दा पत्रको ब्यहोरा यस्तो छ: उप्रान्त प्रथम पत्र यो छ कि आजदेखि उता पूर्वमा मेरो हक केही रहेन। धुमधाम लडाईँ गर्न पर्यो। यहाँबाट रामकृष्ण थापा पठाएका छौं। सामो राय सुभाको ताम्रपत्र हेरियो। तिमी सामो राय सुभालाई निश्चय कर लाग्ने रहेछ। दुश्मनमाथि झट्टै हमला होओस् भनी म चाहन्छु। मेरो र तिमीहरू सबैको जय होस। सेन राजाहरूमाथि भएको डरलाग्दो आक्रमण, उनीहरूको अपहरण र सेन राज्यको भूभाग दक्षिणका नवावबाट कब्जा गरिएको अवस्थामा चेम्जोङ राय लगायतका लिम्बूहरूका नाममा सहयोगको याचना गर्दै राजा विधाताइन्द्र सेनकी महारानीबाट यस्तो गुहार मागेको देखिन्छ। त्यसबेलाका प्रभावशाली राजा शुभ सेनले तनहुँका राजा दिग्विजय सेनसँग मागेर परशुराम थापा र प्रद्युम्न उपाध्ययलाई ल्याई मकवानपुरमा मन्त्री बनाएका थिए। तर यिनीहरूले शुभ सेन र उनका भतिज विधाताइन्द्रलाई पक्रेर ल्याउन मुगल नायव नवाव इस्फुन्दियार खानको षडयन्त्रमा सामेल भए। जनकपुर आसपासमा शुभ सेन घेरिए। उनलाई छुटाउन उनका भतिज विधाताइन्द्र विजयपुरबाट त्यहाँ पुगी शुभ सेनलाई छुटाए। यसपछि हर्ष बढाई भइरहेको बेला प्रद्युम्नका एक नातेदार कालु उपाध्ययले यी दुई काका भतिजलाई पक्राउ गरी इस्फुन्दियार खानलाई बुझाइदिए। उनीहरूलाई उद्धार गरेर सेन राजवंश जोगाउन विधाताइन्द्र सेनकी रानीले लिम्बू भारदारहरूलाई गुहारेकी थिइन्। मुगलको अपहरणमा परेका शुभ सेन र विधाताइन्द्र सेन फर्केर आएनन्। लिम्बू भारदारहरूको सहयोगमा सेनहरूको दक्षिणी भूभाग लिएर बसेका मुगलहरू हटाइएपछि विजयपुर र मकवानपुरका मन्त्रीहरूले एकापसमा सल्लाह गरी शुभ सेनकी रानी अमरावतीपट्टिका छोराहरूमध्ये मान्धाता (महिपति)लाई विजयपुर र माणिक्य सेनलाई मकवानपुरको राजा बनाइयो (बाबुराम आचार्य, श्री ५ बडामहाराजाधिराज पृथ्वीनारायण शाहको सङ्क्षिप्त जीवनी२०६१:१८१९)। विधाताइन्द्र सेनपछि महीपति सेन, विसन्तर सेन (जगत सेन), कामदत्त सेन, कर्ण सेन विजयपुरको गद्दिमा बसे (ज्ञानमणि नेपाल, नेपाल निरुक्त २०७४:२८०८१)। वुद्धिकर्ण रायले कामदत्त सेनको हत्या गरेपछि केही समय उनका काका रघुनाथ सेनले केही समय विजयपुरको गद्दिमा अधिकार गरेका थिए। त्यसबेला बुद्धिकर्ण विजयपुरमा थिएनन्। तर, रघुनाथ बुद्धिकर्णसँग डराउँथे। त्यसैले उनले बुद्धिकर्णविरुद्ध अङ्ग्रेजलाई गुहारे पनि सहयोग पाउन सकेनन्। उनी केही समयपछि नै त्यहाँबाट भागे। त्यसपछि बुद्धिकर्णले सजिलैसँग विजयपुर पुगी चौदण्डीका राजा कर्ण सेनलाई बोलाएर विजयपुरका पनि थपना राजा बनाई आफूले राजभार सामर्थ उपाधि लिएर विसं १८२७ मा त्यहाँको हर्ताकर्ता बने (आचार्य, २०६१:४१६१७)। विजयपुरमा चौतरिया र राजाबीच प्राय: खचपच परिरहन्थ्यो। विसं १८१३ देखि विसं १८२४ सम्मको मोहरहरू हेर्दा खचपचका क्रममा विजयपुरबाट कहिले राजा त कहिले चौतरिया भागेको देखिन्छ। राजा भागेको बेला चौतरिया आफूलाई राजभार सामर्थ लेखी विजयपुरका हर्ताकर्ता हुन्थे। राजामन्त्रीबीच सधैं बेमेल विजयपुरको राजगद्दिमा बसेका राजा कामदत्त सेनसँग चौतरिया विचित्र रायको मेलमिलाप हुन सकेन। विचित्रले मकवानपुरका राजा मानिक सेनका छोरा जगत सेनलाई विजयपुरको सिंहासनमा राख्न चाहेका थिए। तर, जगत सेन केही समय विजयपुरको राजगद्दिमा बसेका र पछि कोशीपूर्व कामदत्त सेनलाई छाडी आफूले कोशी पश्चिमको मात्र राजकाज सम्हालेका थिए (फ्रान्सिस ह्यामिल्टन, एन एकाउन्ट अफ् कीङ्डम अफ् नेपाल सन् १८१९:१४०)। लिम्बू चौतरिया विचित्र रायको पहिलेका राजा महीपति सेनसँग पनि मिलाप थिएन। यिनीहरूका बीचमा वैमनस्य पैदा हुँदा एक पटक राजा महीपति सेन आफ्नो राज्यबाट पलायन भई शरणार्थीका रूपमा तिब्बतको राजधानी ल्हासामा पनि पुग्नु परेको थियो। यस्तो अवस्थामा विजयपुरका दिवान वा मन्त्रीहरू राजभारसामर्थ भई स्वयं स्वतन्त्र प्रशासकका रूपमा कार्यरत रहने गर्थे (बाबुराम आचार्य, नेपालको संक्षिप्त वृत्तान्त २०६३:१८५)। विजयपुरमा चौतरिया र राजाबीच प्राय: खचपच परिरहन्थ्यो। विसं १८१३ देखि विसं १८२४ सम्मको मोहरहरू हेर्दा खचपचका क्रममा विजयपुरबाट कहिले राजा त कहिले चौतरिया भागेको देखिन्छ। राजा भागेको बेला चौतरिया आफूलाई राजभार सामर्थ लेखी विजयपुरका हर्ताकर्ता हुन्थे। संवत् १८२४ साल माघशुदिको मोहरमा राजभारा सामर्थ देवान बुद्धिकर्ण रायका स्याहमोहरमा राजाको वास्ता नगरिएकाले राजाका अनुपस्थितिमा नै आफ्ना पिताको उत्तराधिकारी भएर बुद्धिकर्ण राय विजयपुरका हर्ताकर्ता भएका थिए (आचार्य, २०६१:४२७) राजा कामदत्त सेनको हत्या यसरी राजा र चौतरियाबीचको हानाथापकै क्रममा विजयपुरका राजा कामदत्त सेनले मन्त्री बुद्धिकर्णका भाई बुधकर्णलाई कटाए र बुद्धिकर्ण रायलाई त्यहाँबाट भगाए। यो घटना हो, विसं १८२५ को। पछि बुद्धिकर्णले राजा कामदत्त सेनको हत्या गराए। बुद्धिकर्ण रायले कामदत्त सेनको हत्याका लागि सिक्किमको सहयोग लिएका थिए। सिक्किमबाट भोटे सिपाही नाइके सेम्पा सैन्यदलसहित विजयपुरका राजा र मन्त्रीबीचको झगडा मिलाउन आए। राजा कामदत्तलाई मोरङ झिकाइयो, र त्यहीँ विसं १८२६ मा कामदत्त सेनको हत्या गरियो। कामदत्त सेनको हत्यापछि उनका काका रघुनाथ सेन विजयपुरको गद्दिमा बसे। रघुनाथले बुद्धिकर्णविरुद्ध इष्ट इण्डिया कम्पनीसँग सैनिक सहयोग मागे। तर, रघुनाथको केही सिप लागेन। बरु बुद्धिकर्णले बिना विघ्नबाधासँग विजयपुर पुगी चौदण्डीका राजा कर्ण सेनलाई बोलाएर यिनलाई विजयपुरका पनि नाम मात्रको राजा थापी राजभारा सामर्थ उपाधि लिई विसं १८२६ मा फेरि विजयपुरका हर्ताकर्ता बने (आचार्य, २०६१:४१४१६)। कामदत्त सेनको हत्यापछि कतिपय लिम्बू सुब्बाहरू बुद्धिकर्णसँग चिढिएका थिए, कोही विजयपुर छाडेर सिक्किमको शरणमा पुगेका थिए। उनलाई आफ्नो वर्चश्व काम गर्न त्यहाँ पलायन भएका मन्त्रीहरूलाई विजयपुर झिकाएर रिझाइ राख्नुपर्ने बाध्यता आइलाग्यो। यसैक्रममा बुद्धिकर्णका भाइले विसं १८२६ आश्विन सुदी ८ मा विजयपुर छाडी त्यतिखेर सिक्किमअन्तर्गत पर्ने स्यावरुम्वा पुगेका सामो राय र अहुम रायलाई विजयपुर झिकाउन पत्र लेखे। पत्रमा हामीहरूको देशमा मुलुकमा अघिजस्तो सुखशान्ति थियो अब पनि त्यस्तै चाहन्छु। तिमी दुई भाइ सुखिमपतिको देशमा बस्दा अमर हुने हो भने पनि यो कुरा दाजु बुद्धिकर्णसँग सल्लाह गरेर बसेको भए हुने। पछि हाम्रा छोरा नातीले भलो गर्न मानेनन् भने तिमी दुई भाई उता राजमुलुकमा सुख शान्तिसँग बस्ने इच्छा भए हामीलाई आपत्ति हुने छैन। त्यसपछि उनीहरू खुवा बोधे पर्गन्ना चौविस थुम घुम्दै विजयपुर आएर बुद्धिकर्ण रायसँग मिली राजकाज चलाउन थाले। तर, बुद्धिकर्णका दुश्मन जयरुद्र उपाध्ययले कुनै पनि हालतमा बुद्धिकर्णसँग नमिल्न भन्दै यी दुई चेम्जोङ मन्त्रीलाई बोधे प्रगन्ना छाडेर किन विजयपुर आएका भन्ने प्रश्न गरी हरिचन्दगढीबाट माघ बदी ४ मा एक पत्र पठाएका थिए। उनले सामो रायको नाममा पठाएको पत्रमा तिमीहरू वोधे प्रगन्ना छाडेर फेरि विजयपुर आएका छौं। तिमीलाई वोधे प्रगन्ना छाड्नु भनेर कसले सल्लाह दियो त्यो ठीक होइन। वोधे छाडेर नआउनू बरु जो जो काम कारबाही हुन्छ त्यो लेख्नूकाजी बुद्धिकर्ण रायबाट कोही मानिस आएका रहेछ भने सबाल जबाफ गरी उसको मनको कुरा बुझ्नु। यदि मोहर लिएरै आउँछ भने पनि कस प्रकारको तिरो उठाउन लागेको रहेछ सबै कुरा बुझि लेख्नू भन्ने उल्लेख छ (चेम्जोङ, २०५९:६८६९)। यहाँ उल्लेख भएको स्यावरुम्वा हाल: पाँचथर जिल्लामा पर्छ भने बोधे धनकुटा जिल्लामा अवस्थित छ। त्यतिबेला बुद्धिकर्णले अरु लिम्बूहरूलाई भड्केर अन्यत्र जानबाट रोक्न फुङ्मा रायलाई लेटाङमा जागिर दिएर चौविस थुमका मानिसलाई हात लिने उद्देश्यले मोहर दिई आफ्नो कब्जामा राखेका थिए। विजयपुरमा चौतरिया बुद्धिकर्ण राय हर्ताकर्ता भएको बेला उता माझकिरातमा अडिएर रहेका अभिमानसिंह बस्न्यातलगायतका भारदारहरू पनि माझकिरात गोरखालीको अधिनमा पार्न साह्रै ठूलो मेहनत र खर्च गरेका खार्पाका हरिनन्द पोखरेलसँग बुद्धिकर्णविरुद्ध गुहार मागिरहेका थिए। उनले विसं १८३० फागुन सुदीमा अम्बरपुरबाट हरिनन्दलाई पूर्व विजयपुर देवान बुधिकर्नले षायाको मुलुक मदेश पहाड पनि हाम्रो अम्बल गराउन्या उपाय तिमी गर्दै गर तम्रो सह्यार हामी गरौंला भन्ने ब्यहोराको पत्र पठाएका थिए (चेम्जोङ, २०५९:७९)। कामदत्त सेनको हत्या भएपछि बुद्धिकर्ण रायविरुद्ध आफ्नो अभियान चलाउन पृथ्वीनारायण शाहलाई निहुँ निस्किहाल्यो। पृथ्वीनारायण शाहले विजयपुरमा भएका राजनीतिक घटना र उतारचढावलाई मसिनो ढङ्गले नियाल्दै रहेका थिए। उनी बुद्धिकर्ण रायको सम्बन्धमा इस्ट इण्डिया कम्पनीका गभर्नर जनरलसँग पत्राचार पनि गर्दै रहेका थिए। बुद्धिकर्णको अन्त्य विना विजयपुरमा शान्ति छाउन सम्भव छैन भन्नेमा पृथ्वीनारायण शाह पनि थिए। उनी कुनै पनि हालतमा बुद्धिकर्णको अन्त्यका लागि पूर्वतिरको अभियानमा लागेका गोरखाली भारदारहरूलाई निर्देशन दिँदै थिए। बुद्धिकर्ण रायले कामदत्त सेनलाई मारेको विषयलाई पृथ्वीनारायण शाहले ठूलै सबाल बनाएका थिए। पृथ्वीनारायण शाह भने नातामा आफ्ना मावली भाइ पर्ने कामदत्त सेनको हत्याको विषयलाई लिएर इस्ट इण्डिया कम्पनीका वारेन हेस्टिङ्गेससित आफ्ना वकीलमार्फत पत्राचार गरिरहेका थिए। २७ मे, १७७३ (विसं १८३० जेठ १८) मा पृथ्वीनारायण शाहले हेस्टिङ्गेसलाई लेखेको पत्रमा तपाईंसित मैत्रीपूर्ण सबन्ध स्थापित गर्ने मेरो अभिलाषा छ। मेरा भाइ कामदत्त सेनको धोखेबाज दीवान बुद्धिकर्णले मेरो भाइको राज्य अम्बरपुर र विजयपुरमा अवैधरूपमा अधिकार जमाइराखेको छ। यसलाई दण्ड दिनाको लागि म आफ्नो सैन्यदल पठाउँछु। तर, त्यो दीवान छिमेकको जिल्ला पूर्णियामा शरण लिन जाला भन्ने शङ्का लागेको छ। त्यस अवस्थामा बुद्धिकर्णलाई कुनै किसिमले सैनिक सहायता नदिनू भन्ने एक पत्र तपाईंले छिमेकको जिल्ला पूर्नियामा रहेका हाकिमलाई लेखी पठाउनुभए अनुगृहित हुनेछ भन्ने आसयको पत्र पठाए (आचार्य,२०६१:४१९)। कामदत्त सेन पृथ्वीनारायण शाहका फुपुका छोरा भएकाले यिनीहरूबीच गहिरो मित्रभाव थियो। अङ्ग्रेजहरूसँग बाहिरी तराईका विषयमा सम्झौता भएपछि चौदण्डी रियासतमा अधिकार गर्न जाँदा कामदत्त सेनसँग सहायता लिने निश्चय पृथ्वीनारायण शाहले गरेका थिए। त्यस्तै अवस्थामा कामदत्त सेनको हत्या भएको तथा कर्ण सेन र बुद्धिकर्ण राय आपसमा मिलेको समाचार उनले पाएका थिए (बाबुराम आचार्य, पूर्णिमा पूर्णाङ्क ५०भदौ २०३८:२०२१)। त्यो बेला गोरखाली सेना चौदण्डीमार्फत खम्बुवान र विजयपुरमार्फत लिम्बुवान कब्जा गर्न पहाडी र तराई क्षेत्र गरी दुई ठाउँबाट खटेको थियो। तीमध्ये रामकृष्ण कुँवर र अमरसिंह थापाहरू पहाडी भागबाट पसेका थिए भने अभिमानसिंह बस्न्यात र पारथ भण्डारीहरू तराई भागबाट। बस्नेतको नेतृत्वमा रहेको गोरखाली फौजले १८३१ साउन ५ गते विजयपुर हात लिए त्यो बेलाका हर्ताकर्ता बुद्धिकर्ण राय हात्तीमा सवार भई विजयपुरबाट भागे (आचार्य, २०६१:४२२)। उनी भागेपछि पृथ्वीनारायण शाहले लिम्बुवानका तीन अगुवा सुब्बाहरू सुन राय, कुम राय र जङ्ग रायलाई विसं १८३१ साउन सुदी १ सोमबार (तदअनुसार साउन २७ गते)एक लालमोहर पठाई लिम्बूहरूको खायनपायन थामिदिएको र सेनले जस्तै उनीहरूलाई भूमीमाथिको अधिकार पनि पहिलेजस्तै गरिदिएको लालमोहर गरिदिए (शंकरमान राजवंशी, प्राचीन नेपाल सङ्ख्या ३ वैशाख २०२५:२९३०)। यो लालमोहर प्राप्तीलाई लिम्बूहरू आफूहरूसँग गोरखालीको सन्धि सम्झौता सम्झन्छन्। लालमोहर गरिदिनुअघि गोरखाली भारदारहरूले नूनपानी छोएर लिम्बूहरूसँग प्रतिज्ञा गरेकोले लिम्बुवानमा यो सम्झौता जुनपानीको थितिको रूपमा पनि चर्चित छ। बुद्धिकर्ण रायको हत्या गोरखालीहरूले विजयपुर कब्जा गर्नुअघि नै बुद्धिकर्ण राय विजयपुरबाट पलायन भएका थिए। उनले त्यहाँ कर्ण सेनलाई राजा थामेर हिंडेका थिए। गोरखालीले विजयपुर कब्जा गरिसकेपछि अर्कातिर बुद्धिकर्ण पनि गोरखालीविरुद्ध यता उता हारगुहार गरिरहेका थिए। गोरखाली जासुसहरू भेष बदलेर मोरङ र वङ्गालका विभिन्न ठाउँहरूमा उनलाई धुइँधुइँति खोजिरहेका थिए। उनी भने त्यतिबेला गोरखालीविरुद्ध युद्ध लड्न तिब्बतको ल्हासामा सहयोग याचनाका लागि पुगेका थिए। केही समयपछि राजा कर्ण सेन पनि त्यहाँको शासनभार लिम्बू मन्त्रीहरू सुन राय, फुङ्ग राय र जङ्ग रायलाई छाडेर पूर्णियातिर भागिसकेका थिए (चेम्जोङ, २०५९:१०१)। बुद्धिकर्णको अन्त्य विना विजयपुरमा शान्ति छाउन सम्भव छैन भन्नेमा पृथ्वीनारायण शाह पनि थिए। उनी कुनै पनि हालतमा बुद्धिकर्णको अन्त्यका लागि पूर्वतिरको अभियानमा लागेका गोरखाली भारदारहरूलाई निर्देशन दिँदै थिए। उनले १८३१ आश्विन बदी ३० मा पृथ्वीनारायण शाहले अभिमानसिंह बस्न्यात, पारथ भण्डारी, कीर्तिसिंह खवास तथा बलि बानियालाई लेखेको पत्रमा कोही सिपाही लगाएर ठूलै रकम खर्च गरेर भए पनि बुद्धिकर्ण रायलाई मार्नै पर्ने आदेश दिएका छन्। पत्रमा बुद्धिकर्न राईलाई पाया पछि कल मरी जान्या थियो पायियेन केही जुक्तिले कोही सिपाही कमायेर हजार बाह्र सय कावोलि सर्सिरोपाउ कवोलि हुन्या भया तेसलाई मराउन्या हो तेसो भया पछि कल सबै मरिजान्छ त्यो षामषा गराउ भन्ने उल्लेख छ (आचार्य, २०६१:४३१)। बुद्धिकर्ण राय लुकेर बसिरहेका कारण गोरखाली शासकको मनमा शान्ति छाएको थिएन। विजयपुरमा गोरखाली आक्रमणपछि बुद्धिकर्ण भागेर इष्ट इण्डिया कम्पनीलाई गुहार्न पुगेका थिए। तर, उनको यो प्रयास निरर्थक भएपछि उनी भुटानको सिमानेरको चिलमनी गाउँमा लुकेर बसेका थिए। केही लिम्बू सुब्बाहरूलाई उनीहरूको पुरानै हकभोगलाई कायम गरिदिएको लालमोहर पृथ्वीनारायण शाहले जारी गरिसकेका थिए। तर, बुद्धिकर्ण जीवित रहुन्जेल विजयपुरमा शान्ति स्थापना हुनेछैन भन्ने ठानी गोरखालीहरूले धुँइधुँइति उनको खोजी गर्न थाले। यसरी बुद्धिकर्ण रायलाई मारिसकेपछि पूर्वमा गोरखाली शासनलाई स्थापित गरेर फर्केपछि अभिमानसिंह बस्नेत र उनका भाइ धौकलसिंह बस्नेतले आफ्नो लागि नवनिर्मित भवनमा ठूलो गौरव मान्दै शिलालेखसमेत गाडे। ती शिलालेखहरूमा पूर्वका किरातीहरूमाथि विजय गरेको प्रसङ्ग पनि परेको छ। गोरखालीहरू कुम्ले ब्यापारीको रूपमा विभिन्न ठाउँमा पुगे। कम्पनी सरकारको क्षेत्रभित्र पर्ने चिलमरी भन्ने ठाउँमा उनी लुकेर बसेको ठाउँ पत्ता लगाई रातको समयमा डाकाको रुपमा घर घेरा हाली उनलाई समाती लछारपछार गर्दै विजयपुर ल्याए। उनलाई कामदत्त सेनलाई मारेको अभियोग लगाई निष्ठुर ढङ्गले मारियो। उनको प्राण जान तीन दिन लागेको थियो ( ह्यामिल्टन, सन् १८१९:१४१)। बुद्धिकर्ण रायको हत्या गरिएपछि गोरखालीहरूले शान्तिको सास फेर्दै हर्षोल्लास प्रकट गरे। यो तथ्य तत्कालीन राजा प्रतापसिंह शाहले नै ब्यक्त गरेका छन्। विसं १८३४ साउन वदी २ (तदअनुसार साउन २० गते) मा प्रतापसिंह शाहले अभिमानसिंह बस्न्यातलगायतलाई लेखेको पत्रमा त्यो नपक्रियाका भया बारम्बार धुम उठाउन्या थिया मुगलानबाट ल्याउन्याले धुम मेटियो। तेरा अर्थकन विजयपुरका मालिक बुद्धिकर्न राय हो त्यो पनि ठूलो मेहनत हो भन्ने परेको छ। यो पत्र अभिमानसिंह बस्नेतको सन्ततिसँग सुरक्षित छ। बस्नेत परिवारका तर्फबाट इतिहासकार भगिराज इङ्नामले यो पत्रको सक्कलको छायाँप्रति प्राप्त गरेका छन्। यसरी बुद्धिकर्ण रायको हत्या लगायतका काम फत्ते गरेवापत बस्न्यात दरबारबाट पुरस्कृत भए। उक्त पत्रमा सप्तरी विजयपुर पहाड मधेस गरी पौने दुई लाख रुपैयाँ सालबसाल आउन्या मुलुक अम्बल गरिस् तेस्को रिझबापत तैंले जागीर पायाको दहीचाढ भया पनि तेसै बरोबरको बारा जिल्लामा अरु जग्गा भया विर्ता गरी जिमी बक्सौंला भन्ने परेबाट बस्न्यातलाई ठूलो पुरस्कार मिलेको स्पष्ट हुन्छ। राजा प्रतापसिंह शाहले अभिमानसिंह बस्न्यातलाई विसं १८३४ साउन २० गते लेखेको पत्र बुद्धिकर्णको हत्या गरिएको उल्लेख भएकोले यो पत्र बुद्धिकर्णको हत्यालगात्तै लेखेको स्पष्ट हुन्छ। यसलाई विचार गर्दा बुद्धिकर्णको हत्या विसं १८३४ साउनको पहिलो वा दोस्रो साता गरिएको हुनसक्छ। यसरी बुद्धिकर्ण रायलाई मारिसकेपछि पूर्वमा गोरखाली शासनलाई स्थापित गरेर फर्केपछि अभिमानसिंह बस्नेत र उनका भाइ धौकलसिंह बस्नेतले आफ्नो लागि नवनिर्मित भवनमा ठूलो गौरव मान्दै शिलालेखसमेत गाडे। ती शिलालेखहरूमा पूर्वका किरातीहरूमाथि विजय गरेको प्रसङ्ग पनि परेको छ। तीमध्ये केलटोलमा रहेको मानमन्दिरमा राखिएको अभिमानसिंह बस्नेतको शिलालेखमा विसं १८३३ षौष शुक्ल दशमी आदित्यबार रोहिणीनक्षत्र ब्रह्मायोगमा, किरातप्रदेश जित्ने सफल श्रीअभिमानसिंहले बनाउन लाएको यो रामणीय भवन सधैं लक्ष्मीयुक्त रहोस भन्ने उल्लेख छ (धनबज्र बज्राचार्य र टेकबहादुर श्रेष्ठ, शाहकालका अभिलेख भाग १, २०३७:१२६)। त्यस्तै पहिले आफ्नो निवास रहेको नारायणहिटी परिसरमा धौकलसिंह बस्नेतले ठड्याएको शिलालेखमा केहरसिंहपछि जन्मेका साहिँला भाई काजी अभिमानसिंह गुणी, दयालु, सुन्दर र बुद्धिमान पनि थिए। जसले विषालु अस्त्र प्रहार गर्ने, मद खाएर चुर भइरहेका थुप्रै किरातीहरूलाई भाला आदि अस्त्रहरूले ध्वस्त पार्दै सारा किरात प्रदेश बलैले जिते भन्ने उल्लेख छ (बज्राचार्य र श्रेष्ठ, २०३७:२१०)। विजयपुरमा राजा र मन्त्रीबीच कलह भइरहदा पृथ्वीनारायण शाह फाइदा लिन सफल भए। उनले आफ्नो राज्य पूर्वतिर फैलाए।"
दोस्रो खेलमा आयरल्यान्ड एसँग नेपाल ए ४० रनले पराजित,"काठमाडौं : नेपाल ए आयरल्यान्ड एसँग ४० रनले पराजित भएको छ। टियु क्रिकेट मैदानमा टी२० शृंखलाको दोस्रो खेलमा नेपाल ए पुनः पराजित भएको हो। २२५ रनको विजय लक्ष्य पछ्याएको नेपाल ए १७५ ओभरमा अलआउट हुँदै १८४ रनमात्र बनाउन सक्यो। नेपालका लागि देव खनालले सर्वाधिक ४७ रन बनाए। त्यस्तै लोकेश बमले २५ र कप्तान विदोन भण्डारीले २६ रन बनाए। त्यस्तै बासिर अहमदले २७, आरिफ शेखले १४, पवन सराफले १० र कमल ऐरी ११ रन बनाए। यसअघि टस हारेर ब्याटिङ गरेको आयरल्यान्डले निर्धारित ओभरको खेलमा ६ विकेट गुमाएर २२४ रन बनाएको थियो। आयरल्यान्डका लागि निल रकले सर्वाधिक ७१ रन बनाए। ३४ बलमा उनले ७ छक्का र १ चौकासहित ७१ रनमा अविजित रहे। त्यस्तै पिटर मुरले सर्वाधिक ६५ रन बनाए भने जेम्स मोकुलमले २६, रोस अदैरले १७, गेरेथ डीलेनीले १० र फिओन ह्यान्डले १९ रन बनाए। नेपाल शुक्रबार भएको पहिलो खेलमा २२ रनले पराजित भएको थियो।"
हिमालपारि भोटका कथा,"भोटको समष्टि अनुहार देखाउन पुस्तक तयार भएको छ। शेर्पाहरू विश्वमा सबैभन्दा धेरै हिमाल चढ्ने समुदाय भएको भन्दै नेपालसँगको प्रसंग पनि ल्याइएको छ। किताबी भाषामा आएको कुरा किताब हुन्छ। भिडियोको भाषामा आएको कुरा वृत्तचित्र हुन्छ। एकै विषयका खुराक दुवैमा आएर अब्बल बन्ने उदाहरण भने धेरै छैनन्। यदाकदा यस्ता केही अपवादहरू भने छन् जसले भने किताबदेखि भिडियो दुवैका खुराक अब्बल बनाएका छन्। सन् २०२२ मा नेटफ्लिक्समा तहल्का मच्चाएको नथिङ इज इम्पोसिबल र सोही वर्ष सोही विषयमा आएको किताब बियोन्ड पसिबल। नेपाली मूलका बेलायती नागरिकताधारी आरोही निर्मल पुर्जाले त्यस्तो सम्मिश्रण प्रस्तुत गरे। उसो त राणाकालदेखि प्रजातन्त्रकालमा नेपाल आएका स्विस भूगर्भविद् टोनी हेगनको किताब र वृत्तचित्र दुवै मोर्चामै सफलता आएकै हो। यस्तै मेसोमा भोट बारेमा बनेको समष्टिगत र लोकप्रिय वृत्तचित्र पनि नयाँ उदाहरण बन्न पुगेको छ। भोटका जनजीवन, प्रकृति, संस्कृतिदेखि वातावरणको केस्राकेस्रा केलाएर बनाइएको बहुचर्चित वृत्तचित्र हो, द थर्ड पोल। सन् २०१३ सेप्टेम्बर २९ बाट छायांकन सुरु भएर एक लाख किलोमिटर दूरी पार गरेर दुई सय दिन काम गरेर बनेको वृत्तचित्र हो यो। पाँच सय सदस्यले यसमा काम गरेका छन्। पाँच हजार मिटर उचाइको तुल गाउँको माइनस २० डिग्रीको तापक्रममा समेत पुगेर वृत्तचित्र बनेको हो। चङ हाइरुले प्रमुख निर्देशकको रूपमा काम गरेको वृत्तचित्रका खुराकलाई पुस्तकाकार दिन कुओ सिनले मेहनत गरेका छन् भने अंग्रेजी अनुवाद गरेर गैर चिनियाँ पाठकमा लाने काम भने वाङ हाओले गरेका छन्। लाख बढी शब्दको वृत्तचित्रको स्क्रिप्टलाई २७० पेजमा ढालेर द थर्ड पोल नामकै पुस्तक बजारमा ल्याइएको छ। भोट बुझ्ने सामग्रीमा आउने पर्यटन ब्रोसरदेखि समाचार अनि कथाहरू पढ्दा पाउनेभन्दा नजिकैको र खास खुराक किताबमा छन्। भोटको समष्टि अनुहार देखाउन पुस्तक तयार भएको छ। चीनका एक तिहाइ संरक्षित पक्षीहरू भोटमा पाउने तथ्यहरूसँगै प्रकृति र संस्कृति जोडी बसेका भोटका रैथानेहरूका चित्ताकर्षक कथा किताबमा छन्। आनी मामाले गोठालो गर्दा कुकुर लिएका हुन्छन्। कुकुर र मान्छेका कतिपय कुरा मिल्ने भन्दै उनी भन्छन्, हामीले दुई वा तीन कुकुर पाल्नुपर्छ। कुकुर पनि मान्छेहरू जस्तै हुन्। उनीहरूलाई पनि साथ चाहिन्छ। ल्हासाले वर्षमा तीन हजार घण्टा घाम देख्नै भन्दै ल्हासाको गुलियो चियाको आगमन सय वर्षअगाडि भएको भनिएको छ। तर, आगमन बेलायती आक्रमणकारीसँगै आयो वा काश्मिरीहरूसँग आयो भन्नेमा यकिन नभएको भनिएको छ। भोटको जीवनशैलीमा घोडा सवारीमा प्रयोग भएको र घोडासँग जोडिएका धेरै महोत्सव पनि भएको भनिएको छ। भोटमा प्रयोग हुने धार्मिक ध्वजामा पनि घोडा जोडिएको भनिएको छ। लुङ्ता भनिनेमा लुङको अर्थ हावा र ताको अर्थ घोडा भएको भन्दै पाँच रङको वायु घोडाको रूपमा ध्वजा प्रचलनमा आएको बताइएको छ। जसमा नीलो रङले आकाश, सेतोले बादल, रातोले आगो, हरियोले जल र पहेँलोले पृथ्वी जनाउने भोट संस्कृति किताबमा छन्। हजार वर्ष पुरानो गिद्धको हाडबाट बनाउने २४ देखि २६ सेन्टिमिटर लम्बाइ र डेढ सेन्टिमिटर गोलाइको मुरलीदेखि दुई करोड अक्षर भएको १२० ठेलीको राजा गेसर महाकाव्य हुँदै कैलाश मानसरोवरमा आएका भक्तका आकर्षक भोट कथा किताबमा छन्। भोटवासीहरू मूलतः मारकाट गर्दैनन्। माछा मार्दैनन्। तर, जुनपा क्षेत्रका भोटवासीहरू भने माछा मार्ने गरेर जीविका चलाउँछन्। भोटा भाषामा जुनपाको अर्थ समाप्तु लाग्ने भनेर त्यसको साइनो जोडिएको छ। यार्लुङ जाङ्बो नदी किनारमा यस्तो माछा मार्ने प्रचलन छ। भोट भाषामा पूर्वेली अर्थ लाग्ने शेर्पादेखि दक्षिणी अर्थ लाग्ने लोबा समुदायका चित्ताकर्षक कथाहरू किताबमा छन्। शेर्पाहरू विश्वमा सबैभन्दा धेरै हिमाल चढ्ने समुदाय भएको भन्दै नेपालसँगको प्रसंग पनि ल्याइएको छ। तिब्बती बौद्ध धर्म, भिर माहुरी, भोटे कुकुर, तिब्बती औषधोपचार, सगरमाथा, शेर्पादेखि पेज ७३ मा काठमाडौंको छुट्टै अध्याय नै छ। भोटमा सीमा जोडिएका भारतदेखि भुटानका कुनै भूगोल विषेश खुराक छैनन्। विभिन्न प्रसंगमा नाम आएका मात्रै छन्। यसले यो किताबलाई भोटको कथा मात्रै नभएर भोटको नेपाल साइनोको कथा पनि भन्न सकिन्छ। किताबमा भोटका भुटानदेखि भारत साइनो आदि खोज्नमा भने मेहनत गरिएको छैन। खासगरी काश्मिरदेखि सिक्किम आदि भोटका ऐतिहासिक कालदेखिका अभिन्न सीमापार क्षेत्र हुन्। यी क्षेत्रमा भोटको कथा बुन्न र भन्न किताबमा मेहनत गरिएको छैन। यद्यपि, चीनकै सिचुवानका भोट समुदायहरूको कथा भने राम्ररी भनिएको छ। कुनै पट्यारलाग्दो किताब नभएर चित्रहरू र स्थानीयका भनाइहरू अनि त्यसका इतिहास खोतलेर तयार भएको छ किताब। वृत्तचित्र बनेर मात्रै किताब बनेको हो। सलल बगेको शब्दले वृत्तचित्रकै अनुभव दिन्छ। नेपाली लेखकहरू प्रदीप बस्याल र अंकितबाबु अधिकारीले लेखेको किताब शेर्पाको किताब करिडोर नेपालदेखि भारतसम्म छ। यो किताबको करिडोर भोटदेखि नेपालसम्म छ। शेर्पा बिल्कुल शेर्पामै केन्द्रित किताब हो। यो भने शेर्पासहित आमभोटका हिमाली समुदायको कथा हो। शेर्पा नपढ्ने भोटबारेमा जिज्ञासुलाई त्यो नेपालतर्फको हिमाली कथा हुनेछ। द थर्ड पोल नपढेका नेपालीलाई यो भोटपारिका हिमाली कथा हुनेछन्। भोट बुझ्न सहज, चुस्त र चित्ताकर्षक छ यो किताब।"
बागमतीका मुख्यमन्त्री जम्कट्टेलले विश्वासको मत लिने दिन अनुपस्थित हुन सभामुखलाई दवाव,"हेटौंडा : बागमती प्रदेशका सभामुख भुवनकुमार पाठकले आफूलाई दवाव आएको बताएका छन्। सोमबार मुख्यमन्त्री शालिकराम जम्कट्टेलले लिने भनिएको विश्वासको मतको बैठकमा आफूलाई अनुपस्थित हुन दवाव आएको बताएका हुन्। शुक्रबारबाट चितवनको सौराहामा सुरु भएको २ दिने संचारकर्मीसँग अन्तरक्रिया कार्यक्रममा बोल्दै सभामुख पाठकले आफू सभामुखको जिम्मेवार आउनुपूर्व कुनै दल निकट भएता पनि सभामुखको जिम्मेवार आएपछि कुनै पार्टी निकट नभइ सबैको हो भन्ने भावना जागृत गराइ अघि बढिरहेको बताए। उनले भने, 'अहिले दवाव आएको छ। पर्सी म उपस्थित भइन भने के हुन्छ? कोसी प्रदेशको जस्तो स्थिति सिर्जना हुने भएकाले पर्सी उपस्थित हुनेछु । म एम्पाएर हो । खेलाडी होइनँ । कसैको दवावमा पर्दिनँ।' कुल १ सय १० जना प्रदेश सभासदस्य रहेको बागमतीमा कांग्रेसका ३७, एमालेका २७, माओवादी केन्द्रका २१, राप्रपाका १३, एकीकृत समाजवादीका ७ , नेमकिपाका ३ र हाम्रो नेपाली पार्टीका २ जना सदस्य रहेका छन्। जसमध्ये वर्तमान सत्तागठबन्धनमा एमालेका २७, माओवादीको २१ र एकीकृत समाजवादीको ७ गरी जम्मा ५५ सांसद रहेकोमा हानेपा सरकारमा आएलगतै वर्तमान सरकार जोगाउन ५६ सांसद भएका छन्। हिजो शुक्रबार नेकपा माओवादी केन्द्र बागमती प्रदेशका प्रमुख सचेतक रत्नप्रसाद ढकालले प्रदेश सभामा विश्वासको मतको प्रस्ताव दर्ता गराएका थिए ।"
तुख्यःको चाकु,"चाकु चाख्न माघेसंक्रान्ति नै कुर्नुपर्छ भन्ने छैन। अन्य महिनामा पनि खान मिल्छ। यात्रा त रसुवातिरको थियो तर प्राचीन नगर तुख्यःको नगरद्वारभित्र प्रवेश गर्नासाथै नगरभर जताततै मगमग सुगन्ध पैलिरहेको थियो। यो त्यो बेलाको सन्दर्भ हो जतिबेला माघे संक्रान्ति आउनै लागेको थियो। त्यो बिहान पारिवारिक यात्राका सबैको मुख मिठ्याउन र तलतल मेटाउन अनि यस यात्राका क्रममा भेटिने आफन्त, चिनारु र सहयोगीलाई समेत उपहार दिन पुग्नेगरी चाकु र थरीथरीका चाकुजन्य पदार्थले भरिएका प्याकेटहरू खरिद गरें। एकाबिहानै राम्रै बिक्री भएकाले होला यी परिकारहरू बेच्न बसेकी तुख्यःकी ती नेवाः बहिनीको अनुहारमा खुसीका लहरहरू तरंगित भए। उनको नजिकै रहेका अन्य बिक्रेताको अनुहारमा के कस्ता भावहरू तरंगित थिए, हेर्ने जमर्को गरिनँ। यत्ति त निश्चित थियो उनीहरू मैले गरिरहेको खरिद कर्मलाई चुपचाप हेरिरहेका थिए। तुख्यःमा दुईवटा नेवारी शब्द छन् तु र ख्यः। तु को अर्थ उखु र ख्यः को अर्थ क्षेत्र वा बारी। त्यसैले, तुख्यः अर्थात् प्रशस्त उखु उत्पादन हुने क्षेत्र वा बारी। उत्पादन भइसकेपछि स्वभावैले उखुको रसबाट बन्ने सक्खर र त्यसका प्रशस्त परिकार बन्ने क्षेत्र बन्यो, तुख्यः। भाषिक अपभ्रंशको लामो यात्रामा विचरण गर्दै तुख्यः आजकल टोखामा रूपान्तरित भएको छ। काठमाडौं उपत्यकाको पश्चिमोत्तर क्षेत्रमा रहेको लिच्छविकालदेखिकै एउटा स्याटेलाइट नगर हो, तुख्यः। आजकल स्थान विशेषको नामकरणका सन्दर्भमा प्राचीन नामहरूलाई पुनस्र्थापित गर्ने ढंगले चलेको पहिचानप्रेमी अभियानलाई पछ्याउँदै टोखाको सट्टा तुख्यः नै उल्लेख गर्ने धृष्टता गरें। तुख्यः र वरपर उहिलेउहिले उखु रोपिन्थे, उखुका बोटहरू लहलहाउँथे, वयस्क उखुका लांक्राहरू पेलिन्थे, सक्खर बनाइन्थे र त्यसैबाट चाकुका अनेक परिकारहरू बन्दथे। अहिले ती ठाउँमा प्राचीन कालमा जस्तो उखु नभई इँट र कंक्रिट रोपिएका छन्। तर, चाकु भने अझै पनि गजब बन्छ, यस नगरमा। कहाँबाट आउँछ त सक्खर ? टोखा परम्परागत चाकु संरक्षण समाजका अध्यक्ष कृष्णबहादुर श्रेष्ठका अनुसार आजकल यस नगरले चाकु बनाउनकै लागि प्रत्येक हिउँदमा करिब १७ मेट्रिकटन सक्खर खपत गर्छ। यो सक्खर बढी मात्रामा लुम्बिनी अञ्चलको तराई क्षेत्र र त्यसमा पनि विशेषगरी कृष्णनगर क्षेत्रबाट आउने गर्छ। गुल्मीबाट पनि आउँछ तर त्यहाँबाट आउने सक्खरको आपूर्ति चाहिँ समयमा आइपुग्ला र चाकु बनाउँला भनेर निश्चिन्त हुन सकिने खालको अर्थात् भरपर्दो छैन। यसो त आजकल तुख्यःमा मात्र नभई विभिन्न ठाउँमा चाकु बनाउने उद्यमी छन् तर चाकुको राजधानी त तुख्यः नै हो। यस नगरको चाकु विशेष मानिन्छ र स्वादले खाइन्छ। श्रेष्ठका अनुसार यस नगरमा अहिले १४ वटा ससाना चाकु उद्योग छन्। यीमध्ये धेरैजसोले माघेसंक्रान्तिमा उपभोग गर्नेगरी बेचबिखन गर्न चाकु उत्पादन गर्ने गरेका छन्। तर केहीले भने वर्षैभरि चाकु उत्पादन गर्छन्। तीमध्ये अध्यक्ष कृष्णको श्रीकृष्ण चाकु प्रोडक्सन प्रालि पनि एउटा हो। चाकु माघेसंक्रान्तिमा नै किन ? नेवाः गुथी तोखाका सल्लाहकार एवं टोखातलेजुका मूल नाइके हेमराज श्रेष्ठतिर प्रश्न तेस्र्याइयो। जवाफ आयो, मुख्यतः ठण्डी काट्न। घिउ, चाकु, तील, मूला र तरुल गरी यी पाँच परिकार खाएपछि हिउँदे ठण्डी कम हुन्छ भन्ने जनविश्वास छ। अध्यक्ष श्रेष्ठले थपे, हाम्रो समुदायमा विवाहित दिदीबहिनीलाई माइतीमा बोलाई माघेसंक्रान्तिका दिन घिउचाकु र तीलको लड्डु खुवाउने चलन छ। जन्मँदा र मर्दा गरिने कार्यहरूमा समेत चाकु चाहिन्छ। सुत्केरीका लागि पनि चाकु खुवाउनु उत्तम मानिन्छ। माघेसंक्रान्तिमा मात्रै चाकु खानुपर्छ भन्ने छैन। अरू बेला पनि खान सकिन्छ। आफ्नै उद्योगमा पलेंटी कसेर टुकीको सहायताले चाकु प्याकिङ गरिरहेका श्रेष्ठ भन्छन् मेरो यो चाकु कारखानामा मंसिर र पुस महिनामा ३० जनाले रोजगारी पाउँछन्। अरु महिनामा चाहिँ १५ जनालाई चारपाँच दिनको रोजगारी मिल्छ। मैले उत्पादन गरेको चाकु क्यानडा, अस्ट्रेलिया, कोरिया, अमेरिका, जापानलगायतका देशमा पनि ससानो परिमाणमा कार्गो गरेर पठाउने गरेको छु। उनले विदेश पठाउन छुट्टै नीलो प्याकेट बनाएका रहेछन् जसमा अंग्रेजी भाषामा प्रति १०० ग्राममा कुनकुन पदार्थ के कति मात्रामा छ र यसबाट स्वास्थ्यका लागि के कस्ता फाइदा हुन्छन् भन्ने कुरा समेत छापिएका छन्। कृष्णबहादुर र न्हुछें टोखा चाकु उद्योगका उद्यमी राजकाजी श्रेष्ठ दुवैको उस्तै दृष्टिकोण छ गुणस्तरीय सक्खर उपलब्ध भइरहने र राज्यले विशेष चासो दिएर चाकुका विभिन्न परिकार विदेशी बजारमा पठाउन एवं सोको प्रवद्र्धन गर्न सघाउने हो भने यो नेपाली चकलेटले वैदेशिक मुद्रासमेत आर्जन गर्न सघाउने छ। चाकु चाख्न माघेसंक्रान्ति नै कुर्नुपर्छ भन्ने छैन। विशेषगरी हिउँदे याममा यसको सेवन गजब मानिन्छ तर अन्य महिनामा पनि चकलेट जस्तैगरी चाकु खान सकिन्छ। प्राचीन नगर तुख्यः अर्थात् चाकुको राजधानीले अनेक प्रकारका चाकु र तिनका परिकारहरू तयार पारेर बजारमा पठाइरहेको छ सादा चाकु, बाहिरी मसला चाकु, खुवा चाकु, झोल चाकु, सुत्केरी मसला चाकु, टुक्रा चाकु, पुष्टकारी, सेतो तिलौरा, बम्बै लड्डु, बदाम लड्डु आदि आदि। चाख्ने हो कि त तुख्यःको चाकु ?"
अक्षरधाममा असिनपसिन,"आनन्दबिहार आउला भनेर रेलको डिस्प्ले नियालिरहेको छु तर आनन्द बिहार नै आएन। भारतको दिल्ली सहर हामीलाई नौलो थियो। केही पनि थाहा थिएन त्यो ठाउँ। उठ् जोगी फड्चाला जहाँ जाला त्यही खाला हुनै पयो। होइन त ? २०८० कात्तिक १२ गते, पाँचौं दिनको यात्रा थियो हाम्रो। रेलको टिकट काट्ने विचार गर्यौं। त्यसपछि दिल्लीका प्रमुख स्थानको अवलोकन गर्ने अनि रेल चढेर रक्सौलतर्फ लाग्ने। त्यसका लागि रेलको स्टेसन आनन्दबिहार जानुपर्ने रहेछ, गयौं। हामीलाई कसैले दिल्लीको मेट्रो चढेर गए छिटो हुने कुरा बतायो। दिल्लीको मेट्रो धेरै ठाउँमा अन्डरग्राउन्ड रहेछ। झोला बोकेर भित्र पस्यौं। केही तल गएपछि टिकट काउन्टर आयो। आनन्दबिहार जाने भनेपछि २० रुपैयाँको टिकट दियो र दोस्रो स्टेसनमा उत्रिनु भन्यो। त्यो टिकटलाई स्क्यान गर्नुपर्ने रहेछ। त्यसपछि बाटो क्लियर भयो। म स्क्यान गरेर अगाडि बढें तर सरु चाहिँ उतै रहिन् किनभने मैले दुईवटै टिकट स्क्यान गरेको थिएँ। समस्या भयो। आफ्नो समस्या बताएपछि त्यहाँ भएको एउटा व्यक्तिले अर्को टिकट बनाइदियो। फेरि स्क्यान गरेपछि बाटो क्लियर भयो। सरु आइन्। जान्नैपर्ने के कुरा रहेछ भने प्रत्येक व्यक्तिले आआफ्नो टिकट स्क्यान गर्नुपर्ने रहेछ। केहीबेर हिँडेपछि मेट्रो स्टेसन आइपुग्यो। रेल पनि आयो हामीलाई दुई नम्बरको स्टेसनको रेल चढ्न भनिएको थियो। स्टेसनमा मान्छे उभिएका छन्, सुकिलामुकिला सबैको हातमा मोबाइल, कानमा हेडफोन अनि काँधमा झोला। कसैलाई कसैको पर्वाह छैन। सबैजना आआफ्नै सुरमा छन्। सबै कुरा फटाफट चल्छ। स्टेसनको नाम डिस्प्लेमा देखिन्छ। आवाज पनि सुनिन्छ। म चाहिँ आनन्दबिहार आउला भनेर डिस्प्ले नियालिरहेको छु। आनन्द बिहार नै आउँदैन। सबै मान्छे झरे तर म त बसिरहेको थिएँ, अब आउँछ होला भनेर। अनि सरुले अब सबै झरिसके हामी पनि झरौं भनिन्। हामी त धेरै दक्षिणपट्टिको हुँडा भन्ने ठाउँमा पो पुगेछौं। एक घण्टाको समय त्यत्तिकै खेर गयो। पछि त्यहाँको मानिसले ५० रुपैयाँको फाइन लगायो अनि फेरि टिकट काटिदियो। बेकारमा १०० रुपैयाँ चुना लाग्यो। हामी जस्तोले त त्यस्तो दुःख पायौं भने अरूले कस्तो पाउलान् खै कुन्नि ? वास्तवमा आनन्द बिहार जान राजीव चोकमा उत्रिनुपर्ने रहेछ। अनि नोयाडा जाने रेलमा चढेर आनन्दबिहार पुगिने रहेछ। त्यो कुरा आफूलाई के थाहा ? आफू त आनन्द बिहार आउँछ र उत्रौंला भनेर दंग परेर बसेको त पुगिएछ हुँडा। सरु रिसले बमबम। अब चैं चेतियोे भनेर फेरि रेलमा चढेर अगाडि बढ्यौं। अब भने मानिसलाई सोध्न थाल्यौं। त्यसैले त बोल्नेको पिठो बिक्छ, नबोल्नेको चामल पनि बिक्दैन भनेका रहेछन्। अब हामीले अक्षरधाम जाने योजना बनायौं। हामी राजीव चोकमा उत्रेर नोएडा जाने रेलमा चढ्यौं। म पनि अब त एक्सपर्ट भइसकेको थिएँ। मेरा आँखा डिस्प्लेमा तर कान आवाजमा। त्यसैले अक्षरधामको स्टेसनमा हामी उत्रियौं। केहीबेर हिँडेपछि विशाल अक्षरधाम टाढैबाट नियाल्यौं। अक्षरधामका बारेमा मानिसले गरेका वर्णन याद गर्दै अगाडि बढ्यौं। धेरै ठूलो पटांगिनी रहेछ। गाडी पार्किङ अनि मोटरसाइकल पार्किङ। हामी हिँड्दै अगाडि बढ्यौं। फोटो पनि खिच्दै गयौं। भित्र पसेपछि मीठो पानी खायौं। निरन्तर सूचनाका आवाज आइरहेको थियो। लाइनमा लागेर आफ्ना लगेज ८ नम्बर कोठामा इन्ट्री गरायौं। मोबाइल साथै अरू सामान पनि लान नपाइने भएकाले त्यही राख्यौं। टोकन लिएर अगाडि बढ्यौं। लेडिज र जेन्ट्सको फरकफरक लाइन थियो। धेरै भीड, धेरै लामो लाइन। एक्सरे मेसिन साथै मानिसले पनि खानतलासी गर्ने, चुरोट, लाइटर, फलाम, मोबाइल आदि केही पनि लान नपाइने। चेकिङ सकिएपछि बाहिर आएँ। अनि यताउता हेरें। सरुलाई देखिनँ। ए, आउँदै होलिन् भनेर त्यहीँ बसें। महिलाको लाइनमा हेरें, देखिनँ। २० मिनेटसम्म कुरें अब पक्का पनि मन्दिरतर्फ गइन् होला भनेर अगाडितिर लागें। धेरै ठूलो भीड छ, मानिस आआफ्ना तरिकाले अगाडि बढिरहेका छन् तर आफूलाई भने जीवनसाथी नै हराइन् भन्ने पिर। अब कता गएर खोज्ने ? कसलाई के भनेर सोध्ने ? यसो पश्चिमतिर हेरें। त्यहाँ ठूलो मन्दिर थियो जुन चाहिँ स्वामी नारायणको रहेछ। पक्कै पनि त्यही होलिन् भनेर अगाडि बढें। ठूलो क्षेत्र, मानिस अगाडि बढिरहेका छन्। जुत्ता खोलें र खुड्किला चढेर माथि गएँ। दृश्य चित्ताकर्षक छ तर मन थिर छैन। उनी कता हो कता ?? आफू त त्यहाँको दृश्य हेर्नभन्दा पनि उनी कता छिन् ? भनेर यताउति हेर्दैमा दिमाग ताती हाल्यो। आफ्नो मान्छे सँगै नभएपछि मनमोहक दृश्य पनि फिक्का लाग्दा रहेछन्। अक्षरधाम, नयाँ दिल्ली एक मनले मलाई नदेखेपछि पक्कै पनि त्यो झोला राखेको ठाउँमा गइन् भन्ठानेर बाहिर निस्कें। अघि त्यो सामान इन्ट्री गरेको ठाउँमा गएँ अनि घटना बनाएँं। तपाईं डराउनु पर्दैन, यो स्वामीनारायण भित्र जाने बाटो र आउने बाटो एउटा मात्रै छ भनेपछि ढुक्क भएँ अनि फेरि ढोकाबाट चेकिङ गराएर भित्र गएँ। चारैतिर आँखा लगाउँछु उनलाई देख्दिनँ। मुटुको धड्कन बढ्छ। अब फेरि त्यही ठूलो मन्दिरभित्र जान्छु भनेर जाँदै थिएँ, एकजना सेक्युरिटी गार्डले आप ईश्वर न्यौपाने काठमाडौं से आए हो ? भनेर सोध्यो। अनि अभि अभि सरिताजी आइथी अभि आति होगी यही बैठिए भन्यो। असिनपसिन भइसकेको रहेछु। त्यही नजिकै रहेको शीतल ठाउँमा गएर बसें। १० मिनेटसम्म पनि सरु नआएपछि उत्तरतर्फ रहेको एक्जिटनेरको ठाउँमा गएर बसें। यताउति हेर्दै थिएँ सरु आएको परबाट देखें। साह्रै खुसी लाग्यो। दुवैजना भेट भएपछि एकछिन गनगन र भनाभन चल्यो। फेरि सम्हालियौं। हात समाउँदै दुवैजना मनमोहक दृश्यको रसास्वादन गर्न अघि बढ्यौं। भोक मज्जाले लागेको थियो, नजिकैको पसलबाट प्रशस्त मात्रामा खाजा किनेर ल्याएँ। भोक मेटिएपछि अक्षरधामको चिनोको रूपमा फोटो खिचेर ल्याउने विचार गर्याैं। पाँच मिनेटमा फोटो तयार हुँदोरहेछ। समय पनि लगभग ३ बजिसकेको थियो। हतारहतार गर्दै मेट्रो स्टेसनमा पुग्यौं। फेरि टिकट लिएर आनन्द बिहारमा उत्रिएर रेलको टिकट काउन्टरतर्फ लाग्यौं। धेरै भीड थियो। दुईवटा रक्सौल जाने टिकट किनें। लगभग ५ः३० बजे रक्सौलका लागि सत्याग्रह एक्सप्रेस अगाडि बढ्यो। हामीले जनरलको टिकट लिएका थियौं। स्लिपर वा वेटिङमा पनि सम्भव भएन। सरुले अब के गर्ने भनेर भन्दै गर्दा दुईजना व्यक्ति हाम्रो नजिक आएर सिट मिलाइदिन्छौं भने। स्लिपर नम्बर १ मा गएर बस्नोस् भने। हामीलाई पनि फुर्ति आयो। आफ्नै सिट छ भनेर धाक लगायौं। एकजना हेटौंडाको मानिससँग चिनजान भयो। उनले ल यतै बसौं न त भन्यो। सिट खाली भएकाले हामी त्यतै बस्यौं। केही बेरपछि माथिल्लो सिटमा सुत्न गएँ। लगभग बिहानको ३ बजेको समयमा एकजना मानिस (कालोकोट लगाएको) आएर टिकट देखाऊ भन्यो। हाम्रो त स्लिपरको टिकट छैन भन्यौं। ल ठीक छ। केही पैसा देऊ म तिमीलाई सिट मिलाई दिन्छु भन्यो। धन्न सिट पाइयो नत्र त फेरि पहिलाकै हाल हुने थियो। अब चाहिँ बकाइदा आफ्नै सिटमा गएर आरामले ढल्यौं।"
वीरगन्जमा जथाभावी फोहोर फाल्नेबाट जरिवाना बापत २७ लाख राजश्व संकलन,"वीरगन्ज : वीरगन्ज महानगरपालिकाले जथाभावी फोहोर फाल्नेहरूलाई कारबाही गरी १४ महिनामा २७ लाख रुपैयाँभन्दा बढी जरिवाना असुलेको छ। २०७९ पुस १७ गतेदेखि गत फागुन सम्म १४ महिनाको अवधिमा जथाभावी फोहोर फाल्ने ९ सय जनालाई कारबाही गरी २७ लाख २ हजार ६०५ रुपैयाँ जरिवानाबापत राजस्व संकलन गरिएको महानगरपालिकाको सरसफाइ व्यवस्थापन महाशाखाका प्रमुख सरफुदिन मियाँले जानकारी दिए। चालु आर्थिक वर्ष २०८०८१ को पछिल्लो ८ महिनाको अवधिमा भने जथाभाबी फोहोर फाल्नेबाट ११ लाख ६५ हजार ९०० रुपैयाँ जरिवानाबापत राजस्व संकलन गरिएको उनले बताए। उक्त अवधिमा जथाभाबी फोहर फाल्ने व्यक्ति तथा संस्था गरी ३ सय ८० जनामाथि महानगरले कारबाही गरेको उनले जानकारी दिए। वीरगन्ज महानगरपालिकाले सडक, नाला वा खाली ठाउँमा जथाभावी फोहोर फाल्ने विरुद्ध २०७९ पुस १७ गतेदेखि आर्थिक जरिवाना गर्ने नियम सुरु गरेकोमा हालसम्म अर्थात १४ महिनामा ९ सय जनालाई कारबाही गरी २७ लाख २ हजार ६०५ रुपैयाँ जरिवानाबापत राजस्व संकलन गरिएको मियाँले बताए। घर, पसल र कार्यालयबाट निस्किने फोहर जथाभाबी फाल्ने प्रवृत्ति छ, सरसफाइ शाखा प्रमुख मियाँले भने, त्यो प्रवृत्ति निरुत्साहित गर्न हामीले जरिवाना गर्न थालेका हौँ। जथाभावी फोहोर फाल्ने विरुद्ध आर्थिक जरिवाना गर्न थालेपछि शहरको सरसफाईको अवस्थामा निक्कै सुधार आएको जिकिर पनि गरे। तर आर्थिक जरिवाना गर्दा पनि जथाभावी फोहोर फाल्ने प्रवृत्ति पूर्ण रुपमा नरोकिएकाले त्यस्ता व्यक्ति वा संस्था विरुद्ध अब सार्वजनिक मुद्दा चलाउने पनि महानगरको योजना रहेको उनले बताए। मियाँका अनुसार,वीरगन्ज शहरलाई सफा, स्वच्छ र सुन्दर महानगर बनाउने उद्देश्यका साथ निजी संस्थासँग सहकार्य गरी महानगरको ३२ वटै वडामा दैनिक तीन पटक सडक र नालाको सरसफाइ हुँदै आएको छ। यसका साथै वर्षा याम सुरु हुनुअघि महानगरभित्रका सबै सानाठूला ढल र नाला सफा गरिसक्ने लक्ष्यका साथ काम गरिरहेको पनि प्रमुख मियाँले बताए। सफा, सुन्दर र वैभव वीरगन्ज बनाउने मेयर राजेशमान सिंहको चाहना र योजना रहेको सुनाउँदै मियाँले त्यही योजनाअनुसार बिहान, दिउँसो र राति गरी तीन चरणमा नाला र सडक सफाइ गरिरहेको बताए।"
राष्ट्रियताको शिखरबिन्दु,"क्षेत्रप्रताप अधिकारी प्रखर राष्ट्रप्रेमी थिए, राष्ट्रका पुजारी थिए। जतिसुकै बेला पनि उनी राष्ट्रकै गीत गुनगुनाइरहन्थे। प्रत्येक कवितामा देशभित्रको बेथिति, विकृतिविसंगतिप्रति औंला ठड्याउँथे। यकिन मिति ठ्याक्कै बिर्सिएँ, एक दिन क्षेत्रप्रताप अधिकारीको नामबाट मलाई एउटा बन्दखाम प्राप्त भयो। खोलेर हेरें, उनीद्वारा लिखित कुनै किताब थियो त्यसभित्र। म सम्झन्छु, त्यो कविता संग्रह थियो तर के नामको थियो कुन्नि ! अहिले हेक्का रहेन। खामभित्रै एउटा अर्को कागज पनि पट्याएर राखिएको रहेछ। खोलेर हेरें, मेरो नाममा सम्बोधित एउटा छोटो चिठी थियो त्यो, जसमा यस्तो बेहोराको सानोछोटो वाक्य लेखिएको थियो तपाईंले किताब खोलिदिनु भएपछि अब यसको विमोचन भयो। यसरी, मलाई जस्तै उनले धेरैलाई यसरी नै खामबन्दी किताबका साथ अनुरोधपत्र पठाएका रहेछन्। यसको अर्थ, जसको हातमा त्यो किताब पुग्थ्यो त्यसको विमोचन भएको ठहरिन्थ्यो। कुनै तडकभडकबिना बिल्कुलै नौलो तरिकाको यो विमोचनकाइदा बडो रमाइलो लाग्यो। नयाँबानेश्वरस्थित उनको कलेजमा भेट्न यदाकदा गइरहन्थें। भेटघाटको क्रममा त्यतिबेला उनी आफूले लेखेका नयाँ गीत वाचन गर्ने गर्थे, बडो डुबेर। अत्यन्त आकर्षक लाग्थ्यो त्यो। विशेषतः प्रकृतिसँग उनी अत्यन्त मोहित थिए। यसै कारणले होला, उनी प्रत्येक सिर्जनामा प्रायः फूलका कुरा लेख्थे। अत्यन्त सुन्दर तरिकाले फूलको वर्णन गर्ने गर्थे। गीतले त नेपाली संगीतको क्षेत्रमा यति ख्याति कमायो कि एक जमानामा प्रत्येक नेपालीका मुखमा त्यो गीत झुन्डिएको पाइन्थ्यो। स्मरणीय छ, म त लालीगुराँस भएछु, वनैभरि फुलिदिन्छु, मनैभरि फलिदिन्छु बोलको उक्त गीत स्वरसम्राट् नारायणगोपालको आवाजमा सजिएको छ। उनको दोस्रो व्यक्तित्व भनेको, उनी प्रखर राष्ट्रप्रेमी थिए, राष्ट्रका पुजारी थिए। जतिसुकै बेला पनि उनी राष्ट्रकै गीत गुनगुनाइरहन्थे। प्रत्येक कवितामा देशभित्रको बेथिति, विकृतिविसंगतिप्रति औंला ठड्याउँथे। सुदूर क्षेत्रको गरीबीप्रति उनी सदैव चिन्तित देखिन्थे। कर्णालीको कर्णबहादुर कन्दमूल खाएर छाक टारिरहेछ महाकालीको मानबहादुर सिस्नु टिपेर भोक टारिरहेछ यस्तो अनिकालको चपेटामा पनि तिमीले त चुनाव जित्यौ तर देश हारिरहेछ! सायद हुने बिरुवाको चिल्लो पात भन्ने उक्ति उनकै लागि बनाइएको हुनुपर्छ। अन्यथा, पहाडी भेगबाट राजधानी पसेर साझा बसमा खलासीको जागिर सुरु गर्ने सामान्य एउटा केटो पछि गएर तत्कालीन श्री ५ को सरकारको शिक्षामन्त्रीसम्म हुन पुग्नु के चानचुने कुरो हो ? उनको जीवन पढ्ने हो भने उपन्यासको कुनै काल्पनिक पात्र झैं लाग्छन् उनी। शारदाका लागि उनको सिर्जना लिन पुगें। स्वभावअनुसार बडो हावभावपूर्ण तवरले नयाँ गीत सुनाए। पहिलो अंकमा उनको सिर्जना छापेर, पारिश्रमिकसमेत लिएर उनकोमा पुग्दा उनले त्यो लिनु त कहाँ हो कहाँ, एउटा सानो टिपोट गरिएको कागजको टुक्रा दिँदै भने यो हाम्रो कलेजको बारेमा सानो परिचय छ, शारदाको कुनै कुनामा यसो अटाइदिनु होला ! र, उल्टो निश्चित रकम दिई पठाएका थिए। अर्को पटक, २०६२६३ सालको जनआन्दोलनताका साथीको सहयोगमा तत्कालीन आन्दोलन समर्थित साहित्यिक कार्यक्रम गर्ने सोच बनाएँ। जस मुताबिक धरहराको बरण्डालाई हामीले उपयुक्त स्थान चयन गयौं र मे १ तारिख मजदुर दिवसका दिन धरहराका सिँढी उक्लेका थियौं। बरण्डामै डाडीपी भण्डारी, डा तारानाथ शर्मा, रत्नशमशेर थापा, द्वारिका श्रेष्ठ, हेम हमाल, तुलसी दिवस, डा ओमवीर बस्नेत, जलेश्वरी श्रेष्ठ, चित्रकार डा रामकुमार भौकाजी, संगीतकार शम्भुजित बाँस्कोटा, पत्रकार युवराज गौतमलगायत स्रष्टा सहभागी ऐतिहासिककाव्योद्घोष, शान्ति, अहिंसा र सहिष्णुता ः हाम्रो प्रतिबद्धताको नारा दिएर छोटो कार्यक्रम सम्पन्न गरियो। अधिकांशबीच करिब १० मिनेट साहित्यिक सिर्जनाका कुरा भए। दुर्भाग्य, क्षेत्रप्रताप अधिकारी भने उकालो चढ्दा दम बढ्ने कारणले धरहरा नचढी तलै प्रांगणमै बसे। सम्झन्छु, कति प्रेम गर्थे उनी मसँग ! हामी त्यति अग्लो धरहरा चढेर, कार्यक्रम सकेर तल ओर्लंदासम्म पनि उनी तलै बसिरहेका रहेछन्। त्यहीँ नै उनले कवितावाचन गरेका थिए। अन्तमा, जलपानको सानो कार्यक्रम सकेर छुट्टियौं। अरुभन्दा ठूलो हुँ भन्ने आडम्बर उनको चरित्रले कहिल्यै देखाएन। त्यो चरित्र धरहराको कार्यक्रमको त्यो दिन पनि प्रस्तुत गरेर भावविह्वल बनाएका थिए उनले। अर्को स्मृति। उनी साझा प्रकाशनमा अध्यक्ष थिए। एक दिन, फोन गरेर उनले विनम्र आवाजमा भने ठूलो किताब त होइन, तपाईंका बालकथाहरू पाऊँ न ! म यहाँ भएको बेला एउटा किताब निकालूँ कि ! नाइँनास्ती गर्नु नै किन थियो र ! उनको अनुरोध स्वीकारेर बडो कृतज्ञ हुँदै बालकथा संग्रहका लागि आवश्यक कथाहरू लिई उनको कलेज गएँ। ताकेता गर्नै परेन। संयोगवशः साझा प्रकाशनको त्यो बोर्डमा कवि विनय रावल पनि थिए। केही दिनपछि रावलजीले फोनबाट सूचना दिए, तपाईंको बालकथा संग्रह छापिने भएको छ है ! म केही दिनका लागि दार्जिलिङ जाँदैछु। जानकारी दिऊँ भनेर। दुर्भाग्यको कुरो, टेलिफोनमा र सम्भवतः पहिलो पटक मसँग बोलेका रावलजी फेरि काठमाडौं फर्कनु भएन। साहित्यिक कार्यक्रमअन्तर्गत दार्जिलिङखर्साङ पुगेका उनी गाडी दुर्घनामा परेर दिवंगत भए। केही समयपछि मेरो बालकथा संग्रह असिनाभूत प्रकाशित भयो। आज सम्झँदा कताकता आत्मग्लानि हुन्छ, क्षेत्रप्रताप र रावलजी दुवैलाई धन्यवादसम्म पनि भन्न पाइनँ। रावलजीलाई त भन्ने अवसर नै सधैंका लागि गुम्योगुम्यो, क्षेत्रप्रताप अधिकारीलाई त धन्यवाद भन्ने समय मसँग प्रशस्तै थियो, तर पनि खोइ किन हो, भनिनछु। आज समय भड्किसकेपछि अब पश्चात्ताप गर्नुको के अर्थ ? मनमनै पिरोलिन्छु। क्षेत्रप्रताप अधिकारी प्रखर राष्ट्रप्रेमी थिए, राष्ट्रका पुजारी थिए। जतिसुकै बेला पनि उनी राष्ट्रकै गीत गुनगुनाइरहन्थे। प्रत्येक कवितामा देशभित्रको बेथिति, विकृतिविसंगतिप्रति औंला ठड्याउँथे। सुदूर क्षेत्रको गरीबीप्रति उनी सदैव चिन्तित देखिन्थे।"
नवलपरासी प्रहरी कार्यालयमा भोजपुरी भाषाको नागरिक वडापत्रसँगै सहजकर्ता,"परासी : सेवा प्रवाहलाई प्रभावकारी बनाउन जिल्ला प्रहरी कार्यालय नवलपरासीले भोजपुरी भाषाको नागरिक वडापत्रसँगै नागरिक सहजकर्ता तोकेर नागरिकलाई सेवा दिन सुरु गरेको छ। जिल्लाका अधिकांश नागरिकले स्थानीय भाषाको रुपमा भोजपुरी बोल्दै आएका छन्। यसअघि रहेको नेपाली भाषाको नागरिक बडापत्रबाट नागरिकहरूले सेवासम्बन्धी जानकारी लिन समस्या भएको महसुस गरी प्रहरीले भोजपुरी भाषाको वडापत्र राखेको हो। बडापत्रमा विभिन्न ३२ वटा सेवा प्रवाहसम्बन्धी जानकारी दिइएको छ। भाषाका कारण सेवा प्रवाहमा समस्या नहोस् भनेर वडापत्रसँगै नेपाली र भोजपुरी भाषा बुझ्ने (दोभाषे) दुई जना प्रहरी जवानलाई नागरिक सहजकर्ता तोकेर सेवा सुरु गरिएको जिल्ला प्रहरी कार्यालयका सूचना अधिकारी डीएसपी रेशम बोहराले बताए। जिल्लामा आपसी झैझगडा, घरेलु हिंसा, लेनदेन, कुटपिटलगायत अन्य सामान्य विवादमा पनि नागरिकहरू प्रहरी कार्यालयमा पुग्ने गरेका छन्। दैनिकजसो १० देखि १२ वटा त्यस्ता प्रकृतिका उजुरीहरू आउने गरेको डीएसपी बोहराले बताए। उक्त समस्या लिएर पुग्ने अधिकांश नागरिकहरू स्थानीय भाषामा बोल्ने गरेका छन्। भाषा बुझ्न नसक्ने सम्बन्धित शाखाका प्रहरीहरूलाई पनि भाषाकै कारण सेवा प्रवाहमा समस्या हुँदै आएको थियो। सहजकर्ताका कारण नागरिकहरूलाई मात्र होइन सम्बन्धित शाखाका प्रहरीहरूलाई पनि भाषा बुझेर सेवा दिन सहज भएको छ। जिल्लामा ७ स्थानीय तह छन्। सुनवल र बर्दघाट नगरपालिकाबाहेक ५ पालिकाका दक्षिण भेगमा छन्। सीमावर्ती दक्षिण भेगका अधिकांश स्थानीयहरू स्थानीय भाषाका रुपमा भोजपुरी बोल्दै आएका छन्। भाषाकै कारण नागरिक र प्रहरीबीच हुँदै आएको समस्या पनि बडापत्र र सहजकर्तामार्फत सहज हुने छ। जसले गर्दा प्रहरीको सेवाप्रति नागरिकहरू सन्तुष्ट हुने विश्वास लिएका छौं, डीएसपी बोहराले भने।"
नियम मिचेर निमावि तहका शिक्षक एसईईको केन्द्राध्यक्षमा नियुक्त,"बारा : माध्यमिक शिक्षा परीक्षा (एसईई) को परीक्षा केन्द्रको केन्द्राध्यक्ष माध्यमिक विद्यालयका प्रधानाध्यापक वा मावि तहको स्थायी शिक्षक हुनुपर्ने प्रावधान एसईई परीक्षा व्यवस्थापन निर्देशिकामा उल्लेख छ। यस्तै एसईईको केन्द्राध्यक्ष निर्देशित पुस्तिका २०८० मा पनि शिक्षा विकास तथा समन्वय इकाई प्रमुखले जिल्ला परीक्षा समन्वय समितिको निर्णय अनुसार, परीक्षा केन्द्रका लागि माध्यमिक विद्यालयका प्रधानाध्यापक वा कम्तीमा माध्यमिक तहका स्थानीय एक जना शिक्षकलाई केन्द्राध्यक्षमा नियुक्त गर्नुपर्ने उल्लेख छ। तर अहिले जारी एसईईका लागि बाराको एक परीक्षा केन्द्रमा ती दुवै प्रावधान मिचेर निमावि तहका एक शिक्षकलाई केन्द्राध्यक्ष नियुक्त गरेर परीक्षा सञ्चालन गरिएको छ। शिक्षा विकास तथा समन्वय इकाई बाराका प्रमुख उपेन्द्र सिंहले बाराको प्रसौनी गाउँपालिका वडा नम्बर ४ खुटवाजब्दी स्थित नेपाल राष्ट्रिय माविको परीक्षा केन्द्रमा निमावि तहका शिक्षक सुखल साहलाई केन्द्राध्यक्ष नियुक्त गरेका हुन्। निमावि तहका शिक्षकलाई केन्द्राध्यक्ष नियुक्त गर्नै नपाइने भएपनि बाराका शिक्षा विकास तथा समन्वय इकाई प्रमुख सिंहले भने अनुचित लाभमा परेर निमावि तहका शिक्षक साहलाई केन्द्राध्यक्ष बनाएको स्थानीय अभिभावकले आरोप लगाएका छन्। त्यसमा जिल्ला परीक्षा समन्वय समितिका अध्यक्ष समेत रहेका प्रमुख जिल्ला अधिकारीले पनि साथ दिएको आरोप लागेको छ। शिक्षा विकास तथा समन्वय इकाई प्रमुख सिंहले भने उक्त विद्यालयका प्रधानाध्यापक पवन सिंह दुर्घटनामा परेर घाइते भएपछि त्यही विद्यालयका निमावि तहका शिक्षक साहलाई केन्द्राध्यक्षमा नियुक्त गरिएको बताए। सिंहका अनुसार,उक्त विद्यालयमा मावि तहको एक मात्र दरबन्दी छ। उक्त दरबन्दीमा कार्यरत प्रधानाध्यापक सिंह घाइते भएका कारणले निमावि तहका शिक्षक साहलाई वरिष्ठताका आधारमा केन्द्राध्यक्ष नियुक्त गर्नुपरेको सिंहले बताए। साहका नाममा प्रधानाध्यापक सिंह स्वयंले लिखित सहमति दिएपछि उनलाई केन्द्राध्यक्ष नियुक्त गरिएको सिंहको भनाई छ। एसईईको केन्द्राध्यक्ष निर्देशन पुस्तिका २०८० मा केन्द्राध्यक्ष मावि तहकै शिक्षक हुनुपर्ने र निमावि वा प्रावि तहका शिक्षकलाई नियुक्त गर्न नपाइने स्पष्ट निर्देशन छ नि भन्ने प्रश्न गर्दा सिंहले भने, त्यो त हो। तर मेरो एकल निर्णयमा गरिएको होइन। सबैको सहमतिमा साहलाई केन्द्राध्यक्ष नियुक्त गरिएको हो। सम्बन्धित प्रधानाध्यापक सिंह आफैले साहको नाममा लिखित सहमति दिनु भयो। त्यसपछि शिक्षा विकास तथा समन्वय इकाईको सिफारिसमा जिल्ला परीक्षा समन्वय समितिले केन्द्राध्यक्षमा नियुक्त गर्ने निर्णय गरेको हो। नेपाल राष्ट्रिय मावि खुटवाजब्दीमा बाराको बेंगा साह मावि प्रसौनी , नेपाल राष्ट्रिय मावि प्रस्टोका र नेपाल राष्ट्रिय मावि बुनियाद गरी तीन वटा विद्यालयको परीक्षा केन्द्र तोकिएको छ। उक्त विद्यालयमा ती तीनवटै विद्यालयका गरी २ सय ५० जना विद्यार्थीले एसईई परीक्षा दिइरहेका छन्।"
झापामा जङ्गली हात्तीको आतङ्क : फेरि एक महिलाको मृत्यु,"झापा : झापामा फेरि जङ्गली हात्तीको आक्रमणबाट एक महिलाको मृत्यु भएको छ। मृत्यु हुनेमा कमल गाउँपालिका५ स्थित बाह्रकोठे निवासी ५८ वर्षीया खड्ग माया लिम्बु रहेको जिल्ला प्रहरी कार्यालय झापाका प्रहरी निरीक्षक ढुण्डिराज गिरीले जानकारी दिए। एक्लै बस्दै आएकी अविवाहित माया छिमेकी पवित्रा बेघाको घरमा त्रिपालको छाना टाटीको बेरा भएको भुइँतले झुप्री कोठामा सुतिरहेको अवस्थामा शुक्रबार मध्यराती ११:५०मा एउटा हात्ती आएको थियो। हात्ती देखेपछि माया भाग्न खोजिन्। तर, हात्तीले मायालाई लखेट्दै आक्रमण गरेको थिए। हात्तीले सुँडले मायालाई घिसारी दाहिने खुट्टाको घुँडादेखि मुनि चुटाई छेद विच्छेद गर्दा घटनास्थलमै मृत्यु भएको प्रहरी निरीक्षक गिरीले बताए। तीन दिनअघि मात्र जिल्लामा हात्तीको आक्रमणबाट एक महिलाको मृत्यु भएको थियो। शिवसताक्षी नगरपालिका११ दुधेस्थित रतुवामाई वृक्षारोपण आयोजनामा चैत १४ गते साँझ दाउरा लिन गएका शिवसताक्षी११ का ६० वर्षीया पवित्रा भेटवालको हात्तीको आक्रमणबाट घटनास्थलमै मृत्यु भएको थियो।"
भैंसी ब्याए सुत्केरी भत्ता,"गुल्मी : गुल्मीको मालिका गाउँपालिकाले पहिलो बेत ब्याउने भैंसीलाई सुत्केरी भत्ता वितरण गर्ने भएको छ। गाउँपालिकाको पशुशाखाअन्तर्गत आर्थिक वर्ष २०८०८१ को वार्षिक स्वीकृति कार्यक्रमअनुसार पहिलो बेत ब्याउने भैंसीलाई सुत्केरी भत्ता उपलब्ध गराउन लागेको गाउँपालिकाले जनाएको छ। सुत्केरी भत्ता प्राप्त गर्न चाहने पशुपालक किसानलाई केन्द्रित गर्दै गाउँपालिका८ कार्यालयले मंगलबार सातदिने एक सूचना जारी गरेको छ। यस आर्थिक वर्षको साउन १ गतेदेखि ब्याएका भैंसीका किसानलाई निवेदन माग गरिएको छ। साउन १ गतेयता ब्याएका भैंसीपालक किसानले निवेदन दिन सक्ने सूचनामा उल्लेख छ। सुत्केरी भत्ता लिन चाहने किसानले निवेदन, वडा कार्यालयको सिफारिस, भैंसी धनीको चेकको फोटोकपी, नागरिकताको प्रतिलिपि, सुत्केरी भैंसीसँगै खिचिएको फोटोलगायतका कागजात माग गरिएको छ। कार्यालयका अनुसार किसानको घरमै जन्मेको भैंसीको पाडी पहिलो बेत घरमै ब्याएको हुनुपर्नेछ। कम्तीमा तीन जना छिमेकी साक्षी बसेर मुचुल्का गर्नुपर्नेसमेत कार्यालयले जनाएको छ। वडाध्यक्ष सूर्यबहादुर घर्ती क्षेत्रीद्वारा हस्ताक्षरित सूचनामा सुत्केरी भैंसीलाई के कति भत्ता दिने भन्नेबारे भने केही खुलाइएको छैन।"
"गाउँमै खुले उद्योग, कपास खेती पनि फस्टायो","मुगु : परम्परागत कपास खेती गर्दै आएका जिल्लाको उत्तरी क्षेत्रमा पर्ने सोरु गाउँपालिकाका स्थानीयले प्रशोधन गर्न झन्झटिलो १८ वर्ष अगाडिबाटै यो खेती छोडेका थिए । अहिले आधुनिक उपकरण औजाारका साथ गाउँमै कपास उद्योग सञ्चालनमा आएपछि पुनः कपास खेतीतर्फ आकर्षित हुन थालेका छन् । सोरु गाउँपालिकाभरका स्थानीयले परम्परागतरूपमै कपास खेती सञ्चालन गर्दै आएका थिए । गाउँमै हाते औजारका सहायताले विभिन्न प्रकारका कपडा उत्पादन गरी जिल्लाभित्र र छिमेकी जिल्ला हुम्लासम्म बिक्री गरी नगद र जिन्सी सामान आम्दानी गरेका भए पनि कपास प्रशोधन गर्न र आवश्यक औजार, उपकरण जुटाउन नसक्दा १८ वर्ष अगाडिबाट कपास खेती पूर्णरूपमा छोडेका थिए । सोरुका ९ वटै वडामा गठित १ सय २६ समूह र ११ अन्तर समूहगरी १ हजार ७९ सेयर सदस्यले १ सय हेक्टरमा ३ वर्ष यताबाट कपास खेती गर्दै आएका छन् । २०६८ सालमा स्थापित परिवर्तनशील साना किसान कृषि सहकारी संस्थाले सोही गाउँपालिका८ तारापानीमा आधुनिक उपकरण औजारसहित उद्योग सञ्चालन गरेको छ । किसानले उत्पादन गरेको कपास प्रतिकेजी दुई सयका दरले उद्योगले खरिद गर्छ । प्रशोधन भएको कपासबाट निक्लिएको बीउ मागअनुसार समूहमा निःशुल्क वितरण गरिन्छ । कपासबाट राम्रै आम्दानी हुने भएकाले गाउँमा ८ देखि ९ जनासम्मको समूह निर्माण गरी सामूहिक खेती गर्दै आएको सोरु ८ की कृषक रीतु रावलले बताइन् । कपास प्रशोधन गर्दा झन्झटिलो मान्नुका साथै गाउँमै आयातित कपडा पुग्न थालेपछि कपास खेती लोप भएको हो । अहिले गाउँमै कपास प्रशोधनदेखि कपडा बुन्ने उपकरण औजारसहित उद्योग सञ्चालनमा आएपछि कपास खेतीले व्यापकता पाएको सोही गाउँपालिका९ का सिद्धलाल चौलागाईंले बताए । यो उद्योगमा अहिले दैनिक १३ देखि १५ जना कपडा उत्पादनमा संलग्न छन् । उनीहरू सबैले यही उद्योगमा ९० दिनको तालिम प्राप्त गरेका छन् । तालिमबाट प्राप्त गरेको सीप खेर जाने चिन्ता सबैमा थियो । तालिमपश्चात् सबैले उद्योगमै रोजगारी पाएका भए पनि स्थानीय, प्रदेश र संघीय सरकारबाट कुनै खाले सहयोग नपाएको उद्योगका कामदारको गुनासो रहेको छ । अहिले उद्योग सञ्चालनमा आएपछि आधा दर्जनभन्दा बढी कपासबाट निर्मित कपडाका सामग्री उत्पादन हुने गरेका छन् । यहाँबाट उत्पादित सामग्री जिल्लादेखि सुर्खेत, काठमाडौंलगायत अन्यत्रबाट माग हँुदै आएको छ । उद्योगमा प्रत्यक्ष २३ जनाले रोजगारी पाएका छन् । यूएनडीपीको आर्थिक सहयोगमा १६ किलोवाट सौर्य विद्यत् उत्पादन गरी उद्योगमा दुई प्रकारका मेसिन जडान गरी प्रतिदिन १० देखि १२ क्विन्टल कपास प्रशोधन हुने भएको परिवर्तन साना किसान कृषि सहकारी संस्थाका अध्यक्ष पदमबहादुर मल्लले बताए । गाउँमै उद्योग सञ्चालनमा आएर कपास खेतीतर्फ यहाँका कृषकहरू आकर्षित भई मनग्ये कमाउन सुरुवात गर्नै थालेका छन् । उद्योग सञ्चालन गर्न र यहाँबाट उत्पादित सामग्री बजारीकरण गर्न जरुरी छ ।"
"त्रिशूली नदीमा ट्याक्सी दुर्घटना अपडेट : मृतक ५ जनाकै सनाखत, एक जना अझै बेपत्ता","चितवन : चितवनको ईच्छाकामना गाउँपालिका५ स्थित पृथ्वी राजमार्गको सिमलधारा नजिकैबाट त्रिशूली नदीमा ट्याक्सी खस्दा मृत्यु भएका ५ जनाकै सनाखत भएको छ। उक्त दुर्घटनामा एकजना बेपत्ता रहेका चितवन प्रहरीले जनाएको छ । काठमाडौँबाट गोरखा जान लागेको बा २ ज ४१९६ नम्बरको ट्याक्सी आज बिहान सवा ७ बजेको समयमा सडकबाट करिब ८० मिटर तल नदिमा खसेको हो । दुर्घटनामा परी ट्याक्सी चालक गोर्खा७ का अन्दाजी ३५ वर्षीय अर्जुन शिर्मल , ट्याक्सीमा सवार जिल्ला गोर्खा७ का नै ४१ वर्षीया हरिमाया रोकाय , ७० वर्षीया जुनकिरी रोकाय ,२८ वर्षीय अन्जना रोकाय र ९ वर्षीय बालक आगमन नगरकोटीको मृत्यु भएको हो। बेपत्ता भएका १८ वर्षीय दिवश रोकाय भने हालसम्म फेला नपरेका प्रहरीले जनाएको छ। उनको खोजी कार्य भइरहेको जनाइएको छ। ट्याक्सीमा सवार ५ जनाको घटना स्थलमा नै मृत्यु भएको प्रहरीले जनाएको छ । घटनास्थलमा इलाका प्रहरी कार्यालय मुग्लिनबाट १५ जनाको टोली र बिपद ब्यबस्थापन तालिम शिक्षालय कुरिनटारबाट १० जनाको टोली खटिएको छ । दुर्घटनाको थप विवरण आउन बाँकी छ।"
"त्रिशूली नदीमा ट्याक्सी खस्यो, ५ जनाको मृत्यु","चितवन : त्रिशूली नदीमा ट्याक्सी खस्दा ५ जनाको मृत्यु भएको छ। काठमाडौंबाट गोरखातर्फ आउँदै गरेको ट्याक्सी त्रिशूलीमा नदीमा खस्दा पाँच जनाको मृत्यु भएको हो । दुर्घटनामा परी मृत्यु हुनेमा दुई पुरुष, दुई महिला र एक बालिका रहेका चितवन जिल्ला प्रहरी कार्यालयले जनाएको छ । मृतकहरुको परिचय हालसम्म नखुलेको र ट्याक्सीमा कति यात्री सवार थिए भन्ने पनि यकिन नभएको प्रहरीले जनाएको छ। शनिबार बिहान ७:१५ बजे चितवनको इच्छाकामना गाउँपालिका५ स्थित पृथ्वी राजमार्गको सिमलधारा नजिक बा२ज ४१९६ नम्बरको ट्याक्सी सडकबाट त्रिशूली नदीमा खसेको हो । दुर्घटनासम्बन्धी विस्तृत विवरण आउन बाँकी छ । रासस"
बागमतीमा एमालेका जगन्नाथ थपलिया दोस्रोपटक अर्थमन्त्री बन्दै,"हेटौंडा : बागमती प्रदेशमा नेकपा एमालेको तर्फबाट जगन्नाथ थपलिया अर्थमन्त्री बन्ने भएका छन्। उनलाई मुख्यमन्त्री शालिकराम जम्कट्टेलले आज आर्थिक मामिला तथा योजना मन्त्रालयको मन्त्रीमा नियुक्त गर्न लागेका हुन्। नेकपा संसदीय दलका नेतासमेत रहेका थपलिया यसअघि २०७९ पुस २६ गते अर्थमन्त्रीको जिम्मेवारीमा थिए भने सत्तागठबन्धमा आएको परिवर्तनसँगै चैत १० गते राजीनामा दिएका थिए। सतागठबन्धनमा आएको परिवर्तनसँगै उनी पुन: अर्थ मन्त्री बन्न लागेका हुन्। उनलाई आजै सपथ ग्रहण गराउने कार्यक्रम तय भएको एमालेका एक ससंद्ले जानकारी दिए। बागमतीमा रहेका १२ वटा मन्त्रालयमध्ये मुख्यमन्त्री शालिकराम जम्कट्टेलको अघिल्लो सरकारमा काङ्ग्रेसले छाडेका ६ वटा मन्त्रालयमध्ये ५ वटा मन्त्रालय एमालेलाई दिइने बताइएको छ। प्रदेश सरकारमा यसअघि हानेपाको तर्फबाट शैलेन्द्रमान बज्राचार्य संस्कृति, पर्यटन तथा सहकारीमन्त्री भइसकेका छन्। हाल बागमती प्रदेश सरकारमा माओवादी केन्द्रको मुख्यमन्त्रीसहित आन्तरिक मामिला तथा कानुन मन्त्रालय, भौतिक पूवार्धार विकास मन्त्रालय र सामाजिक विकास गरी ४ वटा मन्त्रालय, नेकपा (एकीकृत समाजवादी) ले श्रम, रोजगार तथा यातायात मन्त्रालय, कृषि तथा पशुपन्छी विकास मन्त्रालयमा जिम्मेवारी सम्हालिरहेको छ। अन्य मन्त्री मुख्यमन्त्री शालिकराम जम्कट्टेलले सोमबार बिस्वासको मत लिए लगतै नियुक्त गर्ने तयारी रहेको स्रोतले बताएको छ।"
दक्षिण अफ्रिकाका पूर्वराष्ट्रपति जुमालाई चुनाव लड्न प्रतिबन्ध,"केपटाउन : दक्षिण अफ्रिकाका पूर्वराष्ट्रपति ज्याकोब जुमालाई आगामी मे महिनामा हुने राष्ट्रपतीय निर्वाचनमा उम्मेदवार हुनबाट रोक लगाइएको निर्वाचन आयोगले जनाएको छ। दक्षिण अफ्रिकामा आगामी मे २९ अर्थात् २०८१ जेठ १६ गते राष्ट्रपतिको निर्वाचन हुँदैछ। सन् १९९४ यता पहिलो पटक राष्ट्रपति निर्वाचन सर्वाधिक प्रतिस्पर्धात्मक हुने अपेक्षा गरिएको अल जजिराले जनाएको छ। दक्षिण अफ्रिकाको सबैभन्दा ठूलो दल अफ्रिकन नेसनल कंग्रेस (एएनसी) परित्याग गर्नुभएका पूर्वराष्ट्रपति जुमाले हालैमात्र नयाँ दल एमखोन्टो विसिज्वे (एमके) पार्टी खोल्नु भएको छ। सन् २०२१ मा अदालतको अवहेलनाको आरोपमा केही समय जेलसजाय भोग्नु भएका जुमाले नयाँ दल खोलेर आफ्नो राजनीतिक यात्रा पुनः प्रारम्भ गर्न चाहेका छन्। दक्षिण अफ्रिकी निर्वाचन आयोगका अध्यक्ष मोसोथो मोप्याले पूर्वराष्ट्रपति जुमालाई निर्वाचनमा भाग लिन नपाउने गरी निर्णय भएको पुष्टि गरे। उनीविरुद्ध एक उजुरी परेको थियो, जसलाई आयोगले स्वीकार गरेको छ, अध्यक्ष मोप्याले भने। सन् १९९४ मा सत्तामा आएयता एएनसीले पहिलो पटक ५० प्रतिशतभन्दा कम मत प्राप्त गर्ने अनुमान गरिएको छ। अफ्रिकामा राष्ट्रपति निर्वाचित हुन कम्तीमा ५० प्रतिशत मत ल्याउनु पर्दछ। मुलुकको कमजोर आर्थिक अवस्था तथा अत्यधिक भ्रष्टाचारको आरोप खेपिरहेको एएनसीलाई जनमत हासिल गर्न निकै धौधौ परेको बताइन्छ। कुनै समय नेल्सन मण्डेलाले नेतृत्व गर्नु भएको एएनसीले यदि ५० प्रतिशतभन्दा कम मत प्राप्त गरेको अवस्थामा पार्टीले अन्य दलसँग गठबन्धन गर्नुपर्ने हुन्छ। भ्रष्टाचारको आरोप लागेपछि जुमाको राष्ट्रपतीय कार्यकाल सन् २०१८ मा समाप्त भएको थियो। त्यसबखत जुमालाई हटाएर सिरिल रामाफोसा राष्ट्रपति बनेका थिए। जुमालाई सन् २०२१ मा एक भ्रष्टाचार मुद्दामा अदालतमा उपस्थित हुन भनिए पनि उहाँ अनुपस्थित भएपछि १५ महिनाको जेल सजाय सुनाइएको थियो। उनलाई जेल सजाय भएपछि उनका समर्थकले देशव्यापी प्रदर्शन, हिंसा र लुटपाट मच्चाएका थिए। उक्त हिंसात्मक घटनामा ३ सय ५० जनभन्दा बढीको मृत्यु भएको थियो।"
"कृषिमा घट्दै परागसेचन, खाद्य असुरक्षा बढ्दै","दैलेख : बिरुवामा हुने प्रजनन प्रक्रिया हो, परागसेचन। किराहरूबाट हुने परागसेचनकै भरमा अधिकांश बालीहरूमा फल र बिउ उत्पादन हुन्छ। पर्यावरणीय सेवाको रूपमा रहेको परागसेचन करिब ७५ प्रतिशत बाली र ८० प्रतिशत जंगली प्रजातिको प्रजननमा आवश्यकता पर्छ। मौरी, भिरमौरी, झिंगा, बारुलालगायतका किराहरूले परागसेचनमा महत्त्वपूर्ण भूमिका खेल्छन्। ती परागसेचकहरू कर्णालीमा प्रांगारिक उदेश्य प्राप्तिको लागि अत्यावश्यक र बहुमूल्य कृषि सामग्री रहेको पाइएको छ। ब्रिस्टोल विश्वविद्यालय, कृषि तथा वन विश्वविद्यालय र त्रिभुवन विश्वविद्यालयको प्राविधिक सहयोग तथा डार्विन इनिसिएटिभअन्तर्गत लीबर्ड र हर्ड इन्टरनेसनलको कार्यान्वयनमा सञ्चालित नेपालको कृषि प्रणालीमा दिगो परागसेचन व्यवस्थापन परियोजनाको प्रतिफलले यस्तो तथ्य देखाएको हो। रासायनिक मलहरूले भन्दा बढी उत्पादन दिन सक्ने परागसेचक कर्णाली प्रदेशका लागि महत्त्वपूर्ण रहेको पाइएको हो। कर्णालीमा खाद्य तथा पोषण सुरक्षा र कम आम्दानीको समस्या छ। यूएनडीपीले यहाँका २३ प्रतिशत जनसंख्यामात्रै खाद्य तथा पोषणमा सुरक्षित रहेको भन्दै यसअघि नै वर्गीकरण गरेको थियो। खाद्य तथा पोषण असुरक्षाको समस्या समाधान र कृषिबाट हुने आम्दानी बढाउन परागसेचनकै भूमिका बढी हुने देखिएको हो। कर्णालीमा ७६ बालीको खेती हुन्छ। तीमध्ये ५३ वटा बाली उत्पादन परागसेचकमा निर्भर छन्। यहाँ खेती गरिने बालीमध्ये ५३ वटा अर्थात् ७० प्रतिशत बाली परागसेचकमा निर्भर रहेको लीबर्डका कार्यकारी निर्देशक भरत भण्डारीले बताए। पोषण तथा आर्थिक हिसाबले प्रमुख बालीहरू स्याउ, करेला, सिमी, फर्सीलगायत हुन्। केही वर्षअघि कर्णालीको जुम्लामा सञ्चालित माइक्रो पोल परियोजनाले किसानहरूको बाली उत्पादन, आम्दानी र पोषण परागसेचनमा निर्भर रहेको तथ्य निकालेको भण्डारीले बताए। उक्त अध्ययनले कृषि उत्पादनको लागि परागसेचकहरूको महत्त्वपूर्ण भूमिका हुँदा पनि किसानदेखि नीति निर्माताहरूमा परागसेचनको ज्ञान तथा व्यवस्थापन क्षमतामा कमी देखाएको छ। जलवायु परिवर्तन, खेतीमा कीटनाशक विषादीको प्रयोग, बढ्दो सघन खेतीलगायतका कारणले मौरीलगायतका किराजन्य परागसेचकहरूको संख्या घट्दै गएका कारण उत्पादनमा कमी आइरहेको विभिन्न माध्यमबाट जानकारी पाउने गरेका छौं, तर सरकारी निकायबाट यसबारे किसानलाई सचेत पार्ने र जानकारी दिने काम भएको छैन। देवेन्द्र गोदार, अगुवा कृषक जलवायु परिवर्तन मुख्य कारक पछिल्लो समय परागसेचकहरूको संख्यामा ह्रास आइरहेको छ। विश्वव्यापी रूपमा जस्तै कर्णालीमा पनि परागसेचकहरूको संख्या घट्दै गइरहेको हो। परागसेचकहरूको संख्यामा ह्रास आउनुमा जलवायु परिवर्तन, खेतीमा कीटनाशक विषादीको प्रयोग, बढ्दो सघन खेती र पशुवस्तुको अधिचरण प्रमुख कारण रहेको लीबर्डले गरेको अध्ययनले देखाएको छ। जलवायु परिवर्तनले सूक्ष्म वातावरणलाई प्रभावित गरी किराहरूको जीवनचक्रलाई असर गर्ने र चरम गर्मी तथा वर्षाले असर गरिरहेको पाइएको हो। किसानले बालीमा अत्यधिक मात्रामा कीटनाशक विषादी प्रयोग गर्दा परागसेचकहरूको संख्यामा ह्रास आइरहेको अध्ययनले देखाएको छ। कीटनाशक विषादी किराहरूको लागि विषको काम गर्छ, अध्ययनले भनेको छ विषादीले शत्रुजीव साथै परागसेचकहरूलाई पनि मार्ने काम गर्छ। झारपातहरूको नियन्त्रणका लागि प्रयोग गरिने झारनाशकले परागसेचकहरूको खानाको स्रोत तथा बासस्थानलाई घटाउने काम गर्छ। यस्तै बढ्दो सघन खेतीले परागसेचकहरूको बासस्थानको नोक्सान गर्नुका साथै बाली तथा जंगली फूलहरूको विविधता पनि घटाउने अध्ययनले देखाएको छ। पशुवस्तुको अधिचरणले महत्त्वपूर्ण घाँस तथा फूलहरूको विनाश गरी परागसेचकहरूको खाना तथा बासस्थानको उपलब्धतामा कमी ल्याएको अध्ययनले देखाएको छ। दिनप्रतिदिन परागसेचकहरूको संख्यामा कमी आउँदा कर्णालीमा उत्पादनसमेत घट्दै गएको छ। विश्वव्यापी वातावरणमा आइरहेको प्रभावले समग्र कृषि क्षेत्रमा गम्भीर असर पर्दै गएको अवस्थामा पर्यावरणमैत्री कृषि नीति अपनाउन कर्णाली सरकार प्रतिबद्ध छ। कृषिसम्बन्धी नीति बनाउँदा पर्यावरणीय पक्षलाई ध्यान दिनुपर्छ। प्रदेश सरकारले लिएको अर्गानिक प्रदेशको नीति अनुरूप नै नयाँ बन्ने नीतिलाई अवलम्बन गरिनेछ। भीमप्रकाश शर्मा, भूमि व्यवस्था, कृषि तथा सहकारी मन्त्री कर्णालीको जुम्ला जिल्लामा कार्यान्वयन भएको माइक्रो पोल परियोजनाबाट प्राप्त तथ्य नतिजाले परागसेचकहरूको संख्या घट्दै गएको देखाएको छ। जसले गर्दा ९० प्रतिशत मौरीपालक किसानको मौरीको संख्या र मह उत्पादनमा गिरावट आएको देखाएको छ। परागसेचकको संख्या यसरी नै ह्रास आउने क्रम निरन्तर रहे स्याउ र महको उत्पादनमा कमी आउँदा प्रतिघर झन्डै ५० प्रतिशतले आम्दानी घट्न सक्ने देखाएको छ। जुम्लाको रैथाने जातका बालीहरू सिमी, फर्सी र फापरजस्ता पोषणयुक्त बालीको कम उत्पादन र उपभोगले घरायसी पोषण र खाद्य सुरक्षाको स्थितिमा समेत गम्भीर असर पर्ने सक्ने अध्ययनले औंल्याएको छ। किसानमा छैन ज्ञान खेतीबालीमा प्रयोग हुने मलले भन्दा बढी उत्पादन दिन सक्ने परागसेचन कर्णालीका किसानले पूर्ण उपयोग गर्न सकेका छैनन्। किसानहरूले बिना लगानी लिन सक्ने परागसेचन सेवालाई व्यवस्थित रूपमा प्रयोग गर्न नसकेका हुन्। यहाँका अधिकांश किसानहरूमा परागसेचन र परागसेचकहरूबारे ज्ञान तथा सीपको कमी छ। फलस्वरूप कर्णालीमा बालीहरूको उत्पादन, खाद्य सुरक्षा र समग्र जीविकोपार्जनमा प्रत्यक्ष असर पारिरहेको पाइएको छ। सरकारी नीति र कार्यक्रमले पनि कृषि क्षेत्रमा परागसेचनलाई महत्त्व दिन सकेको छैन। मलको अभावमा पनि उत्पादन वृद्धि गर्ने क्षमता राख्ने परागसेचकहरू प्राङ्गारिक खेतीका लागि आवश्यक रहेको छ। तर, कर्णाली प्रदेश सरकारको प्राङ्गारिक रणनीति र अरू नीतिहरूमा समेत परागसेचनलाई समावेश गर्न सकेको छैन। परागसेचन व्यवस्थापनका लागि परागसेचक रणनीति निर्माण गरे कर्णालीका किसानको आयआर्जन, जैविक विविधताको संरक्षण र अर्थतन्त्रमा टेवा पुयाउन सुझाव दिइएको छ। दैलेखका अगुवा कृषक देवेन्द्र गोदार कर्णालीका अधिकांश किसानहरूलाई परागसेचन र परागसेचकहरूबारे ज्ञान तथा सीपको कमी रहेको बताउँछन्। परागसेचन प्रक्रिया र परागसेचकबारे कुनै पनि सरकारी निकायले किसानलाई जानकारी नदिएको उनको भनाइ छ। जलवायु परिवर्तन, खेतीमा कीटनाशक विषादीको प्रयोग, बढ्दो सघन खेतीलगायतका कारणले मौरीलगायतका किराजन्य परागसेचकहरूको संख्या घट्दै गएका कारण उत्पादनमा कमी आइरहेको विभिन्न माध्यमबाट जानकारी पाउने गरेका छौं, गोदारले भने, तर सरकारी निकायबाट यसबारे किसानलाई सचेत पार्ने र जानकारी दिने काम भएको छैन। बल्ल नीतिको सुरसार कर्णाली प्रदेश सरकारले परागसेचकमा निर्भर बाली संरक्षणका लागि रणनैतिक योजना बनाउन लागेको छ। मुलुकको कृषि प्रणालीमा दिगो परागसेचन व्यवस्थापन परियोजनाले कर्णाली प्रदेश सरकारलाई रणनीति तयारमा सहयोग गरिरहेको छ। प्रदेश सरकारले बनाउन लागेको रणनीतिमा सघन खेती प्रणालीको प्रभाव घटाउने, विषादीको प्रयोगलाई नियमन गर्ने, बासस्थानको संरक्षण तथा व्यवस्थापन गर्ने, बाली विविधीकरणमा वृद्धि गर्ने, किसानहरूमा सचेतना बढाउने, दिगो मौरीपालनको प्रवद्र्धन गर्ने र कृषि तालिमकर्ता, अनुसन्धानकर्ता र प्रसारकर्ताको क्षमता अभिवृद्धिलगायतका कार्यक्रम समावेश हुनेछन्। स्थानीय, रैथाने र प्रांगारिक कृषि सम्बद्ध बालीहरूको संरक्षण, प्रवद्र्धन र उपयोगमा परागसेचकहरूको महत्त्वपूर्ण योगदान छ। तर, कर्णाली प्रदेशको मध्यपहाडदेखि उच्च पहाडमा स्थानीय प्रजातिको मौरीपालन र किराजन्य परागसेचकमैत्री मौरीसम्बन्धी अध्ययन, अनुसन्धान, प्रविधि परीक्षण प्रसार र परागसेचकहरूको संरक्षण गर्न छुट्टै संस्थागत संरचना स्थापना भएको छैन। अबको केही महिनामा कर्णालीमा मौरी विकास कार्यालय स्थापना हुन्छ। धनबहादुर कठायत, कृषि प्रसार अधिकृत, भूमि व्यवस्था, कृषि तथा सहकारी मन्त्रालय कर्णालीको प्रांगारिक रणनीति तथा अन्य कृषि नीतिमा परागसेचन व्यवस्थापनको विषय समावेश छैन। सरकारी नीति र कार्यक्रमले कृषि क्षेत्रको परागसेचनलाई त्यति धेरै महत्त्व नदिइएको लीबर्डका कार्यकारी निर्देशक भरत भण्डारीले बताए। परागसेचक रणनीतिको विकास गरे कर्णालीका किसानको उत्पादनसँगै आयआर्जन, जैविक विविधताको संरक्षण र अर्थतन्त्रमा टेवा पुग्ने निर्देशक भण्डारी बताउँन्। परागसेचकहरूको प्रयोग प्रांगारिक खेतीका लागि महत्त्वपूर्ण हुँदाहुँदै पनि प्रदेश तथा राष्ट्रियस्तरमा भएका नीतिहरूमा समावेश नभएका कारणले परागसेचनजस्ता सेवाको व्यवस्थापन गर्न समस्या उत्पन्न भएको छ, भण्डारीले भने, परागसेचकहरूको संरक्षण र तिनीहरूले प्रदान गर्ने अमूल्य कृषिसँग सम्बन्धित फाइदाहरूको लागि कर्णाली प्रदेशस्तरीय परागसेचक रणनीति कृषि प्रणालीको विभिन्न तहमा समावेश गर्नुपर्छ। कृषि प्राविधिक र प्रसारकर्ताहरूलाई परागसेचन व्यवस्थापनबारे सचेतनासँगै क्षमता विकास गर्नुपर्ने उनको सुझाव छ। मन्त्रालयका कृषि प्रसार अधिकृत धनबहादुर कठायतका अनुसार परागसचेकमा निर्भर बाली संरक्षण गर्नेबारेको नीति मस्यौदा तयार भइसकेको छ। हामीले नीतिको मस्यौदा तयार गरिसकेका छौं, अब संघीय तहमा एक पटक छलफल गरेर अन्तिम रूप दिने गरी तयारी भइरहेको छ, कठायतले भने। कर्णाली सरकारका भूमि व्यवस्था, कृषि तथा सहकारी मन्त्री भीमप्रकाश शर्माले विश्वव्यापी वातावरणमा आइरहेको प्रभावले समग्र कृषि क्षेत्रमा गम्भीर असर पर्दै गएको उल्लेख गर्दै पर्यावरणमैत्री कृषि नीति अपनाउनमा सरकार प्रतिबद्ध रहेको बताउँछन्। कर्णालीको कृषि क्षेत्रको विकासका लागि साझेदारहरूले गरेको कार्यले प्रदेश सरकारलाई योजना तथा नीति बनाउन सहज भएको मन्त्री शर्माको भनाइ छ। हामीले कृषिसम्बन्धी नीति बनाउँदा पर्यावरणीय पक्षलाई ध्यान दिन आवश्यक छ, हामीले नीति धेरै बनायौं तर यसलाई मुर्तरूप दिन खासै ध्यान दिएनौं, अब बन्ने रणनीतिले कर्णालीले केही गर्न खोजेको छ भन्ने सन्देश जानेगरी काम गरौं। प्रदेश सरकारले लिएको अर्गानिक प्रदेशको नीति अनुरूप नै नयाँ बन्ने नीतिलाई अवलम्बन गरिने मन्त्री शर्माको भनाइ छ। मौरी विकास कार्यालय स्थापना हुँदै कर्णालीमा मौरी विकास कार्यालय स्थापनाको तयारी गरिएको छ। स्थानीय प्रजातिको मौरीको प्राकृतिक बासस्थान भएको उपयुक्त स्थानमा कार्यालय स्थापना गर्ने तयारी गरिएको हो। कर्णाली सरकारको भूमि व्यवस्था, कृषि तथा सहकारी मन्त्रालयका कृषि प्रसार अधिकृत धनबहादुर कठायतका अनुसार कार्यालय स्थापना, प्रविधि विकास, प्रविधि परीक्षण र प्रचारप्रसार गर्न विभिन्न निकायबीच सम्झौतसमेत भएको छ। मन्त्रालय, व्यावसायिक किट विकास केन्द्र ललितपुर, मध्यपश्चिम विश्वविद्यालय, कृषि तथा वन विश्वविद्यालय रामपुर चितवनबीच चारपक्षीय सम्झौता भएको हो। सम्झौतापत्रमा यी निकायहरूलाई छुट्टाछुट्टै जिम्मेवारी तोकिएको छ। मन्त्रालयलाई मौरी विकास कार्यालय स्थापनाका लागि उपयुक्त स्थान छनोट, कार्यालय स्थापनापछि जनशक्ति व्यवस्थापन, जग्गा प्राप्ति, किराजन्य परागसेचकहरू संरक्षण, प्रवद्र्धन र उपयोगका लागि आवश्यक कार्य गर्ने जिम्मेवारी दिइएको छ। यस्तै मौरी विकास कार्यालय स्थापनाका लागि पूर्वाधार निर्माणलगायत कार्यालय स्थापनाका लाग संघीय ससर्त अनुदान उपलब्ध गराउन पहल गर्ने, प्राविधिक सहयोग गर्ने, मौरीजन्य उत्पादनलाई बजारीकरणका लागि सहजीकरण गर्ने जिम्मेवारी व्यावसायिक किट विकास केन्द्रलाई तोकिएको छ। मध्यपश्चिम विश्वविद्यालयलाई जग्गा प्राप्ति गर्न समन्वय र सहकार्य गर्ने, अनुसन्धान र प्रविधि विकासमा सहकार्य गर्ने लगायतका जिम्मेवारी तय गरिएको छ। यसैगरी विषय विज्ञ प्राध्यापकमार्फत भएका स्थानीय प्रजातिका मौरीसम्बन्धी अध्ययन अनुसन्धान कार्यमा सहकार्य गर्ने, मौरीको जातीय सुधार एवं उच्चस्तरका प्रविधि प्रसारका लागि सहकार्य गर्ने लगायतका जिम्मेवारी कृषि तथा वन विश्वविद्यालय रामपुर चितवनलाई दिइएको छ। कर्णाली प्रदेशको मध्यपहाडदेखि उच्च पहाडमा स्थानीय प्रजातिको मौरीपालन र किराजन्य परागसेचक मैत्री मौरीसम्बन्धी अध्ययन, अनुसन्धान, प्रविधि परीक्षण प्रसार र परागसेचकहरूको संरक्षण गर्न छुट्टै संस्थागत संरचना स्थापना भएको छैन। मौरीसहित अन्य परागसेचकहरूसमेतको संरक्षण र पालनको सम्भावना एवं अवसरलाई कर्णालीका किसान तथा आम नागरिकको हितमा परिणत गर्न उपयुक्त स्थानमा स्थानीय प्रजातिको मौरीपालन र मौरी होटलहरू सम्बन्धी स्थापना गर्न आवश्यक देखेर कार्यालय स्थापनाको तयारी गरिएको हो, कठायतले भने। जाजरकोट वा जुम्लामा कार्यालय स्थापना हुन सक्ने उनले बताए। कर्णालीलाई प्रांगारिक कृृषिमा रूपान्तरण गर्न कर्णाली प्रदेश सरकारको पहिलो मन्त्रिपरिषद्को निर्णय गरेको थियो। स्थानीय, रैथाने र प्रांगारिक कृषि सम्बद्ध बालीहरूको संरक्षण, प्रवद्र्धन र उपयोगमा परागसेचकहरूको महत्त्वपूर्ण योगदान रहेको कृषि प्रसार अधिकृत कठायत बताउँछन्। परागसेचकहरूमध्ये प्रत्यक्ष रूपमा कृषकको आयआर्जनसँग जोडिएको मौरीपालन व्यवसाय प्रांगारिक कृषिको महत्त्वपूर्ण भाग हो, कर्णालीमा परम्परागत रैथाने व्यवसायको रूपमा सञ्चालन भइरहेको छ, कठायतले भने। राष्ट्रिय कृषि गणना २०७८ अनुसार कर्णालीमा ३० हजार ८५ कृषक परिवार संलग्न भई स्थानीय र आयातिक प्रजाति गरी कुल ८४ हजार ३ सय ३९ घारमा मौरीपालन व्यवसाय सञ्चालन भइरहेको छ। गत आर्थिक वर्षमा कर्णालीबाट करिब १०५ मेट्रिकटन मह निर्यात भएको मन्त्रालयले जनाएको छ। कर्णाली प्रदेशलाई प्रांगारिक र पर्यावरणीय कृषिका लागि मौरीसहित किराजन्य परागसेचकहरूको संरक्षण, प्रवद्र्धन र मौरीपालन व्यवसायलाई विस्तार गर्नुपर्छ, कठायतले भने।"
बगर रहेछ जिन्दगी!,"बाढीले ऊसको खेत मात्र बगाएन, उसका तमाम् सपनासमेत बगाए। सपनाको रित्ताो भाँडो बोकेर ऊ अरबको मरुभूमिमा छ। आँखा मनमायाको छटपटाएको छ। उता, जयरामको निधार ! उनेर सपनाको झिर, बरी लै ! उड्यो जहाज खाडीतिरैतिर जहाज उड्यो। र, जहाजसँगै जयराम पनि। बादलमा हराउँदै गएको जहाज हेर्दै मनमायाको आँखा बगिरहे। भर्खरै यतैकतैबाट उसका तमाम् सपना सिमलका भुवाँ झैं हावाको झोंकामा उड्दैउड्दै विशाल कोलाजमा बिलाए। भासियो कतै घरको दलिन जस्तै भरोसा। र, जिन्दगी जिउने केही थान सपना ! आकाशको विशाल कोलाजमा हराइसकेको जहाज हेर्दै मनमायाले आँखा पुछ्दै गोडा तन्काई। ऊ यस्तो अवस्थामा थिई न डाँको छाडेर रुन सक्थी, न मन बुझाउन। गह्रौं मन, झन् छोराको नियास्रो अनुहार। छोरो औवालाई भने बाबा कहाँकिन गएको ? केही पत्तो थिएन। ऊ यत्ति बुझ्थ्यो बाबा अब ऊसँग घरमा हुनेछैन। काँधमा चढेर कोशी किनारको फाँट ऊसले नियाल्न पाउने छैन। ऊसका कलिला औंलाले खिपेका बांगाटिंगा अक्षरमा डिक कोर्न सिकाउने हात हुने छैन। आँगनमा ऊसँगै भकुण्डो खेल्ने खुट्टा। शायद, आँगन झारले ढाकिनेछ। हिलोमा दगुर्दा गुञ्जने गालीका मधुर स्वर। गाईबाख्रा चराउने एक दौंतरी र केही वर्षको लागि बाबा घरमा हुने छैन। मनमायाका लागि श्रीमान् ! मनमायासँग हुनेछ त केवल उही बाढीले भत्काएको पुरानो र रित्तो घर। जयरामको तालु र खेत ! बाढीले बगाएको बञ्जर खेत नियाल्दै जयरामको तालु सुक्यो। ऊ अवाक थियो। न मुस्कुराउन, न क्यै गर्न सक्ने अवस्थामा थियो। खेत झैं ऊसको हृदयको आत पनि सुक्खा बगरमा परिणत भएको थियो। एकदिन अघिमात्र ऊसँग सबैथोक थियो। झुप्रै भए पनि घर। थोरै भए पनि खेत। मन मिल्ने मनमाया। एउटा भैंसी। चारवटा बाख्रा र केही थान कुखुरा। तर, यी सबैसबै एकै निमेषमा चकनाचुर भए, आँखै अगाडि। अब त खेत पनि के भन्नु, बगर। पसिना रित्याएको खेत हराएको थियो। खेतसँगै जयरामको वर्षौंवर्षको मिहिनेत। ऊसका लागि यै खेतजीवनको कर्मधर्म थियो। मन्दिर भने पनि, मस्जिद भने पनि, सबैथोक। प्रत्येक साँझबिहान माटोमा पसिना चुहाउनु, नमुना खेतीकर्म गर्नु र वर्षदिनको गुजारा त्यै घेग्रान जमिनकै त भर थियो। जेनतेन तीन सन्तान र गाईबस्तु पालिएकै थिए। तर, यो साल आएको वर्षाले आफ्नै तालु जस्तै चिल्लै पो भयो, खेत। जिल्लै पो भयो, जयराम ! गाऊँ छाडेर, बरि लै ! म कता जाऊ? बस्तीबीचमा रहेको चौतारीमा टुप्लिँदा ऊ सुनाउँथ्यो पसिना त आफ्नै माटोमा पोख्ने हो, पसिनाको फसल यै माटोमा फुलाउने हो, घुम्न जाने हो विदेश, जयराम गाउँभरिका मान्छेलाई मीठा सपना बाँड्थ्यो। वास्तवमा ऊसले भनेका कुरामा असम्भव क्यै थिएन। कच्ची नै भए पनि बाटो गाउँमै पुगेको थियो। बिजुली, पानी घरघरमा जडान भएका थिए। बच्चाहरू दगुर्ने चौरी र कक्षा पाँचसम्म पढाइ हुने विद्यालय बस्ती छेउ थियो। झन् देशले संघीयता भिœयाएपछि सिंहदरबार घरछेउ पुगेकै थियो। किसानका निम्ति थुप्रै कार्यक्रम र सहरको सुविधा गाउँ पसेकै थियो। कोशी किनारमै भए पनि सानो गाउँ। गाउँ के भनौं आठदस घरको बस्ती। किनारमा भएर होला फाँट भने चाक्ला र फराकिला थिए। वर्षदिनभरि जेनतेन ज्यान धान्ने उब्जनी हुने भएकाले गाउँलेहरू अहिलेसम्म यै खोंचमा अल्झेका थिए। टोलका भुराभुरी कान्लाकुन्लीमै भुल्लिन्थे। उच्च शिक्षा हासिल गर्न पहाड उक्लेर अर्को गाउँ पुग्नुपथ्र्यो। कोशी छेऊको खोंच भएर होला गर्मीमा उत्पातै गर्मी र जाडोमा उधुमै ठण्डी। जयरामको जिन्दगी पनि त यस्तै न थियो। अभावमा उत्पातै अभाव। सुखका छिटपुट केही थान दिन। ऊसको सात्विक जिन्दगी टालटुल कटेकै थियो। दिउँसो फाँट डुल्थ्यो। साँझपख गाईबस्तुको लागि घासदाउराको जोहो। कसको आँसु खस्यो, बरी लै ! बाढी पस्यो है ! हप्ता दिन बितिसक्दा पनि झरी रोकिएन। झरीकै कारण घाँसपात जोहो गर्न कठिन भयो। खेतका बाँकी काम गर्न पाइएन। पक्कै ! उभो लेखतिर ठूलै पानी दर्के जस्तो छ, जयराम चुलोछेऊ ठुटो बिडी सल्काउँदै सुस्तरी सुसायो। मनमाया भात फत्काउँदै थिई। छोरो औवा भने सानो पाठोसँग उफ्रँदै। हन्, यस साल ठूलै बाढी पस्छ कि क्या हो ?, मनमायाले आँखा तन्काउँदै डर पोखी र एकसुरमा बूढोतिर हेरिरही। कोशी छेउमै छ खेत, यै खेतले वर्षौंवर्षदेखि तिन्टाको प्राण धान्दै आएको छ। ऊसबेला बालाई नदीछेउकै खेत नदेऊ। मेरो खेतीकिसानीबाहेक आम्दानीको क्यै स्रोत छैन। मलाई बाढी नपस्ने सिरानतिरका खेत देउभन्दा बूढो मानेनन्। आखिर बेचेरै सहर जाने रैछन्, तिन्ले। खेतीकिसान गर्ने मलाई देको भा के बिग्रन्थ्यो ?, ऊ झन् ठुटो बिडी जोडजोडले तान्दै रन्थनियो। बाढी पस्यो भने त?, मनमाया एक्कासि च्याठिई। छोरो अझै पाठोसँग खेल्दै थियो। तर, जयरामको चिन्ता भने झन्झन् बढ्दो। बाउको अंशमा मिलेको कोशी छेउको खेत। जयरामको सर्वश्व। खेतमा बाढी पस्यो भने त बर्बादै हुन्छ नि, निन्याउरो अनुहार लगाउँदै लामो सुस्केरा तान्यो । दुईपटक तिघ्रामा प्याटप्याट हात बजायो र तालु कनाउँदै ऊ जुरुक्क उठ्यो। फटाफट जस्केलो छेउ पुग्यो र घ्यार्र ढोका उघार्दै कोशीतिर एक निमेष नजर डुलायो। कोशीको भेल आफ्नै लयमा सुसेल्दै उँधैउँधै बेगले झर्दै थियो। लाग्थ्यो झरी नरोकिए ठूलै भेल फाँटातिर पस्ने लगभग पक्का थियो। भात पाकेन, जयराम जस्केलोको ढोका ढ्याप्प लगाउँदै ठूलै स्वरमा चिच्यायो। दाल झान्दै छु, भात पाकिसक्यो त !, मनमाया चुलोबाट दालको डेक्ची झिक्दै दूध बसाल्न थाली। साँझको समय भएकाले होला हावाहुरीसहित पानीका बाछिट्टा बेतोडले हुर्रिएको आवाज घरभित्रैसम्म सुनिन्थ्यो। भात पस्केर झर्काको थालबाट धमाधम च्याख्लाको ढिँडो खाँदैथिए। एकाएक बाहिर हल्ला मच्चियो। जयराम जुरुक्क उठेर हात नचुठी दलानमा निस्कयो। तलबाट कोही नाइटोदेखिको बल लगाउँदै चिच्याउँदै थियो बाढी पस्यो ! बाढी, बालबच्चा, भ्याएसम्म झोलिटुम्मा सबै बोकेर पहाड उक्ल ! चिच्याउ ! कराऊ ! खबर गर। सबैसबैलाई ! लौ ! बर्बाद भो ! कसैका हिक्कहिक्कका आवाजमात्र सुनिन्थे। कोही डाँको हालेर रुँदै दगुर्दै थिए। कोही भने चिच्याउँदै सम्पत्तिको लोभ गर्ने होइन, यस्तो विपद्मा जिन्दगी बचाउने हो, कराउँदै उक्लँदै थिए। जयरामलाई भने के गरौं ? कसो गरौं ? भयो। अलमलमा पयोे। रनभुल्ल भो। झन् ऊसको खेत त नदी छेउमै थियो। ऊ झन् रन्थनियो र दलिन छेउमा अनायासै डङ्रङ्ग्र ढल्यो। मनमायाले लोग्नेछोरो दुवैलाई बेहोसीमै डोराउँदै छिट्छिटो उँभोतिर दगुरी। तल सिरानबाट बडेमानको भेल खेततिर पसेको दृश्य सजिलै देखिन्थ्यो। झन् जूनको फुर्का पानीमा टल्केर छालका लहरहरू बस्तीसम्मै पसेको प्रस्टै देखिन्थ्यो। यसै रातको डर थियो जयरामलाई। र, यो रात अन्ततः आँखै अगाडि विपत् बोकेर आइपुग्यो। जिन्दगीको लागि तहसनहसको भेल। जिन्दगीको बगर बोकेर। बरी लै ! बाध्न सकिएन बाँध, साँच्न सकिएन उद्यमी सपना ! आठ पास जयराम उद्यमी कुरा गथ्र्यो। गाउँका सबैलाई आधुनिक खेतीका कुरा सुनाइरहन्थ्यो। ऊ बेलाबेला चौतारीमा हुने जमघटमा आधुनिक कृषि खेतीबारे बर्बराउथ्यो। गाउँले पनि अझै उही पुख्र्यौली खेतीमै अस्तव्यस्त भेटिन्थे। पुरानै खेती कर्मले हाम्रो जिन्दगी उभो लाग्ने छैन। ककसलाई सुनाओस् ऊसले। सन्ततिले दुःख पाउनेछन्। जीवन निर्वाह झन्झन् कठिन हुनेछ। गाउँलेहरू उसको कुरा सुनेर ओठ लेप्राउँथे। परम्परा खेतीले न वर्षभरि खान पुग्थ्यो, न वस्तुभाउका लागि दाना, हामीले सामूहिक व्यावसायिक खेती गर्न ढिला गर्नु हुँदैन, ऊ कृषि ज्ञानज्ञुनका कुरा फिजाउँथ्यो। कोशी फाँटलाई पकेट क्षेत्र बनाउनुपर्ने, व्यावसायिक खेती गर्न गाउँपालिकाबाट उन्नत बिउबिजन, पशुको नश्लसुधार, माटो परीक्षणलगायत व्यावसायिक कृषिसम्बन्धी आवश्यक कृषि प्रविधि झिकाउन सामूहिक पहलको आवश्यकता रहेको सुझाउँथ्यो। यो हामी सबैको साझा अभियान हो, एकजुट हुन जरुरी छ। साँझबिहान भेटिने सबैलाई ऊ सुनाउँथ्यो। बस्तीका जजस्ले बुझे उसका कुरा, ऊ बुझेकाले सबैलाई बुझाउन जरुरी छ, भन्न छुटाउँदैनथियो। ऊ झक्झकाइरहन्थ्यो, गाउँलेहरूलाई। तर, गाउँलेहरू उसको कुराबाट घाम झैं कहिल्यै उदाउन सकेनन्। गाउँलेहरू बुझे पनि नबुझे झैं गर्थे उसको कुरा। तर, चाख चै मानेर सुन्थे है ! वास्तवमा, जयरामसँग त उन्नत खेती गर्ने जमिन पनि थिएन। बगर छेउको घिग्रानलाई के जमिन भन्नु, के खेत ? मलिलो चाक्लो माटो त भित्री फाँटमा थिए। ती जमिन अर्कैका थिए। ऊसको खेत कोशीकिनार छेउ। घेग्रान। जुन कुनै वर्ष बर्खाले बगरमा परिणत गराउन सक्थ्यो। त्यसैले ऊ कोशीमा बाँध छिट्टै बाँध्नुपर्ने गाउँलेलाई सुनाइरहन्थ्यो। गाउँका पुरुषहरूसँग चौतारीमा भेला भएर गफ चुट्नेबाहेक अर्थोक क्यै आम्दानीका काम थिएन। बिहानीपख गाईबाख्रा जंगल डुलाउने। र, दिउँसो चौतारीको शीतल ताप्दै गफ चुटेरै दिन कटाउने। बालबच्चाको शिक्षा लगायत केहीको कुनै चासो थिएन। जीवनको कठिन संघर्ष यथावत् नै थियो। झन् आर्थिक अवस्था दयनीय। तर, जयराम यो कुरा स्वीकार्न तयार थिएन। ऊ पौरखमा विश्वास गथ्र्यो। त्यसैले, ऊ कोशी किनारको फाँट बचाउन यसैसाल बाँध बाध्नैपर्ने। गाउँलेहरू सबैको सहयोग चाहिने। जमिनलाई पकेट क्षेत्र बनाई विशेष व्यावसायिक खेतीको थालनी गर्ने। नयाँ नहर बनाउने। पुरानो नहरलाई फरासिलो बनाई पर्याप्त पानी खसाल्ने योजना बुन्थ्यो। गाउँको प्राथमिक विद्यालयलाई माध्यमिक तहमा स्थापना गर्ने लक्ष्य सुनाउथ्यो। ऊ आफ्ना तमाम् सपनाहरू गाउँमै देख्थ्यो। गाउँलाई साँच्चै गाउँ जस्तै सुन्दर बनाउने सपना बुनिरहन्थ्यो। तर, गाउँलेहरूले उसको कुरामा कहिल्यै चासो देखाएनन्। जसको परिणाम अहिले सिंगो गाउँले भोग्दै छ। त्योभन्दा बढी जयरामले। बाढीले ऊसको खेत मात्र बगाएन, उसका तमाम् सपनासमेत बगाए। ऊ आफ्नो सपनाको रित्तो भाँडो बोकेर अहिले अरबको मरुभूमिमा छ। यता, मनमाया बाढी नपसेको भए शायद, जीवन अर्कै हुने थियो कि ? आँखा मनमायाको छटपटाएको छ। उता, जयरामको निधार !"
उन्नत जातको मकैमा दाना नलागेपछि किसान चिन्तित,"बरहथवा : उन्नत जातको मकैमा दाना नलागेपछि सर्लाहीका किसान चिन्तित भएका छन् । जिल्लाको बागमती, बरहथवालगायत स्थानमा सयौँ किसानले लगाएको उन्नत जातको मकैमा दाना नलागेपछि किसानलाई चिन्ताले सताएको हो । मकैमा आकर्षक घोगा लागे पनि दाना भने नलागेको स्थानीय किसान चन्द्रबहादुर जिम्बाले गुनासो गरे। प्रति किलो ६५० किलोमा किनेर सात कट्ठामा लगाएको मकैमा दाना नलागेपछि लगानी डुबेको बागमती नगरपालिका४, का किसान राम विश्वास महतोले बताए। 'धेरै फल्ने आशमा महँगो मूल्यमा बीउ किनेर रोपियो', उनले भने, 'अहिले सबै लगानी डुब्यो ।' बागमती र बरहथवाका किसानले लगाएको बिघौँबिघा क्षेत्रफलको हाइब्रिड मकैमा दाना नलागेको किसानको दाबी छ । यस क्षेत्रमा उत्पादन राम्रो हुने भएपछि किसानले वर्षको दुई यामसम्म उन्नत जातको मकै रोप्ने गरेका छन् । प्रशस्त फल्ने विश्वासमा ऋण गरेर रोपेको मकैमा दाना नलागेपछि आफू बर्बाद भएको अर्का किसान रञ्जित महतोले गुनासो गरे। उनले गत मङ्सिरमा तीन बिघा क्षेत्रफलमा उन्नत जातको मकै लगाएको बताए। उनका अनुसार घोगा ठूलो लागे पनि दाना लागेको छैन । महँगो बीउसँगै विशेष किसिमले मलखाद हालेर लगानी गरेको मकै नफलेपछि किसान छागाँबाट खसेजस्तै भएका छन् । र किसानलाई गुणस्तरहीन मकैको बीउ बिक्री गरेर ठगी गरेको बरहथवा५ कि ललिता साहको आरोप छ । मकैमा दाना नलागे पछि आफूहरु सङ्कटमा परेको उनले गुनासो गरे। उन्नत जातको मकै खेतीका लागि प्रतिकट्ठा रु तीन हजारदेखि तीन हजार पाँच सयसम्म खनजोत, मलखाद र कामदार खर्च लागेको किसानहरूले बताएका छन् । जग्गा भाडामा लिएका किसानको लगानी अझ बढी छ । उत्पादन बिग्रिएका अधिकांश किसानले भारतीय बीउ उत्पादन कम्पनी नुजिभिडु सिड्सले उत्पादन गरेको विनर नामको मकै लगाएको बताएका छन् । मङ्सिरका पहिलो साताअघि लगाइएको अन्य कम्पनीका हाइब्रिड जातको मकैमा समस्या देखिएको बागमती नगरपालिकाका कृषि प्राविधिक हिमाल साहीले जानकारी दिए। बीउ उत्पादक कम्पनीले भने मौसम अनुकूल नभएका कारण मकैमा दाना नलागेको जनाएको छ । नुजिभिडु सिड्सका नेपाल प्रतिनिधि श्रीप्रसाद पालिखेलले किसानले समयअगावै मकै रोपेका कारण समस्या भएको दाबी गरे । मकैको परागसेचनको समयमा धेरै चिसो भएको उनको दाबी छ । 'किसानले मकै रोप्न हतार गर्नुभयो', उनले भने, 'कम्पनीले मकै रोप्ने समय जानकारी गराउँदा अटेर गर्नुभएको देखियो ।' मङ्सिर पहिलो सातादेखि रोप्नुपर्ने मकै कात्तिकतिरै रोपिएको उनको दाबी छ । दाना नलागेका किसानको विवरण सङ्कलन गरेर भारतस्थित कम्पनीमा जानकारी गराइएको उनले बताए। किसानलाई कसरी राहत पुर्याउन सकिन्छ भनेर आफूहरुले अनुगमन गरिरहेको उनले बताए। नगरपालिकास्थित कृषि शाखाले क्षतिको विवरण सङ्कलन गरिरेहेको छ । किसानलाई अनुदानमा वितरण गरेको मकै उत्पादन नभएको गुनासोपछि आफूहरुले विवरण सङ्कलन सुरु गरेको र एक दुई दिनभित्रमा पूर्ण विवरण सार्वजनिक गरिने नगर कृषि शाखा अधिकृत अवधेशकुमार झाले जानकारी दिए। अत्यधिक मकै उत्पादन हुने यस क्षेत्रमा नगरपालिकाले मकै क्षेत्र विकासका लागि छ सय किलो विनर मकैको बीउ अनुदानमा वितरण गरेको थियो। जिल्लाको कर्मैया, ढुङ्ग्रेखोला, शङ्करपुर, राजघाट, हजरिया, मुर्तियालगायत स्थानमा हाइब्रिड मकै उत्पादन हुने गरेको छ । जिल्लामा बर्सेनि १२ हजार हेक्टर क्षेत्रफलमा मकै लगाउने गरिको छ भने यहाँ ५ दशमलव ३ लाख मेट्रिक टन मकै उत्पादन हुने गरेको जिल्ला कृषि ज्ञान केन्द्रका कृषि प्रसार अधिकृत देवानन्द यादवले बताए। रासस"
