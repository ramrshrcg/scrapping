शीर्षक,विवरण
राष्ट्रपति पौडेलले गरे नवकन्याको पूजा,"काठमाडौँ : राष्ट्रपति रामचन्द्र पौडेलले वडादसैँका अवसरमा नवदुर्गाको अवतारस्वरुप महानवमीको दिन आज नवकन्याको पूजाअर्चना गरेका छन् । विशेष समारोहका बीच राष्ट्रपति पौडेलले शीतल निवासमा नवकन्याको पूजा गरेका हुन्। सो अवसरमा राष्ट्रपति पौडेलले नवकन्याको गोडा धोएर, टीका लगाई, उपहार प्रदान गरेका थिए। दसैँका अवसरमा महानवमीको दिनमा राष्ट्रप्रमुखले प्रत्येक वर्ष नवकन्याको पूजा गर्ने प्रचलन छ । दुर्गा भगवतीको शैलपुत्री, ब्रह्मचारिणी, चन्द्रघण्टा, कुष्माण्डा, स्कन्दमाता, कात्यायनी, कालरात्री महागौरी र सिद्धिदात्रीका रुपमा नौ रूपको पूजा गर्ने गरिन्छ ।"
संस्कृतिले सभ्य समाज निर्माण गर्न प्रेरित गर्छ : महासचिव पोखरेल,"दाङ : नेकपा एमालेका महासचिव शंकर पोखरेलले संस्कृतिले सभ्य समाज निर्माण गर्न प्रेरित गर्ने बताएका छन्। बडा दसैं, शुभ दीपावली, छठ एवं नेपाल संवतका अवसरमा तुलसीपुर उपमहानगरपालिका वडा नम्बर१९ मा आयोजित कार्यक्रममा उनले नेपाली संस्कृति र संस्कारले समाजलाई जोड्ने काम गरेको बताए। संस्कृतिका नाममा फैलिएका विकृतिलाई युवा पुस्ताले हटाउँदै जानुपर्ने बताउँदै महासचिव पोखरेलले नेपालमा सीमाका कारण लागुपदार्थ दुर्व्यसनी बढ्दो क्रममा रहेकाले नेपाल सरकारले नियन्त्रणमा विशेष सावधानीपूर्वक अभियान नै थाल्नुपर्ने बताए। समाजमा बढ्दो दुर्व्यसनी हटाउनका लागि गृह मन्त्रालयको मात्रै पहलकदमी अपुग हुने भएकाले विद्यालय तहबाटै सचेतना अनिवार्य रहेको बताए। महासचिव पोखरेलले पछिल्लो समयमा घर परिवारका अभिभावकहरू कार्य व्यस्तताका कारण बालबालिकाको चासो नदेखाएका कारण दुर्व्यसनीको समस्या थप विकराल बन्दै गएकाले अभिभावकहरूले चासो बढाउनुपर्ने बताए। ड्काले पालिकाकातर्फबाट लागुपदार्थ दुव्र्यसनी सचेतनाको कार्यक्रम बढाए पनि विद्यालय तहसम्म नै नपुग्दा प्रभावकारी बन्न नसकेको बताउनुभयो । उहाँले प्रहरी सक्रियता र अभिभावक शिक्षा अनिवार्य रहेको बताउनुभयो । प्रहरी कार्यालय दाङका प्रहरी प्रमुख रामबहादुर केसीले युवा जनशक्ति लागु पदार्थ दुव्र्यसनीमा बढिरहकाले यसको नियन्त्रणको सबैको सहयोग, चासो अपरिहार्य रहेको बताउनुभयो ।"
"उपप्रधानमन्त्री श्रेष्ठ डिस्चार्ज, ८ गते स्वदेश फर्कने",काठमाडौँ : उपप्रधानमन्त्री एवम् गृहमन्त्री नारायणकाजी श्रेष्ठ आज अस्पतालबाट डिस्चार्ज भएका छन् । जनवादी गणतन्त्र चीन भ्रमणका क्रममा हृदयाघात भएपछि उपप्रधानमन्त्री श्रेष्ठलाई बेइजिङस्थित पेकिङ युनियन मेडिकल कलेज हस्पिलटमा भर्ना गरिएको थियो। तेस्रो बेल्ट एण्ड रोड फोरम फर इन्टरनेशनल कोअपरेसन (बिएफआर) मा सहभागी हुन बेइजिङ पुगेका बेला उपप्रधानमन्त्री श्रेष्ठलाई यही कात्तिक १ गते हृदयाघात भएको थियो । उनको छातीमा स्टेन्ट राखिएको छ । उपप्रधानमन्त्री श्रेष्ठ यही कात्तिक ८ गते बिहान स्वदेश फर्कने कार्यक्रम रहेको उनको सचिवालयले जनाएको छ ।
प्याराग्लाइडिङमा रमाउँदै परराष्ट्रमन्त्री साउद,पोखरा : परराष्ट्रमन्त्री नारायणप्रसाद साउदले पोखराको पर्यटन व्यवसाय पूर्ववत् अवस्थामा फर्कने बताएका छन् । पोखराको तोरीपानीबाट फेवाताल किनारमा आज प्याराग्लाइडिङ गरेपछि उनले साहसिक पर्यटनलगायतका धेरै सम्भावना बोकेको पोखराको पर्यटन व्यवसायले आगामी दिनमा गति लिने विश्वास व्यक्त गरे। प्याराग्लाइडिङ पोखराको महत्त्वपूर्ण पर्यटकीय गतिविधि भएको उल्लेख गर्दै मन्त्री साउदले पोखरा अन्तर्राष्ट्रिय विमानस्थलको उडानलाई असर नपर्ने गरी पूर्ववत् सराङकोटबाटै उडान गर्न सम्बन्धित निकायमा आफ्नोतर्फबाट पहल गर्ने बताए। सुरक्षा व्यवस्थालाई दृष्टिगत गर्दै पोखरा अन्तर्राष्ट्रिय विमानस्थलको टावरसँग सम्पर्क गरी मन्त्री साउद सवार प्याराग्लाइडरलाई फेवाताल किनारामा अवतरण गराइएको हवाई खेलकुद संस्थाका महासचिव खेम आचार्यले जानकारी दिए।मन्त्री साउद सवार प्याराग्लाइडरको उडान पाइलट महेन्द्रबहादुर भट्टराईले गरेका थिए।
राष्ट्रपतिले सर्वसाधारणलाई टीका लगाइदिने,"काठमाडौं : राष्ट्रपति रामचन्द्र पौडेलले विजया दशमीका दिन विशिष्ट पदाधिकारीदेखि सर्वसाधारणलाई टीका लगाइदिने भएका छन्। राष्ट्रपति कार्यालयले विशिष्ट र सर्वसाधारणका लागि छुट्टैछुट्टै समयको व्यवस्थापन गरेर टीका प्रसाद ग्रहणको व्यवस्था मिलाएको छ। राष्ट्रपतिबाट टीका प्रसाद ग्रहण गर्न इच्छुक सम्माननीय, माननीय, उपप्रधानमन्त्री तथा मन्त्री, प्रदेश प्रमुख, न्यायाधीश, सांसद, संवैधानिक निकायका पदाधिकारी तथा निजामती, जङ्गी, प्रहरीतर्फका अधिकृतस्तरसम्मका राष्ट्र सेवकका लागि अपराह्न २ देखि ३ बजेसम्म समय तोकिएको छ। सर्वसाधारणका लागि अपराह्न ३ देखि ५ बजेसम्म राष्ट्रपतिबाट टीका प्रसाद ग्रहण गर्न सक्ने राष्ट्रपति कार्यालयका प्रवक्ता शैलजा रेग्मी भट्टराईले जानकारी दिइन्। राष्ट्रपतिबाट टीका प्रसाद ग्रहण गर्ने महानुभावले मर्यादित पोसाकमा १ नं प्रवेशद्वारबाट राष्ट्रपति कार्यालय प्रवेश गर्नुपर्नेछ।"
निर्वाचनका समयमा गरेका प्रतिबद्धता पूरा गर्नु सांसदको कर्तव्य हो : नेत्री खातुन,"काठमाडौं : नेपाली कांग्रेसकी नेत्री जावेदा खातुन जागाले निर्वाचनका बेला नेताहरुले मतदातासमक्ष गरेका वाचा र प्रतिबद्धता पूरा गर्नु प्रत्येक सांसदको कर्तव्य र दायित्व भएको बताएकी छन्। उनले चुनाव प्रसारप्रसारका समयमा जनतालाई दिएका आश्वासन, सेवासुविधा र विकास निर्माणको एजेण्डा बोकेर गएको सांसद मन्त्रालय मन्त्रालयमा भेटिनुलाई अन्यथा लिन नहुने धारणा राखिन्। हिउँदे र बर्खे अधिवेशन सकिँदासम्म जति कानुन निर्माण गर्नुपर्ने हो त्यो नभएकामा आलोचना भइरहेको बताउँदै उनले जनताका आवाज र कानुन निर्माणलाई सबै राजनीतिक दलले साझा एजेण्डा बनाउनपर्ने विचार प्रकट गरिन्। सांसद खातुनले भनिन्, 'स्वार्थको राजनीतिक कारण एकअर्काको अस्थित्व र उपस्थितिलाई अस्वीकार गर्ने, हस्तक्षेप गर्ने, सरकार फेरबदल भइरहने, विधेयकमाथि पनि आआफ्नो स्वार्थ रहने परिस्थितिले कानुन तर्जुमालाई तीव्रता दिन चुनौती खडा भएको छ।' नेत्री खातुलनले सदनमा मर्यादापूर्व प्रस्तुत हुने, सोच विचार गरी वक्तव्य दिने र अनुशासनमा रही गौरव गर्न लायक अगुवा हुनपर्नेमा सस्तो लोकप्रियताका लागि नियमापत्ति गर्ने, आरोपप्रत्यारोप मात्र नभई सभामै कपडा खोल्नेजस्ता कार्य सुहाउँदो विषय नभएको टिप्पणी गरिन्। जनप्रतिनिधि हुनुका नाताले सांसदले जनताको आशा र भरोसा कायम राख्न जरुरी भएको बताउदै कांग्रेस केन्द्रीय सदस्य खातुनले विकास निर्माण, डुबान, नदी कटानका अतिरिक्त बर्दियामा मानव र वन्यजन्तुबीचको द्वन्द्व प्रमुख समस्या रहेको जानकारी दिइन्। उनले भनिन्, 'विकास निर्माण त गर्दै गरौँला सबैभन्दा पहिला मानिस बाँच्न पर्यो। जल्दाबल्दो समस्या त्यही हो। बाढी पनि समस्याकैरुपमा छ। पुल आवश्यक छ।'"
११:०२ मा टीकाको साइत,काठमाडौं : भोलि मंगलबार विजया दशमी अर्थात् दुर्गापक्षको मुख्य दिन। नवदुर्गाको प्रसादका रूपमा मान्यजनको हातबाट शुभ साइतको प्रतीक रातो टीका एवं समृद्धिको प्रतीक जमरा लगाइँदैछ। नेपाल पञ्चाङ्ग निर्णायक विकास समितिका अनुसार टीकाको शुभ साइत मंगलबार बिहान ११:०२ बजे रहेको छ। विजयादशमी आफैंमा शुभ दिन भएकाले टीका लगाउन सामान्य मानिसले साइत खोज्नु नपर्ने मान्यतासमेत रहेको छ। त्यस्तै मंगलबार बिहान १०:३७ बजे देवी बिसर्जनको साइत रहेको समितिले जनाएको छ। मंगलबारदेखि पूर्णिमासम्म मान्यजनबाट दुर्गाको प्रसादका रूपमा टीका ग्रहण गर्दा अन्य फूलका साथै घटस्थापनाका दिनमा वैदिक विधिपूर्वक राखिएको पहेँलो जमरालाई समृद्धिको प्रतीकको रूप मानी लगाउने गरिन्छ। असत्यमाथि सत्य र आसुरीशक्तिमाथि दैवी शक्तिको विजयको प्रतीकका रूपमा मनाइने विजयादशमी बडा दसैँको सबैभन्दा महत्त्वपूर्ण दिन हो।
दसैंमा सुनसान काठमाडौंका सडक,काठमाडौं : बडादसैँअन्तर्गत नवमीका दिन सोमबार काठमाडौँ उपत्यकाका सडक प्रायः सुनसान देखिएका छन् । सडकमा सवारी साधान कम मात्रै चलेका छन् । यसअघि केहि चहलपहल देखिएको काठमाडौंको सडक महानवमी अझै सुनसान भएको हो । स्थानीयहरू घरघर दसैँ मनाउन व्यस्त रहेका र काठमाडौँ बाहिरबाट यहाँ पेसाव्यवसाय गर्न आएकाहरु आफ्ना घर गाउँमा गएपछि सडकमा सवारी साधनको उपस्थिति कम देखिएको हो । घटस्थापनादेखि नै मानिसहरु काठमाडौँबाट जान थालेका थिए । अघिल्लो शनिबारदेखि दैनिक एक लाखको हाराहारीमा मानिस बाहिरिएका थिए । नवमीमा दिन अत्यावश्यकबाहेक सवारी साधन नचलाइने परम्पराका कारण पनि सडक खाली भएको हो ।
"आज विजयादशमी, नवदुर्गाको प्रसादस्वरुप टीका र जमरा लगाइँदै","काठमाडौं : आज विजया दशमीअर्थात् दुर्गापक्षको मुख्य दिन। नवदुर्गाको प्रसादका रूपमा आज मान्यजनको हातबाट शुभ साइतको प्रतीक रातो टीका एवं समृद्धिको प्रतीक जमरा लगाइँदै छ। दसैँ घर वा पूजा कोठामा नौ दिनसम्म पूजा आराधना गरिएको प्रसाद आज मान्यजनबाट लगाइन्छ। टीका प्रसाद ग्रहण गर्न साइत खोज्नेका लागि नेपाल पञ्चाङ्ग निर्णायक विकास समितिले आज बिहान ११:०२ बजेको साइत उत्तम रहेको जनाएको छ। विजयादशमी आफैँमा शुभ दिन भएकाले आज टीका लगाउन सामान्य मानिसले साइत खोज्नु नपर्ने मान्यतासमेत रहेको छ। आज बिहान १०:३७ बजे देवी बिसर्जनको साइत रहेको समितिले जनाएको छ। घटस्थापनाका दिन स्थापना गरिएको घडाबाट वैदिक विधिपूर्वक अभिषेक गरी विजयादशमीको टीका लगाइन्छ। आश्विन शुक्ल दशमीका दिनमा मनाइने विजयादशमी पर्व आज हर्षोल्लासका साथ मान्यजनबाट दुर्गा भवानीको प्रसादस्वरूप टीका, जमरा थापेर मनाइन्छ। आज नभ्याउनेले कोजाग्रत पूर्णिमासम्म मान्यजनबाट टीका ग्रहण गर्न सक्नेछन्। आजदेखि पूर्णिमासम्म मान्यजनबाट दुर्गाको प्रसादका रूपमा टीका ग्रहण गर्दा अन्य फूलका साथै घटस्थापनाका दिनमा वैदिक विधिपूर्वक राखिएको पहेँलो जमरालाई समृद्धिको प्रतीकको रूप मानी लगाउने गरिन्छ। असत्यमाथि सत्य र आसुरीशक्तिमाथि दैवी शक्तिको विजयको प्रतीकका रूपमा मनाइने विजयादशमी बडा दसैँको सबैभन्दा महत्त्वपूर्ण दिन हो। त्रेता युगमा आजैका दिन भगवान् रामले असत्यको प्रतीक बनेका रावणमाथि विजय प्राप्त गरेकाले त्यही समयदेखि विजयादशमी मनाउन सुरु गरिएको धार्मिक विश्वास छ। यसैले आजको दिनलाई विजयको प्रतीकका रूपमा पनि लिइन्छ। आज गुरु पुरोहित, हजुरबुबा, हजुरआमा, बा, आमा, मान्यजन तथा ठूलाबडाको हातबाट नव दुर्गा भवानीको टीका, जमरा तथा प्रसाद थापी यश, ऐश्वर्य वृद्धि, काम गर्ने क्षमतामा वृद्धि एवं दीर्घायु प्राप्त होस् भनी आशीर्वाद लिइन्छ। विजयादशमीमा टीका लगाइदिँदा यस्ता मन्त्रले आशीर्वाद दिने गरिन्छ आयुद्रोणसुते श्रियं दशरथे शत्रुक्षयं राघवे। ऐश्वर्यं नहुषे गतिश्च पवने मानं च दुर्योधने।। शौर्यं शान्तनवे बलं हलधरे दानं च कुन्तीसुते। विज्ञानं विदुरे भवतु भवतां कीर्तिश्च नारायण।। अर्थात् द्रोणाचार्यका छोरा अश्वत्थामाको जस्तो आयु होस्, अयोध्याका राजा दशरथको जस्तो श्री होस्, दशरथका छोरा रामको जस्तो शत्रु नाश होस्, राजा नहुषको जस्तो ऐश्वर्य होस्, वायुको जस्तो गति होस्, दुर्योधनको जस्तो मान होस्, भीष्मको जस्तो शुरता होस्, बलरामको जस्तो बल होस्, कुन्तीका छोरा कर्णको जस्तो दानशीलता होस्, विदुरको जस्तो ज्ञान विज्ञान होस्, नारायणको जस्तो कीर्ति होस् भनी आशीर्वाद दिने गरिन्छ। यो मन्त्र विशेषगरी पुरुषलाई टीका लगाउँदा आशीर्वाद दिन भनिन्छ। महिलालाई भने दुर्गा देवीको स्वरूप मानेर निम्न लिखित मन्त्रले आशीर्वाद दिइन्छ। जयन्ती मङ्गला काली भद्रकाली कपालिनी । दुर्गा क्षमा शिवा धात्री स्वाहा स्वधा नमोऽस्तुते।।"
सशस्त्र प्रहरीकै मिलोमतोमा कपिलवस्तुको सीमा क्षेत्रमा तस्करी बढ्यो,"कपिलवस्तु : दसैं तथा तिहारको आगमनसँगै जिल्लाका सीमा नाकामा तस्करी मौलाएको छ। सीमा क्षेत्रको सुरक्षा र तस्करी नियन्त्रणका लागि सीमा क्षेत्रमा खटिएका सशस्त्र प्रहरीकै मिलेमतोमा जिल्लामा तस्करी बढेको हो। सीमा क्षेत्रमा रहेका बीओपीहरूले सशस्त्र प्रहरीका उपरीक्षक जीवन केसीको मौन स्वीकृतिमा अवैध रकम संकलन गरिरहेका छन्। सीमा नाकाबाट दिउँसै लाखौं रूपैयाँका सामानहरु अवैधरूपमा भित्रिने गरेको छ। तर सीमा क्षेत्रमा खटिएका सशस्त्र प्रहरीहरू मौन छन्। तस्करहरूले बीओपीमार्फत् सशस्त्र प्रहरी उपरीक्षकसम्म रकम खुवाएका कारण सीमा क्षेत्रमा खटिएका सशस्त्र प्रहरीहरू मौन बस्ने गरेका हुन्। सीमा नाकाबाट कपडा, खाद्यान्न, मेशिनरी पार्ट्स, खसीबोका, चप्पललगायतका सामाग्रीहरू तस्करी हुने गरेको छ। तर यहाँ खटिएका सशस्त्र प्रहरीहरू कमाउ धन्दामा लागेका छन्। जिल्लाको कृष्णनगर पश्चिमका सीमा नाका, कृष्णनगर आसपास, कुशहवा बढनी, मर्यादपुर, रंगपुर, चाकरचौडा लगायतका सीमा नाकामा तस्करीका घटना बढेका छन्। आम सर्वसाधारणले घरायसी प्रयोजनका लागि भारतीय बजारबाट सामान ल्याउँदा निकै कडाइ गर्ने सशस्त्र प्रहरीहरू ठूलो संख्यामा भन्सार छली हुँदा मौन बस्ने गरका छन्। तर तस्करी गर्नेहरूसँग आफूहरूको कुनै प्रकारको सेटिङ नरहेको सशस्त्र प्रहरी उपरीक्षक जीवन केसी बताउँछन्। सादा पोसाकमा खटिने सशस्त्र प्रहरीहरूले मासिकरूपमा अवैध रकम संकलन गरेर सशस्त्र प्रहरीका जिल्ला प्रमुखसम्म पुर्याउने गरेको स्रोतको दाबी छ। बीओपीमा रकम नबुझाउने हो भने आफ्नो सामान तत्काल प्रकाइ भइ जफत हुने गरेको एक कारोबारीको दाबी छ। 'दुई पैसा कमाउनका लागि हामी पनि रकम खुवाएर नै काम गरेका छौं।' नत्र यति ठूलो कहाँ हाम्रो हिम्मत हुन्छ र?,' उनले भने। सशस्त्र प्रहरी बल नेपाल नम्बर ५ विन्ध्याबासिनी बाहिनीका प्रमुख सशस्त्र प्रहरी नायब महानिरीक्षक अभिकुमार खत्रीले भने लुम्बिनी प्रदेशको सीमा सुरक्षा र तस्करी नियन्त्रणका विषयमा प्रदेश कार्यालय शून्य सहनशीलताको नीतिमा अघि बढेको बताए। 'तस्करीका घटनामा जोसुकैसँग जोडिएको प्रमाणित भए नियमअनुसार विभागीय कारबाही हुन्छ,' उनले भने।"
यस्तो देखियो वर्षमा एक दिनमात्र खुल्ने तलेजु भवानी,"काठमाडौं : वर्षमा एक दिनमात्र खुल्ने हनुमानढोका दरबार क्षेत्रमा रहेको तलेजु भवानीको मन्दिरमा भक्तजनको भीड लागेको छ। यो मन्दिर प्रत्येक वर्ष आश्विन शुक्ल नवमी अर्थात महानवमीका दिनमा मात्र सर्वसाधारणका लागि खुल्ने गर्छ। तलेजु भवानीलाई फूलपातीकै दिन हनुमानढोका दरबारको मूलचोकमा ल्याइएको थियो। तलेजु भवानीलाई विजयादशमीका दिन बिहानमात्र मूल मन्दिरमा फर्काइने चलन छ। तलेजु भवानी मन्दिर वसन्तपुर दरवार क्षेत्रमा अवस्थित एक प्रसिद्ध मन्दिर हो। मल्लकालमा निर्मित यो ऐतिहासिक मन्दिर वर्षको एकपटक दसैंको महानवमीका दिनमात्र सर्वसाधारणका लागि खुल्ला गरिँदै आएको छ। यसैले गर्दा पनि भक्तजनको भीड लागेको हो। हनुमानढोका नामले पनि प्रसिद्ध यो दरवार क्षेत्रमा रहेका अन्य ऐतिहासिक भवन र मन्दिर राजा रत्न मल्लदेखि पृथ्वीवीरविक्रम शाहका पालासम्म निर्माण गरिएका हुन्। त्यस क्षेत्रमा तलेजुका साथै जगन्नाथ, शिवपार्वती, ठूलो घण्टा, कालभैरव, कुमारीघर, वसन्तपुर दरवार, गद्दी बैठक, काष्ठमण्डपलगायत सम्पदा छन्। तुलजा भवानीलाई तुलजा, तलेजु, तुर्जा, तलेजी आदि नामले पूजाअर्चना गरिन्छ। तुलजा भवानीलाई दैवीशक्ति वा मातृशक्तिका रूपमा पनि पुजिन्छ। तुलजा भवानीलाई नेवार समुदायमा इष्टदेवीका रूपमा पूजिन्छ।"
गुल्मीका शक्तिपिठ दर्शनार्थीले भरिभराउ,"गुल्मी : आज आश्विन शुक्ल नवमी अर्थात् विजया दशमीको नवौं दिन। नवदुर्गा भगवतीको विशेष पूजा आराधना गरी देशभर मनाइँदैछ। गुल्मीका विभिन्न स्थानमा रहेका शक्तिपिठमा बिहानैदेखि नवदुर्गाको पुजाआराधाना गर्न दर्शनार्थीको भिडभाड छ। जिल्लाको इस्माकोट, धुर्कोटकोट, मुसिकोट, घमिरकोट लगायतका विभिन्न शक्तिपिठमा दर्शनार्थीको बाक्लो उपस्थिति देखिन्छ । घटस्थापनामा राखिएको जमरा चढाइ देवी मन्दिर र शक्तिपीठमा पाडा,बोका, भेडा, कुखुराको बलिसहित दुर्गा भवानीको विशेष पूजाआराधना चलिरहेको छ। सोमबार बिहानैदेखि मालिका गाउँपालिकाका घमिर, मर्भुङ्ग,अर्जैलगायतका कोटमा पुजा गर्नेको लर्को छ । दसैंघर , कोट र देवी मन्दिरको आफ्नै महत्व र विशेषता छन् । यी शक्तिपिठमा भाकल गरेवापत पाडा, बोका , भेडा परेवा कुखुराको बोली दिने चलन छ । घमिर खड्गछत्र मन्दिरमा यसपटक २५ वटा पाडा , ७५ वटा बोका , आठवटा भेडा र सयौं परेवाको बलि दिने मन्दिर व्यावस्थापन समिति अध्यक्ष डेम बहादुर खत्रीले जानकारी दिए । घटस्थापनाको दिनदेखि मन्दिरमा ब्राह्मण , पुजारीले पुजा गरिरहेका छन् र आज नवमीको दिन बलि दिने चलन छ । अध्यक्ष खत्रीले भने भोलि दशमीको दिन गाउँका मानिस जम्मा भएर टीका लगाइन्छ पर्सि फूलपाती सेलाएर कोट परिसरमा सरायनाच हुने गर्दछ । पहिलेजस्तै कोट तथा गाउँमा हुने रमाइलो र मौलिक संस्कृति विस्तारै हराउँदै गएकोमा मालिका गाउँपालिका ७ घमिरका भिम बहादुर कार्कीको चिन्ता व्यक्त गरे। 'पहिले खेतमा मार्सी धान पाकेर पहेँलो हुन्थ्यो काम साचेर मेला हेर्न पुगिन्थ्यो तर आजभोलि त युवाजति विदेश पाकापुस्ता घरमै बस्ने भएकाले पछिल्लो समय मौलिकता र संस्कृति नै हराउँदै गएको छ,' कार्कीले भने । गुल्मीमा अवस्थित खड्गछत्र मन्दिरमा नवमीको दिनभर पुजा र मार हान्ने चलन छ । भोलि अर्थात् दशमीको दिन अग्रज र मान्यजनको हातबाट टीका थाप्ने , आशीर्वाद लिने आफन्त भेटघाट गर्ने गरिन्छ । एकादशीको दिनदेखी पुर्णिामाको दिनसम्म जिल्लाभरका शक्तिपिठ र अन्य स्थानमा सरायनाच नाच्ने र विभिन्न सास्कृतिक कार्यक्रम हुने गर्दछ ।"
भारतले गहुँ आयातको कोटा दिएपछि मैदा उद्योगहरू सञ्चालनमा,काठमाडौं : पूर्वक्षेत्रमा सञ्चालित मैदा उद्योगहरु गहुँको अभावमा बन्द हुने अवस्थामा पुगेको बेला गहुँ आयात सुरु भएपछि उद्योगहरु पुनः सञ्चालनमा आएका छन् । उद्योग बन्द हुने अवस्था आएपछि नेपाल सरकारको आग्रहमा भारत सरकारले करिब ३ लाख मेट्रिक टन गहुँ आयातको कोटा दिएपछि मैदा उद्योगहरु सञ्चालन हुन थालेका हुन् । यस वर्ष पर्याप्त गहुँ उत्पादन नभएको र गहुँको मुल्य बढ्न थालेकाले ट्रेडरहरुले गहुँ संचिति गर्न थालेपछि गहुँको अभाव हुन थालेको थियो । विगत ३ महिनादेखि गहुँ आयात हुन थालेको र अहिलेसम्म करिब १ लाख मेट्रिक टन गहुँ आयात भइसकेको नेपाल फ्लोर मिल एशोसिएशनका केन्द्रिय सचिव विकास बेगवानीले जानकारी दिए। गहुँ आयात हुन थालेपछि अहिले ४४ रुपैयाँ प्रति किलोमा स्थिर रहेको छ । गत वर्षयसै समयमा गहुँको मुल्य ६४ रुपैयाँ प्रति किलोसम्म पुगेको थियो । गहुँको संचिती गर्ने प्रवृत्ति बढेपछि गहुँको मुल्य ४२ रुपैयाँ प्रति किलोबाट बढेर ४७ रुपैयाँ प्रति किलोसम्म पुगेको थियो । नेपालमा करिब ९ लाख मेट्रिक टन गहुँ आवश्यक पर्नेमा करिब ३ लाख मेट्रिक टन न्यून हुँदै आएकोमा मैदा उद्योगीहरुले ३ लाख मेट्रिक टन गहुँ आयातको कोटा माग्न आग्रह गर्दै आएका थिए ।
नवरात्रिको अन्तिम दिन शक्तिपीठमा भक्तजनको भीड,"अशोकवाटिका : बडादसैंको नवौं दिन महानवमीको अवसरमा सोमवार नुवाकोटका विभिन्न शक्तिपीठहरुमा पूजाआजा गर्नेको घुइंचो लागेको छ। विविध कारणले गत वर्ष मन्दिर दर्शन गर्न नगएकाहरु यस वर्ष परिवारैसहित विभिन्न शक्तिपीठहरु पुगेका थिए। नुवाकोटको प्रसिद्ध र महत्वपूर्ण भैरवी, देवीघाटमा रहेको जालपादेवी, वगुवामा रहेको पञ्चकन्या, सिमुटारमा रहेको इन्द्रायणी, वेलकोटमा रहेको निरञ्जना भगवति, वनदेवीलगायतका मन्दिरमा नवरात्रको अन्तिम अर्थात् महानवमीका दिन पूजाआजा र दर्शनका लागी हजारौं सर्वसाधारणको संख्या वढेको हो। घरायसी तथा विविध कारण गत वर्ष भक्तजनहरु मन्दिर जान पाएका थिएनन्। बडादसैंको महानवमीका अवसरमा नुवाकोटको जालपादेवी मन्दिर, भैरवी मन्दिर, बेलकोटगढीको निरञ्जना भगवति मन्दिर लगायतका शक्तिपीठहरुमा पूजा आरधाना गर्नेेहरुको भीड लागेको छ। यसबाहेक नुवाकोटको तारुका, बुधसिङ, दुइपिपल, भैरुमकोटलगायत स्थानमा रहेका कोट घरमा समेत पूजाआजा गरिएको छ। महाष्टमी र महानवमीका दिन भैरवी तथा बेलकोटको निरञ्जना भगवति मन्दिरमा, फूलपाती, कालरात्रि र महानवमीका दिन भव्य मेला लाग्छ। मल्लकालमा निर्माण गरिएको भैरवी मन्दिरमा नुवाकोटको विभिन्न स्थानका अतिरिक्त राजधानी काठमाडौवाट समेत भक्तजनहरु आउने गरेका छन्। मन्दिरमा भाकल गरेर दशैको समयमा पूजा अर्चना गरेमा मनले चिताएको पुग्ने जनविश्वास रहिआएको छ। मन्दिर नजिकै रहेको दशैंैघर र तलेजु मन्दिरमा महानवमीको दिन विशेष पूजा हुने गरेको छ। विजया दशमीको दिन सामूहिक रुपमा टिका लगाई दशंैघरमा राखिएको जमरा लगाउने प्रचलन रहेको छ। बडादसैंको महानवमीका दिन नुवाकोटको महत्वपूर्ण विभिन्न मन्दिरहरुमा पूजाआजा र दर्शनका लागी सर्वसाधारणको संख्या वढे पनि वलि दिने कार्य गतवर्षको भन्दा कम भएको मन्दिरका पूजारीहरु वताउंछन्। महानवमीका दिन नुवाकोटका तुलजा मौला, साततले दरवार अगाडिको मौला, लाम्पाटीमा रहेको छुट्टै मौला, कालिका मौलाका साथै भैरवी, जालपादेवी र इन्द्रायणी मन्दिरमा सरकारी तर्फवाट सातवटा रांगो, ६ वटा वोका एउटा भेडाको थुमाको वलि दिइएको छ। यस वर्ष नुवाकोटका विभिन्न शक्तिपीठहरुमा पूजापाठ गर्नका लागि गत वर्षको भन्दा ५० प्रतिशत वढि सर्वसाधारणको भीड लागेको नुवाकोटको भैरवी मन्दिरमा भजनकिर्तनमा सहभागी वृद्ध अगुवा यज्ञराज केसीले वताए। परिवर्तित समयसंगै सर्वसाधारणको धार्मिक आस्था वढेको पाइएको उनले बताए। सर्वसाधारण पछिल्लो समयदेखि पशु वलि भन्दा पनि नरिवल चढाउनतर्फ आकर्षित भएको पाइएको छ। विभिन्न संघसंस्था तथा सर्वसाधारणले पनि पशु वली दिंदैमा धर्म नहुने निष्कर्ष निकाली नरिवल चढाउन लागेको पूजारीहरुको भनाई रहको छ। गत १८०१ साल असोज १५ गते तेश्रो प्रयासमा नेपाल एकिकरणपछि तत्कालीन राजा पृथ्वीनारायण शाहले नुवाकोटमा वडादशैं पर्व विशेष रुपमा मनाउन सुरु गरेको पाइन्छ। वडादशैंमा नुवाकोटको विभिन्न देवी मन्दिरहरुमा सरकारीतर्फवाट पूजापाठ हुने गरेको छ। घटस्थापनाको दिनदेखि महानवमीसम्म नुवाकोटका विभिन्न शक्तिपीठहरुमा वोका, कुखुरा, हांसको वलि दिने गरिएको छ। मेला भर्न छिमेकी रसुवाका साथै काठमाडौं, सिन्धुपाल्चोक, धादिङलगायतका जिल्लाबाटसमेत भक्तजनहरु आउने गर्छन्। विदुर नगरपालिका वडा नं २ नुवाकोटमा रहेको भैरवी मन्दिरमा ऐतिहासिक र धार्मिक रुपले समेत महत्वपूर्ण मानिने कारण वडादशैंको अतिरिक्त वैशाख पूर्णिमालगायत दिनमा विशेष मेला लाग्ने गरेको छ। भैरवी मन्दिर पांचसय वर्ष पुरानो भएका कारण यहां पूजाआजा गर्न आउनेहरु वढिरहेको स्थानीय युवा सामाजिक अगुवा महेन्द्र श्रेष्ठको भनाई छ।"
भन्सार छलीका सामाग्रीसहित ७ जना पक्राउ,"गुलरिया : भन्सार छलीका विभिन्न सामाग्रीसहित प्रहरीले ७ जनालाई नियन्त्रणमा लिएको छ। जिल्ला प्रहरी कार्यालय बर्दियाको गस्ती टोलीले गुलरिया नगरपालिका वडा नम्बर ७ स्थित भन्सार रोडबाट भन्सार छली चोरी पैठारी गरी ल्याउँदै गरेको सामानसहित मानिस पक्राउ गरेको हो । चोरी पैठारी गरी भन्सार छलेर ल्याउँदै गरेको फलफूल तथा तरकारीलगायत सो कार्य गर्न प्रयोगमा ल्याईएका ४ थान मोटरसाइकल, ४ थान साइकल गरी १ लाख ७४ हजार मूल्य बराबरको सामाग्री नियन्त्रणमा लिएको जिल्ला प्रहरी कार्यालय बर्दियाका प्रहरी नायव उपरीक्षक तुल्सीराम अर्यालले बताए। ५ जना भारतीय, २ जना नेपाली गरी ७ जना मानिस र नियन्त्रीत सामाग्री आवश्यक कारबाहीको लागि राजापुर भन्सार कार्यालय गुलरिया बर्दियामा बुझाएको उनले जानकारी दिए।"
नेपाली सेनाले भक्तपुरमा मनायो महानवमी,"काठमाडौं : प्रत्येक वर्ष आश्विन शुक्ल नवमीका दिनमा मनाइने महानवमी पर्व आज नवदुर्गा भगवतीको विशेष पूजा आराधना गरी मनाइएको छ। महानवमीका दिनमा गरिने दुर्गा पूजालगायतका कार्य गरी घटस्थापनाका दिनमा राखिएको जमरा विभिन्न शक्तिपीठमा लगी चढाइन्छ। दसैँघर र कोतलगायत राज्यका विभिन्न देवी मन्दिर र शक्तिपीठमा बोका, हाँस, कुखुरा र राँगाको बलिसहित दुर्गा भवानीको विशेष पूजा आराधना र दुर्गा सप्तशती ९चण्डी०, श्रीमद्देवीभागवत एवं देवी स्तोत्र पाठ गरिन्छ। नेपाली सेनाले पनि भक्तपुर दरवार स्क्वायरमा महानवमी मनाएको छ।"
सूर्योदय र कुहिरो हेर्न मानुङकोटमा पर्यटकको भिडभाड,"दमौली : तनहुँको मानुङकोटमा जाडो बढेसँगै पर्यटक पनि बढेका छन् । बिहानको घामको किरणसँगै कुहिरोले सर्लक्क ढाकेको दमौली बजार हेर्नका लागि पर्यटक बढेका हुन् । दमौली बजारलाई कुहिरोले ढाक्नुलाई पौराणिक कथासँग पनि जोडिएको छ । परापूर्वकालमा महर्षि वेदव्यासका पिता पराशर ऋषिले सत्यवतीसँग सम्भोग गर्न इच्छा प्रकट गर्दा लोकलाई पत्तो नहोस् भनेर कुहिरो उत्पन्न गराइदिएको धार्मिक किंवदन्ती रहँदै आएको छ । त्यही कुहिरोले ढाकेको दृश्य र सूर्योदय अवलोकन गर्न तनहुँको व्यास नगरपालिका ५ मानुङकोटमा आन्तरिक पर्यटकको चहलपहल सुरु भएको छ । जाडो मौसम सुरु भएसँगै यहाँ पर्यटकको आगमन बाक्लिएको हो । गर्मी मौसममा प्रायः सुनसान रहने मानुङकोटमा चिसो मौसममा पर्यटकको बाक्लो उपस्थिति रहने गरेको छ । अहिले दसैँ बिदाका कारण पनि बिहानैदेखि पर्यटकको आगमन सुरु भएको स्थानीय अनिल अधिकारीले बताए । उनले भने, 'अब मानुङकोटमा पर्यटकको चहलपहल बढ्ने बेला भयो, बडादसैँको नवौ दिन आज बिहानै एक हजारभन्दा बढी पर्यटकको आगमन भयो । अधिकारीका अनुसार राति मानुङकोटमै बास बसेर बिहानको दृश्य हेर्नेहरु पनि बढेका छन् । त्यसका अलवा बिहानै मानुङकोट पुग्ने पनि उत्तिकै छन् । दसैँको समयमा काठमाडौँबाट दमौली आएकी पार्वती पौडेलले मानुङकोटको दृश्य लोभलाग्दो भएको राससलाई बताइन्। उनले भनिन्, 'यहाँबाट देखिने दृश्यले मनै लोभ्यायो, एकपटक आएपछि फेरि आउन मन लाग्ने रहेछ । जाडो महिनामा मानुङकोटमा पर्यटककको राम्रो चहलपहल हुने वडाध्यक्ष विष्णुकुमार श्रेष्ठको भनाइ छ । उनले भने, 'मानुङकोटको विशेषता भनेको जाडोयामको हो, जाडोयाममा कुहिरोले ढपक्क ढोकेको दृश्य र सूर्योदयको मनोरम दृश्य हेर्न विभिन्न ठाउँबाट पर्यटक आउँछन् ।' मानुङकोटमा पर्यटकको चहलपहल बढेपछि होटल खुल्ने क्रम बढेको छ । उनले भने, 'मानुङकोटको पर्यटन प्रबर्द्धनका लागि नगरपालिकाले पनि प्रयास गर्दै आइरहेको छ । प्रत्येक वर्ष मानुङकोटबाट पुलिमराङसम्म अल्ट्रा म्याराथन प्रतियोगिता हुँदै आएको छ ।' मानुङकोटबाट धौलागिरी, माछापुच्छ्रे अन्नपूर्ण, मनास्लु, लमजुङ हिमालको दृश्यावलोकन गर्न सकिन्छ । मानुङकोटमा पर्यटक बढेपछि गाउँ छाडेर सहर झरेकाहरु पनि पुनः मानुङकोट उक्लिएर व्यवसाय गर्न थालेका छन् । खानेपानीको अभावमा यहाँका स्थानीयवासीले गाउँ छाडेका थिए । बजारको प्रशोधित जार र ट्याङ्करको पानीले मानुङकोटमा अहिले पानीको विकल्प दिइरहेको छ ।"
सोमबार देशका तीनवटा प्रदेशमा वर्षा हुने,"काठमाडौं : सोमबार दिउँसो तीनवटा प्रदेशमा वर्षा हुने भएको छ। मौसम पूर्वानुमान महाशाखाका अनुसार सुदूरपश्चिम, कर्णाली र गण्डकी प्रदेशको पहाडी भूभागका एकदुई स्थानमा मेघ गर्जनचट्याङसहित हल्का वर्षाको सम्भावना रहेको छ। यसैगरी सुदूरपश्चिम, कर्णाली र गण्डकी प्रदेशको उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। सोमबार राति देशको पहाडी भूभागमा आंशिक बदली रही बाँकीमा मौसम सामान्यतया सफा रहनेछ।"
आज महानवमी : तलेजु भवानी मन्दिरमा भक्तजनहरूको भीड,काठमाडौँ : प्रत्येक वर्ष महानवमीका अवसरमा मात्रै खुला हुने हनुमानढोका दरबार क्षेत्रभित्र रहेको तलेजु भवानीको मन्दिरमा बिहानैदेखि भक्तजनहरूको भीड लागेको छ। यस मन्दिरमा दर्शन गरे रोगव्याधिबाट मुक्त भइ पारिवारिक सुखसमृद्धि प्राप्त हुने जनविश्वास छ। प्यागोडा शैलीको प्राचीन मन्दिर वर्षमा एकपटक मात्रै खुल्ने हुँदा विशेष महत्वका साथ भक्तजनहरुले दर्शन गर्नेगर्छन्।
दसैंसँगै गाउँघरमा चहलपहल बढ्यो,"टीकापुर : टीकापुरकी चन्द्रादेवी शाहीका छोराबुहारी ६ वर्षपछि दसैं मनाउन घर फर्किएका छन्। भारतमा रहेका उनीहरू घर फर्केपछि चन्द्रादेवीको खुशीको सीमा छैन। 'अहिलेसम्मकै रमाइलो दसैं भएको छ। यस वर्ष म निकै खुशी छु', उनले भने, 'बालबच्चासहित भारतमा बस्ने छोरा घर फर्किएको छ। यस वर्ष परिवारसँग रमाइलोसँग मनाउन थालेका छौँ।' टीकापुर ब्लक नम्बर १६ का नवराज कुँवरलाई नवदूर्गाको पूजाआजा गर्न पाउँदा, सबै आफन्तसँग भेटघाट हुँदा रमाइलो लाग्छ। 'दसै विशेष लाग्छ, नवरात्रमा ब्रत बस्ने, पूजाआजा गर्ने, मन्दिर दर्शन गर्ने कार्य राम्रो लाग्छ', उनले भने, 'पारिवारिक जमघट र आर्शीवाद लिने र दिने कार्य निकै रमाइलो लाग्छ।' कैलालीकी राजकुमारी चौधरीलाई दसै विशेष लाग्छ। उनलाई दसैंमा गरिने नाचगान, खानपान रमाइलो हुनुका साथै गाउँ नै उत्साहित भएजस्तो लाग्छ। 'थारु गाउँमा दसैंको अवसरमा एक महिनासम्म नाचगान हुन्छ, थारु समुदाय आफ्नो पोशाक लगाएर संस्कृति झल्कने,मौलिक भाषामा गीत गाएर, मादलको तालमा गाउँमा नाचगान हुन्छ', उनले भनिन्, 'त्यसैले दसैं विशेष लाग्छ।' स्थानीय केशर उपाध्यायलाई पनि दसैं विशेष लाग्छ। 'दसैंसँग हाम्रो संस्कृति, सभ्यता र परम्परा जोगिएको छ', उनी भन्छन्, 'वर्षभरि भेट नभएका आफन्त भेटिने भनेकै दसैंमा हो।' दसैंमा सबै परिवार जम्मा हुने, नयाँ लुगा लगाउने, मीठा परिकार खाने, नाचगान तथा रमाइलो गर्ने भएकाले दसैं रमाइलो लाग्छ। लक्ष्य साउँदलाई पनि दसैं आर्शीवाद दिने र लिने पर्व भएकाले महत्वपूर्ण लाग्छ। उनलाई हुने खानेले धुमधाम गर्ने नहुनेले अभाव झेल्ने कुरालाई राम्रो लाग्दैन। ठूला मानिस भन्दा बालबालिकालाई दसैंमा अझ रमाइलो लाग्छ। दसैंमा विद्यालय समेत विदा हुने, घुमघाम गर्न र मीठा परिकार खान पाइने भएकाले बालबालिका अझ रमाउँछन्। कक्षा ९ मा अध्ययनरत बालक योगेश साउँद दसैंमा नयाँ कपडा पाइने, विभिन्न ठाउँमा अभिभावकसँग घुम्न पाउँदा निकै रमाइलो लाग्छ। 'यस वर्ष पनि बाबा आमाले घुम्न लैजाने भन्नुभएको छ', उनी भन्छन्, 'एक महिना विदा छ, यो समयमा अलिकति गृहकार्य तनाव हुन्छ। त्यसबाहेकको सबै समय रमाइलो लाग्छ।' दसैं मनाउन नमिल्ने परिवारलाई भने दसैंले खासै उत्साह दिँदैन। अन्यले दसैं मनाउँदा मनाउन नपाउने परिवारलाई भने नरमाइलो पनि हुन्छ। टीकापुरकी धनशोभा रावलको घरमा यस वर्ष दसैं छैन तर पनि उनी गाउँघर झिलिमिली भएको देखेर रमाएका छन्। 'हरेक पर्वको महत्व उत्तिकै हुन्छ। दसैं अझ विशेष पर्वका रुपमा मनाइने भएकाले यो पर्वले एकता, मेलमिलापको सन्देश दिनुपर्छ', उनले भने, 'सबैको दसैं नहुन सक्ने भएकाले समाजमा पर्व मनाउँदा अर्काको मन दुखाउने, अन्यलाई असर पर्ने गरी कुनै क्रियाकलाप भने गर्नु हुँदैन।'"
श्रमदानबाट पुल निर्माण,"भरतपुर : चितवनको इच्छाकामना गाउँपालिकाले श्रमदानबाट पुल निर्माण गरिएको छ। इच्छाकामना गाउँपालिका७ को गर्दास र स्याङ्दी जोड्ने पुल गाउँपालिकाको लगानी र नागरिकको श्रमदानबाट निर्माण गरिएको हो। पुल निर्माणका लागि ३० प्रतिशत श्रमदानको काम गरिएको छ। गाउँपालिका अध्यक्ष दानबहादुर गुरुङले गाउँघरमा श्रमदान गरेर विकास निर्माणका काम गर्ने परम्परा हराउन थालेपछि पालिकाले श्रमदानमा जुट्न स्थानीयलाई प्रोत्साहन गरेको बताए। श्रमदानमा जनप्रतिनिधि, कर्मचारी र स्थानीय बासिन्दा सहभागी भएको उनले जानकारी दिए। 'तीसदेखि ४० प्रतिशत श्रमदानबाट पुल निर्माणको काम गरेका छौँ', उनले भने, 'प्राविधिक र निर्माण सामग्रीका लागि आवश्यक बजेट गाउँपालिकाले व्यवस्था गरेको छ।' उनले पुल निर्माणका लागि गाउँपालिकाले १५ लाख रुपैयाँ बजेट विनियोजन गरेको जानकारी दिए। पुल निर्माण भएपछि दसैँका अवसरमा पुल सञ्चालनमा आएको छ। 'पलिकामा सरसफाइ, कुलो निर्माण, विद्यालय र बाटोघाटो निर्माणमा पनि श्रमदान गरिएको छ', अध्यक्ष गुरुङले भने, 'यसले विकास निर्माणलाई पारदर्शी बनाउनेछ। जनसहभागिताका लागि नागरिक उत्साहित छन्।' उनले पालिकामा सबै विकास निर्माणका काममा श्रमदान गर्ने योजना रहेको र न्यूनतम १० प्रतिशत श्रमदान अनिवार्य गरेको बताए। यसअघि हरिपुर खोलामा राखिएको बेलीब्रिजको संरचना प्रयोग गरेर स्याङ्दी खोलमा पुल निर्माण गरिएको इच्छाकामना७ का वडाध्यक्ष बमबहादुर रानामगरले जानकारी दिए। हरिपुर खोलामा अहिले पक्की पुल निर्माण भइसकेको छ। उनले बेलीब्रिज राख्नका लागि वडावासीले श्रमदान गरेको बताए। उनले पुल निर्माणपछि गर्दास र स्याङ्दीका बासिन्दा लाभान्वित हुने जानकारी दिए। पुल नहुँदा हरेक वर्ष स्याङ्दी खोलामा आउने बाढीका कारण विद्यालय जाने विद्यार्थी र स्थानीयले सास्ती खेप्दै आउनुपरेको थियो।"
सहारा बनेको छोरो बाकसमा फर्किंदा,"महेन्द्रनगर : मुलुकभर दसैँको रौनक बढिरहेको आज बिहान कञ्चनपुरको भीमदत्त नगरपालिका१५ निम्बुखेडामा सन्नाटा छायो । टीकापुरस्थित सुदूरपश्चिम विश्वविद्यालयको कृषि क्याम्पसबाट लर्न एण्ड अर्न कार्यक्रमअन्तर्गत इजरायल पुगेका दीपेश विष्टको शव निम्बुखेडा पुगेपछि उनको परिवारसँगै सिङ्गो टोल शोकमा डुब्यो । छोराको मृत्युको खबरपछि अर्धचेत अवस्थामा दार्चुलाको लेकम गाउँपालिका५ बाट महेन्द्रनगर आएकी आमा पार्वती छोराको शव देखेपछि बेहोस भइन्। परिवार र आफन्त र टोलबासीका आँखा रसाए । दीपेश पढाइमा सानैदेखि अब्बल थियो । सानैमा बुबा गुमाउँदा पीडा बिर्सेर अगाडि बढेको थियो, आमाका लागि बुढेसकालको साहरा थियो, छिमेकी सुरेश पालले भने, परिवारको अवस्था सुधार गर्छु भनेर ढाडस दिइरहने उ आज बाकसमा फर्किदाको स्थिती निकै दुःखदायी बनेको छ । आइतबार धनगढीस्थित सेती प्रादेशिक अस्पतालमा राखिएको दीपेशको शव आज बिहान ल्याइएको थियो । दार्चुलाको लेकम गाउँपालिका५ घर भएका विष्ट परिवारको बसाइ अहिले भीमदत्त नगरपालिका १५ मा समेत छ । दीपेश यही बसेर पढेका थिए । कक्षा १ देखि १० सम्म महेन्द्रनगरस्थित ग्लोबल एकेडेमीमा छात्रवृत्तिमा पढेका दिपेश निकै अब्बल विद्यार्थी भएको विद्यालयका प्रिन्सिपल सुरेन्द्रराज ओझाले बताए। दीपेश र उनका भाइ वसन्तराज दुवै छात्रवृत्तिमै कक्षा १० सम्म पढेका हुन्, दीपेशको मलामी महाकाली पुगेका प्रिन्सिपल ओझाले भावुक हुँदै राससलाई भने, अकल्पनीय घटनाले सबैलाई शोकमा डुबायो । यहाँस्थित रेडियन्ट माध्यमिक विद्यालयबाट विज्ञान विषयमा प्लस टु पास गरेका दीपेशको सपना भाइलाई जसरी भए पनि डाक्टर बनाउने थियो । दीपेश चार वर्षको हुँदा बुबाको मृत्यु भएको थियो । शिक्षक पेशामा रहेका बुवा अशोक विष्टको क्यान्सरबाट मृत्युभएपछि दुई छोराको पालनपोषण आमा पार्वतीले गर्दै आए। आमा पावर्ती दार्चुलाको लटिनाथ माध्यमिक विद्यालयकी शिक्षिका छिन् । दीपेशका भाइ वसन्तराज दाजुको सल्लाहअनुसार नै हाल वीपी प्रतिष्ठान धरानमा एमबीबीएसमा अध्ययनरत छन् । विष्टको आज महाकाली नदी किनारमा अन्त्येष्टी गरिएको छ । इजरायल घटनामा मारिएका चार सुदूरपश्चिमका विद्यार्थीको शव आइतबार धनगढी पुर्याइएको थियो ।"
लोमान्थाङका वडाध्यक्षको मोटरसाइकल तोडफोड,"जोमसोम : उपल्लो मुस्ताङको लोमान्थाङ ५ मा आइतबार राती वडाध्यक्ष ढुक्के बिष्टको सरकारी मोटरसाइकल अज्ञात समूहले तोडफोड गरिदिएको छ। वडाध्यक्ष बिष्टको घर बाहिर आँगनमा पार्किङ गरी राखिएको लोमान्थाङ५ को ग १ ब १०५४ नम्बरको माटरसाइकल अज्ञात समूहले तोडफोड गरेको हो। मोटरसाइकलको पेट्रोल ट्यांकीमा दुईवटा प्वाल पारिदिएको छन् भने मोटरसाइकलको सिट कभर समेत च्याँतेर क्षति बनाइएको छ । मोटरसाइकल क्षति गरेपछि वडाध्यक्ष बिष्टले इलाका प्रहरी कार्यालय लोमान्थाङमा लिखित उजुरी दर्ता गरेका छन् । यता ,जिल्ला प्रहरी कार्यालय मुस्ताङका प्रहरी नायव उपरीक्षक डीएसपी भोजराज पाण्डेले लोमान्थाङ५ मा सरकारी मोटरसाइकलमाथि तोडफोडबाट क्षति पुगेको जानकारी दिए । उनका अनुसार लोमान्थाङमा घटना अघि लोमान्थाङ५ का आमा समूह र जनप्रतिनिधिबीच लोमान्थाङको भित्री सडकको आन्तरिक विषयमा दुई पक्षीयबीच विवाद भएको र घटना पनि सोही विषयसँग जोडिएको हुनसक्ने बताए । इलाका प्रहरी कार्यालयको सीसी क्यामेराबाट तोडफोड गर्ने अज्ञात समुह पत्ता लगाउने कार्य र घटनाबारे अनुसन्धान भइरहेको उल्लेख गरे । घटनाअघि लोमान्थाङ आमा समूह र जनप्रतिनिधिबीच बाटोको विषयमा वार्ता भएपनि वार्ता सफल हुन सकेको थिएन ।"
पर्यटकीय क्षेत्र सुकेटारमा सिसी क्यामेरा जडान,"फुङ्लिङ : ताप्लेजुङको फुङ्लिङ नगरपालिका६ स्थित पर्यटकीय क्षेत्र सुकेटार बजारमा सिसी क्यामेराबाट निगरानी गरिने भएको छ। सुकेटार क्षेत्रको शान्तिसुरक्षा समेतलाई दृष्टिगत गरी सिसी क्यामेरा जडान गरिएसँगै सिसी क्यामेराबाट निगरानी हुन थालेको हो। फुङ्लिङ६ को आर्थिक लगानीमा सुकेटार क्षेत्रमा पाँच सिसी क्यामेरा जडान गरिएको वडाध्यक्ष मदन गुरुङले जानकारी दिए। उनका अनुसार सुकेटार विमानस्थल र बजारक्षेत्रलाई निगरानी गर्न सिसी क्यामेरा जडान गरिएको छ। आवश्यकताअनुसार सिसी क्यामेरा थप गर्ने योजना रहेको उनको भनाइ छ। यस्तै, सुकेटारमा फोहरमैला बिसर्जन गर्न ३० डस्टविन (फोहर दानी) राखिएको पनि वडा कार्यालयले जनाएको छ। प्रायः आन्तरिक पर्यटकको चहलपहल भइरहने सुकेटार क्षेत्रमा पर्यटकीय मौसममा भने आन्तरिक तथा विदेशी पर्यटकको आगमनले निकै भीड हुने गरेको छ।"
मुस्ताङबाट २३ करोडको च्यांग्रा निकासी,"म्याग्दी : मुस्ताङबाट दसैंलाई लक्षित गरेर २३ करोड मूल्य बराबरको च्यांग्रा निकासी भएको छ। म्याग्दी, कास्की, पर्वत, बागलुङ, काठमाडौं लगायत जिल्लामा च्यांग्रा निकासी भएको भेटेरीनरी अस्पताल तथा पशु सेवा विज्ञ केन्द्र मुस्ताङले जनाएको छ। केन्द्रका प्रमुख ऋषिराम पोखरेलले यस वर्ष दशैका लागि पाँच हजार ७५५ च्यांग्रा निकासी भएको जानकारी दिए। 'जोमसोमको नाकाबाट पाँच हजार ७५५ च्यांग्रा निकासीका लागि स्वास्थ्य परिक्षण गरेर निरोगिताको प्रमाणपत्र जारी भएको छ,' उनले भने, 'कृषकले बिक्री गरेको सरदर मूल्यलाई आधार मान्दा २३ करोड दुई लाख मूल्य बराबरको च्यांग्रा निकासी भएको छ।' मुस्ताङका कृषकले पालेका चार हजार र एक हजार ७५५ गोटा डोल्पा, मुगुबाट ल्याएका च्यांग्रा निकासी भएको उनले बताए। गत असोजको २० गतेदेखि यही कात्तिक १ गतेसम्म च्यांग्रा निकासी भएको थियो। प्रतिगोटा च्यांग्राको स्वास्थ्य परीक्षण गरेवापत पशु चिकित्सकलाई १५ रुपैयाँ शुल्क तिर्नुपर्छ। स्वास्थ्य परीक्षण गरेर निरोगी पशु मात्र एक जिल्लाबाट अर्को जिल्लामा लैजान पाइन्छ। च्यांग्रा खरीद गर्नका लागि ब्यापारीहरू मुस्ताङका कृषकको गोठमै पुगेका थिए। कृषकले प्रतिगोटा ४० हजार रुपैयाँको हाराहारीमा च्यांग्रा बिक्री गरेको बताएका छन्। गत वर्ष छ हजार ६००, २०७८ मा १२ हजार र २०७६ अघि वार्षिक २० देखि २५ हजारको संख्यामा मुस्ताङबाट भेडाच्यांग्रा निकासी भएको भेटेरीनरी अस्पताल तथा पशु सेवा विज्ञ केन्द्रको तथ्यांक छ। पछिल्लो ४ वर्षयता चिनियाँ च्यांग्रा नआएको र मुस्ताङमा च्यांग्रा कम भएकाले माग धान्न नसकेर मूल्य बढेको छोसेरका कृषक आङगेल गुरुङले बताए। तीनदेखि चार वर्ष उमेरका च्यांग्रा मासुका लागि बजार पठाउने गरिएको छ। हिमाली भेगमा पालन गरिएका भेडाच्यांग्राहरूले लेकाली जडिबुटिहरू खाने भएकाले मासु पोषिलो र स्वादिष्ट हुने उपभोक्ताहरूको अनुभव छ। दसैं तिहारमा च्यांग्राको मासुको खपत बढी हुने गर्छ। मुस्ताङको वारागुङ मुक्तिक्षेत्र, घरपझोङ, लोघेकर दामोदरकुण्ड र लोमान्थाङ गाउँपालिकामा ४८ हजार च्यांग्रा पालिएका छन्। पैसठ्ठी ठूला च्यांग्रा फार्म छन्। लोमान्थाङ र लोघेकर दामोदरकुण्डका कृषकले ३० देखि ५० सम्म घरघरमा च्यांग्रा पालेका छन्। हिमचुतुवा, ब्वासो र जंगली कुकुर च्यांग्रालाई आक्रमण गरेर क्षति गर्ने गरेको छ। तीन वर्षअघिसम्म प्रतिगोटा च्यांग्राको २५ हजार रुपैयाँ थियो। कोरोना महामारीका कारण चिनिया कोरला नाकाबाट च्यांग्रा आयत नभएकाले मुस्ताङको च्यांग्राको मूल्य बढेको व्यापारी बाबुराम बानियाले बताए। वैशाख र भदौ महिनामा लाग्ने मेलामा तिब्बतबाट उपल्लो मुस्ताङमा च्यांग्रा आयात हुने गर्दथ्यो।"
आगलागी पीडितलाई राहत,"काठमाडौं : रसुवाको कालिका गाउँपालिका२ लोकिलका आगलागी पीडितलाई राहत वितरण गरिएको छ। आइतबार बिहान आगलागीबाट घर नष्ट भएका बुधराम थोक्राको परिवारलाई राहत वितरण गरेको हो। घर पूर्ण क्षति भएको जानकारी आएपछि अत्यावस्यक सामग्री वितरण गरिएको गोम्बोडाँडा युवा समाज नेपालका अध्यक्ष नेमा रेन्जेन तामाङले बताए। पीडितलाई चामल, तेल, नुन, चिनी, चियापत्ती, दाल, चाउचाउ, चिउरा, बिस्कुट, साबुन, प्याज लगायतका सामग्री हस्तान्तरण गरिएको छ।"
आइतबार काठमाडौं उपत्यकामा ६७८ सवारी चालकलाई कारबाही,"काठमाडौं : आइतबार काठमाडौं उपत्यकामा ६७८ सवारी चालकलाई कारबाही गरिएको छ। काठमाडौं उपत्यका ट्राफिक कार्यालय र मातहतका कार्यालयबाट खटिएको टोली ती सवारीका चालकलाई कारबाही गरेको हो। जसमा ओभर स्पिड चलाउने २८७, मादक पदार्थ सेवन गरेर सवारी चलाउने ६३, लेनको पालना नगर्ने ७, रेड लाइटमा सवारी चलाउने ६, जथाभाबी हर्न बजाउने ५, नम्बर प्लेट प्रष्ट नभएका ३ र अन्य ३०६ रहेका छन्।"
जनकपुरको राजदेवी मन्दिरमा दिइयो १५ हजार २५१ बोकाको बलि,"जनकपुरधाम : जनकपुरधामको प्रसिद्ध राजदेवी मन्दिरमा १५ हजार २ सय ५१ बोकाबली दिइएको छ। हरेक वर्ष अष्टमी तिथिका दिन दिइने बोकाबलीअन्तर्गत आइतबार साँझ ८ बजेर २० मिनेटमा सुरु भएको बली सोमबार बिहान ४ बजेसम्म चलेको थियो। यस वर्ष राजदेवीमा १५ हजार २ सय ५१ बोकाको बलि दिइएको महावीर युवा कमिटीका अध्यक्ष अजय प्रसाद गुप्ताले जानकारी दिए। परापूर्वकालदेखि महाअष्टमीको साँझ राजदेवीमा बोका बली दिने परम्परा रहेको छ। यसअघिका वर्षमा १४ हजार ९४१ बोकाको बलि दिइएको थियो। यसैगरी २०७८ मा १४ हजार २ सय ४१ बलि दिइएको थियो। कोरोना महामारीको समयमा समेत राजदेवीमा ८ हजार ८ सय ६६ बलि दिइएको थियो। यसैगरी २०७६ मा १४ हजार ६ सय ३३ र २०७५ मा १४ हजार ९ सय ९७ बलि प्रदान गरिएको थियो। स्थानीय महावीर युवा कमिटी, गणेश युवा कमिटी, राम युवा कमिटीले बोका बलिको व्यवस्थापन गरेका थिए। आइतबार दिउँसोदेखि नै जनकपुरमा बली चढाउनेहरू पुगेका थिए। बलि दिन युवा कमिटीहरूले संयुक्त रुपमा उल्लेखनीय संख्यामा स्वयंसेवक परिचालन गरेको पुजा मूल समितिका संयोजक राज भगत अन्नपूर्णलाई जानकारी दिए। बलि प्रदानका लागि प्रतिबोका २ सय रुपैयाँका दरले जनकपुरधाम गुठी संस्थानले लिएको थियो।"
चाडपर्वको बेला गाउँमा नै रमाइलो,"दमौली : तनहुँ व्यास नगरपालिका३ निवासी डा विनय शाह दसैं मनाउन पुर्ख्यौली गाउँ गोरखा गाउँ फर्किए। फूलपातीकै दिन उनी सपरिवार आफ्नो जन्मस्थानमा गएका हुन्। 'हामी प्रत्येक वर्षको फूलपातीमा दसैं मनाउन गाउँ जान्छौ, गाउँमा नै दसैं मनाउन रमाइलो छ,' उनले भन्नुभयो, 'टीका सकिएपछि मात्रै पुनः दमौली फर्किन्छौ।' डा शाहको परिवार दसैं मनाउन गाउँ जान थालेको धेरै वर्ष बितिसकेको छ। अन्य ठाउँमा रहेका आफन्तहरु पनि दसैं मनाउन गाउँ फर्किने गरेपछि गाउँ रमाइलो हुने गरेको उनको भनाइ छ। उनले भने, 'दसैंका बेला सबै आफन्तहरु गाउँमा भेट हुन्छौ, यसले गर्दा रमाइलो वातावरण बनाउँछ।' दसैंका कारण यतिबेला दमौली बजार सुनसान बनेको छ। बजार क्षेत्रका मानिसहरु दसैं मनाउन गाउँ फर्किएपछि बजार क्षेत्र सुनसान बनेको हो। दमौलीमा पसल सञ्चालन गर्दै आएका व्यापारी, कर्मचारी, विद्यार्थी लगायत सर्वसाधारण दसैं मनाउन गाउँ हिँडेपछि यतिबेला दमौली बजार सुनसान छ। अन्य समयमा यातायातको चाप रहने यहाँ दसैंको समयमा निकै कम मात्रामा मात्र सवारी साधन सञ्चालन भएको छ। यहाँका धेरैजसो पसलहरु बन्द भएका छन्। मुख्य व्यापारिक केन्द्रहरु दुलेगौंडा, खैरेनीटार, आँबुखैरेनी, डुम्रे, भीमाद लगायतका ठाउँलाई समेत दसैंले प्रभाव पारेको छ। सर्वसाधारण दसैंका लागि किनमेल गरेर दसैं मनाउन ब्यस्त छन्। शुक्रबारसम्म बजारका पसलहरुमा राम्रो व्यापार भएपनि शनिबार फूलपातीदेखि व्यापार घटेको व्यवसायी मोहन बरालीले बताए। उनले भने, 'शुक्रबारसम्म बजारमा किनमेल गर्ने सर्वसाधारणको अत्याधिक घुइँचो थियो, शनिबारदेखि व्यापार व्यवसाय घटेको छ।' जिल्लाका ग्रामीण भेगहरुमा भने दसैंको उल्लासमय वातावरण रहेको छ। विदेशमा रहेका र शहरमा रहेका सर्वसाधारण गाउँ छिरेपछि ग्रामीण भेगमा दसैंको छुट्टै उल्लास रहेको स्थानीयवासी बताउँछन्। अन्य समयमा आआफ्नो काममा व्यस्त रहने आफन्तहरुको भेटघाटले ग्रामीण भेगहरुमा छुट्टै रौनकता थप्ने भिमाद नगरपालिका९ का शिवकुमार आलेले बताए।"
