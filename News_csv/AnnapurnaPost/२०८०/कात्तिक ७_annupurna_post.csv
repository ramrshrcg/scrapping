शीर्षक,विवरण
सभामुखबाट बडादसैंको शुभकामना,"काठमाडौं : प्रतिनिधिसभाका सभामुख देवराज घिमिरेले असत्यमाथि सत्यको विजय प्राप्त गरेको किंवदन्तीका रुपमा रहेको बडादसैंले नेपालीमा खुसी, राष्ट्रिय एकता, नवनिर्माण र जनताको जीवनमा परिवर्तन ल्याउने इच्छाशक्ति र दृढ सङ्कल्पको विकास गर्न सकोस् भनी शुभकामना व्यक्त गरेका छन्। नेपाल बहुजातीय, बहुभाषिक, बहुधार्मिक र बहुसांस्कृतिक विविधताबीच सुदृढ एकताको विशेषतायुक्त देश भएको उल्लेख गर्र्दै उनले संस्कार र संस्कृति हाम्रा गौरव र सम्पत्तिका रुपमा रहेका बताएका छन्। विभिन्न जातजातिका भाषा, धर्म, संस्कार, संस्कृति, रहनसहन, चाडपर्व, वेशभूषा, रीतिथिति, इतिहास र चालचलन नेपालीको पहिचान भएको सन्देशमा उल्लेख छ। चाडबाडमा भड्किलो व्यवहार गर्ने, अनावश्यक खर्च गर्ने प्रवृत्तिलाई निरुत्साहित गर्नुपर्नेमा जोड दिँदै उनले वडादसैंले आपसी एकता, शान्ति र सकारात्मक सोच विकास गर्न प्रेरित गर्ने विश्वास व्यक्त गरेका छन्। 'संस्कृति परिवर्तनशील विषय हो, कतिपय परम्परालाई परिवर्तन एवं सुधार गर्दा कुनै जाति वा समुदायको आफ्नो सांस्कृतिक परम्परा लोप हुन सक्छ', शुभकामना सन्देशमा सभामुख घिमिरेले भनेका छन्, 'तसर्थ, हाम्रा नयाँ पुस्तालाई आफ्नो संस्कृति संरक्षणमा प्रोत्साहित गर्दै जानु अहिलेको प्रमुख आवश्यकता हो।'"
कांग्रेस सभापति देउवाद्वारा बडादसैंको शुभकामना,"काठमाडौं : नेपाली कांग्रेसका सभापति शेरबहादुर देउवाले बडादसैं २०८० का अवसरमा स्वदेश तथा विदेशमा रहेका सम्पूर्ण नेपाली दिदीबहिनी तथा दाजुभाइमा शुभकामना व्यक्त गरेका छन्। विजया दशमीका अवसरमा आज शुभकामना दिँदै उनले सुख, शान्ति, समृद्धि र उत्तरोत्तर प्रगतिको कामना गरेका छन्।"
"सर्वसाधारणलाई टीका लगाइदिएपछि पूर्वराजा ज्ञानेन्द्रले भने छिनछिनमा भुइँचालो आइराखेको छ, विचार गरौं","काठमाडौं : पूर्वराजा ज्ञानेन्द्र शाहले सर्वसाधारणलाई बडादसैंको अवसरमा टीका लगाइदिएका छन्। महराजगन्जस्थित निर्मल निवासमा पूर्वाराजा शाहले टीका लगाइदिएका हुन्। मंगलबार दिउँसो ४ बजेदेखि निर्मल निवासमा सयौं शुभेच्छुकहरूको भीड लागेको थियो। पूर्वराजा शाहबाट टीका ग्रहण गर्न नेताहरूसमेत निर्मल निवास पुगेका थिए। राप्रपा नेपालका अध्यक्ष कमल थापाले सपरिवारसहित पूर्व राजा शाहबाट टीका ग्रहण गरेका थिए। उनले राजसंस्थाप्रतिको निष्ठा तथा मान्यजनको हातबाट टीका ग्रहण गर्ने परम्पराको निर्वाह गर्दै पूर्वराजा ज्ञानेन्द्रको हातबाट टीका ग्रहण गरेको बताए। 'खुसी र गौरवको अनुभूति भयो। राजा तथा राजपरिवारमा हार्दिक मंगलमय शुभकामना,' उनले भने। त्यस्तै राप्रपाका वरिष्ठ उपाध्यक्ष रविन्द्र मिश्रले अर्को वर्ष नारायणहिटी दरवारमा टीका लगाउन पाइयोस् भन्दै सरकारसँग माग गरेका छन्। आफूले तीन घन्टा लाइन बसेर टीका लगाएको भन्दै उनले निर्मल निवासमा स्वार्थरहित सर्वसाधारणको भीड थामिनसक्नु रहेको बताए। 'तीन घण्टा लाइनमा बसेर टीका लगाउँदा मैले भनें, 'सरकार! अर्को दसैंमा नारायणहिटी दरवारमा टीका लगाउन पाइयोस्,' उनले भने, 'बाहिर आएर समाचार हेर्दा थाहा पाएँ, निर्मल निवासमा स्वार्थरहित सर्वसाधारणको थामी नसक्नु भीड रहेछ। शीतल निवासमा पार्टी आबद्ध र उच्चपदस्थको पातलो उपस्थिति रहेछ। फरक यही हो। राजा र राष्ट्रपतिबीच।' त्यस्तै पूर्वराजा शाहले विगतबाट आफूहरूले सिक्नुपर्ने बताए। दसैंको शुभकामना दिँदै उनले नेपाली राजनीतिप्रति व्यंग्य गर्दै छिनछिनमा भूइँचालो आइराखेको भन्दै विचार गर्न आग्रह गरे। 'सबै दिदी बहिनी तथा दाजुभाइलाई दसैंको शुभकामना व्यक्ति गर्न चाहन्छु। अहिले धेरै भन्न नहुने रहेछ। हामीले पास्टबाट सिक्नुपर्ने छ। छिनछिनमा भुइँचालो पनि आइराखेको छ। विचार गरौं,' उनले भने।"
यस्तो देखियो राष्ट्रपतिले सर्वसाधारणलाई लगाइदिएको टीका,"काठमाडौं : राष्ट्रपति रामचन्द्र पौडेलले विजयादशमीको अवसरमा आज दिउँसो राष्ट्रपति भवन शीतल निवासमा सर्वसाधारण, अतिविशिष्ट र विशिष्ट व्यक्तिहरूलाई टीका तथा जमरा लगाइदिएका छन्। उनले प्रधानन्यायाधीश विश्वम्भर श्रेष्ठ, सभामुख देवराज घिमिरे, सांसदहरू, संवैधानिक निकायका पदाधिकारी, नेपाल सरकारका उच्चपदस्थ कर्मचारी, सुरक्षा निकायका प्रमुख, निजामती कर्मचारीलगायतलाई शीतल निवासमा अपराह्न २ देखि ३ बजेसम्म टीका जमरा लगाइदिएका हुन्। त्यस्तै राष्ट्रपति पौडेलले आजै दिउँसो ३ देखि ५ बजेसम्म सर्वसाधारणलाई पनि टीकाजमरा लगाइदिए। सर्वसाधारणको लाइन बाँकी नै रहेकाले निर्धारित समयभन्दा एक घण्टापछिसम्म पनि सर्वसाधारणलाई टीका तथा जमरा लगाइदिने क्रम जारी थियो।"
न्याय र समानतासहितको आर्थिक समृद्धि प्राप्त गर्ने सामर्थ्य प्रदान गरोस् : राष्ट्रपति पौडेल,"काठमाडौं : राष्ट्रपति रामचन्द्र पौडेलले बडादसैं २०८० का अवसरमा देशविदेशमा रहेका नेपालीमा सुख, शान्ति, समृद्धि, सुस्वास्थ्य, दीर्घायु, एवं उत्तरोत्तर प्रगतिका लागि शुभकामना व्यक्त गरेका छन्। राष्ट्रपति पौडेलले सत्यको विजय र असुरी चरित्रको पराजय, दुराचारमाथि सदाचारको जीत, आपसी सद्भाव, भ्रातृत्व र पुनर्मिलनको प्रतीक पनि भएकाले यस पर्वले विकृति, विसङ्गति अन्त्य गर्दै सामाजिक सद्भाव, एकता, मेलमिलाप र भ्रातृत्वको अभिवृद्धि गर्न हामी सबैलाई प्रेरित गर्ने छ भन्ने विश्वास व्यक्त गरेका छन्। यस पर्वले सबै नेपालीलाई आआफ्नो क्षेत्रबाट न्याय र समानतासहितको आर्थिक समृद्धि प्राप्त गर्ने सामथ्र्य प्रदान गरोस् भन्ने पनि उनले कामना गरेका छन्। 'हाम्रो मुलुकमा परम्परागतरुपमा हर्षोल्लासपूर्वक मनाउने गरिएका यस्ता चाडपर्वले भौगोलिक, सांस्कृतिक र भाषिक विविधताबीच रहेको हाम्रो मौलिकतालाई थप सुदृढ गर्नुका साथै सांस्कृतिक एकता र पहिचानलाई अक्षुण्ण राख्न पनि थप योगदान गरिरहेका छन्', राष्ट्रपति पौडेलले शुभकामना सन्देशमा भनेका छन्, 'बडादसैं पर्वको संरक्षण एवं सम्वर्द्धनबाट राष्ट्र र राष्ट्रियताप्रति अटल सम्मान र गहिरो प्रेमको भावना जागृत गर्न सहयोग पुग्न सक्छ भन्ने मलाई लाग्छ।' उनले नयाँ उत्साह, उमङ्ग, असल कामलाई हौसला प्रदान गर्न र सकारात्मक ऊर्जा थप्ने प्रेरणा देओस् भन्ने कामना पनि गरेका छन्।"
एसीसी प्रिमियर कप विजेता नेपाली खेलाडीलाई प्रधानमन्त्रीको बधाई,काठमाडौं : प्रधानमन्त्री पुष्पकमल दाहालले एसीसी यु१९ प्रिमियर कपका विजेता खेलाडीलाई बधाई दिएका हुन्। खेलाडीको उत्कृष्ट प्रदर्शनप्रति धन्यवाद दिँदै उनले नेपाली क्रिकेट टोलीले गर्विलो उपाधि जित्न सकेको सामाजिक सञ्जालमा उल्लेख गरेका छन्। मलेसियाको क्वालालाम्पुरमा आज भएको एसीसी प्रिमियर कपको अन्तिम प्रतिस्पर्धामा नेपाली खेलाडीले युएईलाई पराजित गरेको थियो।
राष्ट्रिय एकताको पक्षमा सकारात्मक भाष्य निर्माण गर्ने अठोटका साथ विजया दशमी मनाऔँ : प्रधानमन्त्री दाहाल,"काठमाडौं : प्रधानमन्त्री पुष्पकमल दाहाल प्रचण्डले सुशासन र सामाजिक न्यायको प्रत्याभूतिसहित समृद्धिको दिशामा देशलाई अघि बढाउन एवं जनताको जीवनमा सकारात्मक परिवर्तन ल्याउन सरकार क्रियाशील रहेको बताएका छन्। विजयादशमी २०८० का अवसरमा आज शुभकामना दिँदै उनले सरकारको यस प्रयासमा सम्पूर्ण जनसमुदायले व्यक्त गर्नुभएको ऐक्यबद्धता समुन्नत राष्ट्र निर्माणका निम्ति अत्यन्त महत्त्वपूर्ण रहेको बताएका छन्। जात, वर्ग, धर्म लिङ्ग, वर्ण, भूगोल, आस्था र सम्प्रदायको सोचबाट माथि उठेर गरे हुन्छ, परिवर्तन सम्भव छ भन्ने सामूहिक र सकारात्मक चिन्तनको विकास अहिलेको आवश्यकता रहेको उल्लेख गर्दै प्रधानमन्त्री दाहालले अर्थतन्त्रमा परेको दबाब, विकास निर्माणमा देखा पर्ने परम्परागत शैली, संरचना र प्रणालीको अवरोधलाई दृढ अठोटका साथ राष्ट्र, राष्ट्रियता र जनताको हितलाई केन्द्रमा राखेर छिचोल्न सकिने बताए। 'नेपाली जनताले युगौँदेखि साँच्दै आएको सुशासन, सामाजिक न्याय र समृद्धिको सपना पूरा गर्न ढृढतापूर्वक अघि बढ्नैपर्छ। यसका लागि जस्तोसुकै कठिनाइ आए पनि देशलाई समृद्धितर्फ लैजान हामीभित्र सकारात्मक र सिर्जनात्मक सोचको विकास हुन जरुरी छ', शुभकामना सन्देशमा उनले भनेका छन्। उनले मौलिक पर्वहरूभित्र रहेका सकारात्मक र मानवीय जीवन मूल्यका संस्कार र प्रवृत्तिको संरक्षण गर्दै त्यसभित्र विद्यमान् रूढीवाद, अन्धविश्वास, भड्किलो चिन्तन र जीवनपद्धतिमा समयानुकूल परिवर्तन आवश्यक रहेकामा जोड दिएका छन्। प्रधानमन्त्री दाहालले राष्ट्रसामु विद्यमान चुनौतीको सामना गर्न राष्ट्रिय एकताका पक्षमा सकारात्मक भाष्यको निर्माण गर्ने अठोटका साथ विजया दशमी मनाउन आह्वान गरेका छन्। उनले नेपाली समाजलाई समुन्नत बनाउन सबैको साथ, सहयोग र ऐक्यबद्धतासहित सामाजिक सहिष्णुता र सदभाव अझै अभिवृद्धि हुने अपेक्षा गर्दै विजया दशमीको शुभकामना व्यक्त गरेका छन्। प्रधानमन्त्री दाहालले विजया दशमीको सुखद् उपलक्ष्यमा स्वदेश तथा विदेशमा रहेका समस्त दिदीबहिनी तथा दाजुभाईमा सुख, शान्ति, सुस्वास्थ्य, दीर्घायु, समृद्धि एवं निरन्तर प्रगतिको कामनासमेत गरेका छन्।"
मुलुकलाई समृद्धितर्फ उन्मुख गराउन विजया दशमीले प्रेरित गर्न सकोस् : उपराष्ट्रपति यादव,"काठमाडौं : उपराष्ट्रपति रामसहाय प्रसाद यादवले राष्ट्रिय एकता, अखण्डता, सार्वभौमिकता र राष्ट्रियतालाई बलियो बनाउँदै मुलुकलाई समृद्धितर्फ उन्मुख गराउन विजयादशमीले सम्पूर्ण नेपालीलाई उत्प्रेरित गर्न सकोस् भनी कामना गरेका छन्। विजयादशमी २०८० का अवसरमा आज शुभकामना दिँदै उनले सामूहिकता र एकतालाई बढावा दिने तथा व्यक्तिको मन, वचन र कर्ममा पवित्रता एवं शुद्धताको सञ्चार गर्ने भावनाले विजया दशमी अभिप्रेरित रहेको बताए। विजयादशमीका अवसरमा स्वदेश तथा विदेशमा रहेका सम्पूर्ण नेपाली दिदीबहिनी तथा दाजुभाइमा सुख, शान्ति, समृद्धि, उत्तरोत्तर प्रगति, दीर्घायु र सुस्वास्थ्यका लागि शुभकामना व्यक्त गरे। नेपालको संविधानले गणतन्त्र, सङ्घीयता, समानता, समावेशीता, धर्मनिरपेक्षता र कानुनी राज्यलाई अङ्गीकार गरेको उल्लेख गर्दै उपराष्ट्रपति यादवले बहुजाति, बहुभाषा, बहुसंस्कृति, बहुवेशभूषा आदिलाई संरक्षण गर्दै सबै क्षेत्र, भूगोल, धर्म, समुदाय र संस्कृतिलाई परस्पर जोड्ने काम गणतन्त्रले गरेको बताए। भूगोल, क्षेत्र, वर्ग र समुदायअनुसार बडादसैं, दशहरा, दुर्गापूजा, नवरात्री आदि नामले मनाइने विजयादशमी पर्व अधर्ममाथि धर्म, खराबमाथि असल एवम् असत्यमाथि सत्यको जीतका रुपमा परापूर्वकालदेखि हिन्दूले बनाउँदै आएको उनले उल्लेख गरेका छन्। 'आआफ्नो मौलिक चलन, परम्परा, रीतिरिवाज, विधिविधान, अनुष्ठान र संस्कृतिअनुसार एकीकृत भई संयुक्त र सामूहिकरुपमा यो चाड बनाउनुले विविधतायुक्त संस्कृति र पहिचानलाई अक्षुण्ण राख्न सहयोग पुगेको छ', उनले सन्देशमा भनेका छन्। विजया दशमीले सामाजिक विविधतालाई सुदृढ र प्रगाढ बनाउँदै राष्ट्रिय भावनालाई थप मजबुत बनाउन उत्प्रेरित गर्ने उनको भनाइ छ। उपराष्ट्रपति यादवले धार्मिक, सांस्कृतिक र सामाजिक महत्व बोकेको विजया दशमीले अहंकार, लोभ, मोह, क्रोध जस्तो खराब आचरणबाट टाढा रहन पनि प्रेरणा दिने विश्वास व्यक्त गरेका छन्।"
जसले आठौँ पटक ताकमकोतको 'छेलो' फाल्ने प्रतियोगिता जिते,"म्याग्दी : ठेलो (छेलो) म्याग्दीका युवामाझ लोकप्रिय खेल हो। हृस्टपुष्ट र अग्लो शरीर भएका बलिया बाङ्गा युवाको सोख गाउँघरमा आयोजना हुने ठेलो प्रतियोगिता जितेर माल अर्थात् पहलमानको सम्मान पाउने भन्ने हुन्छ। धौलागिरि गाउँपालिका७ स्थित ताकमकोतमा बडादसैंको महानवमी पर्वको अवसरमा तत्कालीन थापा राजाका पालादेखि माल पहिचान गर्नका लागि ठेलो फाल्ने प्रतियोगिता आयोजना गर्ने चलन छ। ताकमकोतमा सोमबार भएको परम्परागत ठेलो फाल्ने प्रतियोगिताको उपाधि धौलागिरि गाउँपालिकाको वडा नम्बर ७ का ३४ वर्षीय अशोक खत्रीले जितेका छन्। सोही वडाका अध्यक्षसमेत रहेका उनले आठौँ पटकसम्म ताकमकोतको ठेलो फाल्ने प्रतियोगिताको उपाधि जितेर इतिहास बनाएका छन्। आठ दशमलव पाँच किलोग्राम तौल भएको फलामको छेलोलाई सहभागीमध्ये सबैभन्दा टाढा फाल्नुभएका खत्रीलाई माल घोषणा गरिएको ताकमकोत पूजा व्यवस्थापन समितिका सदस्य रिमप्रकाश थापाले बताए। यसअघि आठपटकसम्म ताकमकोतको ठेलो फाल्ने प्रतियोगिता कसैले पनि जितेका थिएनन्। प्रतियोगितामा ताकम र आसपासका गाउँका १८ युवाले सहभागिता जनाएका थिए। पश्चिम म्याग्दीको महत्वपूर्ण शक्तिपीठ मानिने ताकमकोतको ठेलो प्रतियोगितामा विजयी हुनेलाई यस क्षेत्रमा माल भनेर सम्मान गरिन्छ। यसअघि विसं २०७८ र २०७९ मा विजयी भएका मालिका गाउँपालिका१ निस्कोटका याम परियार दोस्रो बने। विसं २०७१ देखि २०७७ सम्म लगातार सात पटक उपाधि जितेका खत्रीले २०७८ मा सहभागिता जनाएका थिएनन् भने २०७९ मा यामसँग पराजित भएका थिए। निरन्तरको अभ्यास, शारीरिक व्यायम र स्वच्छ खानपानले उपाधि जित्न सहयोग गरेको उनको भनाइ थियो। 'विसं २०७८ मा आमाको निधन भएको र २०७९ मा जनप्रतिनिधिको रुपमा काम गर्दा तयारी नपुगेर सफल भएको थिइन,' खत्रीले भने, 'यसपालि करिब एक महिनादेखि तयारी गरेको थिए। सफल भए। सोख पूरा भएको छ। खुसी छु।' मालको सम्मानले समाजमा स्थापित गराउन र गत निर्वाचनमा उम्मेदवार बनेर चुनाव जित्न सजिलो भएको खत्रीको अनुभव छ। भलिबल र बास्केटबलका खेलाडीसमेत रहेका र स्नातक तहको शिक्षा हासिल गरेका खत्री नेकपा (माओवादी केन्द्र)को वडा कमिटीका अध्यक्ष पनि हुन्। जनप्रतिनिधिको जिम्मेवारी पूरा गरेपछि खेल प्रशिक्षक बन्ने उनको लक्ष्य छ। खत्रीलाई गण्डकी प्रदेशका भौतिक पूर्वाधार विकास तथा यातायात व्यवस्थामन्त्री रेशमबहादुर जुग्जाली, धौलागिरि गाउँपालिकाका अध्यक्ष प्रेम पुन, मालिका गाउँपालिकाका अध्यक्ष बेगप्रसाद गर्बुजा, धौलागिरि गाउँपालिकाका उपाध्यक्ष रेशम पुनमगर, पूर्वउपध्यक्ष रेशम छन्त्याललगायतले सम्मान गर्नाका साथै स्थानीयवासीले काँधमा बोकेर बाजागाजासहित गाउँ परिक्रमा गराएका थिए। माललाई फेटा गुटाएर सम्मानका साथै नगद उपहार दिने चलन छ। म्याग्दीको प्रमुख शक्तिपीठ ताकमकोतमा जगन्नाथ, अन्नपूर्ण, दुर्गालगायत देवी देवताको मूर्ति रहेका यहाँ नवदुर्गा, जेष्ठी पूर्णिमा, मङ्सिर पूर्णिमा, चैत्राष्टमी पर्वका अवसरमा विशेष मेला लाग्ने गर्छ। विसं १२४६ देखि १५४५ सम्म बगाले थापाको र १५४६ देखि १८८२ सम्म मल्ल राजाले कोत घरको रुपमा समेत प्रयोग भएको उक्त मन्दिरमा ऐतिहासिक महत्वका तोप, तरबार, खुँडा, खुकुरी, ढाललगायतका हातहतियार छन्। जगन्नाथ अन्नपूर्ण मन्दिरमा पूजाआजा र भाकल गरेमा मनोकांक्षा पूरा हुने विश्वास छ। यस वर्षको दसैँको नवमीका दिन करिब पाँच हजारभन्दा बढीले ताकमकोतमा पूजाआजा गरेका पुजारी गोविन्द पौडेलले बताए। कोतघर र मन्दिर पुनःनिर्माण, सडक सुविधा र प्रचारप्रसार भएका कारण ताकमकोतमा धार्मिक पर्यटकको आगमन बढेको छ। समुद्री सतहदेखि दुई हजार दुई सय मिटर उचाइमा रहेको ताकमकोतबाट धौलागिरि, अन्नपूर्ण र गुर्जा हिमालका साथै अग्ला पहाड, ग्रामीण बस्तीको मनमोहक दृष्य अवलोकन गर्न सकिन्छ।"
कैदी बन्दीहरूले सामूहिकरूपमा लगाए टीका,नुवाकोट : नुवाकोट जिल्ला कारागार ढुंगेका कैदीबन्दीहरूले एक आपसमा खुसीयाली साटासाट गर्दै सामूहिकरूपमा यस वर्षको बडादसैं पर्व मनाएका छन्। उनीहरूले एकआपसमा टीका लगाउनुका साथै सामूहिक भोजभतेर गरेर बडादसैं मनाएका हुन्। विदुर नगरपालिका वडा नं १ ढुंगेवजारमा रहेको जिल्ला कारागारमा बन्दी जीवन व्यतित गरिरहेका थुनुवाबन्दीले मंगलबार एकआपसलाई विजयादशमीको टीका लगाएर र भोजभतेर गरेर सामूहिकरूपमा वर्ष दिनको ठूलो पर्व बडादसैं निकै खुसीयालीसाथ मनाएको जिल्ला कारागार कार्यालयले जानकारी दिएको छ। विभिन्न मुद्दामा परेर कैद सजाय पाएका तथा मुद्दा फैसला नहुन्जेलसम्मका लागि बन्दी जीवन विताइरहेकाहरूले कारागारभित्रै आपसमा रमाइलो गर्दै दसैं मनाएका हुन्। कारागारमा रहेका १७ महिलासहित एकसय ५५ जना कैदीबन्दीहरूले कारागारमै ल्याएर भोजभतेर गर्नुका साथै एकआपसमा खुसी साटासाट गर्दै सामूहिकरूपमा एकआपसमा टीका लगाएर बडादसैं पर्व मनाएको कारागार कार्यालय नुवाकोटले जनाएको छ।
बोलेरो दुर्घटना हुँदा दुई जनाको मृत्यु,दोलखा : दोलखामा बोलेरो दुर्घटना हुँदा दुई जनाको मृत्यु भएको छ। विगु गाउँपालिका२ ओराङमा बा १४ च ८९३४ नम्बरको बोलेरो दुर्घटना हुँदा सोही ठाउँका चिनिमाया तामाङ र बलिमाया तामाङको मृत्यु भएको प्रहरीले जनाएको छ । दोलखाको सिंगटीबाट बासपानी जाँदै गरेको बोलेरो ओराङ राईबेटारमा सोमबार बेलुका पौने ७ बजे दुर्घटना हुँदा ६ जना घाइते भएका थिए। घाइते भएका ६ जनामध्ये तीन जनाको सिगटीमा उपचार भइरहेको र गम्भीर घाइते तीन जनालाई थप उपचारका लागि काठमाडौं लगिएको प्रहरीले जनाएको छ।
मुक्तिनाथमा दर्शनार्थीलाई दसैं टीका,"जोमसोम : हिमाली जिल्ला मुस्ताङको पवित्र धार्मिक स्थल मुक्तिनाथ मन्दिर र मुस्ताङको घरपझोङ५ ठिनी स्थित कोतघरमा मंगलबार सामूहिक दसैं टीका लगाइएको छ। मुक्तिनाथमा पुजारी र ठिनी कोतघरमा ज्येष्ठ नागरिकहरूबाट सर्वसाधारणलाई टीका लगाइएको हो। मुस्ताङ घुम्ने, मुक्तिनाथको दर्शन गर्न आउने र यही मेलोमा मुक्तिनाथ पुगेर दसैं टीका लगाउने विशेष योजना बनाएर आएका भक्तजनलाई मुक्तिनाथका पुजारी कृष्णप्रसाद सुवेदीले टीका लगाइदिएका हुन्। धार्मिक दृष्ट्रिकोणले पनि मुक्तिनाथको ठूलै महिमा छ। मुक्तिनाथमा टीका लगाउन चाहनेहरूलाई पुजारी सुवेदीले दसैं टीका लगाइदिएका हुन्। प्रसिद्ध धार्मिक स्थल मुक्तिनाथमा बर्सेनि विजया दशमीको दिन भक्तजनलाई नवदुर्गा भवानीको दसैं टीका लगाइदिने प्रचलन छ। तनहुँबाट मुक्तिनाथ दर्शनका लागि मुस्ताङ आएका अनुज पौडेलले यसपटक मुक्तिनाथमै दसैं टीका लगाउने उद्देश्यले परिवारसहित आएको बताए। उनले जीवनको एकपल्ट मुक्तिनाथमा दसैं टीका लगाउँदा धार्मिक मोक्ष प्राप्त हुने भएकाले यसपटक परिवारिक सदस्यहरूसहित मुक्तिनाथमा मन्दिरमा पुजारीबाट दसैं टीकाका ग्रहण गरेको बताए। उनले मुक्तिनाथ भगवान शिरोपरी भगवान रहेकाले जीवनको एकपल्ट दसैं टीका मुक्तिनाथमा लगाउनुपर्ने सुझाए। विशेषत: परिवारबाट बिछोडिएका, टीका लगाइदिने आफन्तजन कोही नभएका र स्वतः स्फूर्तरूपमा मुक्तिनाथमा पुगेर टीका लगाउन आउने भक्तजनको मुक्तिनाथ मन्दिरमा निकै ठूलो भीडभाड देखिन्थ्यो।"
सौराहामा विदेशी पर्यटकले मनाए दसैं,"सौरहा : चितवनको पर्यटकीय नगरी सौराहा घुम्न आएका विदेशी पर्यटकले दसैं मनाएका छन्। हिन्दुहरूको विशेष चाड बडादसैंमा नेपाली संस्कृतिको बारेमा बुझ्दै विदेशी पर्यटकले सौराहाको होटल सपना भिलेजमा टीका र जमरा थाप्दै दशैँ मनाएका हुन्। सपना भिलेजका प्रबन्ध निर्देशक धुव्र गिरी, बुबा ८६ वर्षीया मनु गिरी र उनकी श्रीमती वर्षा पुरी (गिरी)ले विदेशी पर्यटकलाई टीका र जमरा लगाइदिए। उनीहरूसँगै क्षेत्रीय होटल संघ सौराहाका अध्यक्ष गङ्गा गिरी, रेवान सौराहाका अध्यक्ष नरेश गिरी, पूर्व अध्यक्ष गोकर्ण गिरीसहितले पालैपालो टीका र जमरा लगाउँदा पर्यटक दंग देखिन्थे। नेदरल्यान्डदेखि सौराहा घुम्न आएका २६ वर्षीय पर्यटक डेविट राईट यस पटक टीका र जमरासँगै नेपालीको दसैं मनाउन पाउँदा निकै खुसी देखिन्थे। मैले नेपाल घुम्न आउँदा नेपाली परम्परामा रमाएको कुरा सुनेको मात्र थिएँ, तर आज सौराहा आएर टीका र जमरा लगाएर दसैं मनाएको छु, धन्यवाद नेपाली, उनले भने। अर्का पर्यटक २१ वर्षीया माइका पनि निकै हर्षित देखिन्थिन्। उनले आगामी वर्ष पनि नेपालमा आएर दसैं मनाउने बताइन्। विभिन्न देशका संस्कृति र परम्परालाई प्रत्यक्ष रूपमा अनुभव गर्न पाइने भएकाले चाडपर्वका बेला घुम्न आउँछु, विदेशी पर्यटक माइकाले भनिन् । चितवनको सौराहामा यतिबेला पर्यटकीय मौसम सुरू भइसकेको छ भने यहाँ आउने विदेशी पर्यटकलाई हरेक होटलले दसैं मनाउने परम्परा बनाएका छन्। हरेक नेपाली चाडवाड बारेमा विदेशीलाई समेत पहिचान गराउन आफूहरूको मुख्य उद्देश्यलसमेत रहेको सपना भिलेजका अध्यक्ष ध्रुव गिरीले बताए। हामीले विगतमा पनि यसरी पर्यटकलाई दसैंमा सँगै राखेर मनाएका थियौँ, उनले भने, हाम्रो मौलिक संस्कृतिको संरक्षणमा एउटा कासेढुङ्गा सावित हुनेछ। नाकाबन्दी, नारायणगढमुग्लिन सडक र कोरोनाका कारण प्रायः विदेशी पर्यटकको सुनसान हुने सौराहामा यतिबेला विदेशी पर्यटकको घुइँचो लागेको छ। दसैंसँगै पछिल्लो तीन दिनयताको आँकडाअनुसार तेस्रो मुलुकका पर्यटकको सङ्ख्या ४० प्रतिशत, भारतीय २० प्रतिशत र १० प्रतिशत चिनियाँ पर्यटक रहेको क्षेत्रीय होटल संघका अध्यक्ष गङ्गा गिरीले जानकारी दिइन्। पर्यटकलाई यहाँका वन्यजन्तु, बाघ, गैँडा, हिमाल र पहाडले मात्र तान्दैन, दसैं, तिहारलगायत चाडबाडले पनि आकर्षित गर्ने गरेका छन्। विदेशीलाई दशैँको माहोल विशेष लाग्ने गर्छ। जमरा, टीका र चङ्गा चेटमा उनीहरू रमाउने गरेका छन्।"
खड्गसहित तलेजुको घोडे जात्रा मनाइँदै,"भक्तपुर : दसैंको टीकाको दिन आज भक्तपुरमा तलेजु भवानीको बाहन सेतो घोडे जात्रा मनाइने भएको छ। प्रत्येक वर्ष दसैंको टीका अर्थात दशमीको रातिदेखि मनाइने भक्तपुर तलेजु भवानीको वाहन सेतो घोडा जात्रा आज साँझबाट भक्तपुरमा सुरु हुने तलेजुका मूल नाइके नरेन्द्रप्रसाद जोशीले जानकारी दिए। नेपाल संवत् ४४३ पौषशुक्लको दिन तलेजु भवानीको आगमन भएदेखि नै यो जात्रा सुरु भएको हो। विजयादशमीको राति तलेजु भवानीमा तलेजुका चार मूल नाइकेहरू आचाजु, जोशी र राजोपाध्यायबाट तान्त्रिक विधिअनुरूप कालरात्रि पूजा, टीका साइत पूजा र विसर्जन पूजा सम्पन्न गरेपछि रातिबाट सेतो घोडा जात्रा सुरु गरी सहर परिक्रमा गरिने प्रचलन रहेको जोशीले बताए। तलेजुका मूल नाईके जोशीका अनुसार महिषासुर दानवमाथि विजय हासिल गरेपछि तलेजुले आफ्नो बाहन सेतो घोडामा सिङ्गारिएर तलेजु भवानी खुसियाली मनाउन नगर परिक्रमा गरेको भन्ने जनविश्वास छ। जात्रा सुरु हुनुअघि सेतो घोडालाई एउटा भेडा बलि चढाइन्छ। विजयादशमी एक दिन चन्द्रमासको गतिअनुसार तलेजु भवानीको मन्दिरमा नवदुर्गा भवानीलाई खड्ग अर्थात पायःदयो प्रदान गरी जात्रा गरिन्छ। यसैलाई खड्ग अर्थात पायःद्यो जात्रा भन्ने गरिन्छ। राति तलेजुबाट बाजागाजासहित सेतो घोडा निकालिन्छ। उक्त घोडाको पछाडि तलेजु भवानी ल्याइन्छ भने तलेजु भवानीको पछाडि नवदुर्गा भवानी गण ल्याउने गरिन्छ। सेतो घोडा तलेजु भवानीको बाहन भएकाले तलेजु भवानीको अगाडि यो घोडा ल्याउने चलन छ। खड्ग जात्रा गरी दरबार क्षेत्र र नगरका अन्य क्षेत्रमा घोडा, तलेजु भवानी र नवदुर्गा गण परिक्रमा गराइन्छ। त्यसैगरी सोही दिन नवदुर्गा देवगणहरुले तलेजुको जमदार चोकमा तलेजु भवानीलाई ढोग गरिन्छ। प्रत्येक वर्षको विजयादशमीको राति ज्योतिषीले चन्द्रमाको गतिअनुसार थाः न्ह्यायेगु (माथि सवारी हुने) वा क्वः न्ह्यायेगु (तल सवारी) हुने निर्णय पहिले नै भएअनुसार तलेजु भवानीको जात्रा अगाडि सेतो घोडाको जात्रा हुन्छ। देवतासहित नगरको मथिल्लो भेगमा घोडालाई लैजादा दरबार क्षेत्रबाट दत्तात्रय, तौमढीहुँदै नारायणचोकसम्म माथिल्लो भेगको परिक्रमा गरी गहिटीस्थित सांभुङ्ग भैरवबाटै दरवार स्क्वायर पुर्यान्छ भने तल्लो भेगको परिक्रमा गर्दा दरबार क्षेत्रबाट भार्वाचो, वंशगोपाल, भूजिकोखा, नारायणचोक गहिती स्थित सांभुङ्ग भैरवबाटै दरबार स्क्वायर पुर्याउने परम्परा छ। भक्तपुर नगरको पूर्वतर्फ विराजमान ब्रह्मायणी देवीको वाहन पनि सेतो घोडा नै भएकाले जात्रा मनाउदा तलेजु भवानीको सेतो घोडा ब्रह्मायणी देवीले आफ्नो बाहन हो भनी लैजान्छिन् भन्ने मान्यता अनुसार जात्रा तचपालबाटै तलतिर फर्काउने प्रचलन छ। घोडालाई दरबार क्षेत्रको तलेजुको सुनको ढोका अगाडि सेतो घोडा तीन पटक ओहोरदोहोर गराइन्छ। त्यस्तै मध्यपुर थिमिमा पनि आज राति खड्ग अर्थात दयो जात्रा मनाउने गरिन्छ। थिमिको लायकुबाट सुरु हुने यस जात्रामा मल्लकालिन सैनिक पोशाक र मल्लकालिन हातहतियारसहित बालकुमारीदेखि दिगुटोलसम्म प्रदर्शन गर्ने गरिन्छ। यो जात्रालाई स्थानीय भाषामा खाँ पिहावइगु वा भुइ फसि पालिगु जात्रा भन्ने गरिन्छ। यसलाई हतियार प्रदर्शन गर्ने जात्राको रुपमा मानिदै आएको छ।"
बैतडीमा छुट्टाछुट्टै घटनामा दुई जनाको मृत्यु,"बैतडी : बैतडीमा छुट्टाछुट्टै घटनामा परी दुई जनाको मृत्यु भएको छ। जिल्लाको पाटन नगरपालिका५ का ओदालीका ३२ वर्षीय रामबहादुर चन्द मंगलबार मृत भेट्टिएका छन्। चन्द पाटनमेलौली सडकखण्डको पाटन नगरपालिका५ कद्वारस्थित भीरबाट दुई सय मिटर तल मृत भेट्टिएका हुन्। सोमबार साँझ घरबाट कद्वार जान भनी निस्केका रामबहादुर मंगलबार दिउँसो मृत फेला परेका जिल्ला प्रहरी कार्यालय बैतडीका सूचना अधिकारी, प्रहरी निरीक्षक योगेश खत्रीले जानकारी दिए। चन्दको भीरबाट लडेर मृत्यु भएको हुनसक्ने प्रहरीको अनुमान छ। त्यस्तै भीरबाट लडेर पाटन नगरपालिका वडा नं ४ कुणीका ५० वर्षीय वीरसिंह विष्टको मृत्यु भएको छ। दशरथचन्द नगरपालिका वडा नं २ स्थित निङलाशैनी मन्दिरमा लागेको जात्रा हेरेर फर्किएका विष्ट घरनजिकै रहेको लिसान्गड भीरबाट लडेका थिए। भीरबाट लडेर गम्भीर घाइते भएका विष्टलाई उपचारको लागि धनगढी लैजाँदै गर्दा बाटोमै मृत्यु भएको प्रहरीले जनाएको छ।"
"बाँकेमा भोलि मदिरा बिक्री, वितरण तथा उपभोगमा प्रतिबन्ध","बाँके : बाँकेमा भोलि बुधबार मदिरा बिक्री वितरण तथा उपभोग गर्न नपाइने भएको छ। बडादसैंको भोलिपल्ट बुधबारका दिन निस्कने दुर्गा मूर्ति विसर्जन र्यालीलाई सभ्य, शान्त, अनुशासित एवम् मर्यादित बनाउन जिल्ला प्रशासन कार्यालय बाँकेले आज एक सूचना जारी गर्दै मदिरा बिक्री वितरण तथा उपभोगमा प्रतिबन्ध लगाएको हो। बाँकेका प्रमुख जिल्ला अधिकारी श्रवणकुमार पोखरेलले जारी गरेको सूचनामा बुधबार बिहान ८ बजेदेखि राति १२ बजेसम्म मदिराजन्य पदार्थको ओसारपसार, बिक्री वितरण तथा उपभोग निषेध गरिएको उल्लेख छ। सूचनाको बर्खिलाप हुने गरी कुनै गतिविधि भएमा कानुनबमोजिम कारबाही गरिने सूचनामा उल्लेख छ। प्रशासन कार्यालयले दुर्गा मूर्ति विसर्जनका लागि समय सीमा समेत निर्धारण गरेको छ। दुर्गा भवानीको मूर्ति विसर्जन र्याली अत्यन्तै मर्यादित, अनुशासित, शान्त एवम् शौम्य तुल्याउन साँझ ५ बजेअघि नै मूर्ति विसर्जन सम्पन्न स्थानीय प्रशासनले अनुरोध गरेको छ। बाँकेमा बडादसैंको भोलिपल्ट जिल्लाका विभिन्न स्थानबाट दुर्गा भवानीको मूर्ति पवित्र जलकुण्ड र नदी तथा घाटमा विसर्जन गर्ने परम्परा छ।"
"बागलुङमा ग्याङ फाइट हुँदा ६ घाइते, ३ जना पक्राउ","बागलुङ : बागलुङको जैमिनीमा सोमबार बेलुका दुई समूहबीच झडप हुँदा ६ युवा घाइते भएका छन्। जैमिनी नगरपालिका२ पौखराचौरमा भएको खेलकुद तथा सांस्कृतिक कार्यक्रममा वडा नम्बर २ र ९ का युवाबीच झगडा र कुटपिट हुँदा ६ जना घाईते भएको जिल्ला प्रहरी कार्यालय बागलुङका प्रहरी नायव उपरीक्षक मदन केसीले जानकारी दिए। झडपमा जैमिनी ९ का २५ वर्षीय डबल राना, २२ वर्षीय महेन्द्र थापा र २८ वर्षीय दिपु राना, २३ वर्षीय दिपु थापा, जैमिनी१ का ५० वर्षीय विष्णु थापा र जैमिनी२ का २७ वर्षीय सुनिल परियार घाइते भएको डीएसपी केसीले बताए विष्णु र सुनिल उपचारपछि डिस्चार्ज भएको र अरु ४ घाइतेलाई थप उपचारका लागी पोखराको मणिपाल अस्पतालमा रिफर गरिएको छ। घाइतेहरूको पेट, हात, खुट्टा र मुखमा चोट लागेको छ। घाइते महेन्द्रको पेटमा चोट लागेको र अवस्था गम्भीर रहेको डीएसपी केसीले बताए। प्रहरी मंगलबार बिहान घटनामा संलग्न रहेको आरोपमा ३ जनालाई पक्राउ गरेको छ। वडा नम्बर २ का सुनिल परियार, कलबहादुर थापा र अनिल परियारलाई पक्राउ गरिएको डीएसपी केसीले बताए। उनले घटबाको थप अनुसन्धान भइरहेको बताए।"
"मूर्ति विसर्जनमा गएका दुई जनाको डुबेर मृत्यु, एक बेपत्ता",भैरहवा : दुर्गा मूर्ति विसर्जन गर्न घाट गएका दुई जनाको डुबेर मृत्यु भएको छ। मृत्यु हुनेमा कोटहीमाई गाउँपालिका वडा नम्बर १ बस्ने २४ वर्षीय अजयकुमार नाउँ र १८ वर्षीय अजय राजभर रहेको रुपन्देही प्रहरी प्रमुख प्रहरी उपरीक्षक भरतबहादुर विश्वकर्माले जानकारी दिए। सोही स्थानका २० वर्षीय सन्तकुमार राजभर अझै बेपत्ता रहेको उपरीक्षक विश्वकर्माले बताए। बेपत्ता सन्तकुमारको खोजी भइरहेको उनले बताए। रुपन्देही कोटहीमाई गाउँपालिकामा रहेको दानव र तिनाउ नदीको संगममा मर्चवार क्षेत्रको दुर्गा मूर्तिहरू विसर्जन हुँदै आएको छ।
विजया दशमीमा रावणबधविजया दशमीमा रावणबध,महोत्तरी : बडादसैं (मधेसमा दशहारा भनिन्छ) पर्वमा देवी दुर्गाको पूजाआराधना गर्ने परम्पराबीच महोत्तरीको भारतीय सीमावर्ति मुख्य नाका मटिहानीमा रामायण गाथा गाइन्छ। मटिहानीमा बर्सेनि रावणबध मेला नै आयोजन गरेर नवरात्रभरि रामायण पाठ कीर्तन गरेर दशमीका दिन रावणरुपी दुष्ट पवृतिको अन्त्य भएको खुसियालीमा उत्सव मनाउने यहाँको पुरानो परम्परा हो। नवरात्रभरि (असोज शुक्लपक्ष लागेदेखि नै) रामरावणको घमासान युद्ध भएको र दशमीका दिन मर्यादा पुरुवत्तम श्रीरामले रावणलाई ढाल्नु भएको विश्वासमा मटिहानीमा रावणबध मेलाको आयोजन परम्परादेखि हुँदै आएको छ। दशमीका दिन त्यहाँ निर्मित अजङ्गको रावण प्रतिमालाई दशमीका दिन सूर्यास्तअघि श्रीरामको भूमिकाका कलाकारले तीर (धनुष वाण) हानेर लडाएपछि विजय उत्सव मनाइँदै मेला सम्पन्न हुने परम्परा रहेको मटिहानी नगरपालिकाका प्रमुख हरिप्रसाद मण्डलले बताए। यसै परम्पराअनुसार आज सन्ध्याअघि प्रतिकात्मक रावणबध सम्पन्न गरिएको हो। रावणवध मेलामा टाढाटाढाबाट साधुसन्त सहभागी हुने गरेका छन्। यहाँ वर्षाकाल बितेपछि शरद ऋतु लागेसँगै श्रीराम सीताजीको खोजीमा लङ्का पुग्नु भएको र रावणसँग युद्ध गरेर सत्य स्थापित गर्नुभएको विश्वासमेला परम्परा चल्दै आएको हो। रावणबध मेलाका अवसरमा असोज शुक्ल प्रतिपदादेखि नै रामचरित मानस (श्री सन्त तुलसीदासविरचित रामायण महाकाव्य) पाठ गरिने परम्परा छ। रावणबध भएपछि साधुसन्तलाई भोजन गराइ दक्षिणा दिने र श्रीराम कीर्तन गर्दै उत्सव मनाउने यहाँको चलन छ। श्रीरामले रावणको संहार गर्नुभएको र देवीले महिषासुरसहितका दैंत्यको मर्दन गर्नुभएको चन्द्रमासका गणनाले एउटै पक्ष परेको विद्वानहरुको मत छ। देवीको लडाँइ सत्य युगमा र श्रीरामको त्रेतायुगमा भए पनि दुबै लडाइँ असोज शुक्लपक्षमै भएकाले विजया दशमीमा रावणबध मेला आयोजन हुने गरेको मटिहानीस्थित याज्ञवल्क्य लक्ष्मीनारायण संस्कृत क्याम्पस (विद्यापिठ) का मैथिली भाषा साहित्का उपप्राध्यापक मनोज झा मुक्तिको भनाइ छ।
मकवानपुरमा सुमो दुर्घटना हुँदा १३ जना घाइते,हेटौंडा : मकवानपुरको इन्द्रसरोवर गाउँपालिका५ स्थित मकैघारीमा सुमो दुर्घटना हुँदा १३ जना घाइते भएका छन्। आज बिहान करिब ३:३५ बजे कुलेखानी मातातीर्थ सडकखण्डमा वीरगंजबाट काठमाडौंतर्फ जाँदै गरेको मधेस प्र ०३००१ ज ०२८३ नम्बरको सुमो आफैं अनियन्त्रित भई सडकबाट करिब २० मिटर तल खोल्सामा खस्दा सुमोमा सवार १३ जना घाइते भएका जिल्ला प्रहरी कार्यालय मकवानपुरले जनाएको छ। घाइतेलाई अहिले उपचारका लागि काठमाडौं पठाइएको प्रहरीले जनाएको छ। चालकलाई प्रहरीले नियन्त्रणमा लिएको छ।
हुलाक भन्ज्याङमा ३५ वर्षपछि रोटेपिङ,"मलेखु : धादिङको ज्वालामुखी गाउँपालिका६स्थित हुलाक भञ्ज्याङमा ३५ वर्षपछि यो दसैंमा रोटेपिङ हालिएको छ। पुराना कला र संस्कृति जगेर्ना गर्ने अभियानमा लागेका स्थानीय युवाले कलात्मक रोटेपिङ तयार गरेका हुन्। गाउँका सबै युवा मिलेर पिङ निर्माण गरेपछि यो वर्ष दसैं रौनक बनेको छ। बालबालिकादेखि वृद्धसम्मलाई रोटेपिङले थप उल्लासमय बनाएको छ। स्थानीयवासी हरिमान शाक्यले भने, '३५ वर्षपछि रोटेपिङ चढ्न पाइयो। पिङ खेल्न पाएपछि त हामीजस्ता बुढापाकालाई पनि दसैं रमाइलो हुँदो रहेछ।' बाजेका पालासम्म पुस्तान्तरण हुँदै आए पनि बाको पालादेखि हराउँदै गएको रोटेपिङको जगेर्नामा नयाँपुस्ता लागिपरेका छन्। यहाँका युवाले गाउँका बूढापाका र बालबालिकालाई पिङ खेलाउँदै रोटेपिङबारे पाकाको कुरा सुन्ने र सानालाई सुनाउने गरिरहेका छन्। यो दसैंमा साना बालबालिकाले पनि रोटेपिङको अनुभव लिने मौका पाएका छन्। झण्डै तीन दशकपछि गाउँमा रोटेपिङ चढ्न पाउँदा वृद्धवृद्धा पनि मख्ख छन्। मीठो खानुभन्दा पनि दसैं मानाउन गाउँ पुगेकाहरू पनि पिङमा नै रमेका छन्। मौलिक संस्कृतिको जगेर्ना गर्ने र पुराना कला संस्कृतिका बारेमा नयाँ पुस्तालाई आकर्षण बढाउने उद्देश्यले गाउँका साथीभाइ मिलेर रोटेपिङ निर्माण गरिएको स्थानीय युवा सुनिता शाक्य शाक्यले बताए। 'तीन दशकअघिसम्म हजुरबुबाले दसैंमा बर्सेनि रोटेपिङ खेल्नुहन्थ्यो रे भन्ने गरेको सुनिन्थ्यो तर देख्न भने मुस्किल थियो। वर्षमा एक दिन भए पनि पिङ खेलेर धर्ती छोड्नुपर्छ भन्ने पाका पुस्ताको भनाइलाई समेत मनन गर्दै यसपाली पिङ हालियो', शाक्यले खुसी सुनाए। 'रोजगारीको सिलसिलामा युवापुस्ता विदेशिने क्रम बढेसँगै पनि दसैं तिहारमा रौनकता दिने रोटे पिङ हराउन थालेको छ। प्रविधिको विकाससँगै सहर बजार र मेला महोत्सवमा पैसा तिरेर खेल्न पाइने पिङले पनि रोटेपिङप्रतिको चासो कम भएको पाइन्छ,' उनले भने, 'निर्माण गर्न खर्चिलो हुने, काठपात बढी लाग्ने र युवापुस्तामा सीप अभावकै कारण रोटे पिङ लोप हुँदै गयो। भावी पुस्ताले रोटेपिङ देख्नै नपाउने भएका थिए। हाम्रा राष्ट्रिय पर्वहरूसँग जोडिएको संस्कृति जोगाउनु हाम्रो दायित्व हो।' रोटेपिङकै ढाँचामा फलाम प्रयोग गरी व्यावसायिक हिसाबले पिङ बनाइने र खेल्ने खेलाइने प्रचलन पनि निकै बढेको छ तर त्यस्तो पिङमा दसैंमा देखिने रोटेपिङमा जस्तो रौनक पाइँदैन। बाह्र वर्षमा खोला पनि फर्किन्छ भन्ने नेपाली उखानजस्तै गाउँबाट लोप भइसकेको रोटेपिङ झण्डै ३५ वर्षपछि सोही स्थानमा पुनः बन्दा र खेल्न पाउँदा हुलाक भन्ज्याङवासी अहिले खुसीले दङ्ग छन्। वडासदस्य तथा स्थानीय बासिन्दा लिलामान शाक्यको पहलमा यहाँ ३५ वर्षपछि रोटेपिङ बनेको हो। पुस्तौँदेखि खेल्दै आएको रोटेपिङ एकादेशको कथाजस्तो नबनोस् भन्ने हिसाबले यो वर्ष दसैंमा रोटेपिङ बनाउनुपर्छ भन्ने आफूले योजना बनाएँ, उनले भने, 'यो प्रस्ताव वडाध्यक्ष किशोर सेढाई समक्ष राखे त्यसपछि पालिकाको आर्थिक सहयोगमा गाउँमा रोटेपिङ बनाउन सफल भयौँ।' करिब एक लाख रुपैयाँको लगानीमा तयार भएको यो पिङ प्राविधिक हिसाबले पनि सुरक्षित बनेको छ। अहिले मौलिकरूपमा बनाइएको पिङमा प्रयोग भएको काठको खम्बा र फलामको डन्डी दसैं सकिएपछि सुरक्षित स्थानमा राखिने र आगामी वर्षमा पनि गाउँमा रोटेपिङ बनाउने कार्यलाई निरन्तरता दिँदै जाने उनको भनाइ थियो।"
दसैंको टीका लगाउने उत्तम साइत ११:०२ बजे,काठमाडौं : आज विजया दशमी अर्थात् दुर्गापक्षको मुख्य दिन। नवदुर्गाको प्रसादका रूपमा मान्यजनको हातबाट शुभ साइतको प्रतीक रातो टीका एवं समृद्धिको प्रतीक जमरा लगाइँदैछ। नेपाल पञ्चांग निर्णायक विकास समितिका अनुसार टीकाको शुभ साइत आज बिहान ११:०२ बजे रहेको छ। विजयादशमी आफैंमा शुभ दिन भएकाले टीका लगाउन सामान्य मानिसले साइत खोज्नु नपर्ने मान्यतासमेत रहेको छ। त्यस्तै आज बिहान १०:३७ बजे देवी बिसर्जनको साइत रहेको समितिले जनाएको छ। मंगलबारदेखि पूर्णिमासम्म मान्यजनबाट दुर्गाको प्रसादका रूपमा टीका ग्रहण गर्दा अन्य फूलका साथै घटस्थापनाका दिनमा वैदिक विधिपूर्वक राखिएको पहेँलो जमरालाई समृद्धिको प्रतीकको रूप मानी लगाउने गरिन्छ। असत्यमाथि सत्य र आसुरीशक्तिमाथि दैवी शक्तिको विजयको प्रतीकका रूपमा मनाइने विजयादशमी बडा दसैंको सबैभन्दा महत्त्वपूर्ण दिन हो।
आज देशका यी स्थानमा हुने छ वर्षा,"काठमाडौं : मंगलबार कोसी प्रदेश लगायत देशको पहाडी भूभागमा आंशिक बदली रही बाँकी भूभागमा मौसम सामान्यतया सफा रहनेछ। मौसम पूर्वानुमान महाशाखाका अनुसार देशका पहाडी भूभागका एकदुई स्थानमा मेघ गर्जनचट्याङसहित हल्का वर्षाको सम्भावना रहेको छ। सुदूरपश्चिम, कर्णाली, गण्डकी र बागमती प्रदेशको उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। आज राति देशभर आंशिक बदलीदेखि मौसम सामान्यतया सफा रहनेछ। कर्णाली र गण्डकी प्रदेशका पहाडी भूभागका एकदुई स्थानमा हल्का वर्षाको सम्भावना रहेको छ।"
"थारू समुदायको दसैं , सेतो टीका लगाएर मनाइयो",दाङ : दाङमा थारू समुदायले दसैं मनाएका छन्। थारू समुदायले यस वर्षको बडादसैं नवमीको दिन सेतो टीका लगाएर हर्षोल्लासका साथ मनाएका हुन्। बडादसैंको अघिल्लो दिन थारू समुदायले दसैं मनाउने चलनअनुसार दाङका थारूहरूले टीका र जमरा लगाएर मान्यजनबाट आशीर्वाद लिने र आफूभन्दा सानालाई आशीर्वाद दिएर मनाएका छन्। थारू समुदायले पञ्चमीदेखि नै पूजाआजा गर्ने र समुदायको अगुवा बडघर महतवाका घरमा जम्मा भएर नाचगान गर्दै बेलुकीपख टीका र जमरा लाएर दसैं मनाउने गर्छन्। यसैबीच लुम्बिनी प्रदेशका मुख्यमन्त्री डिल्लीबहादुर चौधरीले तुलसीपुरमा रहेको निजी निवासमा दसैं मनाएका छन्। मुख्यमन्त्री चौधरीले अभिभावकबाट टीकाग्रहण गरे भने थारू समुदायका युवाहरूलाई पनि टीका लगाइदिएका छन्। थारूको परम्पराअनुसार दसैंको अघिल्लो दिन सेतो चामलको पीठोको टीका लगाएर मनाइएको मुख्यमन्त्री चौधरीले बताए।
थर्पूको निशानलाई पहिलो पटक सेनाको सलामी,"फिदिम : पाँचथरको याङवरक गाउँपालिका४ थर्पूमा रहेको निशानलाई नेपाली सेनाले पहिलो पटक सलामी अर्पण गरेको छ। थर्पूको कालिका मन्दिर परिसरमा महानवमीको दिन सेनाको रणशेर गणले सम्मानसहित सलामी अर्पण गरेको हो। २४९ वर्षमा पहिलोपटक यहाँको निशानलाई सेनाले सलामी अर्पण गरेको वडाध्यक्ष सबिन मावोले जानकारी दिए। यहाँ दुईवटा निशान छन्, मावोले भने' अहिलेसम्म निशानलाई सेनाले सलामी अर्पण गरेको थिएन। यो पहिलो पटक हो। यहाँ १८३१ सालदेखि निशान प्रदर्शन गरिँदै आएका छ। यहाँ श्रीजंगी निशान र श्रीकम्फू निशान प्रदर्शन गरिन्छ। कालिका मन्दिर परिसरमा आयोजना गरिएको निशान जात्रामा यो पटक करिब १५ हजारभन्दा धेरै सर्वसाधारणले सहभागिता जनाएका छन्। निशान जात्रामा पाँचथर, ताप्लेजुङ, इलाम, तेह्रथुम, भारतको सिक्किम र दार्जिलिङबाट दर्शनार्थीको भीड लागेको हो। निशान जात्राका अवसरमा यहाँको काली मन्दिरमा ठूलो संख्यामा बोका र राँगाको बली दिइन्छ। निशानको पूजा र दर्शन गर्दा मनोकांक्षा पूरा हुने स्थानीयको विश्वास छ। नेपाल राज्य एकीकरणका क्रममा लिम्बुवानका सेना र शाह वंशीय सेनाबीच ६ पटकसम्म भएको युद्धमा दुवैतर्फ हारजित नभएपछि सम्झौता गर्दै लिम्बुवानलाई उपहार स्वरूप छोडेका २ वटा निशानसहित तत्कालीन युद्धमा प्रयोग भएका हातहतियार शाही सेनाले छाडेर गएका थिए। त्यही हातहतियार तथा निशानलाई दसैंको अवसर पारेर महानवमीका दिन प्रदर्शन गर्ने चलन छ। सलामी अर्पणका क्रममा जनप्रतिनिधि, सुरक्षा निकाय, कार्यालय प्रमुखसहित विभिन्न क्षेत्रका प्रतिनिधि तथा हजारौंका संख्यामा सर्वसाधारण भएका हुन्। पृथ्वीनारायण शाहको बाइसे चौबिसे राज्य एकीकरणका समयमा युद्धा हुँदा प्रयोग भएका निशान र पुरातात्विक हतियार र निशान प्रदर्शन गर्दै विशेष ढंगले प्रश्तुत गरिने यो जात्रालाई मौलो पनि भन्ने गरिएको छ। निशानलाई वर्षको ३ सय ६४ दिन सुब्बाहरूको घरमा राखिन्छ। उक्त निशानलाई महानवमीका दिन प्रदर्शन गर्ने चलन छ। अब भने निशानलाई संग्रहालय बनाएर एकीकृत गर्ने तयारी थालिएको मावोले बताए।"
मुक्तिनाथ मन्दिर र ठिनी कोतघरमा दसैं टीका,"जोमसोम : मुस्ताङको मुक्तिनाथ मन्दिर र घरपझोङ५ ठिनीस्थित कोतघरमा दसैं टीका हुने भएको छ। मुक्तिनाथमा दिउँसो ११ बजेर २ मिनेटमा दसैं टीका शुभारम्भ हुनेछ भने ठिनी कोतघरमा दिउँसो १ बजे दसैं टीका हुने बताइएको छ। मुस्ताङ घुम्ने तथा मुक्तिनाथको दर्शन गर्नेहरूलाई मुक्तिनाथका पुजारी कृष्णप्रसाद सुवेदीले टीका लगाइदिनेछन्। धार्मिक दृष्ट्रिकोणले पनि मुक्तिनाथको ठुलै महिमा छ। मुक्तिनाथमा टीका लगाउन चाहनेहरूलाई पुजारीले दसैं टीका लगाइदिने तयारी भइरहेको मुक्तिनाथ विकास समितिका कर्मचारी रविन सुवेदीले जानकारी दिए। उनका अनुसार मुक्तिनाथमा बर्सेनि विजया दशमीको दिन दसैं टीका हुन्छ। परिवारबाट बिछोडिएका, टीका लगाइदिने आफन्तजन नभएका र स्वतः स्फूर्त रूपमा मुक्तिनाथमा पुगेर टीका लगाउने चाहने भक्तजनको मुक्तिनाथ मन्दिरमा भीडभाड हुने गर्छ। गतवर्ष मुक्तिनाथमा करिब ३५ जनाले दसैं टीका लगाएका थिए। यसवर्ष करिब २५ सयले दसैं टीका लगाउने अनुमान गरिएको छ। दसैं टीका लगाउन पर्यटक तथा स्थानीवासी समेत मुक्तिनाथमा जाने गरेको पाइएको छ। यसैगरी मुस्ताङको घरपझोङ गाउँपालिका५ ठिनी कोतघरमा पनि सामूहिक दसैं टीका हुँदैछ। त्यहाँ सदियौं वर्षदेखि बर्सेनि ज्येष्ठ नागरिकहरूबाट सामूहिक दसैं टीका लगाउने कार्यक्रम हुन्छ। नवरात्रको अष्ठमीका दिन पशुबली दिएर कोतघरमा राखिएका हातहतियारहरूलाई पूजाआजा गरिन्छ। ठिनी कोतघरमा टीका लगाउन घरपझोङ गाउँपालिका आसपासका नागरिक दसैं टीका लगाउने ठिनी गाउँ आउने गरेको स्थानीय निरज थकालीले जानकारी दिए। अधिकांश बौद्ध धर्मावलम्बीको बाहुल्यता रहेको मुस्ताङमा आदिवासी जनजातिमध्ये ठिनी गाउँमा मात्र दसैं टीका लगाउने गरिन्छ।"
राष्ट्रपति पौडेलद्वारा ९१ वर्षीया भाउजूबाट टीका ग्रहण,"काठमाडौं : राष्ट्रपति रामचन्द्र पौडेलले ९१ वर्षीया भाउजू विष्णुमाया पौडेलबाट दसैंको टीका, जमरा, प्रसाद र आशीर्वाद ग्रहण गरेका छन्। साथै गुरु पुरोहितबाट पनि दसैंको टीका, जमरा, प्रसाद ग्रहण गरे। शीतल निवासस्थित राष्ट्रपति कार्यालयमा आज राष्ट्रपति पौडेलले दसैंको शुभ साइत ११ बजेर २ मिनेटमा टीका प्रसाद ग्रहण गरेका हुन्। आफू टीका ग्रहण गरेपछि उनले परिवारका सदस्यलाई टीका लगाइदिएका छन्। विजया दशमीका अवसरमा आज राष्ट्रपति पौडेलले अति विशिष्ट व्यक्तित्वहरुलाई दिउँसो २ बजेदेखि ३ बजेसम्म र सर्वसाधारणका लागि ३ बजेदेखि ५ बजेसम्म टीका प्रसाद प्रदान गर्ने कार्यक्रम रहेको छ। राष्ट्रपति कार्यालयका प्रवक्ता शैलजा रेग्मी भट्टराईद्वारा जारी प्रेस विज्ञप्तिमा विजया दशमीको दिन शीतल निवास राष्ट्रपति कार्यालय सम्माननीयहरु, उपप्रधानमन्त्रीहरु, मन्त्रीहरु, प्रदेश प्रमुखहरु, न्यायाधीशहरु, सांसद, संवैधानिक निकायमा प्रमुख एवम विशिष्ट व्यक्तित्वहरुलाई २ बजेदेखि ३ बजेसम्म टीका प्रसाद ग्रहण गर्ने र सर्वसाधरणका लागि ३ देखि ५ बजेसम्म टीका प्रसाद गर्ने कार्यक्रम तय गरिएको हो। अतिविशिष्ट, विशिष्ट तथा सर्वसाधारणका लागि टीका प्रसाद ग्रहण गर्न आउँदा मर्यादित पोषकमा १ नम्बर प्रवेशद्वारबाट आउन भनिएको छ।"
पितृको स्मृतिमा मन्दिरमा संरचना निर्माण,"गुल्मी : गुल्मीको मुसिकोट नगरपालिकास्थित एक मन्दिरमा केही दाताले आफ्ना पितृको सम्झनामा लाखौँ रकम बराबरको भौतिक संरचना निर्माणमा गराएका छन्। मुसिकोट नगरपालिका८ अन्तर्गत वामी मैदानमा रहेको खड्क निशान देवीको मन्दिर (वामी कोत) मा स्थानीय दाताबाट निःशुल्क रुपमा प्रवेशद्वार निर्माणका साथै मन्दिरमा घण्टी र खुँडा उपलब्ध गराएका हुन्। रोजगारीको सिलसिलामा विदेश गई हाल जापानमा व्यवसाय गर्दै आएका मुसिकोट नगरपालिका८ निवासी कृष्ण सापकोटा र सुदीप सापकोटाले आफ्ना स्व बुबा हरिलाल सापकोटा र आमा बुद्धीकला सापकोटाको स्मृतिमा प्रदान गरिएको २२ लाख रुपैयाँमा कोतमा जाने मन्दिरको प्रवेशद्वार निर्माण गरिएको थियो। सापकोटाले धर्म र संस्कृतिको सम्वर्द्धन र जगेर्नाका लागि पनि केही गर्नुपर्छ भनेर पितृको सम्झनामा उक्त प्रवेशद्वार निर्माण गरेको बताए। त्यसैगरी हाल जापानमै होटल व्यवसाय सञ्चालन गर्दै आएका वडा नं ८ दाल्का निवासी कृष्णप्रसाद सापकोटा, घनश्याम सापकोटा, गोपालप्रसाद सापकोटा, भीमलाल सापकोटा र राम सापकोटाले करिब चार लाख रुपैयाँ बराबरको लागतमा खुँडा निर्माण गरे। उनीहरूले आफ्ना स्व बुबा मोतिलाल सापकोटा र स्व आमा तनकला सापकोटाको स्मृतिमा परिवारका तर्फबाट संयुक्तरुपमा मन्दिर परिसरमा खुँडा स्थापना गरिदिएका हुन्। उनीहरूको सहयोगमा निर्माण गरिएको खुँडा मन्दिर परिसरमा राखिएको छ। उक्त खुँडा हेर्न दसैँको अवसरमा श्रद्धालुको निकै घुइँचो लागेको छ। उक्त खुँडाको तौल एक क्विण्टलभन्दा बढी रहेको सहयोगदाता घनश्याम सापकोटाले जानकारी दिए। यसैगरी स्व मणिरत्न घिमिरेको स्मृतिमा उनीकी धर्मपत्नी डिलादेवी घिमिरेको परिवारले एक सय तीन किलो बराबरको घण्टी उपलब्ध गराएका छन्। मन्दिर व्यवस्थापन समितिका अध्यक्ष भीमसेन केसीले आगामी दिनमा यस्तै मनकारी दाताको सहयोगमा कोतलाई प्रतिष्ठानकै रुपमा अगाडि बढाइने बताए।"
नेपाल प्रहरीले आज निःशुल्क बस सञ्चालन गर्दै,"काठमाडौं : नेपाल प्रहरीले आज विजया दशमी अर्थात् टीकाका दिन काठमाडौं उपत्यकामा निःशुल्क बस सेवा सञ्चालन गर्ने भएको छ। दसैंको टीका ग्रहण गर्न आवातजावत गर्ने सर्वसाधारणको सहजताका लागि उपत्यकाका दुई वटा मार्गमा निःशुल्क बस सेवा दिइने केन्द्रीय प्रहरी प्रवक्ता तथा प्रहरी नायव महानिरीक्षक कुवेर कडायतले जानकारी दिए। उनका अनुसार आज बिहान साढे ८ बजेदेखि बेलुकी ४ बजेसम्म एउटा बस नक्सालदेखि टिचिङ चक्रपथ हुँदै जावलाखेल र लगनखेल भएर फेरि नक्साल आउने छ भने अर्को बस नक्साल हुँदै एअरपोर्ट, भक्तपुर, सल्लाघारी, सुर्यबिनायक हुँदै पुनः नक्साल आउने छ।"
