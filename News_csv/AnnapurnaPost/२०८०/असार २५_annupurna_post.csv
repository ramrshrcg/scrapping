शीर्षक,विवरण
ललिता निवास प्रकरण : के हो सञ्चार मन्त्रालयका सचिव राउत माथिको आरोप ?,"असार १२ यता ललिता निवास प्रकरणमा १५ जना पक्राउ परेका छन्। जसमा १२ हिरासतमा छन् भने ३ जना छुटेका छन्। काठमाडौं : ललिता निवास जग्गा प्रकरणमा संलग्न ४ सय ६ विरुद्ध पक्राउ पुर्जी जारी भएसँगै मुलुकको उच्च पदमा रहेका व्यक्ति पनि समातिन थालेका छन्। यसै प्रकरणमा संलग्न बहालवाला सचिव पनि आइतबार राजधानी छाड्न लाग्दै गर्दा पक्राउ परे। उनी हुन् सञ्चार तथा सूचना प्रविधि सचिव कृष्णबहादुर राउत। काठमाडौंबाट विराटनगर जान लागेका उनलाई त्रिभुवन अन्तर्राष्ट्रिय विमानस्थलबाट नेपाल प्रहरीको केन्द्रीय अनुसन्धान ब्युरोको टोलीले नियन्त्रणमा लिएको हो। उनी ललिता निवास प्रकरणमा पक्राउ पर्ने हालसम्मका सबैभन्दा उच्च पदस्थ कर्मचारी हुन्। वर्तमान माओवादी केन्द्रको नेतृत्व सरकारले नै तत्कालीन सञ्चार सचिव बैकुण्ठ आर्याल (हालका मुख्यसचिव)लाई प्रधानमन्त्री तथा मन्त्रिपरिषद्को कार्यालयमा सरुवा गरेर राउत आफू निकट भनेर ल्याइएको थियो। सञ्चारमन्त्री रेखा शर्माले नै आफ्नै पहलमा राउतलाई मन्त्रालयमा ल्याएकी थिइन्। कसरी पक्राउ परेर सचिव राउत ? सञ्चार सचिव राउत यती एयरलाइन्सको उडान नम्बर ७९३ बाट विराटनगर जान आइतबार विमानस्थल पुगेका थिए। बोर्डिङ पास लिएर उनी जहाजको प्रतीक्षामा थिए। साढे ४ बजेको नियमित उडानमा विराटनगर जाने तयारीमा रहेका राउतको जहाज झन्डै ४० मिनेट ढिलो गरी उड्ने तयारीमा थियो। उनलाई दिउँसैदेखि केन्द्रीय अनुसन्धान ब्युरोको टोलीले निगरानीमा राखेको थियो। यती एयरलाइन्सका कर्मचारीले बोर्डिङ चेक गरेर राउतलाई विमान चढ्न पठाइरहेका थिए। सोही बेला केन्द्रीय अनुसन्धान ब्युरोको टोलीले सचिव राउतलाई ५:१० मा नियन्त्रणमा लियो। केहीबेर विमान पर्खिरहेका अन्य यात्रुहरूबीच पनि कानेखुसी चलेको थियो। ललिता निवास जग्गा हिनामिना प्रकरणमा मुछिएका सञ्चारसचिव राउतविरुद्ध प्रहरीले यसअघि नै पक्राउ पुर्जी लिइसकेको थियो। के हो सचिव राउत माथिको आरोप ? राउत २०६६ साल कात्तिकदेखि २०६७ सा फागुनसम्म शाखा अधिकृत थिए। त्यही समय प्रधानमन्त्री, प्रधानन्यायाधीश र सभामुखलगायत विशिष्ट व्यक्तिको निवास विस्तार गर्ने नाममा जग्गा सट्टाभर्ना सम्बन्धी निर्णय भएको थियो। माधवकुमार नेपाल प्रधानमन्त्री भएको बेला मन्त्रिपरिषद्ले यो विषयमा तीनवटा निर्णय गरेको थियो। भौतिक योजना मन्त्रालयको प्रस्तावमा २०६६ चैत २९ गते, २०६७ वैशाख ३१ मा मन्त्रिपरिषद्बाट सट्टाभर्नासम्बन्धी निर्णयमा निर्णय भयो। ती निर्णयबाट प्रस्ताप भएको मिसिलको टिप्पणी हालका सञ्चार सचिव राउत शाखा अधिकृत हुँदा टिप्पणी उठाएका थिए। त्यही टिप्पणी सहसचिव नारायणगोपाल मलेगो, सचिव दीप बस्न्यात, राज्यमन्त्री संजयकुमार साह र मन्त्री विजयकुमार गच्छदार हुँदै तहगत रूपमा सदर गरेर मन्त्रिपरिषद् पुयाइएको थियो। त्यसबेला माधवकुमार नेपाल प्रधानमन्त्री थिए। भूमिसुधार सचिव छविराज पन्त थिए। त्यो समय नेपाल सरकारको नाममा रहेको करिब २५ रोपनी जग्गा हिनामिना भएको थियो। अख्तियारले लिएको बयानमा तत्कालीन शाखा अधिकृत राउत(हालका सचिव)ले २०६७ असार १७ मा भौतिक योजना मन्त्रालयमा रायका लागि प्राप्त भएको सक्कलै निर्णय मिसिलमा हस्ताक्षर गरेका थिए। मन्त्रालयबाट प्रस्ताव पेस गरी नेपाल सरकारबाट भएको निर्णय कार्यान्वयनका सिलसिलामा अनुसूची विवरण संशोधनका लागि पुनः प्रस्ताव पेस गर्ने क्रममा आवश्यक निर्णयका लागि आन्तरिक प्रशासन शाखा प्रमुखलाई राय टिप्पणीसम्म आफूले पेस गरेको उनको बयानमा छ। उनले राय टिप्पणी पेस गरेको बाहेक कानुनी प्रावधान र निकायको निर्णय प्रक्रियामा रहने भूमिकाका विषय आफूलाई जानकारी नभएको बताएका थिए। भवन निर्माण संभार डिभिजन कार्यालयबाट २०६६ चैत २९ र २०६७ वैशाख ३१ को निर्णय कार्यान्वयन गर्नलाई सामान्य त्रुटि देखिएको भन्दै २०६७ असार १ मा संशोधनको टिप्पणी उठान भएको थियो। सोही संशोधित टिप्पणीका आधारमा २०६७ साउन २८ मा मन्त्रिपरिषद्ले प्रस्ताव पारित गरेको थियो। त्यो बेला कित्ता नम्बर २५० को क्षेत्रफल संशोधन भएको थियो भने कित्ता नम्बर २११ र ३१२ छुट भएको भन्दै थप गरिएको थियो। यसरी थपिएका दुई कित्ताहरू मोहीसम्बन्धी विवरण भूमिसुधार कार्यालयमा नै देखिएन। सीआईबीले भूमाफियालाई सहयोग हुने गरी उनले टिप्पणी उठाएको तथ्य फेला परेको छ। अख्तियारले भने बयान लिए पनि उनीविरुद्ध मुद्दा हालेको थिएन। सीआईवीका एसएसपी दिनेश आर्चायका अनुसार आइतबार नै अन्य दुई जनालाई पनि पक्राउ गरेको छ। पक्राउ पर्नेमा धु्रवप्रसाद अर्याल र लोकहरि घिमिरे पनि छन्। अर्याल र घिमिरेलाई काठमाडौंबाट पक्राउ गरिएको हो। आरोपी अर्याल तत्कालीन नापी कार्यालय काठमाडौंबाट ललिता निवासको जग्गा नाप जाँचमा खटिएका सर्वेक्षक हुन्। घिमिरे समरजंग कम्पनीका पूर्वप्रमुख हुन्। सीआईबी स्रोतका अनुसार आइतबार पक्राउ परेका थप तीन जनासहित ललिता निवास प्रकरणमा १५ जनालाई प्रहरीले नियन्त्रणमा लिएको छ। जसमध्ये अदालतको पुरानो स्टे अडरका आधारमा ३ जना भने छुटिसकेका छन्। सीआइबी प्रमुख किरण बज्राचाय भन्छिन्, ललिता निवास प्रकरणको अनुसन्धान नयाँ ढंगले सुरु भएको छ। अनुसन्धानका क्रममा प्रमाण भेटिएका र सलग्न भएका जो भए पनि उन्मुक्ति दिइँदैन। सीआईबी स्रोतका अनुसार यस प्रकरणमा केही पूर्वसचिव, बहालवाला सचिव र पूर्वमन्त्रीसमेत सलग्न भएको प्रमाण प्रहरीले फेला पारेको छ। उनीहरूविरुद्ध पनि पक्राउ पुर्जी जारी भएको छ। हालसम्म १५ जना पक्राउ, १२ हिरासत असार १२ यता ललिता निवास प्रकरणमा १५ जना पक्राउ परेका छन्। जसमा १२ हिरासतमा छन् भने ३ जना छुटेका छन्। पक्राउ पर्नेमा भाटभटेनीका सञ्चालक व्यवसायी मीनबहादुर गुरुङ, समरजंग कम्पनीका पूर्वअधिकृत रमेशकुमार पोखरेल र नक्कली मोही बनेका देवनारायण महर्जन, नक्कली मोही बाबुराजा महर्जन, नापी कार्यालयका तत्कालीन कर्मचारी घमनकुमार कार्की, तत्कालीन वडासचिव शिवजी भट्टराई, पूर्वनिर्वाचन आयुक्त सुधीरकुमार शाह, धर्मप्रसाद गौतम र गोपाल कार्की छन्। आइतबार सञ्चार सचिव कृष्णबहादुर राउत, धुव्रप्रसाद अर्याल र लोकहरि घिमिरे पक्राउ परे। यो प्रकरणमा जोडिएका पूर्वनिर्वाचन आयुक्त सुधीरकुमार शाह, व्यापारी मीनबहादुर गुरुङलगायत ९ जनालाई हिरासतमा नै राखेर अनुसन्धान भइरहेको छ। यसअघि पक्राउ परेका मोलपोत अधिकृत सुरेन्द्रमान कपाली, मालपोत कार्यालय डिल्लीबजारका तत्कालीन प्रमुख कलाधर देउजा र हुपेन्द्रमणि केसीलाई प्रहरीले कागज गराएर आफन्तको जिम्मा लगाएको थियो। उनीहरूले पक्राउ गर्न नमिल्ने स्टे अर्डर लिएर बसेका थिए। अनुसन्धानमा आवश्यक परेको अवस्थामा उनीहरू हाजिर हुनुपर्ने शर्त छ। बालुवाटारस्थित ललिता निवास परिसरको सरकारी जग्गा हिनामिना प्रकरणमा पाँच जना पूर्वसचिवविरुद्ध पक्राउ पुर्जी जारी भएको छ। ललिता निवास क्षेत्रको सरकारी जग्गा व्यक्तिका नाममा लैजाने गरी भएका निर्णयमा संलग्न तत्कालीन सचिवहरू युवराज भुसाल, दीप बस्न्यात, छविराज पन्त, दिनेशहरि अधिकारी र नारायणगोपाल मलेगोविरुद्ध प्रहरीले अदालतबाट पक्राउ अनुमति लिएर अनुसन्धान अघि बढाएको छ। ललिता निवास प्रकरणमा ती पूर्वसचिवहरूसमेत गरी ४ सय ६ जनाविरुद्ध अदालतबाट पक्राउ अनुमति (पुर्जी) लिइएको छ। तीमध्ये कतिपयलाई हिरासतमा लिएर अनुसन्धान अघि बढाइएको छ भने कतिपयको खोजी जारी रहेको प्रहरीले जनाएको छ। यो प्रकरणमा पूर्वप्रधानमन्त्री २ जना, मन्त्री ५ जना, मुख्यसचिव २ जना मुर्छिएका छन्। पूर्वप्रधानमन्त्रीमा नेपाल, डा भट्टराई, मुख्यसचिव माधवकुमार घिमिरे र लीलामणि पौडेल छन्। घिमिरेको त्रिशूलीमा गाडी दुर्घटनामा बेपत्ता छन्। त्यस्तै पूर्वउपप्रधानमन्त्री विजयकुमार गच्छदार, भूमिसुधार मन्त्रीहरू प्रभुनारायण चौधरी, डम्बर श्रेष्ठ, चन्द्रदेव जोशी, राज्यमन्त्री संजयकुमार साह छन्। त्यस्तै उच्च पदस्थ कर्मचारीदेखि भूमिमाफिया, बिचौलियाहरू यो प्रकरणमा संलग्न देखिएका छन्। यस विषयमा प्रहरीले चार चरणमा भएका जग्गा हिनामिनाको विषयमा अनुसन्धान गरिरहेको छ। २०४९ साल, २०६२ साल, २०६६०६७ साल र २०६९ सालमा भएका हिनामिनाको विषयमा अनुसन्धान गरिरहेको छ। २०४९ सालमा ११२ रोपनी ४ आना एक पैसा जग्गा हिनामिना भएको थियो। यो हिनामिनामा २०९ जनाविरुद्ध पक्राउ पुर्जी जारी भएको प्रहरीले जनाएको छ। २०४९ कात्तिक २५ मा मालपोत कार्यालय डिल्लीबजार मिसिल नम्बर १०२४ अन्तर्गत २६ रोपनी ६ आना १ पैसा जगग सुवर्णशमशेरका हकवाला भन्दै सुनिती राणा, शैलजा राणा, रुक्मशमशेर समेतको नाम जग्गा दर्ता गर्ने निर्णय गरेको देखिन्छ। यसरी २६ वटा कित्ता जग्गा राणा परिवारको नाममा दर्ता गरिएको छ। २०४९ कात्तिक २५ मा नै मिसिल नम्बर १०२५ अन्तर्गत ४९ रोपनी ३ पैसा जग्गा शैलजा राणा, हेमनशमशेर, हाटकशमशेरको संयुक्त नाम दर्ता गर्ने निर्णय गरिएको। यसमा २७ कित्ता जग्गा थिए। २०४९ पुस २९ मा नै मिसिल नम्बर १०२४ अन्तर्गत २८ रोपनी १५ आना १ पैसा जग्गा रुक्मशमशेर, शैलजा राणा र सुनिती राणा संयुक्त रूपमा दर्ता गर्ने निर्णय भएको थियो। यसमा १९ कित्ता थिए। २०४९ पुस २३ मा नै १०२५ नम्बरको मिसिल खडा गरी ७ रोपनी १४ आना जग्गा शैलजा राणा, हेमनशमशेर र हाटकशमशेरको संयुक्त नाममा नाम सारी गर्ने निर्णय मालपोत भएको देखिन्छ। यसमा ४ कित्ता थिए। मिसिल नम्बर १०२४ र १०२५ नै गायब पारिएका छन्। मुद्दा नम्बर २६ (छुट जग्गा दर्ता)मा १२ आना २ पैसा जग्गा हिनामिना भएको छ र यसबारे अनुसन्धान गर्न १३ जनाविरुद्ध पक्राउ पुर्जी जारी भएको छ। यो बेला सुनिती राणाको नाम छुट दर्ता गरिएइको थियो। २०६६०६७ मा प्रधानमन्त्री, प्रधानन्यायाधीश र सभामुख निवास परिसर विस्तारका लागि नक्कली मोहीलाई जग्गा सट्टापट्टा र शोधभर्ना दिएको मुद्दामा ७४ जनाविरुद्ध पक्राउ पुर्जी जारी भएको छ। यो मुद्दा २५ रोपनी ७ आना १ पैसा १ दाम जग्गा हिनामिनासँग सम्बन्धित छ। यो माधवकुमार नेपाल प्रधानमन्त्री थिए। यो बेला राजकुलो, बाटोसमेत व्यक्तिको नाम कायम गरिएको छ। कानुनविपरीत नक्कली मोही खडा गर्ने काम पनि यो बेला भएको छ। यो बेला भौतिक सचिव बस्न्यात थिए। डा बाबुराम भट्टराई प्रधानमन्त्री भएको पालामा पशुपति टिकिन्छा गुठीको नाममा दर्ता भएको मुद्दा नम्बर २५ मा ११० जनाविरुद्ध पक्राउ पुर्जी जारी भएको छ। टिकिन्छा गुठीको नाममा ४ रोपनी १४ आना ३ पैसा २ दाम जग्गा हिनामिना भएको सीआईबीले जनाएको छ। २०४९ सालदेखि २०६९ सालको अवधिमा ललिता निवासको १४३ रोपनी ६ आना बढी जग्गा हिनामिना भएको थियो। यो विषयमा सीआईबीले अनुसन्धान गरिरहेको छ। अख्तियारले यसअघि नै पूर्वउपप्रधानमन्त्री विजयकुमार गच्छदारसहित १७५ जनाविरुद्ध विशेष अदालतमा मुद्दा दायर गरिसकेको छ। यो मुद्दा विशेष अदालतमा विचाराधीन छ। २०४७ सालको मन्त्रिपरिषद्को निर्णयलाई अपव्याख्या गर्दै ललिता निवासको १४३ रोपनी ६ आना जग्गा हिनामिना भएको देखिन्छ। पछिल्लो समय यो प्रकरणमा प्रहरीले कति खेर कसलाई समात्छ भन्ने त्रासमा यो प्रकरणमा मुछिएकाहरू छन्। नीतिगत निर्णय गराउने प्रधानमन्त्री र पूर्वमन्त्रीहरूलाई छोडेर कर्मचारी, व्यापारी मात्रै पक्राउ गर्र्ने हो कि भन्ने त्रास पनि बढेको देखिन्छ। उच्च पदस्थ व्यक्तिहरू पनि धेरै जना यो प्रकरण मुछिएका छन्। यो जग्गा व्यक्तिको बनाउनमा पूर्वप्रधानन्यायाधीश, अख्तियार दुरुपयोग अनुसन्धान आयोगका प्रमुख आयुक्तदेखि दुई जना मुख्यसचिव पनि जडिएका छन्। उनीहरूलाई अनुसन्धानका दायरामा ल्याउन कारबाही गर्ने मनस्थितिमा सरकार नभएको कतिपय व्यवसायी र कर्मचारीहरूको आरोप छ। तल्लोस्तरका कर्मचारी र व्यवसायीलाई दुःख दिने र मुख्य अभियुक्तलाई उन्मुक्ति दिन सक्ने खतरा पनि त्यतिकै रेहेको उनीहरू बताउँछन्। निर्णय गर्ने ढुक्क, आदेश मान्ने अप्ठ्यारोमा ललिता निवास प्रकरण भयंकर ठूलो राजनीतिक एवं नीतिगत भ्रष्टाचारको नमुना हो। सर्वस्वहरण गरिएका राजनीतिक पीडितको जग्गा फिर्ता गर्ने २०४७ मा कृष्णप्रसाद भट्टराई सरकारबाट यो सुरु हुन्छ। त्यसकै आडमा उच्च राजनीतिक तह, भूमाफिया र बिचौलियाले यसको लाभ लिएका छन्। त्यसमा प्रयोग भएकागरिएका छन् कर्मचारी। छानबिनको दायरामा रहेका धेरैजसो कर्मचारी आदेशपालक हुन्। तर, छानबिनको सुई बढी मात्रामा तिनैतिर केन्द्रित छ। नक्कली मोही बनाएर जग्गा वितरण गर्ने तत्कालीन प्रधानमन्त्री माधवकुमार नेपाल र बाबुराम भट्टराईसम्म छानबिन पुग्ने हिम्मत गर्न सकेको छैन। अख्तियारले यसलाई मन्त्रिपरिषद्को नीतिगत निर्णय भन्दै छाडेको छ भने प्रहरीले पनि यति उच्च तहमा हात हाल्ने हिम्मत गरेको छैन। उच्च राजनीतिक तहबाट निर्णय भयो। त्यसलाई बाध्यतामा कार्यान्वयन गर्ने तल्लो तहका कर्मचारी बढी यसमा फसेका छन्, प्रधानमन्त्री कार्यालयका एक अधिकारी भन्छन्, यसले सरकारका हरेक निर्णय मान्न कर्मचारीलाई हच्काएको छ। पछिल्लो समय कतिखेर कसलाई समात्छन् भन्ने त्रास पैदा भएको छ। सीआईबीले पाँच सचिवसहित ४ सय ६ जनाविरुद्ध पक्राउ पुर्जी जारी गरेको छ। तीमध्ये जो कोही जति खेर पनि समात्न सक्ने देखिएको छ। जसले गर्दा कर्मचारीहरू व्यवसायीहरू आंतकित भएका छन्। कर्मचारी काम गर्न नै छाडेका छन्। व्यवसायीहरू देश नै छाड्ने मनस्थितिमा देखिएका छन्। यो जग्गा व्यक्तिको बनाउनमा पूर्वप्रधानन्यायाधीश, अख्तियार दुरुपयोग अनुसन्धान आयोगका प्रमुख आयुक्तदेखि दुई जना मुख्यसचिव जोडिएका छन्। उनीहरूलाई अनुसन्धानका दायरामा ल्याउन कारबाही गर्ने मनस्थितिमा सरकार नभएको कतिपय व्यवसायी र कर्मचारीहरू बताउँछन्। तल्लोस्तरका कर्मचारी र व्यवसायीलाई दुःख दिने र मुख्य अभियुक्तलाई उन्मुक्ति दिन सक्ने खतरा पनि त्यतिकै छ। राजनीतिक पूर्वाग्रह पनि अनुसन्धानमा देखिन थालेको कतिपयको टिप्पणी छ। यो प्रकरणमा समावेश भएका र निर्णय गर्ने व्यक्तिलाई कारबाही नगरेसम्म यो प्रकरण निष्कर्ष पुग्ने छैन। नत्र भने यसले त्रास र आंतक मात्रै सिर्जना गर्नेछ। प्रहरीले पूर्वप्रधानमन्त्रीहरू, प्रधानन्यायाधीशहरू, मुख्यसचिवहरूलाई अनुसन्धान दायरामा ल्याउनु र कारबाही गर्नुपर्ने जनभावना छ।"
अस्वाभाविक अभ्यास,"सिफारिस गर्नेहरू कानुनको फन्दामा पर्ने तर तिनलाई निर्देशन दिने र निर्णय गर्नेले उन्मुक्ति पाउने गलत अभ्यास छ। नक्कली भुटानी शरणार्थी प्रकरणको मुद्दा जिल्ला अदालतमा विचाराधीन छ। कतिपय अभियुक्त अहिले पुर्पक्षका लागि थुनामा छन् भने कतिपय फरार। यसको अनुसन्धान भने अझै सकिएको छैन। कतिपय उच्च तहका व्यक्तिहरू यथेष्ट आधार प्रमाण हुँदाहुँदै पनि अनुसन्धानको दायरामा नल्याइएको गुनासो छ। राजनीतिक आग्रहपूर्वाग्रहले अनुसन्धानलाई प्रभावित गरिरहेको भन्दै असन्तुष्टि जनाउनेको कमी छैन। यद्यपि यो मुद्दा केही हदसम्म शान्त छ। यसलाई बिर्साउने गरी अगाडि आएको छ, ललिता निवास जग्गा हिनामिना प्रकरण। ललिता निवास लामो समयदेखि गिजोलिँदै आएको विषय हो। यसमा कम्तीमा दुईजना पूर्वप्रधानमन्त्री, झन्डै आधा दर्जन मन्त्री, करिब एक दर्जन सचिव र सयौं अन्य कर्मचारी प्रत्यक्षरूपमा मुछिएको विवरण सार्वजनिक भइरहेको छ। कतिपय मन्त्री र सचिवमाथि यसअघि नै मुद्दा गइसकेको छ। कतिपय अनुसन्धानको क्रममा थुनामा छन् भने कतिपय अन्तरिम आदेशको आडमा पक्राउ पर्नबाट जोगिएको अवस्था छ। पञ्चायतीकालदेखि प्रजातन्त्र र गणतन्त्र कालसम्म निरन्तर तानिएको यो प्रकरण शायद केपी शर्मा ओली नेतृत्वको सरकारले पूर्वसचिव शारदाप्रसाद त्रितालको संयोजकत्वमा समिति नबनाएको भए अहिले पनि गुपचुप नै रहने थियो होला। नेकपा विभाजन, पुन : एमालेमा विभाजन र ओली सरकार विघटनमा अन्य थुप्रै विषय बहसमा आए। तर, त्यसको अन्तर्यमा यो मुद्दाको उत्खनन एक प्रमुख कारण रहेको चर्चा त्यसबेला पनि भएको हो। समयक्रमसँगै त्यसको पुष्टि हुँदै आएको छ। ओली सरकारको विघटनपछि बनेको शेरबहादुर देउवा नेतृत्वको सरकारले महान्यायाधिवक्तासमेत प्रयोग गरी यो विषयलाई अनुसन्धान नपुगेको भनेर पन्छाउने प्रयास गर्यो। यद्यपि अहिले कांग्रेससमेत सहभागी सरकारको समयमा फेरि अनुसन्धान सुरु भएको छ। यो सकारात्मक हो। तर, यस क्रममा निष्पक्षता कायम हुन्छ कि हुँदैन भन्ने गम्भीर प्रश्न प्रारम्भमै उठेको छ। किनभने यो प्रकरणमा पनि टिप्पणी उठाउने अनुसन्धानको दायरामा आउने तर निर्देशित र निर्णय गर्नेले उन्मुक्ति पाउने विचित्रको अभ्यास भइरहको छ। यो प्रकरणको अनुसन्धान गम्भीर ढंगले अगाडि बढाउँदा सरकारको भविष्य संकटमा पर्ने त्रास नेतृत्वमा देखिन्छ। हिजो नक्कली शरणार्थी प्रकरणमा देउवाबाट हच्किएका वर्तमान प्रधानमन्त्री पुष्पकमल दाहाल प्रचण्ड अहिले ललिता निवास प्रकरणमा माधव नेपाल र बाबुराम भट्टराईबाट तर्सिएको बताइन्छ। यसैले पनि यो मुद्दा समग्रमै राजनीतिक स्टन्टको रूपमा प्रयोग हुने सम्भावनालाई नकार्न सकिन्न। दुवै यी प्रकरणमा सरकारको अग्निपरीक्षा भइरहेको छ। अनुसन्धान निकायको स्वतन्त्र र व्यावसायिक भूमिकाको निगरानी भइरहेको छ। न्यायिक निकायको विवेकको प्रतीक्षा भइरहेको छ। मुलुकमा लामो समयदेखि आशा जगाउने थुप्रै विषयको उठान हुने तर निराशामा पुगेर त्यसको विसर्जन हुने अभ्यास चलिरहेको छ। राजनीतिको अपराधीकरण र अपराधको राजनीतीकरण नेपालको विशेषता जस्तै बनेको छ। कुनै पनि निकाय र विषयहरू राजनीतिक जालो बाहिर उभिन सकिरहेका छैनन्। उठान जसरी भए पनि बैठान राजनीतिक काखमै हुने गरेको तीतो अनुभव नेपाली जनता सामु छ। नेपाली राजनीतिमा दोहोरो चरित्र प्रदर्शनको कुनै कमी छैन। एउटै विषय कहिले लोकतन्त्रमाथि हमला त कहिले लोकतन्त्रको रक्षा कवच बन्ने गर्छ। अर्कोले गर्दा त्यही कुरा गलत हुने तर आफूले गर्दा सही हुने हुँदैन। अमेरिकाजस्तो शक्तिशाली राष्ट्रका शक्तिशाली राष्ट्रपतिहरू अनुसन्धानको दायरामा आउने गर्दछन्। अदालतको कठघरामा पुग्छन्। प्रहरीको अनुसन्धानमा तानिन्छन्। निवर्तमान राष्ट्रपति डोनाल्ड ट्रम्पविरुद्ध अदालतले फैसला गरेको छ। बाबुको राजनीतिक हैसियतलाई दुरुपयोग गरेर हासिल गरेको आर्थिक लाभ र करसम्बन्धी विवादमा वर्तमान राष्ट्रपति जो बाइडेनका छोरा हन्टर बाइडेन अनुसन्धानमा तानिएका छन्। अन्य थुप्रै प्रसंग छन् विश्वभरि जहाँ बहाल रहेका र पूर्वराष्ट्रप्रमुख तथा सरकार प्रमुखहरू जेलमा पुगेका छन्। दक्षिण एसियामा पनि पाकिस्तानलगायतका ताजा उदाहरण हेर्न सकिन्छ। तर, नेपाल यस सन्दर्भमा अपवाद छ। सिफारिस गर्नेहरू कानुनको फन्दामा पर्ने तर तिनलाई निर्देशन दिने र निर्णय गर्नेले उन्मुक्ति पाउने गलत अभ्यास भइरहेको छ। मुलुकमा जतिवेला राजतन्त्र थियो, राजा र राजपरिवारलाई संविधानभन्दा माथि राखिएको थियो। उनीहरूका बारेमा कुनै पनि अदालतमा प्रश्न उठाउन नपाइने व्यवस्था गरियो। त्यो गलत थियो, त्यसले अन्तत : राजतन्त्रलाई नै समाप्त गर्यो। तर, गणतन्त्रमा फेरि त्यसको पुनरावृत्ति गरियो। मन्त्रिपरिषद्को नीतिगत निर्णय अख्तियारको अनुसन्धानको दायरामा नआउने व्यवस्था मिलाइयो। कुन विषय नीतिगत हो र कुन होइन भन्ने मापन पनि गरिएन। फलत : मन्त्रिपरिषद्का हरेक निर्णयलाई नीतिगत निर्णयको व्याख्या गरेर उन्मुक्ति दिनलिन थालियो। मन्त्रिपरिषद् जानै नपर्ने विषय पनि भविष्यमा अख्तियारको अनुसन्धानबाट जोगिन मन्त्रिपरिषद् लैजान थालियो। कतिपय मिल्दै नमिल्ने विषय पनि प्रधानमन्त्री तहबाटै जिम्मा लिएर मन्त्रिपरिषद्मा लगेर कारबाहीबाट जोगाउने प्रयत्न हुन थाल्यो। मन्त्रिपरिषद्लाई भ्रष्टाचारविरुद्धको कारबाहीको रक्षाकवचका रूपमा स्थापित गरियो। ललिता निवास जग्गा घोटला प्रकरणमा पनि त्यही नियति दोहोरिएमा दुर्भाग्य हुनेछ। त्यसो त नेपाली राजनीतिमा दोहोरो चरित्र प्रदर्शनको कुनै कमी छैन। एउटै विषय कहिले लोकतन्त्रमाथि हमला त कहिले लोकतन्त्रको रक्षा कवच बन्ने गर्छ। अर्कोले गर्दा त्यही कुरा गलत हुने तर आफूले गर्दा सही हुने हुँदैन। तर, यहाँ यस्तै विचित्रको व्याख्या गर्ने गरिन्छ। एकजना प्रधानमन्त्री हुँदा उसलाई खराब सावित गर्न जे जे तर्क गरिन्छ, आफू शक्तिमा पुग्दा त्यही दोहोर्याइन्छ। यही कुरा नेपाली राजनीतिक दल र तिनका नेताहरूको चरित्र बन्दै आएको छ। यसको पछिल्लो उदाहरण कोसी प्रदेशका सभामुखको भूमिका हो। सभामुख राजनीतिक पद हो। तर, यसको भूमिका स्वतन्त्र र तटस्थ हुन्छ। यसैले सभामुखले पदबहाली गर्नुअघि आफूसम्बद्ध दलको सदस्यता त्याग गर्ने परम्परा छ। उसलाई दलको ह्विप नलाग्ने कानुनी व्यवस्था छ। विधेयकमाथिको छलफल वा अन्य संसदीय गतिविधिमा मात्र होइन, कुनै राजनीतिक मुद्दा, भेटघाट वा सन्दर्भसमेत चासोका विषय हुन्छन्। यदि उनको कुनै पनि गतिविधिमा दलीय निकटताको संकेत मिले ऊ पदमा बस्न अयोग्य मानिन्छ। सरकार गठन वा विघटनको प्रक्रियामा उसको संलग्नता त कल्पनै नगरिने विषय हो। कोसी प्रदेशमा सरकार निर्माणमा भने सभामुख स्वयंले हस्ताक्षर गरेर सहभागिता जनाए। प्रदेश प्रमुखले त्यसलाई मान्यता दिए। यो संसदीय मर्यादा र अभ्यासविपरीतको कार्य हो। लोकतन्त्रकै उपहास हो। यसले लोकतान्त्रिक प्रणालीको वकालत गर्ने दल र नेतृत्वको अनुहार उदांग मात्र गरेको छैन, संसदीय व्यवस्थामाथि नै गम्भीर प्रहार भएको छ। यस्ता सबै अस्वाभाविक अभ्यास जनताको निगरानी बाहिर छैनन्, नेतृत्वले हेक्का राख्न जरुरी छ।"
खेल पूर्वाधार निर्माणमा तीव्रता,"सुर्खेत : १०औं राष्ट्रिय खेलकुद प्रतियोगिता आयोजनाका लागि खेल पूर्वाधार निर्माणलाई कर्णाली सरकारले तीब्रता दिएको छ। प्रदेश खेलकुद परिषद्ले १०औं राष्ट्रिय खेलकुद प्रतियोगिता तोकिएकै मितिमा आयोजनाका लागि पूर्वाधार निर्माणलाई तीब्रता दिएको जनाएको छ। २०८१ मंसिर २ गतेबाट कर्णाली प्रदेशमा हुने १०औं राष्ट्रिय खेलकुद प्रतियोगिताका लागि प्रदेश राजधानी सुर्खेतमा रहेको रंगशाला निर्माणको काम ६० प्रतिशत सम्पन्न भइसकेको छ। प्रदेश सरकारको गौरवको आयोजनाका रुपमा रहेको रंगशाला १०औं राष्ट्रिय खेलकुद प्रतियोगिताको ६ महिना अगावै निर्माण सम्पन्न गर्ने गरी तीब्रता पारिएको कर्णाली प्रदेश खेलकुद परिषद्का सदस्यसचिव विश्वमित्र सन्ज्यालले जानकारी दिए। उनका अनुसार चालु आर्थिक वर्षको अन्तिमसम्म प्रदेश रंगशालाको भौतिक रुपमा ६० प्रतिशत र ४६ प्रतिशत वित्तीय प्रगति भएको छ। रंगशालाको दर्शक प्यारापिटमा चार हजार कुर्सी जडान गरिसकिएको छ। १० हजार दर्शक अटाउने प्रदेश रंगशालासँगै पौडी पोखरी, व्यवसायिक सटर निर्माणको काम अन्तिम चरणमा पुगेको छ, उनले भने। फुटबल मैदानमा दुबो लगाउने, एथलेक्टिस ट्रयाकको सवबेस र नाली निर्माण, विरुवा रोप्ने काम भइरहेको छ। समग्रमा रंगशाला निर्माणको काम तोकिएको लक्ष्य अनुसार नै प्रगति भइरहेको सदस्यसचिव सन्ज्यालले बताए। रंगशाला निर्माणमा हालसम्म ६५ करोड ८५ लाख रुपैयाँ खर्च भइसकेको छ। राष्ट्रिय खेलकुदका लागि जिल्लाहरूमा पूर्वाधार निर्माणको काम पनि तीव्र रुपमा भइरहेको जनाइएको छ। जुम्लाको राजासिम मैदानमा माटो भर्ने र लेभलिङको काम भइरहेको छ। रुकुम पश्चिमको चौरजहारी नगरपालिकाको पातिहाल्नामा क्रिकेट मैदान निर्माण अन्तिम चरणमा पुगेको छ। प्रदेश खेलकुद परिषद्ले चालु आर्थिक वर्षमा चालुतर्फ तीन करोड, ७२ लाख १५ हजार र पुँजीगततर्फ ६१ करोड सात लाख ५६ हजार गरी ६४ करोड ७९ लाख ७१ हजार खर्च गरेको छ। परिषद्ले आगामी आर्थिक वर्षका लागि चालुतर्फ आठ करोड ३२ लाख ७६ हजार र पुँजीगततर्फ ९१ करोड ८७ लाख गरी एक अर्ब १९ लाख ७६ हजार बजेट विभिन्न क्षेत्रमा विनियोजन पनि गरेको छ। सदस्यसचिव सन्ज्यालले आगामी आर्थिक वर्षमा प्रदेश रंगशालामा ८५ करोड, हुम्ला हक्की मैदानमा ५० लाख, कालिकोट भलिबल कभर्डहल निर्माणमा ६० लाख, सुर्खेत चिसापानी खेलमैदान निर्माणमा २४ लाख, मैनतडा खेल निर्माणमा १८ लाख, चौरजहारी रंगशालामा ६० लाख, कालिन्चोक मैदानमा २५ लाख, जिल्लास्तरीय मैदान निर्माणमा दुई करोड, जाजरकोट कुदु रंगशाला निर्माणमा १५ लाख, १०औं राष्ट्रिय खेलकुद प्रतियोगिता तयारीका लागि ७० लाख, प्रदेशस्तरीय टिम तयारी तथा प्रशिक्षणका लागि चार करोड ७० लाख र मुख्यमन्त्री कप प्रदेश र जिल्लाका लागि एक करोड १० लाख रुपैयाँ विनियोजन गरेको बताए।"
"'अगस्टबाट एमसीसी कार्यान्वयन हुन्छ, बीआरआई छलफलकै क्रममा'","काठमाडौं : परराष्ट्रमन्त्री एनपी साउदले छिमेकी मुलुकहरू चीन र भारतसँगको सम्बन्ध थप मजबुत बनाउनुपर्ने बताएका छन्। संसदको अन्तर्राष्ट्रिय सम्बन्ध समितिको सोमबार बसेको बैठकमा उनले दुवै छिमेकी मुलुकसँगको सम्बन्ध थप मजबुत बनाउनुपर्ने बताएका हुन्। छिमेकी मुलुकसँगको सम्बन्धमा मनोवैज्ञानिक दबाब महसुस गर्न नहुने भन्दै परराष्ट्रमन्त्री साउदले परदर्शी रूपमा आफ्ना सरोकार राख्नुपर्ने बताए। भारतसँगको सम्बन्ध ऐतिहासिक र विशिष्ट रहेको भन्दै साउदले खुला सिमाना, दुई तिहाई व्यापार, पारवहन सुविधाका दृष्टिले पनि महत्वपूर्ण रहेको बताए। उनले एक चीन नीतिमा सरकार प्रतिवद्ध रहेको जिकिर गर्दै मित्रराष्ट्रका विरुद्ध नेपाली भूमि प्रयोग गर्न नदिनेमा जोड दिए। अमेरिका र युरोपियन युनियनसँग विकास सम्बन्धका दृष्टिकोणले महत्वपूर्ण रहेको बताए। अमेरिका र युरोपियन युनियनबाट अधिकतम विकास सहयोग परिचालन गर्नुपर्ने आवश्यकता रहेको परराष्ट्रमन्त्री साउदको भनाइ थियो। अमेरिकी सहयोग परियोजना मिलेनियम च्यालेन्ज कम्प्याक्ट (एमसीसी) आगामी अगस्टबाट कार्यान्वयनमा जाने पनि उनले समितिलाई जानकारी दिए। मन्त्री साउदले बेल्ट एन्ड रोड इनिसिएटिभ (बीआरआई) का सन्दर्भमा सन २०१७ मा नै एमओयू भएको र कार्यान्वयनका लागि छलफलकै क्रममा रहेको बताए। बीआरआई सन्दर्भमा २०१७ मा नै एमओयू भएको थियो। जसलाई कार्यान्वयन गर्ने सम्बन्धमा छलफलकै क्रममा रहेको छ, उनले भने, यसअन्तर्गत आयोजना कार्यान्वयन सुरु भइसकेको छैन। परराष्ट्रमन्त्री साउदले रसियामा नेपाली युवा सेनामा भर्ना भएको भनिएको विषयमा मस्कोस्थित नेपाली नियोगलाई यकिन गर्न लगाइएको पनि समितिलाई जानकारी दिए। उनले राजदूत नियुक्तिबारे उच्च तहमा परामर्श भएको जानकारी दिए। राजदूत नियुक्ति सम्बन्धी निर्देशिका र मापदण्ड अनुरूप नियुक्ति केही दिनमा नै हुने छ, परराष्ट्रमन्त्री साउदले भने। उनले राहदानी सेवाको निरन्तरताका लागि थप खरिद प्रक्रिया अघि बढिसकेको पनि समितिलाई जानकारी दिए। ५ वर्षका लागि पुग्ने गरी ६० लाख राहदानी खरिद प्रक्रिया अघि बढाइने साउदको भनाइ थियो। पासपोर्ट सेवाको निरन्तरताका लागि थप खरिद प्रक्रिया अघि बढिसकेको छ, उनले भने, दीर्घकालीन रूपमा ५ वर्षलाई पुग्ने गरी ६० लाख पासपोर्ट खरिद प्रक्रिया अघि बढाइने छ। मन्त्री साउदले परराष्ट्र मन्त्रालयलाई रिस्ट्रक्चरिङ गर्नुपर्ने पनि बताए। सबै मुलुकमा दूतावास छैनन्। जनशक्ति सीमित छ, उनले भने, तसर्थ विदेशमा रहेका नेपालीको संरक्षण र राहतका काम गर्न सक्ने गरी परराष्ट्र मन्त्रालयको रिस्ट्रक्चरिङ गर्नुपर्ने छ। बढ्दै गएको दायित्व निर्वाहका लागि मन्त्रालयसँग जनशक्ति हुनुपर्ने साउदको भनाइ थियो। उनले सार्क प्रक्रिया सुरु गर्ने बारे सबै सदस्य मुलुकबीच सहमति जुट्न नसकेको अवस्था दर्साउँदै प्रक्रियालाई पुनः सक्रिय गर्ने तर्फ प्रयास जारी रहेको बताए। मन्त्री साउदले रसुवा, तातोपानीलगायत चीनसँगका सीमानाका अझै सहज बनाउने र अन्य नाकासमेत स्तरोन्नति गरी सञ्चालन गर्ने तर्फ कूटनीतिक पहल जारी रहेको पनि बताए।"
प्रधानमन्त्री दाहालको स्पष्टोक्ति : प्रितम सिंह दिल्ली धाएर म प्रधानमन्त्री बनेको होइन,"काठमाडौं : प्रधानमन्त्री पुष्पकमल दाहाल 'प्रचण्ड'ले आफ्नो विवादित अभिव्यक्तिबारे संसद्समा स्पष्टोक्ति दिएका छन्। आफ्नै अभिव्यक्तिले विवादित बनेपछि प्रधानमन्त्री प्रचण्डले आज प्रतिनिधिसभा बैठकमा स्पष्टोक्ति दिएका हुन्। असार १८ गते पुस्तक विमोचन कार्यक्रममा प्रधानमन्त्री दाहालले आफूलाई प्रधानमन्त्री बनाउन भारतीय नागरिक प्रितम सिंह पटक पटक दिल्ली धाएको अभिव्यक्ति दिएका थिए। सोही अभिव्यक्तिलाई लिएर प्रमुख प्रतिपक्ष नेकपा एमालेसहित रास्वपा र राप्रपाले प्रधानमन्त्रीको राजीनामा माग गर्दै संसद् अवरोध गर्दै आएका थिए। आफू प्रधानमन्त्री बनेको कुरा प्रतिपक्षलाई राम्ररी थाहा हुँदाहुँदै राजीनामा माग्नु गम्भीर विषय भएको उनको भनाइ छ। प्रधानमन्त्रीले भने,' प्रितम सिंह दिल्ली गएर मलाई प्रधानमन्त्री बनाएका त होइनन्। प्रतिपक्षका दलका ती साथीहरू जसले लिखित रुपमा प्रस्तावित गरेर मलाई प्रधानमन्त्री बनाउनुभयो उहाँबाट राजीनामा आएको देख्दा गम्भीर भएको छु। यो भन्दा अगाडि नबोलौं लाग्छ। त्यतिबेला के स्थिति थियो। अरूको के थियो। भित्रबाहिर। म प्रधानमन्त्री कुन परिवेशमा र कसरी भएँ भन्ने कुरा प्रमुख प्रतिपक्ष दलका नेताहरूलाई राम्ररी थाहा छ। उहाँहरूबाट राजीनामा आउनु गम्भीर विषयको रुपमा लिएको छु।' जवाफ दिने क्रममा प्रधानमन्त्रीले आफू मन र दिमागले बोल्ने गरेको बताए। जसका कारण कहिलेकाही भावनात्मक रुपमा कुरा गर्दै आलोचित बन्नु परेको उनको भनाइ छ। 'कहिले मन अगाडि हुन्छ कहिले दिमाग।दिमाग अगाडि भएको बेलामा विज्ञान हावी भइराखेको हुन्छ। मन अगाडि भइराखेका बेला आवेग, आवेश भनौं या भावना भइराखेको हुन्छ। यो कुराको सैद्धान्तिक ज्ञान मलाई थाहा नभएको भने होइन।' उनले विषयवस्तुको अन्तरेभन्दा पनि रुप हेर्ने संस्कारको अहिले हावी भइरहेको बताए। यस्तो बेलामा भावुकताले काम गर्दैन भन्ने निष्कर्शमा पुगेको बताउँदै प्रधामन्त्री दाहालले भविष्यमा यसप्रति सतर्क रहने बताए।"
सुदूरपश्चिम प्रदेशसभा बैठक अनिश्चितकालका लागि स्थगित,"धनगढी : बजेट माथिको असन्तुष्टिले चरम रुप लिएपछि २५ दिनपछि बसेको सुदूरपश्चिमको संसद बैठक फेरि अनिश्चितकालका लागि स्थगित भएको छ। संसद बैठक असार १ गते बजेट प्रस्तुत गर्दै स्थगित भएपनि २५ दिनपछि सोमबार बसेको थियो। सोमबारको बैठक आन्तरिक मामिला तथा कानून मन्त्री पृथ्बीबहादुर सिंहको शोक प्रस्ताव पारित गर्दै अनिश्चितकालका लागि स्थगित भएको छ। असार १ गते बजेट प्रस्तुत गरेर स्थगित भएको संसद बैठक सोमबार दिउँसो ४ बजे बसेको थियो। बैठक बसेको १० मिनेटमै सडक दुर्घटनामा ज्यान गुमाएका आन्तरिक मामिला तथा कानून मन्त्री सिंहको शोक प्रस्ताव पारित गर्दै अनिश्चितकालका लागि स्थगित भएको हो। सुदूरपश्चिमको बजेट प्रति सत्ता पक्षकै दलहरू खुलेर विरोध गर्न थालेका छन्। सत्ता गठबन्धनमा सहभागी नेकपा माओवादी केन्द्र र सरकारको नेतृत्व गरिरहेको नेपाली कांग्रेसकै सांसदहरूले बजेटको चरम विरोध गरेका छन्। उनीहरूले बजेटमा सन्तुलन नमिलाए, यथास्थितिमा बजेट पास हुन नदिने चेतावनी समेत दिएका छन्। संसद बैठक पछि प्रतिक्रिया दिँदै नेकपा माओवादी केन्द्रका संसदीय दलका उपनेता अक्कल रावलले यथास्थितिमा बजेट पास नहुने बताए। यथास्थितिमा बजेट पास हुँदैन। दलका शीर्ष नेताहरू पनि बजेट संसोधनको पक्षमा छन्। बजेटमा संशोधन भएन भने माओवादीले पास गर्दैन, उनले भने। नेपाली कांग्रेसका १९ जना सांसदमध्ये ७ जना सांसद आफ्नै नेतृत्वको सरकारले ल्याएको बजेटको विरोधमा छन्। नेकपा एकीकृत समाजवादीका अर्थमन्त्रीले ल्याएको बजेट उनकै पार्टीका अरू सांसदहरूले रुष्टता देखाएका छन्। गठबन्धनमै भएर पनि सरकारमा सहभागी नभएको नागरिक उन्मुक्ति पार्टीले पनि यथास्थितिमा बजेट पास हुन नदिने बताउदै आएका छन्। बजेटमा बदमासी भएको छ। हाम्रै पार्टीको सरकार भएपनि बजेटमा प्रदेश सभा सदस्यहरूलाई बाईपास गरिएको छ। हामीले बजेट संसोधन हुनुपर्ने माग गरेका छौं, सरकार अरू सत्ता गठबन्धन र प्रतिपक्षसँग छलफलमा छ। केही निकास आउला, नेपाली कांग्रेसका प्रदेश सभा सदस्य मेखराज खडकाले भने। सुदूरपश्चिम सरकरको नेतृत्व नेपाली कांग्रेसले नै गरिरहेको छ। कांग्रेसका कमल बहादुर शाह मुख्यमन्त्री छन्। प्रतिपक्षी दल नेकपा एमालेले त सत्ता गठबन्धनकै दलहरूले विरोधमा उत्रिने गरी कस्तो बजेट आयो होला भनेर सहजै अनुमान लगाउन सक्ने प्रतिक्रिया दिएको छ। सरकारमा रहेकै दलहरूको चरम विरोध छ। उनीहरू नै प्रतिपक्षको जस्तो भूमिकामा देखिएका छन्। यसमा प्रतिपक्षले केही गर्नु नै परेको छैन, तर हामी बजेटको सन्तुलनको पक्षमा छौं, यथास्थितिमा बजेट पास हुन दिन्नौं प्रमुख प्रतिपक्षी दलका नेता राजेन्द्र सिंह रावलले भने। तर बजेटको विरोध भइरहेका बेला पनि मुख्यमन्त्री शाहले बजेट असारभित्रै पास हुने दाबी गरे। आआफ्नो पार्टीका नेताहरूलाई भेट्नु कुनै नौलो कुरा होइन, सत्ता गठबन्धन र प्रतिपक्षसँग कुराकानी र छलफल भइरहेको छ। असारभित्रै बजेट पास हुन्छ मुख्यमन्त्री शाहले भने।"
"प्रधानमन्त्रीको अभिव्यक्ति घोर आपत्तीजनक, संसद्मा जवाफ दिनुपर्छ : रवि लामिछाने","काठमाडौं :राष्ट्रिय स्वतन्त्र पार्टीका सभापति रवि लामिछानेले प्रधानमन्त्री पुष्पकमल दाहाल प्रचण्डको अभिव्यक्ति घोर आपत्तीजनक भएको बताएका छन्। सोमबार प्रतिनिधिसभा बैठकमा बोल्दै रास्वपा सभापति लामिछानेले प्रधानमन्त्री दाहालले यस विषयमा संसद्मा जवाफ दिनुपर्ने माग गरे। 'प्रधानमन्त्रीले दिएको अभिव्यक्ति घोर आपत्तीजनक छ,'उनले भने,'त्यसका लागि प्रधानमन्त्रीले स्पष्टिकरण दिनुर्छ। खुलेर सदनमा जवाफ दिनुपर्छ।' उनले अघिल्लो सदनमा रास्वपालाई आफ्नो कुरा राख्न नदिएको भन्दै आपत्ती जनाए। 'राश्वपा आफ्नै मुद्दामा अडिएको छ। हामीले हाम्रा कुरा राख्न पाएनौं। आफ्नै स्वतन्त्रका साथ बाइपास गरेर आफ्ना कुरा राख्न दिइएन। हामीले आफ्ना कुरा राख्न नपाउँदै प्रमुख प्रतिपक्षले जे बोल्यो त्यसैलाई हाम्रो भाष्य हो भन्ने कुरा हो परिमाणित गरिने किसिमको जुन जालसाक्षीपूर्ण कुरा भयो यसमा हाम्रो आपत्ती छ,'उनले भने। असार १८ गते एक कार्यक्रममा प्रधानमन्त्री दाहालले आफूलाई प्रधानमन्त्री बनाउन भारतीय नागरिक प्रितम सिंह पटकपटक दिल्ली धाएको अभिव्यक्ति दिएका थिए। त्यसपछि प्रधानमन्त्री दाहालको चौतर्फी आलोचना सुरु भएको थियो। सोही विषयलाई लिएर प्रमुख प्रतिपक्ष नेकपा एमालेसहित रास्वपा र राप्रपाले प्रधानमन्त्रीको राजीनामा माग गर्दै संघीय संसदको दुवै संसदन अवरोध गर्दै आएका थिए।"
राजीनामा नआएसम्म संसद् चल्न दिइदैन किन भनियो? मैले बुझ्न सक्या छैन : प्रचण्ड,"काठमाडौं : प्रधानमन्त्री पु्ष्पकमल दाहाल प्रचण्डले प्रतिपक्ष नेकपा एमालेले राजीनामा माग्नुको कारण आफूले नबुझेको बताएका छन्। सोमबार प्रतिनिधिसभा बैठकमा आफ्नो विवादित अभिव्यक्तिको जवाफ दिने क्रममा प्रधानमन्त्री दाहालले यस्तो बताएका हुन्। 'राजीनामा नआएसम्म संसद् चल्न दिइदैन किन भनियो मैले बुझ्न सक्या छैन,'उनले प्रश्न गर्दै भने,'के यही हो संसदीय अभ्यास। प्रधानमन्त्री दाहालले अभिव्यक्तिबारे संसद्मा जवाफ दिन आफू तयार भएपनि प्रतिक्ष दलले सो अवसर नदिएको भन्दै आक्रोश व्यक्त गरे। उनले पुस्तक विमोचनको सन्दर्भमा आफूले दिएको अभिव्यक्तिलाई लिएर प्रतिपक्षले संसद्मा उठाएको प्रश्नमा गम्भीर ध्यानाकर्षण भएको बताए। प्रधानमन्त्रीले भने,'पुस्तक विमोचनको सन्दर्भमा मैले दिएको अभिव्यक्तिलाई लिएर प्रतिपक्षले संसद्मा उठाएको प्रश्नमा गम्भीर ध्यानाकर्षण भएको बताए छ। त्यसको जवाफ दिनका लागि समय माग गरेको थिएँ। सभामुख र राजनीतिक दलबीच छलफल समेत गरेको थिएँ। स्पष्ट पार्नका लागि सुरूदेखि नै पर्खेर बसेको थिए। मलाई थाहा छैन किन संसद अवरोध गरियो। ' असार १८ गते एक कार्यक्रममा प्रधानमन्त्री दाहालले आफूलाई प्रधानमन्त्री बनाउन भारतीय नागरिक प्रितम सिंह पटकपटक दिल्ली धाएको अभिव्यक्ति दिएका थिए। त्यसपछि प्रधानमन्त्री दाहालको चौतर्फी आलोचना सुरु भएको थियो। सोही विषयलाई लिएर प्रमुख प्रतिपक्ष नेकपा एमाले रास्वपा र राप्रपाले प्रधानमन्त्रीको राजीनामा माग गर्दै संघीय संसदको दुवै संसदन अवरोध गर्दै आएका छन्।"
"दाहालको स्पष्टीकरण प्रधानमन्त्रीको हैसियतले मैले बोलिनँ, ज्ञानुको बुबा भएर बोल्न पुगेँ","काठमाडौं : प्रधानमन्त्री पुष्पकमल दाहालले 'विवादित अभिव्यक्ति'बारे संसदमा स्पष्टीकरण दिएका छन्। प्रितम सिंहको किताब विमोचनमा आफूले प्रधानमन्त्रीको हैसियतभन्दा पनि छोरीको बुबा भएर भावनात्मक भएर बोल्न पुगेको प्रष्टीकरण दिएका हुन्। 'यो मेरो कुरा थिएन। मेरो अनुरोध पनि थिएन। पारिवारिक वतावरणमा प्रितम सिंहले उठाएको सदासयताका लागि मैले धन्यवाद दिनुबाहेक अरु केही पनि हुन सक्दैन। अलिकति सेन्टिमेन्टल छु। अलिकति भावनात्मक छु। त्यही भएर प्रचण्ड छु,' उनले आफू सेन्टिमेन्टल भएको भन्दै थपे, 'प्रधानमन्त्रीको हैसियतले मैले बोलिनँ। ज्ञानुको बुबा भएर बोल्न पुगेँ। प्रितमको सदासयताका लागि धन्यवाद दिन पुगेँ।' उनले संसदमा आफ्नो अभिव्यक्तिका आत्मसमीक्षा गर्ने बताए। 'यो भावुकताले काम दिँदैन भन्ने निष्कर्षमा म पुगेकै छु। तर स्वभावबस म अन्तर्मनको आवाजतिर फर्किहाल्दो रहेछु। मनभित्र कुनै मैलो छैन। नियत सफा छ भने भित्र र बाहिरका अभिव्यक्तिहरू समान हुँदा रहेछन्। यो भावुकताको लागि सम्मानित सदनसमक्ष म आत्मसमीक्षा गर्न चाहन्छु। भविष्यमा यहाँ चलेको बहसले सतर्क हुन उत्प्रेरित गरेको छ,' उनले भने। उनले प्रितम सिंह शक्ति केन्द्र नभएको पनि स्पष्ट पारे। 'प्रितम सिंह शक्ति केन्द्र होइन। उनले प्रधामन्त्री बनाउने र हटाउने हैसियत राख्दैन। उनीसँग नेता र प्रधानमन्त्रीको सम्बन्ध पनि छैन,' उनले भने।"
नैतिकता भन्ने चिज जीवित छ भने प्रधानमन्त्रीले राजीनामा दिनुपर्छः राजेन्द्र लिङ्देन,"काठमाडौ : राप्रपाका सांसद् राजेन्द्र लिङ्देनले प्रधानमन्त्री पुष्पकमल दाहाल 'प्रचण्ड'ले नैतिकताका आधारमा राजीनामा दिनुपर्ने बताएका छन्। प्रतिनिधि सभामा सांसद् लिङ्देन प्रधानमन्त्रीले नैतिकताका आधारमा राजीनामा दिनुपर्ने बताएका हुन्। लिङ्देनले भने, प्रधानमन्त्रीमा नैतिकता भन्ने चिज जीवित छ भने उहाँले राजीनामा दिनुपर्छ। राजीनामा दिने नदिने हाम्रो दवावको विषय होइन। तत्कालीन कानुन मन्त्री शेरबहादुर तामाङले पनि सानो बोली चिप्लिँदा राजीनामा दिएका थिए। प्रधानमन्त्री र उहाँका प्रेस सल्लाहकारबाट आएको अभिव्यक्ति आपत्तिजनक छ। प्रधानमन्त्रीको अभिव्यक्तिमाथिको प्रतिवाद गर्दा मिटर ब्याज पीडितको विधेयक रोक्न खोजे भनेर आरोप लगाइयो। संसदमा अब तिन दल मात्रै नरहेको बताए। लिङ्देनले भने, जनताको नयाँ भावनाको प्रतिनिधित्व गर्ने थुप्रै दलहरू छन्। घरी घरी तीन नेता बसेर निर्णय गर्न पाइँदैन। हामीले राष्ट्रियताको विषयमा प्रश्न उठाउँदा सरकारले हामीमाथि अभियोग लगायो। समितिहरू नेतृत्वविहीन भएको हाम्रो कारणले हो।"
प्रतिपक्षी दलप्रति प्रधानमन्त्री आक्रामक,"काठमाडौं : प्रधानमन्त्री पुष्पकमल दाहाल प्रमुख प्रतिपक्षी दलहरूप्रति आक्रामक बनेका छन्। आफ्नै अभिव्यक्तिबाट विवादित बनेपछि जवाफ दिन संसदको रोस्टममा उभिएका उनले प्रमुख प्रतिपक्षी दलले संसदीय अभ्यास मिचेको आरोप लगाए। प्रश्न गर्ने तर स्पष्टीकरणको मौकासमेत नदिने प्रतिपक्षी दलको व्यवहारप्रति उनी संशकित बने। भारतीय नागरिक प्रितम सिंहको किताब विमोचनका क्रममा दाहालले आफूलाई प्रधानमन्त्री बनाउन सिंह पटकपटक दिल्ली गएको अभिव्यक्ति दिएका थिए। जसका कारण प्रमुख प्रतिपक्षी दल नेकपा एमालेसहितले संसद अवरुद्ध गर्दै आएको थियो। सोमबार प्रमुख तीन दलबीच सहमति जुटेपछि प्रधानमन्त्री संसदको रोस्टममा उभिएका थिए। उनले विवादित अभिव्यक्तिबारे आफूले सदनमा बोल्न पाउनुपर्ने माग गरे पनि त्यो अवसर नपाएको गुनासो गरे। 'एउटा पुस्तक विमोचनका सन्दर्भमा मेरो अभिव्यक्तिलाई लिएर प्रतिपक्षीले संसदमा उठाएको प्रश्नमा मेरो गम्भीर ध्यानाकर्षण सुरूदेखि नै भएको छ। यो प्रश्न यति गम्भीर छ भने सबैभन्दा पहिला प्रधानमन्त्रीलाई रोस्टममा उभिएर बोल्न दिनुपर्छ भनेर, त्यो अवसरका निम्ति माग गरेको थिएँ। सभामुख र राजनीतिक दल समक्ष पनि यति गम्भीर प्रश्न उठिसकेपछि यथार्थ के हो भनेर आफ्नो स्पष्टीकरण दिने, आफ्नो व्यख्या विश्लेषण दिने अवसर सबैभन्दा ठूलो कुरा थियो। तर त्यो अवसर मैले पाइनँ,' उनले भने। उनले संसद अरुवद्ध गरिएको र राजीनामा मागिएको विषयमा उल्टै प्रतिपक्षसँग प्रश्न गरे। 'अहिले माननीय सदस्यले स्पष्ट पार्न पर्दैन भनेर बडो गम्भीर ढंगले बोल्नुभयो। म त सुरुदेखि स्पष्ट पार्न भनेर पर्खेर बसेको थिएँ। मलाई थाहा छैन किन संसद अवरुद्ध गरियो। राजीनामा नआएसम्म संसद चल्न दिइँदैन किन भनियो? मैले बुझ्न सकेको छैन। के यही हो संसदीय अभ्यास?' उनले स्पष्टीकरणको मौकासमेत नदिई राजीनामा मागेकोप्रति आपत्ति जनाए। 'प्रतिपक्षलाई प्रश्न सोध्ने हक छ। म त्यो मान्छु। माननीय राजेन्द्र लिङ्देनलेजस्तो नैतिकताको प्रश्न पनि उठाउन सकिन्छ। राजीनामा दिन भन्न पनि सकिन्छ। तर संसदीय अभ्यास र पद्धति केचाहिँ हो? मलाई लाग्छ, हाम्रो प्रमुख प्रतिपक्षी दलका नेता साथीहरूलाई राम्रोसँग थाहा छ। स्पष्टीकरणको मौका पनि नदिई राजीनामा? के त्यही स्तरको हो यो? के मैले एकचोटि यो सम्मानित सदनसमक्ष उभिएर यथार्थ के हो? मेरो कमजोरी भयो भने कहाँनेर भयो भनेर भन्न पाउनु पर्दैन? किन तीन दिनसम्म सदन अवरुद्ध गरियो? मैले बुझ्न सकेको छैन,' उनले भने। प्रतिपक्षीले राजीनामा माग्ने वितिकै दिनुपर्ने लोकतान्त्रिक परम्परा हो भन्दै उनले सांसद र सदनसमक्ष प्रश्न गरे। 'के प्रतिपक्षीले राजनीमा माग्ने वितिकै दिनुपर्ने हो? यही हो लोकतान्त्रिक परम्परा विधि? के प्रतिपक्षले प्रश्न उठ्नेवितिकै प्रधानमन्त्रीलाई सदनसमक्ष स्पष्टीकरणको मौका पनि दिन नहुने हो?' प्रतिपक्षीप्रति आक्रामक बन्दैगर्दा प्रधानमन्त्री दाहालले आफू प्रतिवाद गर्न नउभिएको स्पष्ट पारे। 'यो मेरो प्रश्नमात्रै हो? प्रतिवाद होइन। म काउन्टर अट्याकका लागि उभिएको होइन। म स्पष्टीकरणका लागि उभिएको हुँ,' उनले भने। उनले आफू कमीकमजोरीको सबालमा आत्मसमीक्षा गर्ने, स्वीकृति गर्ने र सच्याउनेमा पर्ने बताए। उनले सदनमा रहेको आफ्नो रेकर्ड हेर्न पनि आग्रह गरे। 'मैले विगतदेखि नै त्यो गर्दै आएको छु। त्यो रेकर्डमा पनि छ। कमजोरी भएको ठाउँमा इफ, बट नलगाइकन स्वीकारेको छु,' उनले भने। विवादित अभिव्यक्तिबारे प्रस्टीकरण प्रधानमन्त्री दाहालले 'विवादित अभिव्यक्ति'बारे स्पष्टीकरण दिँदै भावनात्मक भएर त्यसो भनेको प्रष्टीकरण दिए। उनले आफूले भनेका अभिव्यक्ति प्रधानमन्त्रीको हैसियतमा नभई छोरीको बुबा भएर भावनात्मक भएर बोल्न पुगेको बताए। 'यो मेरो कुरा थिएन। मेरो अनुरोध पनि थिएन। पारिवारिक वतावरणमा प्रितम सिंहले उठाएको सदासयताका लागि मैले धन्यवाद दिनुबाहेक अरु केही पनि हुन सक्दैन। अलिकति सेन्टिमेन्टल छु। अलिकति भावनात्मक छु। त्यही भएर प्रचण्ड छु,' उनले आफू सेन्टिमेन्टल भएको भन्दै थपे, 'प्रधानमन्त्रीको हैसियतले मैले बोलिनँ। ज्ञानुको बुबा भएर बोल्न पुगेँ।' उनले छोरी क्यान्सरबाट पीडित भएर अन्तिम क्षणमा हुँदा छोरा प्रकाश दाहालको अनुरोधमा प्रितम सिंहको दिल्लीस्थित घरमा गएको बताए। 'सोहीबेला सिंहले तपाईँ प्रधानमन्त्री हुनुपर्छ भन्नुभयो। यो परिवर्तन ल्याउने मुख्य तपाईँ हो। मैले दिल्लीमा गर्ने गरेको छु। नेपालमा पनि पार्टीहरूसँग कुरा गर्ने गरेको छु,' सिंहको भनाई दाहालले उद्धृत गर्दै थपे, 'मैले धन्यवाद दिएँ। अहिले त्यस्तो स्थिति छैन पनि भने। र, थिएन पनि।' यति भन्दैगर्दा उनले प्रितम सिंह शक्ति केन्द्र नभएको प्रष्ट्याए। 'प्रितम सिंह शक्ति केन्द्र होइन। उनले प्रधामन्त्री बनाउने र हटाउने हैसियत राख्दैन। उनीसँग नेता र प्रधानमन्त्रीको सम्बन्ध पनि छैन,' उनले थपे। उनले यो कुरा हिजोको भन्दा पनि २०६८६९ तिरको भएको बताए। उनले आफूले दिएको अभिव्यक्तिहरूको विषय अदालतसमक्ष पुगेको स्मरण गर्दै कुन प्रसंगमा किन बोले भन्ने कुरा महत्वपूर्ण भएको बताए। 'एउटा भावनात्मक कुराले सबै सकिए त? मैले हिजो बोलेका विषयहरू अदालतसम्म पुगेका छन्। त्यसको मलाई हेक्का छ। कुन प्रसंग केका लागि भन्यो भनेर हेक्का राख्न पर्दैन?,' उनले भने। उनले जनयुद्धका बेला १७ हजार मारिएको सन्दर्भमा जवाफ दिएका थिए। जुन विषय अहिले अदालतमा विचाराधीन रहेको छ। उनले आफ्नो अभिव्यक्तिबारे आत्मसमीक्षा गर्ने बताए। 'यो भावुकताले काम दिँदैन भन्ने निष्कर्षमा म पुगेकै छु। तर स्वभावबस म अन्तर्मनको आवाजतिर फर्किहाल्दो रहेछु। मनभित्र कुनै मैलो छैन। नियत सफा छ भने भित्र र बाहिरका अभिव्यक्तिहरू समान हुँदा रहेछन्। यो भावुकताको लागि सम्मानित सदनसमक्ष म आत्मसमीक्षा गर्न चाहन्छु। भविष्यमा यहाँ चलेको बहसले सतर्क हुन उत्प्रेरित गरेको छ,' उनले भने। नैतिकताको प्रश्नमा लिङ्देनलाई विगत हेर्न सुझावराष्ट्रिय प्रजातन्त्र पार्टीका अध्यक्ष राजेन्द्र लिङ्देनले सुरूवातमै प्रधानमन्त्रीलाई नैतिकताका आधारमा राजीनामा दिन माग गरेका थिए। प्रधानमन्त्रीमा नैतिकता भन्ने चिज जीवित छ भने उहाँले राजीनामा दिनुपर्छ। राजीनामा दिने नदिने हाम्रो दबाबको विषय होइन। तत्कालीन कानुनमन्त्री शेरबहादुर तामाङले पनि सानो बोली चिप्लिँदा राजीनामा दिएका थिए,' लिङ्देनले भनेका थिए। प्रधानमन्त्री दाहाल नैतिकताको कुरा ठीकै भए पनि यसअघि ककसले नैतिकता देखाएको भन्दै विगत हेर्न सुझाए। 'हुन त माननीय राजेन्द्रजी भर्खर दुई कार्यकाल भो केरे तपाईँको। दुईदुई पटक प्रधानमन्त्रीबाट राजीनामा दिँदा तपाईँले पढ्नुभएको होला। कस्तो परिस्थितिमा मैले दिएँ। के आधारमा दिएँ। माननीयज्युहरू गहिरो गरी छातीमा हात राखेर विचार गरिदिनुस्, कसले नैतिकता देखायो यो देशमा। कल्ले देखाएन। त्यसको विवेचना गर्नुस्,' उनले भने। उनले आफूले दुवै पटक नैतिकताको धरातलमा टेकेर प्रधानमन्त्री छोडेको बताए। अहिले पनि अन्तर्मनले भने एक मिनेट प्रधानमन्त्रीमा नबस्ने स्पष्ट पारे। 'तपाईँले भनेर त म गर्न सक्दिनँ। मेरो अन्तर्रात्माले भन्यो भने म एक मिनेट पनि बस्दिनँ,' उनले भने। प्रधानमन्त्रीको राजीनामा माग्ने विषयमा संसदमा संस्कार बसाल्न जरुरी रहेको उनको भनाइ छ। 'प्रतिपक्षले माग गर्यो, सत्ता पक्ष भागिहाल्ने हो भने यो देशको गति के हुन्छ? त्यो पनि त हेर्नुपर्यो। मैले त्यस्तो गरेँ भने भोलि तपाईँ प्रधानमन्त्री हुँदा पनि त्यस्तै हुने होला,' उनले भने। दाहालले प्रधानमन्त्रीको राजीनामा माग्ने विषयलाई हल्काफुल्का रूपमा नलिन आग्रह गरे। प्रधानमन्त्रीको रियालाइजेशनप्रधानमन्त्री दाहालले हतारमा निष्कर्षमा नपुग्न राजनीतिक दलहरूलाई आग्रह गरे। उनले दलगत स्वार्थको परम्परागत प्रदर्शनबाट जनता आजित भइसकेको बताउँदै समय लिएर निष्कर्षमा पुग्न आग्रह गरे। 'राजनीतिक मतभेद्हरूका पनि आफ्ना मर्यादा हुन्छन्। आवेग र हतारमा हामी त्यो भाषा र निष्कर्षमा नपुगौं। अलिकति समय लिएर पुगौं। दलगत स्वार्थको परम्परागत प्रदर्शनबाट जनता आजित भइसकेका छन् भन्ने कुरालाई हेक्का राखौं। हामीले पनि हाम्रो विश्वसनीयता गुमाइरहेका छौं भन्ने कुरा नबिर्सौं। परिस्थितिको यही गम्भीरतालाई आत्मसाथ गरेरै नै मैले सदनमा सत्ता पक्ष र प्रतिपक्षका बीच समझदारी र सहमति गर्न जोड गर्दै आएको छु,' उनले भने, 'म प्रधानमन्त्री रहे पनि नरहे पनि यो परिवर्तनको रक्षाका निम्ति, सुशासन र शान्तिको निम्ति, लोकतन्त्र र गणतन्त्रको निम्तिम मेरो त्यो प्रयास रहनेछ। मेरो स्पष्ट सोचका बावजुद मैले त्यो पुस्तक विमोचनका क्रममा अभिव्यक्त गरेका भाषाबाट पर्न गएको असहजताप्रति म दुःख व्यक्त गर्न चाहन्छु।' उनले आफ्नो मनसाय कसैप्रति अनादार वा कसैप्रति आरोप प्रत्यारोप गर्ने नभएको बताए। उनले यसै अभिव्यक्तिलाई आधिकारिक मान्न पनि आग्रह गरे। 'यसअघिका कतिपय टिप्पीणीहरू, वक्तव्यहरुमा देखिने त्यस्ता भावहरूका निम्ति पनि म यो सम्मानित संसदसमक्ष दुःख व्यक्ति गर्न चाहन्छु। मेरो सबैभन्दा पछिल्लो र आधिकारिक अभिव्यक्ति यही नै हो। यो नै स्थापित गरेर लाने विश्वास यो सम्मानित सदनमा व्यक्ति गर्न चाहन्छु। मेरो भाषा प्रधानमन्त्रीको रूपमा जसरी बोलिनुपर्ने हो त्यसरी नभएको रियालाइज्ड गर्दै भविष्यमा तपाइँहरूले गराउनुभएको ध्यानाकर्षणप्रति म सतर्क रहनेछु,' प्रधानमन्त्री दाहालले भने।"
प्रधानमन्त्रीलाई एमालेले सोध्यो तपाईँले भारतको तिरंगा उचाल्ने हो कि चन्द्र सूर्य?,"काठमाडौं : नेकपा एमालेले प्रधानमन्त्री पुष्पकमल दाहाललाई भारतको झन्डा उचाल्ने कि नेपालको भन्दै प्रश्न गरेका छन्। संसदमा बैठकमा बोल्दै एमाले सांसद गोकुल बास्कोटले भने, 'प्रधानमन्त्रीज्यु, तपाईँले तिरंगा झन्डा उचाल्ने हो कि चन्द्र सूर्य उचाल्ने हो? २ करोड ९१ लाख जनालाई हाम्रो प्रधानमन्त्री हामीले बनाएका हौं भन्ने विश्वास दिलाउनपर्यो।' उनले एमाले कांग्रेस रहे पनि नरहे पनि यो देश र यो देशको सार्वभौमसत्ता रहनुपर्ने उनको भनाइ छ। उनले प्रधानमन्त्रीले परिवर्तनका लागि विभिन्न ४० बुँदे माग राखेर आन्दोलन गरे पनि अहिले त्यही ट्रक चढेको आरोप लगाए। उनले भारतलाई कठपुतली भनेर आरोप लगाए पनि अहिले कम्फर्टेवल भएको आरोप लगाए। उनले सत्ता पक्षले प्रतिपक्षप्रति हिलो छ्याप्ने काम गरेको बताए। आफ्ना सचिवालयमार्फत् उनले हिलो छ्यापेको बास्कोटाको आरोप छ। 'प्रधानमन्त्रीज्युले आफ्नो सचिवालयमार्फत् मटिरब्याजबारे भ्रम छर्नुभयो। ९७ दिन वितिसकेको भन्दै यसअघि किन मिटरब्याजसम्बन्धी अध्यादेशमाथि छलफल गराइन,' उनले भने।"
"संसदको गतिरोध अन्त्य गर्ने प्रयास : प्रचण्ड, ओली र देउवाबीच सिंहदरबारमा भेटवार्ता","काठमाडौं : प्रतिनिधि सभाको बैठक अगाडि कांग्रेस, एमाले र माओवादी केन्द्रका शीर्ष नेता आज पनि छलफलमा जुटेका छन्। प्रधानमन्त्री पुष्पकमल दाहाल प्रचण्डले आफूलाई प्रधानमन्त्री बनाउन प्रितम सिंह पटकपटक दिल्ली गएको भन्ने अभिव्यक्ति दिएपछि एमालेसहितका विपक्षी दलले राजीनामा माग्दै संसद अवरोध गर्न लागेपछि सत्ता पक्षले सोमबार पुन : प्रमुख प्रतिपक्ष दल एवम् एमाले अध्यक्ष केपी शर्मा ओलीलाई छलफलमा बोलाएको हो। सिंहदरबारमा जारी बैठकमा प्रधानमन्त्री एवम् माओवादी केन्द्रका अध्यक्ष प्रचण्ड, एमाले अध्यक्ष ओली र कांग्रेस सभापति शेरबहादुर देउवाबीच भेटवार्ता भइरहेको छ। संसदको गतिरोध अन्त्य गर्न र एमालेले संसदमा उठाएका मागको सन्दर्भमा छलफल गर्न शीर्ष नेता जुटेका हुन् बुधबारको बैठकमा एमाले, रास्वपा र राप्रपाले उहाँ (भारतीय नागरिक प्रितम सिंह) ले एकपटक मलाई प्रधानमन्त्री बनाउन धेरै मेहनत गर्नुभयो। धेरैचोटी दिल्ली जानु पनि भयो। काठमाडौँका पार्टीहरुलाई, नेताहरुलाई पार्टीहरुसँग पनि उहाँ लगातार छलफल गर्नुभो। भन्ने प्रधानमन्त्री प्रचण्डको अभिव्यक्तिलाई लिएर संसद अवरोध गरेका थिए। बुधबार कार्यसूचीमा प्रवेश नगरी शुक्रबारसम्म स्थगित भएको बैठक शुक्रबार पनि पुन: सूचना टाँस गरी स्थगित भएको हो। आजपनि नयाँ बानेश्वरस्थित संघीय संसद् भवनमा दिउँसो ३ बजे बोलाइएको बैठक अवरोध गर्ने तयारी गरेको छ। एमालेले प्रधानमन्त्रीको राजीनामा नआएसम्म संसद चल्न नदिने अडान राख्दै आएको छ भने सत्ता गठबन्धनले संसदमा फेस गर्ने निर्णय गरेका छन्। एमालेले भ्रष्टाचारका ठूल्ठूला घटनालाई सरकारले अघि बढाएका कारण विपक्षीले संसद् अवरोध गरेको भन्ने विज्ञप्तिको भाषालाई लिएर संसद्मा स्पष्ट पार्नुपर्ने प्रचण्डसँग माग गर्दै आएको छ। आइतबार पनि प्रचण्डसँग ओलीले सचिवालयको विज्ञप्तिबारे पनि स्पष्ट नभई संसद् अवरोध खुल्न नसक्ने चेतावनी दिएका थिए। दाहालले एमालेको चेतावनीपछि सभामुख देवराज घिमिरेलाई फोन गरी प्रतिनिधिसभा बैठक सोमबारसम्म स्थगित गरिदिन आग्रह गरेका थिए। आजको बैठकमा ३ वटा विधेयक प्रस्तुत हुने सम्भावित कार्यसूची छ।"
ललिता निवास प्रकरण : के हो सञ्चार मन्त्रालयका सचिव राउत माथिको आरोप ?,"असार १२ यता ललिता निवास प्रकरणमा १५ जना पक्राउ परेका छन्। जसमा १२ हिरासतमा छन् भने ३ जना छुटेका छन्। काठमाडौं : ललिता निवास जग्गा प्रकरणमा संलग्न ४ सय ६ विरुद्ध पक्राउ पुर्जी जारी भएसँगै मुलुकको उच्च पदमा रहेका व्यक्ति पनि समातिन थालेका छन्। यसै प्रकरणमा संलग्न बहालवाला सचिव पनि आइतबार राजधानी छाड्न लाग्दै गर्दा पक्राउ परे। उनी हुन् सञ्चार तथा सूचना प्रविधि सचिव कृष्णबहादुर राउत। काठमाडौंबाट विराटनगर जान लागेका उनलाई त्रिभुवन अन्तर्राष्ट्रिय विमानस्थलबाट नेपाल प्रहरीको केन्द्रीय अनुसन्धान ब्युरोको टोलीले नियन्त्रणमा लिएको हो। उनी ललिता निवास प्रकरणमा पक्राउ पर्ने हालसम्मका सबैभन्दा उच्च पदस्थ कर्मचारी हुन्। वर्तमान माओवादी केन्द्रको नेतृत्व सरकारले नै तत्कालीन सञ्चार सचिव बैकुण्ठ आर्याल (हालका मुख्यसचिव)लाई प्रधानमन्त्री तथा मन्त्रिपरिषद्को कार्यालयमा सरुवा गरेर राउत आफू निकट भनेर ल्याइएको थियो। सञ्चारमन्त्री रेखा शर्माले नै आफ्नै पहलमा राउतलाई मन्त्रालयमा ल्याएकी थिइन्। कसरी पक्राउ परेर सचिव राउत ? सञ्चार सचिव राउत यती एयरलाइन्सको उडान नम्बर ७९३ बाट विराटनगर जान आइतबार विमानस्थल पुगेका थिए। बोर्डिङ पास लिएर उनी जहाजको प्रतीक्षामा थिए। साढे ४ बजेको नियमित उडानमा विराटनगर जाने तयारीमा रहेका राउतको जहाज झन्डै ४० मिनेट ढिलो गरी उड्ने तयारीमा थियो। उनलाई दिउँसैदेखि केन्द्रीय अनुसन्धान ब्युरोको टोलीले निगरानीमा राखेको थियो। यती एयरलाइन्सका कर्मचारीले बोर्डिङ चेक गरेर राउतलाई विमान चढ्न पठाइरहेका थिए। सोही बेला केन्द्रीय अनुसन्धान ब्युरोको टोलीले सचिव राउतलाई ५:१० मा नियन्त्रणमा लियो। केहीबेर विमान पर्खिरहेका अन्य यात्रुहरूबीच पनि कानेखुसी चलेको थियो। ललिता निवास जग्गा हिनामिना प्रकरणमा मुछिएका सञ्चारसचिव राउतविरुद्ध प्रहरीले यसअघि नै पक्राउ पुर्जी लिइसकेको थियो। के हो सचिव राउत माथिको आरोप ? राउत २०६६ साल कात्तिकदेखि २०६७ सा फागुनसम्म शाखा अधिकृत थिए। त्यही समय प्रधानमन्त्री, प्रधानन्यायाधीश र सभामुखलगायत विशिष्ट व्यक्तिको निवास विस्तार गर्ने नाममा जग्गा सट्टाभर्ना सम्बन्धी निर्णय भएको थियो। माधवकुमार नेपाल प्रधानमन्त्री भएको बेला मन्त्रिपरिषद्ले यो विषयमा तीनवटा निर्णय गरेको थियो। भौतिक योजना मन्त्रालयको प्रस्तावमा २०६६ चैत २९ गते, २०६७ वैशाख ३१ मा मन्त्रिपरिषद्बाट सट्टाभर्नासम्बन्धी निर्णयमा निर्णय भयो। ती निर्णयबाट प्रस्ताप भएको मिसिलको टिप्पणी हालका सञ्चार सचिव राउत शाखा अधिकृत हुँदा टिप्पणी उठाएका थिए। त्यही टिप्पणी सहसचिव नारायणगोपाल मलेगो, सचिव दीप बस्न्यात, राज्यमन्त्री संजयकुमार साह र मन्त्री विजयकुमार गच्छदार हुँदै तहगत रूपमा सदर गरेर मन्त्रिपरिषद् पुयाइएको थियो। त्यसबेला माधवकुमार नेपाल प्रधानमन्त्री थिए। भूमिसुधार सचिव छविराज पन्त थिए। त्यो समय नेपाल सरकारको नाममा रहेको करिब २५ रोपनी जग्गा हिनामिना भएको थियो। अख्तियारले लिएको बयानमा तत्कालीन शाखा अधिकृत राउत(हालका सचिव)ले २०६७ असार १७ मा भौतिक योजना मन्त्रालयमा रायका लागि प्राप्त भएको सक्कलै निर्णय मिसिलमा हस्ताक्षर गरेका थिए। मन्त्रालयबाट प्रस्ताव पेस गरी नेपाल सरकारबाट भएको निर्णय कार्यान्वयनका सिलसिलामा अनुसूची विवरण संशोधनका लागि पुनः प्रस्ताव पेस गर्ने क्रममा आवश्यक निर्णयका लागि आन्तरिक प्रशासन शाखा प्रमुखलाई राय टिप्पणीसम्म आफूले पेस गरेको उनको बयानमा छ। उनले राय टिप्पणी पेस गरेको बाहेक कानुनी प्रावधान र निकायको निर्णय प्रक्रियामा रहने भूमिकाका विषय आफूलाई जानकारी नभएको बताएका थिए। भवन निर्माण संभार डिभिजन कार्यालयबाट २०६६ चैत २९ र २०६७ वैशाख ३१ को निर्णय कार्यान्वयन गर्नलाई सामान्य त्रुटि देखिएको भन्दै २०६७ असार १ मा संशोधनको टिप्पणी उठान भएको थियो। सोही संशोधित टिप्पणीका आधारमा २०६७ साउन २८ मा मन्त्रिपरिषद्ले प्रस्ताव पारित गरेको थियो। त्यो बेला कित्ता नम्बर २५० को क्षेत्रफल संशोधन भएको थियो भने कित्ता नम्बर २११ र ३१२ छुट भएको भन्दै थप गरिएको थियो। यसरी थपिएका दुई कित्ताहरू मोहीसम्बन्धी विवरण भूमिसुधार कार्यालयमा नै देखिएन। सीआईबीले भूमाफियालाई सहयोग हुने गरी उनले टिप्पणी उठाएको तथ्य फेला परेको छ। अख्तियारले भने बयान लिए पनि उनीविरुद्ध मुद्दा हालेको थिएन। सीआईवीका एसएसपी दिनेश आर्चायका अनुसार आइतबार नै अन्य दुई जनालाई पनि पक्राउ गरेको छ। पक्राउ पर्नेमा धु्रवप्रसाद अर्याल र लोकहरि घिमिरे पनि छन्। अर्याल र घिमिरेलाई काठमाडौंबाट पक्राउ गरिएको हो। आरोपी अर्याल तत्कालीन नापी कार्यालय काठमाडौंबाट ललिता निवासको जग्गा नाप जाँचमा खटिएका सर्वेक्षक हुन्। घिमिरे समरजंग कम्पनीका पूर्वप्रमुख हुन्। सीआईबी स्रोतका अनुसार आइतबार पक्राउ परेका थप तीन जनासहित ललिता निवास प्रकरणमा १५ जनालाई प्रहरीले नियन्त्रणमा लिएको छ। जसमध्ये अदालतको पुरानो स्टे अडरका आधारमा ३ जना भने छुटिसकेका छन्। सीआइबी प्रमुख किरण बज्राचाय भन्छिन्, ललिता निवास प्रकरणको अनुसन्धान नयाँ ढंगले सुरु भएको छ। अनुसन्धानका क्रममा प्रमाण भेटिएका र सलग्न भएका जो भए पनि उन्मुक्ति दिइँदैन। सीआईबी स्रोतका अनुसार यस प्रकरणमा केही पूर्वसचिव, बहालवाला सचिव र पूर्वमन्त्रीसमेत सलग्न भएको प्रमाण प्रहरीले फेला पारेको छ। उनीहरूविरुद्ध पनि पक्राउ पुर्जी जारी भएको छ। हालसम्म १५ जना पक्राउ, १२ हिरासत असार १२ यता ललिता निवास प्रकरणमा १५ जना पक्राउ परेका छन्। जसमा १२ हिरासतमा छन् भने ३ जना छुटेका छन्। पक्राउ पर्नेमा भाटभटेनीका सञ्चालक व्यवसायी मीनबहादुर गुरुङ, समरजंग कम्पनीका पूर्वअधिकृत रमेशकुमार पोखरेल र नक्कली मोही बनेका देवनारायण महर्जन, नक्कली मोही बाबुराजा महर्जन, नापी कार्यालयका तत्कालीन कर्मचारी घमनकुमार कार्की, तत्कालीन वडासचिव शिवजी भट्टराई, पूर्वनिर्वाचन आयुक्त सुधीरकुमार शाह, धर्मप्रसाद गौतम र गोपाल कार्की छन्। आइतबार सञ्चार सचिव कृष्णबहादुर राउत, धुव्रप्रसाद अर्याल र लोकहरि घिमिरे पक्राउ परे। यो प्रकरणमा जोडिएका पूर्वनिर्वाचन आयुक्त सुधीरकुमार शाह, व्यापारी मीनबहादुर गुरुङलगायत ९ जनालाई हिरासतमा नै राखेर अनुसन्धान भइरहेको छ। यसअघि पक्राउ परेका मोलपोत अधिकृत सुरेन्द्रमान कपाली, मालपोत कार्यालय डिल्लीबजारका तत्कालीन प्रमुख कलाधर देउजा र हुपेन्द्रमणि केसीलाई प्रहरीले कागज गराएर आफन्तको जिम्मा लगाएको थियो। उनीहरूले पक्राउ गर्न नमिल्ने स्टे अर्डर लिएर बसेका थिए। अनुसन्धानमा आवश्यक परेको अवस्थामा उनीहरू हाजिर हुनुपर्ने शर्त छ। बालुवाटारस्थित ललिता निवास परिसरको सरकारी जग्गा हिनामिना प्रकरणमा पाँच जना पूर्वसचिवविरुद्ध पक्राउ पुर्जी जारी भएको छ। ललिता निवास क्षेत्रको सरकारी जग्गा व्यक्तिका नाममा लैजाने गरी भएका निर्णयमा संलग्न तत्कालीन सचिवहरू युवराज भुसाल, दीप बस्न्यात, छविराज पन्त, दिनेशहरि अधिकारी र नारायणगोपाल मलेगोविरुद्ध प्रहरीले अदालतबाट पक्राउ अनुमति लिएर अनुसन्धान अघि बढाएको छ। ललिता निवास प्रकरणमा ती पूर्वसचिवहरूसमेत गरी ४ सय ६ जनाविरुद्ध अदालतबाट पक्राउ अनुमति (पुर्जी) लिइएको छ। तीमध्ये कतिपयलाई हिरासतमा लिएर अनुसन्धान अघि बढाइएको छ भने कतिपयको खोजी जारी रहेको प्रहरीले जनाएको छ। यो प्रकरणमा पूर्वप्रधानमन्त्री २ जना, मन्त्री ५ जना, मुख्यसचिव २ जना मुर्छिएका छन्। पूर्वप्रधानमन्त्रीमा नेपाल, डा भट्टराई, मुख्यसचिव माधवकुमार घिमिरे र लीलामणि पौडेल छन्। घिमिरेको त्रिशूलीमा गाडी दुर्घटनामा बेपत्ता छन्। त्यस्तै पूर्वउपप्रधानमन्त्री विजयकुमार गच्छदार, भूमिसुधार मन्त्रीहरू प्रभुनारायण चौधरी, डम्बर श्रेष्ठ, चन्द्रदेव जोशी, राज्यमन्त्री संजयकुमार साह छन्। त्यस्तै उच्च पदस्थ कर्मचारीदेखि भूमिमाफिया, बिचौलियाहरू यो प्रकरणमा संलग्न देखिएका छन्। यस विषयमा प्रहरीले चार चरणमा भएका जग्गा हिनामिनाको विषयमा अनुसन्धान गरिरहेको छ। २०४९ साल, २०६२ साल, २०६६०६७ साल र २०६९ सालमा भएका हिनामिनाको विषयमा अनुसन्धान गरिरहेको छ। २०४९ सालमा ११२ रोपनी ४ आना एक पैसा जग्गा हिनामिना भएको थियो। यो हिनामिनामा २०९ जनाविरुद्ध पक्राउ पुर्जी जारी भएको प्रहरीले जनाएको छ। २०४९ कात्तिक २५ मा मालपोत कार्यालय डिल्लीबजार मिसिल नम्बर १०२४ अन्तर्गत २६ रोपनी ६ आना १ पैसा जगग सुवर्णशमशेरका हकवाला भन्दै सुनिती राणा, शैलजा राणा, रुक्मशमशेर समेतको नाम जग्गा दर्ता गर्ने निर्णय गरेको देखिन्छ। यसरी २६ वटा कित्ता जग्गा राणा परिवारको नाममा दर्ता गरिएको छ। २०४९ कात्तिक २५ मा नै मिसिल नम्बर १०२५ अन्तर्गत ४९ रोपनी ३ पैसा जग्गा शैलजा राणा, हेमनशमशेर, हाटकशमशेरको संयुक्त नाम दर्ता गर्ने निर्णय गरिएको। यसमा २७ कित्ता जग्गा थिए। २०४९ पुस २९ मा नै मिसिल नम्बर १०२४ अन्तर्गत २८ रोपनी १५ आना १ पैसा जग्गा रुक्मशमशेर, शैलजा राणा र सुनिती राणा संयुक्त रूपमा दर्ता गर्ने निर्णय भएको थियो। यसमा १९ कित्ता थिए। २०४९ पुस २३ मा नै १०२५ नम्बरको मिसिल खडा गरी ७ रोपनी १४ आना जग्गा शैलजा राणा, हेमनशमशेर र हाटकशमशेरको संयुक्त नाममा नाम सारी गर्ने निर्णय मालपोत भएको देखिन्छ। यसमा ४ कित्ता थिए। मिसिल नम्बर १०२४ र १०२५ नै गायब पारिएका छन्। मुद्दा नम्बर २६ (छुट जग्गा दर्ता)मा १२ आना २ पैसा जग्गा हिनामिना भएको छ र यसबारे अनुसन्धान गर्न १३ जनाविरुद्ध पक्राउ पुर्जी जारी भएको छ। यो बेला सुनिती राणाको नाम छुट दर्ता गरिएइको थियो। २०६६०६७ मा प्रधानमन्त्री, प्रधानन्यायाधीश र सभामुख निवास परिसर विस्तारका लागि नक्कली मोहीलाई जग्गा सट्टापट्टा र शोधभर्ना दिएको मुद्दामा ७४ जनाविरुद्ध पक्राउ पुर्जी जारी भएको छ। यो मुद्दा २५ रोपनी ७ आना १ पैसा १ दाम जग्गा हिनामिनासँग सम्बन्धित छ। यो माधवकुमार नेपाल प्रधानमन्त्री थिए। यो बेला राजकुलो, बाटोसमेत व्यक्तिको नाम कायम गरिएको छ। कानुनविपरीत नक्कली मोही खडा गर्ने काम पनि यो बेला भएको छ। यो बेला भौतिक सचिव बस्न्यात थिए। डा बाबुराम भट्टराई प्रधानमन्त्री भएको पालामा पशुपति टिकिन्छा गुठीको नाममा दर्ता भएको मुद्दा नम्बर २५ मा ११० जनाविरुद्ध पक्राउ पुर्जी जारी भएको छ। टिकिन्छा गुठीको नाममा ४ रोपनी १४ आना ३ पैसा २ दाम जग्गा हिनामिना भएको सीआईबीले जनाएको छ। २०४९ सालदेखि २०६९ सालको अवधिमा ललिता निवासको १४३ रोपनी ६ आना बढी जग्गा हिनामिना भएको थियो। यो विषयमा सीआईबीले अनुसन्धान गरिरहेको छ। अख्तियारले यसअघि नै पूर्वउपप्रधानमन्त्री विजयकुमार गच्छदारसहित १७५ जनाविरुद्ध विशेष अदालतमा मुद्दा दायर गरिसकेको छ। यो मुद्दा विशेष अदालतमा विचाराधीन छ। २०४७ सालको मन्त्रिपरिषद्को निर्णयलाई अपव्याख्या गर्दै ललिता निवासको १४३ रोपनी ६ आना जग्गा हिनामिना भएको देखिन्छ। पछिल्लो समय यो प्रकरणमा प्रहरीले कति खेर कसलाई समात्छ भन्ने त्रासमा यो प्रकरणमा मुछिएकाहरू छन्। नीतिगत निर्णय गराउने प्रधानमन्त्री र पूर्वमन्त्रीहरूलाई छोडेर कर्मचारी, व्यापारी मात्रै पक्राउ गर्र्ने हो कि भन्ने त्रास पनि बढेको देखिन्छ। उच्च पदस्थ व्यक्तिहरू पनि धेरै जना यो प्रकरण मुछिएका छन्। यो जग्गा व्यक्तिको बनाउनमा पूर्वप्रधानन्यायाधीश, अख्तियार दुरुपयोग अनुसन्धान आयोगका प्रमुख आयुक्तदेखि दुई जना मुख्यसचिव पनि जडिएका छन्। उनीहरूलाई अनुसन्धानका दायरामा ल्याउन कारबाही गर्ने मनस्थितिमा सरकार नभएको कतिपय व्यवसायी र कर्मचारीहरूको आरोप छ। तल्लोस्तरका कर्मचारी र व्यवसायीलाई दुःख दिने र मुख्य अभियुक्तलाई उन्मुक्ति दिन सक्ने खतरा पनि त्यतिकै रेहेको उनीहरू बताउँछन्। निर्णय गर्ने ढुक्क, आदेश मान्ने अप्ठ्यारोमा ललिता निवास प्रकरण भयंकर ठूलो राजनीतिक एवं नीतिगत भ्रष्टाचारको नमुना हो। सर्वस्वहरण गरिएका राजनीतिक पीडितको जग्गा फिर्ता गर्ने २०४७ मा कृष्णप्रसाद भट्टराई सरकारबाट यो सुरु हुन्छ। त्यसकै आडमा उच्च राजनीतिक तह, भूमाफिया र बिचौलियाले यसको लाभ लिएका छन्। त्यसमा प्रयोग भएकागरिएका छन् कर्मचारी। छानबिनको दायरामा रहेका धेरैजसो कर्मचारी आदेशपालक हुन्। तर, छानबिनको सुई बढी मात्रामा तिनैतिर केन्द्रित छ। नक्कली मोही बनाएर जग्गा वितरण गर्ने तत्कालीन प्रधानमन्त्री माधवकुमार नेपाल र बाबुराम भट्टराईसम्म छानबिन पुग्ने हिम्मत गर्न सकेको छैन। अख्तियारले यसलाई मन्त्रिपरिषद्को नीतिगत निर्णय भन्दै छाडेको छ भने प्रहरीले पनि यति उच्च तहमा हात हाल्ने हिम्मत गरेको छैन। उच्च राजनीतिक तहबाट निर्णय भयो। त्यसलाई बाध्यतामा कार्यान्वयन गर्ने तल्लो तहका कर्मचारी बढी यसमा फसेका छन्, प्रधानमन्त्री कार्यालयका एक अधिकारी भन्छन्, यसले सरकारका हरेक निर्णय मान्न कर्मचारीलाई हच्काएको छ। पछिल्लो समय कतिखेर कसलाई समात्छन् भन्ने त्रास पैदा भएको छ। सीआईबीले पाँच सचिवसहित ४ सय ६ जनाविरुद्ध पक्राउ पुर्जी जारी गरेको छ। तीमध्ये जो कोही जति खेर पनि समात्न सक्ने देखिएको छ। जसले गर्दा कर्मचारीहरू व्यवसायीहरू आंतकित भएका छन्। कर्मचारी काम गर्न नै छाडेका छन्। व्यवसायीहरू देश नै छाड्ने मनस्थितिमा देखिएका छन्। यो जग्गा व्यक्तिको बनाउनमा पूर्वप्रधानन्यायाधीश, अख्तियार दुरुपयोग अनुसन्धान आयोगका प्रमुख आयुक्तदेखि दुई जना मुख्यसचिव जोडिएका छन्। उनीहरूलाई अनुसन्धानका दायरामा ल्याउन कारबाही गर्ने मनस्थितिमा सरकार नभएको कतिपय व्यवसायी र कर्मचारीहरू बताउँछन्। तल्लोस्तरका कर्मचारी र व्यवसायीलाई दुःख दिने र मुख्य अभियुक्तलाई उन्मुक्ति दिन सक्ने खतरा पनि त्यतिकै छ। राजनीतिक पूर्वाग्रह पनि अनुसन्धानमा देखिन थालेको कतिपयको टिप्पणी छ। यो प्रकरणमा समावेश भएका र निर्णय गर्ने व्यक्तिलाई कारबाही नगरेसम्म यो प्रकरण निष्कर्ष पुग्ने छैन। नत्र भने यसले त्रास र आंतक मात्रै सिर्जना गर्नेछ। प्रहरीले पूर्वप्रधानमन्त्रीहरू, प्रधानन्यायाधीशहरू, मुख्यसचिवहरूलाई अनुसन्धान दायरामा ल्याउनु र कारबाही गर्नुपर्ने जनभावना छ।"
राष्ट्रियसभा बैठक मंगलबारलाई सर्यो,काठमाडौं : राष्ट्रियसभा बैठक सरेको छ। आजका लागि बोलाइएको बैठक भोलिसम्मका लागि सारिएको हो। सोमबार बिहान ११ बजेका लागि बोलाइएको बैठक विशेष कारणवस मंगलबार बिहान ११ बजेलाई सारिएको संसद सचिवालयले जनाएको छ। प्रधानमन्त्री पुष्पकमल दाहाल 'प्रचण्ड'को अभिव्यक्तिलाई लिएर प्रमुख प्रतिपक्ष नेकपा एमालेले विरोध गरेपछि संघीय संसदका दुवै सदन बस्न सकेका छैनन्।
गेरुवा गाउँपालिकामा जनप्रतिनिधिको धम्कीपछि कर्मचारीले गरे सेवा स्थगित,गुलरिया : बर्दियाको गेरुवा गाउँपालिकाका कर्मचारीहरुले कार्यालयबाट सञ्चालन हुने सम्पूर्ण सेवाहरु स्थगित गरेका छन् । जनप्रतिनिधिले मादक पदार्थ सेवन गरी आर्थिक प्रशासन शाखामा कर्मचारीलाई अपशब्द प्रयोग गर्दै गालीगलोजसहित ज्यान मार्ने धम्की दिएपछि कारबाहीको माग गर्दै कर्मचारीले आजबाट सेवा ठप्प पार्ने घोषणा गरेका हुन् । गेरुवा गाउँपालिकाका सम्पूर्ण कर्मचारीहरुको हस्ताक्षरमा संयुक्त प्रेस विज्ञप्ति जारीगर्दै घटनामा संलग्न गेरुवा गाउँपालिका ५ का वडा सदस्य विनोद शाह भन्ने वीरेन्द्र बहादुर शाहलाई कानून बमोजिम हदैसम्मको कारबाहीको माग गरेका छन्। महालेखा नियन्त्रकको कार्यालयले जारी गरेको चालु आर्थिक वर्षको भुक्तानी प्रकृया सुत्र प्रणाली बन्द हुने केही घण्टा अगाडि गएराती ११ बजेपछि ठकुरीले आर्थिक प्रशासन शाखाको काउन्टरमा रहेको सिसा तोडफोड गरेको विज्ञप्तिमा उल्लेख छ ।
कोसी सरकारविरुद्धको रिट आज पनि 'हेर्न नभ्याइने'मा,"विराटनगर : कोसी प्रदेशका नवनियुक्त मुख्यमन्त्री उद्धव थापाविरुद्ध सर्वोच्च अदालतमा परेको रिट आज पनि 'हेर्न नभ्याइने' सूचीमा राखेको छ। रिटको पेशी न्यायाधीश सुष्मालता माथेमाको एकल इजलासमा तोकिएको थियो । आइतबार प्रारम्भिक सु्नुवाइका लागि पेशी तोकिए पनि पछि 'हेर्न नभ्याइने' सूचीमा राखेको थियो। आइतबार रिटको पेशी न्यायाधीश डाआनन्दमोहन भट्टराईको एकल इजलासमा तोकिएको थियो। कोशीमा असंवैधानिक तरिकाले नयाँ सरकार गठन भएको भन्दै नेकपा (एमाले) ले गत शुक्रबार सर्वोच्चमा रिट दर्ता गराएको थियो। एमाले कोसी प्रदेश संसदीय दलका नेता एवं निवर्तमान मुख्यमन्त्री हिक्मतकुमार कार्कीका तर्फबाट एमालेका प्रमुख सचेतक रेवतीरमण भण्डारीसहितले रिट दिएका हुन् । नेपाली कांग्रेस कोसी प्रदेश संसदीय दलका नेता उद्धव थापालाई प्रदेश प्रमुख पर्शुराम खापुङले बिहीबार मुख्यमन्त्री नियुक्त गरेका थिए । सरकार गठनमा गठबन्धनले सभामुख बाबुराम गौतमको प्रयोग गरेपछि त्यसविरुद्ध एमालेले सर्वोच्चमा रिट दिएको हो। रिटमा प्रदेश प्रमुख पर्शुराम खापुङग, मुख्यमन्त्री थापा,सभामुख गौतमलाई प्रतिवादी बनाइएको छ। गठबन्धनका तर्फबाट नेपाली कांग्रेसका २९,नेकपा (माओवादी केन्द्र) का १२, नेकपा (एकीकृत समाजवादी) का ४ र जनता समाजवादी पार्टी (जसपा) का १ जना प्रदेशसभा सदस्य तथा सभामुख बाबुराम गौतमसमेतको समर्थनमा थापा मुख्यमन्त्री नियुक्त भएका हुन् । थापाले प्रदेश प्रमुखबाट शुक्रबार पद तथा गोपनीयताको शपथ लिएका थिए। सोही दिन थापाले ३ सदस्यीय मन्त्रीपरिषद् विस्तार गरेका थिए । समाजवादीका कमलप्रसाद जबेगू र कांग्रेसकै प्रदीप सुनुवारलाई बिना विभागीय मन्त्री बनाएका हुन् । थापाले आइतबार तीनजनालाई मन्त्री नियुक्त गरेका छन्। माओवादीबाट जीवन आचार्य, राजेन्द्र कार्की र नेपाली कांग्रेसबाट रामकुमार खत्री मन्त्री बनेका हुन्। नवनियुक्त मन्त्रीहरूले हिजै पद तथा गोपनीयताको शपथ लिइसकेका छन्। तटस्थ भूमिकामा रहनुपर्ने सभामुख सरकार गठनमा संविधानविपरीत प्रयोग भएपछि उनी कानुनी विवादमा मुछिएका हुन् । उनले प्रदेशसभा सदस्यको हैसियतामा अलग्गै हस्ताक्षर गरेर थापालाई समर्थन गरेका थिए । नयाँ सरकार गठनमा सभामुख र प्रदेश प्रमुखको भूमिकाप्रति तीव्र आलोचना भइरहेको छ । एमालेले सर्वोच्चमा दिएको रिटमा सभामुखसमेतलाई जोडेर गठबन्धनले दाबी पेश गर्दा मुख्यमन्त्री नियुक्त गर्ने प्रदेश प्रमुखको निर्णय खारेज गर्न माग गरिएको छ ।"
"प्रधानमन्त्रीले संसदमा सम्बोधन गर्ने, ओली भन्छन् सबैकुरा संसदमा थाहा हुन्छ","काठमाडौं : संसद गतिरोध हटाउनेबारे प्रमुख तीन दलका शीर्ष नेताबीच छलफल भएको छ। आइतबार बसेको बैठक बिना निष्कर्ष टुंगिएपछि उनीहरू सहमति जुटाउन सोमबार पनि बसेका हुन्। बैठकमा प्रधानमन्त्री पुष्पकमल दाहालले आफ्ना कुराहरू संसदमा राख्न पाउनुपर्ने बताएपछि नेकपा एमाले अध्यक्ष केपी शर्मा ओली सकारात्मक भएका छन्। तर बैठकबाट बाहिरिएपछि सञ्चारकर्मीलाई प्रतिक्रिया दिँदै सबै कुरा संसदमा थाहा हुने बताएका थिए। बैठकपछि बाहिरिँदै प्रधानमन्त्री दाहालले आफूले संसदमा सम्बोधन गर्ने बताए। संसदमा देखिएको गतिरोध अन्त्य गर्न प्रधानमन्त्री प्रचण्ड, एमाले अध्यक्ष ओली र नेपाली कांग्रेसका सभापति शेरबहादुर देउवाबीच सिंहदरवारमा छलफल भएको थियो। असार १८ गते प्रधानमन्त्री दाहालले एक सार्वजनिक कार्यक्रममा आफूलाई प्रधानमन्त्री बनाउन भारतीय नागरिक प्रितम सिंह पटकपटक नयाँ दिल्ली गएको अभिव्यक्ति दिएका थिए। त्यसपछि प्रधानमन्त्री दाहालको चौतर्फी आलोचना हुँदै आएको थियो। सोही विषयलाई लिएर प्रमुख प्रतिपक्षी दल एमालेले संसद अवरुद्ध गर्दै प्रधानमन्त्रीको राजीनामा मागेको थियो। एमालेले प्रधानमन्त्रीको राजीनामा नआएसम्म संसद चल्न नदिने अडान राखेको थियो।"
कानुन माग्दै मिटरब्याज पीडितले घेरे संसद् भवन,"काठमाडौं : ऋण दिने साहुहरू अन्यायमा पर्ने छैनन्। जति ऋण दिएका छन्, त्यसको उचित ब्याज पाउँछन्, बानेश्वरस्थित संसद् भवन अगाडिको सडकमा आइतबार उपप्रधान तथा गृहमन्त्री नारायणकाजी श्रेष्ठ भन्दै थिए, सदनबाट यो अवशेषलाई अन्त्य गर्न नेपालको कुनै पनि तागतले रोक्ने छैन। म तपाईंहरूको प्रतिनिधि हुँ। मिटरब्याजी साहुलाई कारबाही गर्न तुरुन्त सदनबाट कानुन बनाउन पीडितले माग गर्दै माइतीघरबाट संसद् भवनसम्म मार्च पास गरेका थिए। मिटरब्याजी पीडितलाई न्याय दिलाउन छिट्टै सदनबाट कानुन ल्याउने गृहमन्त्रीले पीडितलाई विश्वास दिलाए। पैसा दिने साहुलाई पनि कानुनअनुसार ऋणीबाट पैसा फिर्ता गराउने गृहमन्त्री श्रेष्ठले बताए। ५० हजार ऋण दिएर ५ लाखको तमसुक बनाउने। लिएको भन्दा दोब्बर तेब्बर पैसा पनि लिइसक्ने। अनि रजिस्ट्रेसन पास गरेको घरजग्गा पनि फिर्ता नगर्ने मिटरब्याजी साहुलाई दुनियाँको कुनै शक्ति लाग्दा पनि छोडिँदैन। मिटरब्याजविरुद्ध कानुन बनाएर कारबाही गर्छाैं। सदनबाट पास गरेर छिट्टै मिटरब्याजविरुद्धको कानुन बनाइने गृहमन्त्री श्रेष्ठले ठोकुवा गरे। सरकारले मिटरब्याजी (पीडक) लाई कानुन लगाएर कारबाही गर्छौं। त्यसका लागि कानुन बनाउन अध्यादेशमार्फत विधेयक ल्याएर सदनमा पेस गरिएको थियो। त्यसमा कारणबस छलफल नहुँदा निष्क्रिय भयो, गृहमन्त्रीले भने, विधेक संसद्मा छ। अस्वीकार भएको छैन। संसद्बाट कानुन बनाएरै छाडिन्छ। न्याय प्राप्ति आन्दोलनको माग पूरा गराउने भन्दै उनले थपे, पीडकलाई त्यसै छोड्दैनौं। ढुक्क भएर घर फर्किनु्होस्, हामी कानुन बनाएर तपाईंहरूलाई न्याय दिलाउँछौं। मिटरब्याजी साहुलाई कारबाही गर्न आन्दोलनको बलमा वैशाख २० मा सरकारले अध्यादेशमार्फत विधेयक ल्याएको थियो। सो विधेयक अन्तिम समयमा बुधबार प्रतिनिधिसभामा पेस गरिएको थियो। ६० दिनमा प्रतिनिधिसभाबाट पारित गरेर कानुन बनाइसक्नु पर्ने थियो। विपक्षी दलले बुधबार सदन अवरुद्ध गर्दा विधेयकमाथि छलफलै नभई निष्क्रिय भएको थियो। पीडितहरूले अनुचित लेनदेन (मिटरब्याज) छानबिन आयोगमा दिएको करिब २५ हजार उजुरीमाथि छानबिन भइरहेको गृहमन्त्रीले बताए। उनका अनुसार करिब १५ उजुरीमाथि छानबिन गरेर पीडितको पक्षमा फैसला गरिएको छ। साहुले हडेपेको घरजग्गा फिर्ता गरिएको छ। अदालतले पीडकको पक्षमा गरेको फैसलाले अन्यायमा परेका पीडितको घरखेत, बढी लिएको पैसा पनि फिर्ता गराइएको छ। प्रदर्शनमा उत्रिएका पीडितले विभिन्न नारासहित प्रदर्शन गरेका थिए। बर्दिबासबाट चैत २ मा न्याय माग्दै पैदलै काठमाडौं आएका उनीहरूसँग सरकारले चैत १८ मा पाँचबुँदे सम्झौता गरेको थियो। मिटरब्याजविरुद्धको संघर्ष समिति नेपाल र सरकारबीच भएको पाँचबुँदे सहमति भएको थियो। मिटरब्याजलाई कसुर ठहर गर्न कानुन निर्माण गर्ने लगायतको बुँदामा सरकार र पीडित पक्षबीच सम्झौता भएको थियो। सम्झौता कार्यान्वयन गर्न माग गर्दै पीडितले आइतबार संसद् घेराउ गरेका हुन्। पीडित न्याय माग्दै, प्रशासन साहुको पक्षमा फैसला गर्दै प्रशासनले जिल्लाजिल्लामा मिटरब्याज साहुविरुद्ध परेको उजुरीमा धमाधम मिलापत्र गराइरहेको भन्दै आपत्ति जनाएका छन्। पीडितलाई दबाबमा पारेर प्रशासनले सुदखोरहरूको पक्षमा मेलमिलाप गराइरहेको बताएका छन्। मिटरब्याज साहुसँग मेलमिलापको नाममा जिल्ला प्रशासन कार्यालयले थप पीडा दिने कार्य गरिरहेको आवाज उठ्न थालेको छ। मिटरब्याज तथा ठगीविरुद्ध किसानमजदुर संघर्ष समितिका अध्यक्ष अवधेश कुशवाहाका अनुसार मिटरब्याजी साहूलाई कानुनी कारबाहीको साटो सहायक सीडीयोहरूकोे संयोजकत्वमा रहेको समितिले पीडितलाई दबाब दिएर साहुसँग मेलमिलाप गराएर उन्मुक्ति दिने कार्य गरिरहेको छ। आयोगमा परेको करिब २५ हजार उजुरीमध्ये प्रशासनले १५ सय उजुरीमा मेलमिलाप गर्ने फैसला गरिसकेको छ। मेलमिलाप हुँदा साहुको नाममा राजीनामा पास भएको जग्गा पनि फिर्ता गरेको आयोगको भनाइ छ। साहुले अदालतबाट फैसला भइसकेका जग्गा र बढी असुल गरिसकेको ब्याज पनि स्वेच्छाले फिर्ता गरेका छन्, आयोगद्वारा जारी भएको यस अघिको सूचनामा भनिएको थियो। सरकारले मिटरब्याजी साहुविरुद्धको कानुन नबनाएर मिलापत्र गराउनु प्रशासनको त्रुटिपूर्ण कार्य रहेको संघर्ष समितिले जनाएको छ। प्रशासनले पीडकलाई कारबाही गर्नुपर्छ। तर, मिटरब्याजी साहुलाई उन्मुक्ति दिने गरेको छ, संघर्ष समितिका अध्यक्ष कुशवाहाले भने, यस कार्यले पीडित झन् समस्यामा परेका छन्। साहुलाई तिर्नुपर्ने ऋणको भुक्तानीको समय सीमा तोक्ने र पीडितलाई जबरजस्ती सहमति गर्न लगाउने कार्यले आयोगको काम कारबाहीमाथि नै प्रश्न उठेको छ। सरकारले मिटरब्याजविरुद्धको कानुन नबनाएको विषयलाई लिएर काठमाडौंको शान्तिवाटीकामा संघर्ष समिति बैठक बसेको छ। छलफलले साहुले अधिग्रहण गरेका खेतीयोग्य जमिनमा पीडित किसानको जोतभोग कायम तत्काल गर्न सरकारसँग माग गरेको छ। साहुले कब्जा गरेका पीडितका घर जग्गामा पीडितलाई पुनःस्थापना गरिनुपर्छ, संघर्ष समितिको विज्ञप्तिमा भनिएको छ।"
किन हटेन संसद्को अवरोध ?,"काठमाडौं : ठूला तीन दलका नेता आइतबार प्रधानमन्त्रीले आत्मालोचनासहित संसद्मा बोल्ने र विपक्षी एमालेले अवरोध नगर्ने सहमति गरी सिंहदरबारबाट छुट्टिए। प्रधानमन्त्री पुष्पकमल दाहाल प्रचण्ड, एमाले अध्यक्ष केपी शर्मा ओली र कांग्रेस सभापति शेरबहादुर देउवाबीच संसद्को अवरोध हटाउने सहमति जुटेको खबर संसद् भवन बानेश्वरमा रहेका सांसदहरूबीच पनि पुग्यो। एमाले अध्यक्ष ओली एकछिनपछि संसद् भवन पुगे। त्यहाँ रहेका एमाले नेताहरूले प्रधानमन्त्रीको सचिवालयबाट प्रधानमन्त्रीको अभिव्यक्तिका विषयमा जारी प्रेस विज्ञप्ति ओलीलाई दिए। भ्रष्टाचारका ठूल्ठूला घटनालाई सरकारले अघि बढाएका कारण विपक्षीले संसद् अवरोध गरेको भन्ने विज्ञप्तिको भाषालाई लिएर ओली आक्रामक बने। उनले तुरुन्तै दाहाललाई फोन गरे। प्रधानमन्त्रीको सचिवालयद्वारा जारी विज्ञप्तिबारे पनि संसद्मा स्पष्ट पार्नुपर्ने माग दाहालसँग गरे। तर, दाहालले उक्त प्रेस विज्ञप्तिबारे सकारात्मक जवाफ दिएनन्। त्यसपछि ओलीले सचिवालयको विज्ञप्तिबारे पनि स्पष्ट नभई संसद् अवरोध खुल्न नसक्ने चेतावनी दिए। दाहालले एमालेको चेतावनीपछि सभामुख देवराज घिमिरेलाई फोन गरी प्रतिनिधिसभा बैठक सोमबारसम्म स्थगित गरिदिन आग्रह गरे। प्रधानमन्त्रीको अभिव्यक्तिले देशकै शिर निहुरियो भनेर एमालेले संसद् अवरोध गरेको हो, एमालेका एक शीर्ष नेताले भने, प्रधानमन्त्रीको सचिवालयले त भ्रष्टाचारीलाई जोगाउन एमालेले संसद् अवरोध गरेको भनेर उल्टै हामीमाथि संगिन आरोप लगाएर विज्ञप्ति जारी गरेको रहेछ। प्रतिपक्षीमाथि यति गम्भीर आरोप लगाउँदा हामी चुप बस्न सक्छौं त ? सचिवालयले जारी गरेको विज्ञप्तिबारे प्रधानमन्त्रीले स्पष्ट नपारेसम्म संसद्को अवरोध नफुक्ने एमालेका ती नेताले बताए। भारतीय नागरिक प्रितम सिंहले आफूलाई प्रधानमन्त्री बनाउन पटकपटक दिल्ली धाएको भन्ने दाहालको अभिव्यक्तिलाई लिएर एमालेले संसद् अवरोध गर्दै आएको छ। सिंहदरबारमा भएको तीन दलका शीर्ष नेताको बैठकमा प्रधानमन्त्रीले आत्मालोचनासहित आफ्नो अभिव्यक्ति सच्याउने र एमालेले संसद्को अवरोध फिर्ता लिने सहमति जुटेको थियो। एमाले उपमहासचिव प्रदीप ज्ञवालीले तीन शीर्ष नेताबीचको कुराकानीमा प्रधानमन्त्रीले आत्मालोचनासहित स्पष्टीकरण दिने सहमतिपछि एमाले संसद् सुचारु गर्न सहमत भएको सुनाए। तर, प्रधानमन्त्रीले आफ्नो सचिवालयको विज्ञप्तिका विषयमा स्पष्ट गर्न समय माग गरेपछि संसद् बैठक अर्को दिन सारिएको ज्ञवालीले बताए। एमालेकै प्रमुख सचेतक पदम गिरीका अनुसार शीर्ष नेताहरूबीच छलफल हुँदा प्रधानमन्त्रीले भविष्यमा यस्तो नदोहोरिने आश्वस्त पार्छु भने। मौका दिऊँ भनेर सहमति भयो तर उहाँ आफैंले संसद् सार्नुभयो, उनले भने। गिरीका अनुसार प्रधानमन्त्रीका प्रेस सल्लाहार गोविन्द आचार्यले निकालेको विज्ञप्तिका विषयमा पनि क्षमायाचना गर्नुपर्ने सर्त एमालेले राखेपछि संसद् सारिएको हो। त्यस विज्ञप्तिमा मिटरब्याजीको समस्या समाधान गर्ने विधेयक पारित हुने स्थिति रोक्न एमालेले संसद् अवरुद्ध गरेको उल्लेख गरिएको थियो। यस्तो अशोभयनीय र गैरजिम्मेवार विज्ञप्तिका विषयमा पनि जवाफ दिनुपर्ने अडान एमालेले राखेको हो। पार्टी अध्यक्षले विज्ञप्तिबारे फोनबाट यसलाई पनि सम्बोधन गर्नुपर्छ भन्नुभयो। पछि प्रधानमन्त्री स्वयंले सभामुखलाई संसद् सार्न विज्ञप्ति निकाल्न भन्नुभयो, गिरीले भने। माओवादी प्रमुख सचेतक हितराज पाण्डेले बीचमा सहमति भए पनि प्रमुख प्रतिपक्ष दलको नेता सहमतिबाट पछाडि हटेको बताए। शीर्ष नेताहरूबीच संसद्को अवरोध हटाउने सहमति भएको कुरा आएको थियो। तर, उहाँ पछाडि हट्नु भो, उनले भने। के कारणले पछि हटे भन्ने प्रश्नमा पाण्डेले भने, प्रधानमन्त्रीको स्वकीय सचिवालयले निकालेको प्रेस नोटको कुरा उठाएर रोकियो। कांग्रेस प्रमुख सचेतक रमेश लेखकले प्रधानमन्त्रीले जवाफ दिने र संसद् खुलाउने सहमति भए पनि एमालेलाई अरू जवाफ चाहिएको बताए। एमालेलाई जवाफ पुगेन, उनले भने। प्रधानमन्त्री आफैंले संसद् बैठक सारेको राप्रपा सचेतक ज्ञानेन्द्र शाहीले बताए। आज (आइतबार)को बैठक प्रतिपक्षले सारेको होइन। बैठकमा जवाफ दिन समय माग्नुभो। विपक्षले रोकेको होइन्। के जवाफ आउँछ भनेका थियौं, रोकियो, उनले भने।"
"निर्णय गर्ने ढुक्क, आदेश मान्ने अप्ठ्यारोमा","छानबिनको दायरामा रहेका धेरैजसो कर्मचारी आदेशपालक हुन्। तर, छानबिनको सुई बढी मात्रामा तिनैतिर केन्द्रित छ। नक्कली मोही बनाएर जग्गा वितरण गर्ने तत्कालीन प्रधानमन्त्री माधवकुमार नेपाल र बाबुराम भट्टराईसम्म छानबिन पुग्ने हिम्मत गर्न सकेको छैन। ललिता निवास प्रकरण भयंकर ठूलो राजनीतिक एवं नीतिगत भ्रष्टाचारको नमुना हो। सर्वस्वहरण गरिएका राजनीतिक पीडितको जग्गा फिर्ता गर्ने २०४७ मा कृष्णप्रसाद भट्टराई सरकारबाट यो सुरु हुन्छ। त्यसकै आडमा उच्च राजनीतिक तह, भूमाफिया र बिचौलियाले यसको लाभ लिएका छन्। त्यसमा प्रयोग भएकागरिएका छन् कर्मचारी। छानबिनको दायरामा रहेका धेरैजसो कर्मचारी आदेशपालक हुन्। तर, छानबिनको सुई बढी मात्रामा तिनैतिर केन्द्रित छ। नक्कली मोही बनाएर जग्गा वितरण गर्ने तत्कालीन प्रधानमन्त्री माधवकुमार नेपाल र बाबुराम भट्टराईसम्म छानबिन पुग्ने हिम्मत गर्न सकेको छैन। अख्तियारले यसलाई मन्त्रिपरिषद्को नीतिगत निर्णय भन्दै छाडेको छ भने प्रहरीले पनि यति उच्च तहमा हात हाल्ने हिम्मत गरेको छैन। सीआईबीले पाँच सचिवसहित ४ सय ६ जनाविरुद्ध पक्राउ पुर्जी जारी गरेको छ। तीमध्ये जो कोही जति खेर पनि समात्न सक्ने देखिएको छ। जसले गर्दा कर्मचारीहरू व्यवसायीहरू आंतकित भएका छन्। कर्मचारी काम गर्न नै छाडेका छन्। व्यवसायीहरू देश नै छाड्ने मनस्थितिमा देखिएका छन्। यो जग्गा व्यक्तिको बनाउनमा पूर्वप्रधानन्यायाधीश, अख्तियार दुरुपयोग अनुसन्धान आयोगका प्रमुख आयुक्तदेखि दुई जना मुख्यसचिव जोडिएका छन्। उनीहरूलाई अनुसन्धानका दायरामा ल्याउन कारबाही गर्ने मनस्थितिमा सरकार नभएको कतिपय व्यवसायी र कर्मचारीहरू बताउँछन्। तल्लोस्तरका कर्मचारी र व्यवसायीलाई दुःख दिने र मुख्य अभियुक्तलाई उन्मुक्ति दिन सक्ने खतरा पनि त्यतिकै छ। राजनीतिक पूर्वाग्रह पनि अनुसन्धानमा देखिन थालेको कतिपयको टिप्पणी छ। यो प्रकरणमा समावेश भएका र निर्णय गर्ने व्यक्तिलाई कारबाही नगरेसम्म यो प्रकरण निष्कर्ष पुग्ने छैन। नत्र भने यसले त्रास र आंतक मात्रै सिर्जना गर्नेछ। प्रहरीले पूर्वप्रधानमन्त्रीहरू, प्रधानन्यायाधीशहरू, मुख्यसचिवहरूलाई अनुसन्धान दायरामा ल्याउनु र कारबाही गर्नुपर्ने जनभावना छ।"
आहा ! बालविकास केन्द्र,"दैलेख : चिटिक्क परेको भवन। भवनको बाहिरपट्टि शुद्ध खानेपानीको लागि फिल्टर राखिएको छ। त्यसलगत्तै दुईवटा कोठा। दुईमध्ये एउटा विश्राम कक्ष। अर्को सिकाइ क्रियाकलाप कक्ष। विश्राम कक्षमा बालबालिका पढ्दा पढ्दै थकित बनेपछि आराम गर्छन्। सिकाइ क्रियाकलाप कक्षमा बालबालिकालाई पढाइन्छ। उक्त कक्षमा प्रवेश गर्ने बित्तिकै थरीथरीका सिकाइ सामग्रीले जोकोहीलाई नियालिरहने बनाउँछ। चारवटै भित्तामा रंगीबिरंगी अक्षर, जनावर, फूल, पन्छीलगायतका चित्रहरू। चिटिक्क परेको कक्षाकोठामा काजगबाट बनाइएका सयौं थरिका फूल र चित्रहरू टाँगिएका छन्। एक छेउमा टेलिभिजन, अर्को छेउमा चिप्लेटी, पिङ र बल लगायतका खेलकुद सामग्रीहरू। शैक्षिक सामग्रीले भरिभराउ रहेको दृष्य दैलेखको गुराँस गाउँपालिका३ स्थित शान्ति माध्यमिक विद्यालयमा रहेको शान्ति बालविकास केन्द्रको हो। उक्त बालविकास केन्द्रमा पुग्ने जोकोहीको मुखबाट फुत्किन्छ, आहा ! यस्तो पो बालविकास केन्द्र। २०६२ मा स्थापित बालविकास केन्द्रमा हाल १६ जना बालबालिका अध्ययनरत छन्। अघिल्लो वर्ष २२ बालबालिका अध्ययनरत थिए। केन्द्रमा अध्ययनरत बालबालिका नियमित विद्यालय आउँछन्। तिनैमध्येकी एक हुन्, सेरीगाउँकी इच्छा मल्ल। ४ वर्षीया इच्छालाई घरमा भन्दा बालविकास केन्द्रमा रमाइलो लाग्छ। त्यसैले त उनी दिनहुँ नबिराई बालविकास केन्द्रमा पुग्ने गर्छिन्। स्कुलमा रमाइलो लाग्छ, खेल्न र सिक्न पाइन्छ, उनी भन्छिन्। शान्ति बालविकास केन्द्रकी सहजकर्ता सन्तकुमारी शाही केन्द्रको वातावरणले बालबालिकालाई लोभ्याउने गरेको बताउँछिन्। त्यसैले त बालबालिका नछुटाई विद्यालय आउँछन्, छुट्टि भएर अभिभावक विद्यालयमा लिन आउनुभयो भने घरै जानै मान्दैनन्, उनले भनिन्। सन्तकुमारीले बालविकास केन्द्रमा पढाउन थालेको १८ वर्ष पूरा भयो। आफू कार्यरत केन्द्रमा परिवर्तन देखेर उनी दंग पर्छिन्। केही वर्ष अघिसम्म बालबालिका विद्यालय आउनै मान्दैनथे, आइहाले पनि भुलाउन सारै गाह्रो हुन्थ्यो, उनले भनिन्, अहिले बालबालिका विद्यालय आइसकेपछि घरै जान मान्दैनन्। गुराँस गाउँपालिका५, गोगनपानीस्थित पार्वती मावि बालविकास केन्द्र पनि कम्ती आकर्षक छैन। केन्द्रको कक्षाकोठामा शैक्षिक सामग्री र खेलकुदका सामग्रीले भरिएका छन्। २०६२ सालमा स्थापना भएको यो बालविकास केन्द्रमा २०७६ सम्म व्यवस्थित भवन थिएन। बालबालिकालाई ठाउँ सर्दै पढ्नुपर्ने बाध्यता थियो। कक्षाकोठा थिएनन्। कहिलेकाहीँ त बालबालिकाले खुला चौरमै दिन बिताउँथे। अहिले बालविकास केन्द्रको पक्की भवन छ। कक्षाकोठा बालमैत्री शैक्षिक सामग्रीले भरिभराउ छन्। बालबालिका खेल्दै, रमाउँदै पढ्ने गर्छन्। कक्षाकोठामा ६ सिकाई कुना व्यवस्था गरिएको छ। सिकाई अनुसारका शैक्षिक सामग्री पर्याप्त मात्रामा छन्। कक्षाकोठामा टिभी जडान गरिएको छ। बालबालिका टिभीमा बालकथा, बालगीत हेर्छन्, सुन्छन् अनी रमाउँछन्। २०६५ मा स्थापना भएको गुराँस गाउँपालिका७, झुझको उदयकिरण बालविकास केन्द्र पनि गाउँपालिकाकै उत्कृष्ट बालविकास केन्द्रमा पर्छ। यहाँ बालबालिकाको सिकाईको लागि व्यवस्थित कक्षा कोठा र पर्याप्त सिकाई सामग्री व्यवस्था गरिएको छ। गुराँस गाउँपालिकामा रहेका बालविकास केन्द्रहरू कुनै निजी मन्टेश्वरीभन्दा कम छैनन्। गाउँपालिकामा ४२ वटा बालविकास केन्द्र छन्। गाउँपालिकाको शिक्षा शाखा प्रमुख भुपेन्द्र भण्डारीका अनुसार चालु शैक्षिक सत्रमा करिब ८ सय बालबालिका अध्ययनरत छन्। गत वर्ष ६ सय ६० बालबालिका अध्ययनरत थिए। यस वर्ष बालविकास केन्द्रमा भर्ना हुने बालबालिकाको संख्या वृद्धि भएको भण्डारीले बताए। उनका अनुसार पालिकामा रहेका ४२ वटै बालविकास केन्द्रमा सुधार भएपछि बालबालिकाको संख्या पनि बढेको हो। बालविकास केन्द्रमा ३ देखि ४ वर्ष उमेर समूहका बालबालिका अध्ययन गर्ने गर्छन्। केही वर्ष अघिसम्म विद्यालय आउनै नमान्ने बालबालिका अहिले छुट्टिपछि घर फर्किनै मान्दैनन्, उनले भने। दैलेख जिल्लाभर ४ सय ९९ बालविकास केन्द्र छन्। नारायण नगरपालिकामा ३७, दुल्लु नगरपालिकामा ५६, चामुण्डाविन्द्रासैनी नगरपालिकामा ६४, आठबीस नगरपालिकामा ६२, गुराँस गाउँपालिकामा ४२, डुंगेश्वर गाउँपालिकामा ३४, भगवतीमाई गाउँपालिकामा ३५, महाबु गाउँपालिकामा २७, भैरबी गाउँपालिकामा २६, नौमूले गाउँपालिकामा ४८ र ठाँटिकाँध गाउँपालिकामा ४२ प्रारम्भिक बालविकास केन्द्र छन्। शिक्षा विकास तथा समन्वय एकाइ दैलेखका अनुसार चालू शैक्षिक सत्रमा जिल्लाका सबै प्रारम्भिक बालविकास केन्द्रमा करिब १० हजार बालबालिका अध्ययनरत छन्। इकाईका निमित्त प्रमुख रतनबहादुर बिष्ट गुराँस गाउँपालिकाका बालविकास केन्द्रहरू अन्य पालिकामा रहेका बालविकास केन्द्रका लागिसमेत प्रेरणादायी बनेका बताउँछन्। बालविकास केन्द्रहरू सञ्चालनको क्षेत्राधिकार स्थानीय तहलाई रहेकाले एकीकृत रूपमा मूल्यांकन गर्न त सकिएको छैन। तर हाम्रो नजरमा गुराँसका बालविकास केन्द्रहरू व्यवस्थापन तथा सञ्चालनको दृष्टिले उत्कृष्ट छन्, उनले भने। गुराँसका बालविकास केन्द्रहरू उत्कृष्ट हुनुमा सरकारी तथा गैरसरकारी क्षेत्रको हातेमालो प्रमुख कारण रहेको छ। गाउँपालिकाका शिक्षा शाखा प्रमुख भूपेन्द्र भण्डारीले प्रारम्भिक बालविकासको अवस्था बालबालिकाकोे सिकाईको जग भएकाले गाउँपालिकाले बालमैत्री विद्यालय निर्माणको अभियान चलाएको बताए। बालविकास केन्द्रलाई यतिको व्यवस्थित र राम्रो बनाउन पालिकाले मात्रै सम्भव थिएन्, उनले भने, हामीले विभिन्न विकास साझेदार निकायहरूको सहयोगबाट यो सम्भव भएको हो। गुराँसका बालविकास केन्द्रहरू छापामय छन्। सबै बालविकास केन्द्रमा बसाइँ व्यवस्थापनका लागि कार्पेट, पिफर्महरू दिइएको छ। बालबालिकाले भित्तामा हेरेरै सिक्ने वातावरण बनेको छ, खेल्दैरमाउँदै सिक्ने गरेका छन्, भण्डारीले भने, श्रव्यदृश्य सामग्रीहरू पर्याप्त मात्रामा व्यवस्थापन गरिएको छ। गाउँपालिकाले स्वअध्ययन सामग्री छपाइ गरेर बालविकास केन्द्रका बालबालिकालाई उपलब्ध गराएको छ। अभिभावकको सहयोगमा यी सामग्रीहरू बालबालिकाले घरमै पनि पढ्ने गर्दछन्। बालविकास केन्द्रलाई व्यवस्थित बनाउन साझेदार निकायहरू सेभ द चिल्ड्रेन र सोसेक नेपालले पालिकासँग सहकार्य गरेका भण्डारीले बताए। उनका अनुसार साझेदार निकायहरूले बालविकासका लागि बालमैत्री भवन निर्माण, बसाइँ व्यवस्थापन, सिकाइ तथा खेलकुदका सामग्री र सहजकर्ताहरूलाई तालिम लगायतमा सहयोग गरिरहेका छन्। गुराँस गाउँपालिकामा रहेका बालविकास केन्द्रका सहजकर्ताहरू घुम्ती बैठक (मोबाइल मिटिङ) बस्ने गर्छन्। हरेक तीन महिनामा यस्तो बैठक बस्छ। गाउँपालिकाका ८ वटै वडामा पालैपालो घुम्ती बैठक बस्ने गरेको सोसेक नेपालका शिक्षा अधिकृत उपेन्द्र रावलले बताए। बैठकमा बालविकास केन्द्रको समस्याबारे छलफल हुन्छ र सोहीअनुसार कार्ययोजना बनाएर कार्यान्वयन गरिन्छ, उनले भने, राम्रा अभ्यासहरूको सिकाइ आदानप्रदान गर्छन्, स्थानीय स्तरमा पाइने सामग्रीहरू प्रयोग गरेर शैक्षिक सामग्री पनि बनाउँछन्। घुम्ती बैठकले सबै बालविकास केन्द्रमा स्थानीय स्रोतसाधन प्रयोग गरेर पर्याप्त मात्रामा शैक्षिक सामग्री निर्माण हुने गरेको उनले बताए। गुराँसका अधिकांश बालविकास केन्द्रमा टिभी जडान गरिएको छ। टिभीमा बालकथा, बालगीत हेर्दैसुन्दै बालबालिका रमाउँछन्। सहजकर्तालाई पनि बालमैत्री शिक्षण सिकाईबारे तालिम दिइएको छ। हामीले पहिलापहिला जिल्ला शिक्षा कार्यालयबाट तालिम पाउँथ्यौं। त्यहाँ सैद्धान्तिक सीपमात्र सिकेका थियौं, सन्तकुमारी भन्छिन्, पछिल्लो समय प्रयोगात्मक रुपमा तालिम पायौं। यसले बालबालिकालाई सिकाउन सहज भएको छ। सिकाई सामग्री निर्माण गर्ने सीप पनि सिकेका छौँ। पार्वती माविस्थित बालविकास केन्द्रमा २०६६ देखि कार्यरत कल्पना शाहीले अहिले १५ जना बालबालिकालाई पढाउँदै आएकी छन्। स्थानीय तहको पहलमा पूर्वाधार सम्पन्न भएपछि बालविकास केन्द्रमा बालबालिकालाई सहज भएको उनी बताउँछिन्। बालबालिकालाई भविष्यमा जान्नुपर्ने र सिक्नुपर्ने विषयहरूलाई खेल, बालगीत, कथा, कुराकानी, अवलोकन, चित्रजस्ता विभिन्न क्रियाकलापको माध्यमबाट सिकाउने गरिएको छ, उनले भनिन्। केही वर्ष अघिसम्म बालबालिकालाई कक्षा कोठामा बसाल्नै सकिँदैनथ्यो, भुलाउन पनि उस्तै गाह्रो हुन्थ्यो। अहिले त बालबालिका रमाउँदै स्कुल आउँछन्, दिनभरि भुलाउन र पढाउन पनि सजिलो छ, उनले भनिन्। शाहीका अनुसार कक्षा कोठामा सिकाइअनुसारको शैक्षिक सामग्रीहरू राखिएका छन्। बालबालिकालाई कसरी पढाउने भन्ने राम्रो ज्ञान पनि थिएन्, तालिमहरू पाएपछि पढाउन र बालबालिकालाई बुझाउन पनि सहज भएको छ, उनले भनिन्। उनका अनुसार गुराँसका बाल विकास केन्द्र कर्णालीकै नमुना छन्। कक्षा कोठा शैक्षिक सामग्रीले सजिएका छन्। विद्यालय आउने बित्तिकै बालबालिका रमाउँछन्, हामी पनि सक्रिय भएका छौं, केन्द्रलाई अझै राम्रो बनाउन कम्मर कसेर लागि परेका छौँ, उनले भनिन्। बालविकास केन्द्रका शिक्षकहरूलाई संघीय सरकारले दिने मासिक ८ हजार रुपैयाँमा पालिकाले ७ हजार १ सय रुपैयाँ थप्दै आएको छ। आगामी आर्र्थिक वर्षबाट संघीय सरकारले २ हजार थप गर्ने भएपछि बालविकास केन्द्रका शिक्षकको हौसला बढ्ने अपेक्षा गरिएको छ। पालिकाभरि ४२ जना बालविकास शिक्षक छन्। गाउँपालिकामा संघीय सरकारले प्रतिविद्यार्थी वार्षिक ५ सय रुपैयाँको दरले करिब ४ लाख रुपैयाँ दिन्छ। शिक्षा शाखा प्रमुख भण्डारीका अनुसार उक्त बजेट शैक्षिक सामग्री निर्माण, व्यवस्थापन र केन्द्रको समग्र व्यवस्थापनमा खर्च हुन्छ। संघीय र स्थानीय सरकारले बालविकास केन्द्रमा लगानी गरिरहेका छन्, प्रदेश सरकारले पनि लगानी थप्यो भने अझ राम्रो गर्न सकिन्छ, उनले भने। गाउँमै व्यवस्थित बालविकास केन्द्र हुँदा अभिभावकलाई पनि सहज भएको छ। अब उनीहरूलाई राम्रो मन्टेश्वरी खोज्दै सहरतिर झर्नुपर्ने बाध्यता छैन। गुराँस गाउँपालिका५ की २३ वर्षीया विमला वंशी मगर घरछेउमै राम्रो र व्यवस्थित बालविकास केन्द्र हुँदा बच्चालाई वीरेन्द्रनगर लगेर निजी मन्टेश्वरीमा पढाउनुपर्ने अवस्था हटेको बताउँछिन्। उनको चार वर्षीय छोरा रोहित गाउँकै भगवती बालविकास केन्द्रमा पढ्छन्। स्कुल जाने बानी पर्ला भनेर अघिल्लो वर्षबाटै छोरालाई बालविकासमा हालेकी छु, उनले भनिन्, अहिले त घरभन्दा स्कुलमा रमाउन थालिसक्यो, आनन्द भएको छ। निःशुल्क रूपमा छोराको पढाइ अघि बढेपछि खुसी लागेको उनले बताइन्। जिल्लाका अन्य पालिकामा रहेका बालविकास केन्द्रहरू अनेकखाले समस्याबाट गुज्रिरहेका छन्। भौतिक संरचना, शैक्षिक सामग्री, दक्ष जनशक्ति अभावले मापदण्डअनुसार सञ्चालन गर्न नसकिएको सरोकारवालाहरू बताउँछन्। दुल्लु नगरपालिकाका शिक्षा शाखा प्रमुख विकासजंग शाही नगर क्षेत्रमा रहेका बालविकास केन्द्रहरू राष्ट्रिय न्यूनतम मापदण्ड अनुसार भइनसकेका बताउँछन्। बालविकास केन्द्रहरूको उचित व्यवस्थापनमा हामी अझै सन्तुष्ट हुन सकिरहेका छैनौं, प्रयास भने जारी छ, उनले भने। नौमूले गाउँपालिकाका शिक्षा, युवा तथा खेलकुद शाखा प्रमुख देवेन्द्रबहादुर कठायतले सरकारले दिने न्यून बजेटले सोचेअनुसार बालविकास केन्द्र सञ्चालन गर्न नसकिएको बताउँछन्। सरकारले प्रतिविद्यार्थी वार्षिक ५ सय र सहजकर्ताको लागि न्यून तलबभत्ताले राम्रो प्रतिफल दिन नसकिएको उनको भनाइ छ। पालिकाको तर्फबाट सक्दो प्रयास गरिरहेका छौं, अब संघीय र प्रदेश सरकारबाट थप सहयोग भयो भने केही नतिजा दिन सकिएला, उनले भने।"
"प्रतिनिधिसभा बैठक बस्दै, के छन् एजेण्डा ?","काठमाडौं : प्रतिनिधिसभा बैठक आज बस्दै छ। नयाँ बानेश्वरस्थित संघीय संसद् भवनमा दिउँसो ३ बजेका लागि बैठक बोलाइएको हो। संसद् सचिवालयका अनुसार आजको बैठकमा राष्ट्रियसभाबाट उत्पत्ति भएको नेपाल विश्वविद्यालय विधेयक २०८० टेबुल हुने सम्भावित कार्यसूची छ। यसैगरी, कानुन, न्याय तथा संसदीय मामिला मन्त्री धनराज गुरुङले केही नेपाल ऐन संशोधन गर्न बनेको विधेयक २०८० पेस गर्ने, राष्ट्रियसभामा उत्पत्ति भएको मुलुकी संहिता सम्बन्धी केही नेपाल ऐन संशोधन गर्ने विधेयक २०८० माथिको दफावार छलफल सदनमा गरियोस् भन्ने प्रस्ताव पेस गर्ने र विधेयकमाथिका संशोधनहरुलाई आजै निर्णयार्थ प्रस्तुत गरिने सम्भावित कार्यसूचीमा रहेको छ। यता संसद बैठकमा प्रमुख प्रतिपक्ष एमालेले प्रधानमन्त्री पुष्पकमल दाहाल प्रचण्डको राजीनामा माग गरेर विरोध गर्ने तयारी छ। यस अगाडि बसेको बैठकमा एमाले, रास्वपा र राप्रपाले प्रधानमन्त्रीको अभिव्यक्तिलाई लिएर संसद अवरोध गरेका थिए।"
प्रतिनिधिसभा बैठक (लाइभ),काठमाडौं : प्रतिनिधिसभा बैठक सुरू भएको छ । अहिले बैठकमा नेकपा एमालेका सांसदहरूले आफ्नो भनाइ राखिरहेका छन्।
कोसी सरकारविरुद्धको रिट न्यायाधीश सुष्मालता माथेमाको इजलासमा,"विराटनगर : कोसी प्रदेशका नवनियुक्त मुख्यमन्त्री उद्धव थापाविरुद्ध सर्वोच्च अदालतमा परेको रिटको पेशी न्यायाधीश सुष्मालता माथेमाको एकल इजलासमा तोकिएको छ। आइतबार प्रारम्भिक सुनुवाइका लागि रिटको पेशी न्यायाधीश डाआनन्दमोहन भट्टराईको एकल इजलासमा तोकिएको थियो। न्यायाधीश भट्टराई अर्को इजलासमा व्यस्त भएपछि रिट 'हेर्न नभ्याइने' सूचीमा राखिएको कोशीमा असंवैधानिक तरिकाले नयाँ सरकार गठन भएको भन्दै नेकपा (एमाले) ले शुक्रबार सर्वोच्चमा रिट दर्ता गराएको थियो। एमाले कोसी प्रदेश संसदीय दलका नेता एवं निवर्तमान मुख्यमन्त्री हिक्मतकुमार कार्कीका तर्फबाट एमालेका प्रमुख सचेतक रेवतीरमण भण्डारीसहितले रिट दिएका हुन् । नेपाली कांग्रेस कोसी प्रदेश संसदीय दलका नेता उद्धव थापालाई प्रदेश प्रमुख पर्शुराम खापुङले बिहीबार मुख्यमन्त्री नियुक्त गरेका थिए । सरकार गठनमा गठबन्धनले सभामुख बाबुराम गौतमको प्रयोग गरेपछि त्यसविरुद्ध एमालेले सर्वोच्चमा रिट दिएको हो। रिटमा प्रदेश प्रमुख पर्शुराम खापुङग, मुख्यमन्त्री थापा,सभामुख गौतमलाई प्रतिवादी बनाइएको छ। गठबन्धनका तर्फबाट नेपाली कांग्रेसका २९,नेकपा (माओवादी केन्द्र) का १२, नेकपा (एकीकृत समाजवादी) का ४ र जनता समाजवादी पार्टी (जसपा) का १ जना प्रदेशसभा सदस्य तथा सभामुख बाबुराम गौतमसमेतको समर्थनमा थापा मुख्यमन्त्री नियुक्त भएका हुन् । थापाले प्रदेश प्रमुखबाट शुक्रबार पद तथा गोपनीयताको शपथ लिएका थिए। सोही दिन थापाले ३ सदस्यीय मन्त्रीपरिषद् विस्तार गरेका थिए । समाजवादीका कमलप्रसाद जबेगू र कांग्रेसकै प्रदीप सुनुवारलाई बिना विभागीय मन्त्री बनाएका हुन् । थापाले आइतबार तीनजनालाई मन्त्री नियुक्त गरेका छन्। माओवादीबाट जीवन आचार्य, राजेन्द्र कार्की र नेपाली कांग्रेसबाट रामकुमार खत्री मन्त्री बनेका हुन्। नवनियुक्त मन्त्रीहरूले हिजै पद तथा गोपनीयताको शपथ लिइसकेका छन्। तटस्थ भूमिकामा रहनुपर्ने सभामुख सरकार गठनमा संविधानविपरीत प्रयोग भएपछि उनी कानुनी विवादमा मुछिएका हुन् । उनले प्रदेशसभा सदस्यको हैसियतामा अलग्गै हस्ताक्षर गरेर थापालाई समर्थन गरेका थिए । नयाँ सरकार गठनमा सभामुख र प्रदेश प्रमुखको भूमिकाप्रति तीव्र आलोचना भइरहेको छ । एमालेले सर्वोच्चमा दिएको रिटमा सभामुखसमेतलाई जोडेर गठबन्धनले दाबी पेश गर्दा मुख्यमन्त्री नियुक्त गर्ने प्रदेश प्रमुखको निर्णय खारेज गर्न माग गरिएको छ ।"
कोसी प्रदेश मन्त्रिपरिषद् बैठक : निजामती किताबखाना स्थापनाको प्रक्रिया अघि बढाइने,"विराटनगर : कोसी प्रदेशको मन्त्रिपरिषद् बैठकले विभिन्न चारवटा निर्णय गरेको छ । मुख्यमन्त्री उद्धव थापाको अध्यक्षतामा सोमबार दिउँसो बैठक बसेको हो । विराटनगरस्थित मुख्यमन्त्री तथा मन्त्रिपरिषद्को कार्यालयमा सम्पन्न बैठकले प्रदेश र स्थानीय तहका कर्मचारीहरूका लागि निजामती किताबखाना स्थापना गर्ने निर्णय गरेको छ । लोकसेवा आयोगको परामर्शमा किताबखाना स्थापनाको प्रक्रिया अघि बढाउने निर्णय भएको प्रदेश सरकारका प्रवक्ता एवं बिना विभागीय मन्त्री प्रदीपकुमार सुनुवारले बताए । उनका अनुसार निजामती ऐन परिमार्जन गर्ने अर्को निर्णय पनि बैठकमा भएको छ । कर्मचारीको सरुवा, बढुवा, तालिमलगायत वृत्तिविकासका लागि ऐन परिमार्जन गर्ने निर्णय भएको जानकारी सुनुवारले दिए । त्यस्तै,बाढी र पहिरोलगायतका दैविक प्रकोपबाट हुनसक्ने सम्भावित क्षति रोक्नका लागि पूर्व तयारी गर्ने निर्णय पनि मन्त्रिपरिषद् बैठकले गरेको छ । बाढी र पहिरोलगायतका प्रकोपले विभिन्न ठाउँमा मानवीय एवं भौतिक क्षति गरिरहेको छ,सरकारका प्रवक्ता सुनुवारले भने,आगामी दिनमा सम्भावित क्षति रोक्न पूर्व तयारीमा जुट्ने निर्णय बैठकमा भएको छ । साथै,पीडितहरूका लागि राहत र क्षतिपूर्ति वितरण प्रक्रियालाई प्रभावकारी बनाएर लगिने उनको भनाइ छ । मन्त्रिपरिषद् बैठकबाट रुससँग मित्रराष्ट्रका रुपमा भाइचाराको सम्बन्ध विस्तार गर्नका लागि नेपाल सरकारलाई अनुरोध गर्ने निर्णय पनि भएको सुनुवारले बताए । मुख्यमन्त्री थापाको अध्यक्षतामा बसेको मन्त्रिपरिषद् बैठकमा आर्थिक मामिला तथा योजना मन्त्री जीवन आचार्य तथा बिना विभागीय मन्त्रीहरु सुनुवारसहित राजेन्द्र कार्की,कमलप्रसाद जबेगू र रामकुमार खत्री सहभागी थिए ।"
कम्युनिष्ट आन्दोलनको एकता र जनवादी क्रान्तिका निम्ति पुष्पलालको नेतृत्व प्रेरणादायी : प्रचण्ड,"काठमाडौं : प्रधानमन्त्री पुष्पकमल दाहाल प्रचण्डले कम्युनिष्ट आन्दोलनको एकता र जनवादी क्रान्तिको विकासका निम्ति पुष्पलालको नेतृत्व प्रेरणादायी रहेको बताएका छन्। सोमबार पुष्पलाल राष्ट्रिय पुरस्कार समर्पण समारोहलाई सम्बोधन गर्दै उनले गणतान्त्रिक शासन व्यवस्थासम्म ल्याइपुर्याउन पुष्पलालले अनुशरण गरेको सिद्धान्त, विचार स्मरणीय रहेको बताएका हुन्। माओवादी केन्द्रका अध्यक्षसमेत रहेका प्रचण्डले नेपालको कम्युनिष्ट आन्दोलनलाई मात्र नभएर सिंगो राजनीतिक आन्दोलनमा उनको योगदान अविस्मरणीय रहेको बताए। कम्युनिष्ट मूल्य मान्यता र राजनीतिक संस्कृतिका निर्माणका निम्ति विचार र व्यवहारमा पुष्पलालको नेतृत्व सबैलाई अनुकरणीय रहेको उनको भनाई छ। समाजवादी संस्कृतिको निर्माणको कार्यभारलाई केन्द्रमा राखेर श्रम संस्कृतिको विकासका निम्ति अगाडि बढ्न प्रधानमन्त्री प्रचण्डले अनुरोध गरे।"
जग्गा किर्तेको आरोप लागेका वडाध्यक्षसहित १० जना फरार,"हेटौंडा : एक व्यक्तिले किर्ते कागजात बनाई छोरा बनेर अर्काको जग्गा नामसारी गरी ठगी गरेको घटनामा संलग्न रहेको आरोप लागेका थाहाका एक वडाध्यक्षसहित १० जना फरार रहेका छन्। जग्गा किर्ते गरेको आरोपमा काठमाडौं जिल्ला अदालतबाट पक्राउ पुर्जी जारी भएपछि थाहा नगरपालिका१२ का वडाध्यक्ष टिकाराम स्याङ्तान, वडा सचिव ओब्जङ बहादुर रोकाया, कार्यालय सहयोगी चन्द्रकुमार मोक्तान, किर्तेका योजनाकार बमबहादुर गुरुङ, उनका छोरा राजु गुरुङ, १२ नम्बर वडा कै रामशरण गुरुङ, कृष्ण बहादुर गुरुङ, सुकुमान स्याङ्तान, राम बहादुर स्याङ्तान र नरेश घलानका नाममा पक्राउ पुर्जी जारी भएपछि सबै फरार भएका हुन्। उनीहरूको खोजी भइरहेको पालुङ प्रहरीले जनाएको छ। स्याङ्जामाकी उमादेवी गुरुङलाई आमा बनाएर सतराज गुरुङले जग्गा हडपेको पाइएको काठमाडौं उपत्यका अपराध अनुसन्धान कार्यालयले जनाएको छ। सतराज गुरुङ पक्राउ परेपछि घटनाको जानकारी बाहिर आएको हो। गुरुङलाई आफ्नी आमा रहेको भनी नक्कली मुत्यु दर्ता, नाता प्रमाणित प्रमाणपत्र लगायतका झुट्टा कागजहरू तयार गरी विभिन्न व्यक्ति तथा निकायको मिलेमतोमा उमादेवी गुरुङका नाममा रहेको काठमाडौंको कीर्तिपुर नगरपालिका३ मा रहेको जग्गा नामसारी गरेको फेला परेको कार्यालयका प्रमुख प्रहरी वरिष्ठ उपरीक्षक मनोज केसीले बताए। गुरुङले किर्ते कागजहरू पेश गरी आफ्नो नाममा नामसारी गरी संगठित लिखत किर्ते र ठगीसम्बन्धी कसुर गरेको भेटिएको बताएका छन्। गुरुङले उमादेवीको नक्कली मृत्यु दर्ता र नाता प्रमाणित गरेर जग्गा नामसारी गराउन सफल भएका थिए। तर उक्त जग्गा बिक्री गर्न भने भ्याएनन्। सोही आधारमा मकवानपुरको थाहा नगरपालिका१२ घर भई काठमाडौंको कपन बस्ने सतराज गुरुङलाई पक्राउ गरी थप अनुसन्धान तथा कारबाहीका लागि जिल्ला प्रहरी परिसर टेकुमा राखी अनुसन्धान गरिरहेको छ। उक्त जग्गा बिकीका लागि बैना गर्न लाग्दा प्रहरीले फेला पारेको थियो।"
गैरकानुनी रूपमा कतारबाट सुन ल्याउने समूह पक्राउ,"काठमाडौं : प्रहरीले वैदेशिक रोजगारमा गएका कामदारलाई प्रयोग गर्दै गैरकानुनी रूपमा कतारबाट सुन ल्याउने समूहलाई पक्राउ गरी सार्वजनिक गरेको छ। काठमाडौं उपत्यका अपराध अनुसन्धान कार्यालयले सोमबार पत्रकार सम्मेलन गर्दै केही रकम र होटल खर्च दिएर वैदेशिक रोजगार फर्कने कामदारलाई प्रयोग गरेर कतारबाट सुन ल्याउने समूहलाई पक्राउ गरी सार्वजनिक गरेको हो। पक्राउ पर्नेमा सप्तरीका विनोदकुमार साह र उनकी श्रीमती सन्जुकुमारी साह, धनुषाका सुनीलकमार महरा, सिराहाका दिनेशकुमार यादव, कपिलवस्तुका सन्तुगुलाम मुराउ, धनुषाका नेशर पंजियार, बाँकेका भुमबहादुर वली रहेका छन्। त्यस्तै प्रहरीले दुर्गाप्रसाद यादव, देवानन्द साह, शिवसुन्दर राउत, मोहनकुमार यादव र निमाई साहलाई प्रहरीले पक्राउ गरेको छ। पक्राउ परेका मध्ये विनोदकुमार साह र उनकी श्रीमतीले सिनामंगलमा होटल सञ्चालन गरेको र सुन संकलन गर्ने काम गरेको काठमाडौं उपत्यका अपराध अनुसन्धान कार्यलयका प्रमुख एसएसपी मनोज केसीले जानकारी दिए। सुन किन्ने, पैसा कतारमा व्यवस्थापन गर्ने काम शिवसुन्दर राउत गर्दै आएको उनले बताए। वैदेशिक रोजगारबाट स्वदेश फर्कँदा कामदारलाई प्रयोग गरेर ५० ग्रामका दरले सुन ल्याउन लगाउने र त्यसबापत केही रकम दिने अनुसन्धानबाट खुलेको एसएसपी केसीले बताए। उक्त समूहले गएको चार वर्षमा मात्रै २ अर्ब ३७ करोड रुपैयाँ बढीको सुन तस्करी गरेको अनुसन्धानबाट देखिएको अपराध अनुसन्धान कार्यालयले जनाएको छ। यस विषयमा विभिन्न कोणबाट थप अनुसन्धान भइरहेको प्रहरीले जनाएको छ।"
वडाध्यक्ष पक्राउ प्रकरण : हातपात गर्ने महिलालाई कारबाही नगरे सशक्त प्रतिवाद गर्ने,"उदयपुर : उदयपुरको चौदण्डीगढी नगरपालिका९ का वडाध्यक्ष प्रकाश राउत पक्राउ प्रकरण थप पेचिलो बन्दै गएको छ। असार २२ गते जीर्ण सडक सामान्य मर्मतपछि सुरु गर्ने क्रममा स्थानीय महिला सुनिता प्रधानसँग भएको विवादले राजनीतिक रूप लिँदा घटना थप पेचिलो बन्दै गएको हो। एमालेबाट दोस्रो कार्यकाल निर्वाचित भएका वडाध्यक्ष राउतलाई कांग्रेसले महिलामाथि दुर्व्यवहारको आरोपमा सिध्याउने रणनीति बनाएको आरोप लगाएको छ। नेकपा एमालेले चौदण्डीगढीस्थित नगर पार्टी कार्यालयमा पत्रकार सम्मेलनको आयोजना गर्दै घटनाको सशक्त प्रतिवाद गर्ने बताएको छ। एमाले अध्यक्ष परमेश्वर घिमिरेले भने, हामी कानुनसम्मत नै यसको निरूपण होस भन्ने पक्षमा छौं, तर त्यसो नभई जसले जनताको पक्षमा काम गर्दा कुटाई खानुपर्यो छ, उसैलाई सत्ता र शक्तिको दुरूपयोग गरी पक्राउ गरिएको छ। सामाजिक सञ्जालमा भाइरल भएको भिडियो हेर्दा सहजै अनुमान गर्न सकिन्छ कि महिला सुनियोजित रूपमा चप्पल उठाएर वडाध्यक्ष राउतलाई प्रहार गर्न गएको, तर घटनालाई तोडमोड गरी उल्टै महिलामाथि हातपात भयो भन्दै प्रहरीमा जाहेर दिएर पक्राउ गरियो, के यहीँ हो न्याय ? हिलाम्मे सडकमा फसेको गाडी निकाल्न र हिलो पुरेर सडक सुरु गर्न वडाध्यक्ष राउत खोला नजिक पुगेका थिए। सडक अवरोधका कारण कसैको ज्यान तलमाथि भयो भने त्यहीँ जनप्रतिनिधिका कारण भयो भन्दै कराउँछन्, अनि सुरु गर्न खोज्दा अवरोध मात्र हैन चप्पल प्रहार गर्छन, उल्टै कुटाई खाने प्रहरी हिरासत बस्ने कुन कानुन हो यो?' कार्यक्रममा बोल्दै एमाले सचिव तथा चौदण्डीगढी नगरपालिकाका मेयर कालुमान लामाले कांग्रेस नेतृत्व पाँच वर्षसम्म सत्तामा रहँदा केही गर्न नसकेको अवस्थामा एमाले नेतृत्वको स्थानीय सरकारले एक वर्षमा गरेको काम देखेर चौतर्फी घेराबन्दी गरेको आरोप लगाए। यहीँ रफ्तारले विकास निर्माण हुने हो भने, आफूहरू पत्तासाफ हुने डरले कांग्रेस नेतृत्वको गठबन्धनले सुनियोजित रूपमा एमालेलाई फसाउने योजना बनाएको छ,' उनले भने, हामी माथि जतिसुकै आक्रमण भए पनि डराउनेछैनौ र जनताको विकासमा कहीँ कतै रोकिने छैन।' कोसी प्रदेशका पूर्वसांसद तथा एमालेका प्रदेश कमिटी सदस्य बिमल कार्कीले वडा अध्यक्ष राउतलाई नियोजित फसाउने उद्देश्यले उदयपुर प्रहरी प्रशासन प्रयोग भएको आरोप लगाए। उनले सत्ता र शक्तिको दुरूपयोग गर्दै युनिफर्ममा प्रहरी उतारेर गुन्डागर्दी शैली अपनाइयो, जुन सारै लज्जासपद छ, प्रहरी प्रशासन यसरी प्रयोग हुनु आफैमा गलत हो, यसको हिसाब किताब समय आएपछि दिन्छौ।' उनले नगरपालिकाले गरेका कामहरू देखिनसकेरै गठबन्धनका नेताहरूले राउतमाथि सिरिज अफ एक्सन'को रूपमा आक्रमण गरियो जुन असामजिक आरोप भएको बताए। उनले घटनालाई मेलमिलाप गर्न आउँदै गरेकी महिलालाई कांग्रेसका कार्यकर्ताले बाटैबाट अपहरण गरी लगेको समेत आरोप लगाए। उनले केन्द्रीय सरकारको निर्देशनमा सीडीओ र एसपीले हातपात गर्ने महिलालाई संरक्षण गरेको बताए। एमालेका केन्द्रिय सदस्य अम्बिका थापाले संविधानले महिलालाई पुरुषमाथि जाइलाग्ने अधिकार नदिएको स्पष्ट पारिन्। उनले भनिन्, महिला हिंसामा परे कानुनी अग्रधिकार प्रयोग गर्न संविधानले भनेको छ, तर आफ्नो कार्यक्षेत्रमा खटिरहेका जनप्रतिनिधिलाई एक्कासी चप्पल उठाएर आक्रमण गर्ने अधिकार दिएको छैन।' थापाले भनिन्, जसलाई हातपात भयो उहीँ हिरासतमा बस्नु पर्ने अनी जसले हातपात गर्यो उनीविरुद्ध जाहेरी दर्ता नगर्ने यो भन्दा प्रहरी प्रशासनको निकृष्टता र सत्ताको दुरूपयोग कहाँ हुन्छ, त्यसैले सच्याउनुस् र आक्रमण गर्नेविरुद्ध पनि जाहेरी दर्ता गर्नुस्? महिलालाई हतियार बनाएर राजनीतिक अभिष्ट पूरा गर्छु भन्ने दिवास्वप्न नदेख्नुस। हेक्का राख्नुस हामी पनि मैदानमै छौँ यस्तै सत्ता र शक्तिको रवैया रहिरहे जनपक्षीय आन्दोलनको आँधिवेरीले कांग्रेसलाई टर्च बालेर खोज्नु पर्ने दिन आउन सक्छ।' उनले विनाशर्त राउतलाई रिहा नगरे जनपक्षीय आन्दोलनको आँधिवेरी सृजना गरिने चेतावनी दिइन्। घटनाको कारण यस्तो छ आफ्नो वडाको तीन किलोमिटर सडक असार २४ गते भित्र कालोपत्रे गरिसक्नु पर्ने वडाध्यक्ष राउतको योजना थियो। त्यसमा पनि मेयर कालुमान लामाले जसरी काम सक्न निकै ठूलो दवाव दिएका थिए। मेयरको आदेशपछि उनी समयमा काम सक्ने गरी अघि बढे। निर्माणका क्रममा कालोपत्रे बोकेर गएको ट्रक सडकमा फस्यो। विभिन्न साधनको सहयोगबाट बल्लतल्ल निकाल्यो तर सडक त्यतिन्जेलसम्म निकै खाल्डाखुल्डी भईसकेको थियो। सडकको त्यो अवस्था देखेपछि सुधार नगर्ने हो भने ठेकेदार कम्पनीले काम नगर्ने जनाउ दियो। काम रोकिने संकेत देखिएपछि वडाध्यक्ष राउतले म सहयोग गर्छु तर जसरी पनि काम गर्नु पर्यो भने र सडक मर्मत गर्न दुई टिफर गिटी ल्याउने योजना अनुरूप अजगरा क्षेत्रको खोलामा पुगे। टिफर लिएर पुगेका मात्र के थिए स्थानीयले अवरोध सृजना गरे। वादविवाद चल्दै जाँदा भिडियो खिच्ने काम भयो र वडाध्यक्ष राउतले यो तपाई हाम्रै सडक सुरु गर्न हो छाडिदिनुस् भने। त्यसअघि उनले भने, भोलि यो सडक अवरुद्ध हुँदा मान्छे बिरामी भएर तलमाथि भयो भने तपाईहरूले मलाई नै हो कराउने त्यसैले सडक सुरु गर्न अवरोध नगर्नुस्।' त्यहीँ क्रम चल्दै जाँदा सुनिता प्रधानले खिचेको भिडियोका विषयमा विवाद सृजना भयो र वडाध्यक्षमाथि हातपात भएपछि प्रतिवाद गरिएको हो। प्रतिवादका क्रममा उनीहरू बीच तल्लोस्तरका गाली गलौज भएको भिडियोसमेत सुनिन्छ। यसका साथै सुनिताले विवाद हुनासाथ हातमा चप्पल बोकेर आक्रमणको प्रयास गरेको दृष्य देखिन्छ। यस्तो अवस्थामा घटनाको सूक्ष्म अनुसन्धान गरी प्रक्रिया बढाउनुपर्नेमा एक पक्षीय ढंगले मुद्दा चलाएको स्थानीयको आरोप छ। केही स्थानीयले भने वडाध्यक्ष राउतको ज्यादती भएको आरोप लगाएका छन्। स्थानीय र वडाका अन्य सदस्यसँग सल्लाह नै नगरी आफू खुशी काम गरेको उनीहरूको आरोप छ। गिटी, बालुवा निकाल्दा बस्ती जोखिममा पर्ने भएकाले अवरोध गरेको उनीहरूको भनाइ छ।"
साँगुरीगढी गाउँपालिकामा कित्ताकाट खुल्यो,"धनकुटा : जग्गा वर्गीकरण सम्बन्धी भूउपयोग योजना स्थानीय राजपत्रमा प्रकाशन भएसँगै साँगुरीगढी गाउँपालिकामा कित्ताकाट खुलेको छ। साँगुरीगढी गाउँ कार्यपालिका बैठकले पास गरेको भूउपयोग योजना गाउँपालिकाले स्थानीय राजपत्रमा प्रकाशन गरेको थियो। उक्त भूउपयोग योजनाको विस्तृत प्रतिवेदन नापी कार्यालय र मालपोत कार्यालयमा पेस गरिएको थियो। उक्त कार्यालयहरूको राय सहित फाइनल प्रतिवेदन राजपत्रमा प्रकाशन गरिएको थियो। लामो समयको प्रक्रिया तथा चरण पुरा गरेर कित्ताकाट खुला गरिएको गाउँपालिका अध्यक्ष जितेन्द्र राईले बताए। उनका अनुसार गाउँपालिका भरिका भूभागलाई व्यावसायिक क्षेत्र, आवास क्षेत्र र कृषि क्षेत्रमा वर्गीकरण गरी निर्धारण गरिएको छ। नापी कार्यालय धनकुटाका प्रमु्ख मिथिलेश यादवले गत शुक्रबारदेखि साँगुरीगढी गाउँपालिकाको कित्ताकाट खुलेको बताए। भूउपयोग योजना अनुसार कित्ताकाट हुने उनले बताए। उनका अनुसार कित्ताकाट गर्ने लाभग्राहीले वडा कार्यालयको सिफारिस लिएर आउनु पर्नेछ। वडा कार्यालयले भूउपयोग योजना अनुसार सिफारिस गरेपछि मात्रै कित्ताकाटको प्रक्रिया खुल्दछ। साँगुरीगढी गाउँपालिकाले भूउपयोग मापदण्ड निर्धारणका आधारहरू विद्यमान भूउपयोगको अवस्था, नापी विभागले पठाएको भूउपयोग क्षेत्र वर्गीकरणको तथ्यांक, सडक, बाटोको पहुँच र सो को वर्गीकरण, कृषि उत्पादन र उत्पादकत्वको अवस्था, वातावरण तथा विपद्संवेदनशीलता, भूउपयोग ऐन २०७६, भूउपयोग नियमावली २०७९, सामाजिक तथा आर्थिक पूर्वाधारको वितरण, शहरी विकास योजनाआयोजना, स्याटलाइट तस्बिरहरू, जिआइएस विश्लेषण, वडाबाट आएको राय सुझाव, विभिन्न क्षेत्रका विज्ञहरू र सर्वदलीय, सर्वपक्षीय भेलाबाट प्राप्त राय सुझावलाई मानेको थियो।"
मुस्ताङको हिमपहिरो जाने क्षेत्रमा वृक्षारोपण,"जोमसोम : मुस्ताङको थासाङ गाउँपालिका२ नाउरिकोट माथिको हिमपहिरो ग्रष्त क्षेत्रमा बृहत् वृक्षारोपण गरिएको छ। थासाङ गाउँपालिका तथा डिभिजन वन कार्यालयको सहयोगमा नाउरिकोट जंगलमा १६ सय थान बिरुवा रोपण गरिएको हो। पटकपटक हिमपहिरोको जोखिममा रहेको थासाङ२ नाउरिकोट, लार्जुङ, बोक्सीखोला, कोवाङ, खन्ती लगायतका गाउँहरूको संयुक्त जगंल क्षेत्र रहेको यो सो क्षेत्रमा हिमपहिरोले सयौं रुखहरू ढलेर क्षति पुगेको थियो। २०७८ कार्तिक महिनामा धौलागिरि क्षेत्रको मानापाथी हिमालको फेंदबाट आएको हिमपहिरोले सो स्थानको जंगल क्षेत्र ढलेर उजाडिएका थिए। सो स्थानलाई पुन हरियाली गराई साविककै स्थानमा ल्याउन थासाङ गाउँपालिका र डिभिजन वन कार्यालयले पहल गरेको हो। थासाङ गाउँपालिकाले हिमपहिरो ग्रष्त क्षेत्रको करिब १ हेक्टर क्षेत्रफलमा ४ लाख ५० हजार बजेट खर्च गरेर फलामे ट्रससहितको तारबार लगाएको छ। चरन क्षेत्रमा छाडिएका पशुचौपाया र अन्यबाट बिरुवालाई सुरक्षित राख्न थासाङ गाउँपालिकाले सुरक्षित वृक्षारोपण पूर्वाधार निर्माण गरेको बताइएको छ। यसैगरी डिभिजन वन कार्यालय मुस्ताङले आफ्नो स्वामित्वमा रहेको थासाङ३ लेतेस्थित नर्सरीबाट बिरुवा उपलब्ध गराएर स्थानीय उपभोक्ता समितिमार्फत वृक्षारोपण कार्यक्रम सम्पन्न गरेको हो। चालु वर्षको वार्षिक कार्यक्रम अनुसार डिभिजन वन कार्यालयले थासाङ२ नाउरिकोट माथिको क्षेत्रमा १४ सय थान गोब्रे सल्ला र २ सय थान धुपी सल्लाका बिरुवा रोपण गरिएको डिभिजन वन कार्यालय मुस्ताङका प्रमुख वसन्त केशव अधिकारीले जानकारी दिए। थासाङको मानापाथी हिमालबाट पटकपटक हिमपहिरो खस्ने गर्दा त्यसक्षेत्र हिमपहिरोको उच्च जोखिममा छन्। हिमपहिरोले प्राकृतिक श्रोत साधनमा ठूलो क्षति हुने गरेको छ। पछिल्लो पटकको हिमपहिरोले उच्चलेकमा पालन गरिएका दर्जनौं याकचौरी हिमपहिरोमा बेपत्ता भएका थिए। हिमपहिरो ग्रष्त क्षेत्रको एक तिहाइमा मात्र अहिले वृक्षारोपण गरिएको हो। हिमपहिरो ग्रष्त क्षेत्रमा अहिले पनि दर्जनौ सल्ला धुपी लगायतका रुखहरू ढलेर क्षति भएको देख्न सकिन्छ।"
"माल्टा पठाई दिने भनी पाँच लाख ८५ हजार ठगी, एक जना पक्राउ","काठमाडौं : नेपाल प्रहरीले माल्टा पठाई दिन्छु भनी पाँच लाख ८५ हजार रुपैयाँ ठगी गर्ने एक जनालाई पक्राउ गरेको छ। प्रहरीको काठमाडौँ उपत्यका अपराध अनुसन्धान कार्यालयको टोलीले माल्टामा मासिक एक लाख तलब हुने कम्पनीमा जागिर लगाई दिन्छु भनी पाँच लाख ८५ हजार ठगी गर्ने गोरखा पालुङटार नगरपालिका घर भई हाल काठमाडौंको तारकेश्वर नगरपालिका बस्ने २९ वर्षीय सुस्मा तामाङलाई पक्राउ गरी आज सार्वजनिक गरेको हो। कार्यालयका प्रवक्ता, प्रहरी उपरीक्षक रवीन्द्र रेग्मीले एक लाख तलब हुने माल्टाको कम्पनीमा जानका लागि ६ लाख लाग्छ भनी पाँच लाख ८५ हजार लिएर ठगी गरेको आरोपमा तामाङलाई पक्राउ गरिएको जानकारी दिए। पक्राउ तामाङलाई आवश्यक अनुसन्धान तथा कारबाहीका लागि वैदेशिक रोजगार विभाग ताहचल पठाइएको प्रवक्ता रेग्मीले बताए।"
हेंवा खोलामा श्रमदानबाट बन्यो डाइभर्सन,"फिदिम : पाँचथरको फालेलुङ गाउँपालिकाको घुमाउनेटारस्थित हेंवा खोलामा श्रमदानबाट डाइभर्सन गरिएको छ। असार २ गतेको बाढीले पुल भत्काएपछि ठप्प रहेको यातायातलाई सुरु गर्न डाइभर्सन निर्माण गरिएको हो। केन्द्र र प्रदेश सरकारले पुल बनाउन चासो नदिएपछि स्थानीयहरू जुटेर डाइभर्सन निर्माण गरेका हुन्। गाउँपालिकासँग प्रर्याप्त स्रोत नभएपछि पालिकाले श्रमदानका लागि जनतालाई आह्वान गरेको थियो। आह्वानपछि सयौँको संख्यामा सर्वसाधारणहरू जुटेर डाइभर्सन निर्माणमा खटेका गाउँपालिका अध्यक्ष बिरबिक्रम थाम्सुहाङले बताए। श्रमदानका लागि फालेलुङसहित सदरमुकाम फिदिम लगायत क्षेत्रका युवाहरू जुटेका हुन्। डाइभर्सन निर्माणको काम अन्तिम चरणमा पुगेको छ। पालिकाको आह्वानलाई सर्वसाधारणले साथ दिएकाले डाइभर्सन निर्माण गर्न सहज भएको पालिका उपाध्यक्ष महेन्द्रहाङ जबेगुले बताए। बिकटको बस्तीलाई उपल्लो सरकारले चासो नदिएपछि आफूहरू श्रमदानमा जुटेको युवाहरूको भनाइ छ। बाढी पहिरोले फालेलुङको जनजीवन अस्तव्यस्त बनेपछि आफूहरू श्रमदानका लागि जुटेको श्रमकर्ता धनुकमार लावतीले बताए। बाढी पहिरोले पुल भत्काएपछि फालेलुङ र अन्य स्थानीय तहको सम्पर्क विच्छेद भएको छ। फालेलुङका विद्यार्थीहरू विद्यालय जान सकेका छैनन्। मेमेङ, मच्छेबुङ, सेपी, च्याम्फुवा लगायतका क्षेत्रमा खाद्य संकट सुरु भएको छ। फालेलुङको दर्दनाक अवस्थालाई सहज बनाउन फिदिमदेखि श्रमदान गर्न घुमाउनेटार आएको सुमना लामाले बताए। आफ्नो सानो सहयोगमा सर्वसाधारणलाई ठूलो राहत पुग्ने भएपछि साथीहरूसँग श्रमदान गर्न पुगेको फिदिमका युवक सुवास बाँस्कोटाको तर्क छ। श्रमदानबाटै हेंवा खोलामा पाँच वटा ह्युम पाइप राखिएको छ। ह्युम पाइप राखेर ढलान गर्ने काम सकिएकाले अबको तीन दिनभित्रमा यातायात सुचारु गर्न सकिने पालिकाले जनाएको छ। असार २ गतेको बाढीले फालेलुङस्थित हेंवा खोलाका दुई वटा पक्की पुल भत्काएको थियो। जसका कारण यातायात ठप्प बनेको छ। बाढी पहिरोका कारण पालिकामा २२ करोड बराबरको भौतिक संरचनामा क्षति पुगेको छ। पालिकाले आर्थिक सहयोग गर्न इच्छुकहरूलाई सहयोगको आह्वान समेत गरेको छ। हालसम्म आठ लाखभन्दा धेरै रकम संकलन भएको छ।"
प्रधानन्यायाधीश कार्की सम्मानित,"उदयपुर : प्रधानन्यायाधीश हरिकृष्ण कार्कीलाई उदयपुरमा सम्मान गरिएको छ। सोमबार जिल्ला अदालतको भवन उद्घाटन गर्न सदरमुकाम गाईघाट आइपुगेका कार्कीलाई मुडुला कार्की कुलायन व्यवस्थापन समितिले सम्मान गरेको हो। आफ्नो वंशावलीबाट मुलुकको सर्वोच्च निकाय सर्वोच्च अदालतको प्रधानन्यायाधीश पदको पदभार ग्रहण गर्न सफल भएको भन्दै समितिले दोसल्ला ओढाएर सम्मानपत्रले सम्मान गरेको हो। सम्मानपछि बोल्दै प्रधानन्यायाधीश कार्कीले विविधतामा एकता रहेको हाम्रो समाज, संस्कृति, रीतिरिवाजहरूको सम्मान गर्दै अगाडि बढ्न सकेमात्र देश समृद्ध बन्न सक्ने धारणा व्यक्त गरे। उनले भने, विकसित समाज अनुसार समाजलाई अघि बढाउनु पर्छ तर त्यसो भनिरहँदा आफ्ना रीतिरिवाज, चालचलन, परम्परालाई चटक्कै बिर्सनु पर्छ भन्ने हैन त्यसभित्र विकृति विसंगती भए परिमार्जन गर्नुपर्छ।' कार्कीले आफ्नो प्रधानन्यायाधीशको छोटो अवधि न्यायालय सुधार, शुद्धीकरण र सुदृढीकरणमा व्यतीत गर्ने बताए। कोसी प्रदेशका पूर्वसांसद विमल कार्की, बेलका नगरपालिकाकामा मेयर अशोक कार्की लगायतले बधाई दिँदै न्यायको अनूभुति हुने गरी कार्यक्रम अघि सार्न सुझाव दिए। समितिका अध्यक्ष भरत कार्कीले बन्धुहरूका कहाँ कुन अवस्थामा छन् भन्ने जानकारी लिन वंशावली तयारीको अभियानमा जुटेको बताए।"
शैलुङमा आलु प्रर्दशनी,"दोलखा : आलुका लागि देशभरी नै चर्चा कमाएको दोलखाको शैलुङ गाउँपालिकाले सोमबार वडा नम्बर ८ शैलुङको समन्वयमा आलु प्रर्दशनी गरेको छ। साथै सबैभन्दा ठूलो आलु उत्पादन गर्ने किसानलाई सम्मान गरेको छ। कार्यक्रममा वडा नम्बर ८ भैसेका किसान तेजबहादुर कार्कीले फलाएको २६ सय ७६ ग्रामको आलु प्रथम भएको थियो। कार्कीलाई नगद चार हजार पाँच सय रुपैयाँ र प्रमाणपत्रले सम्मान गरिएको छ। त्यसैगरी वडा नम्बर ८ ढाडेका भोला कोइराला २५ सय ७४ ग्रामको एउटा आलु फलाएर द्वितीय भएका छन् भने शैलुङ८ पैतीका टीकाबहादुर कार्कीले २५ सय ६२ ग्रामको आलु फलाएर तृतीय भएका छन्। शैलुङ ८ तमाखुबारीका भीमबहादुर बस्नेत २५ सय ३० ग्रामको आलु फलाएर सान्त्वना भएको वडा नम्बर ८ का कर्मचारी दिपेश श्रेष्ठले बताए। प्रतियोगितामा द्वितीय हुनेलाई नगद तीन हजार र प्रमाणपत्र, तृतीय हुनेलाई नगद एक हजार पाँच सय र प्रमाणपत्र तथा सान्त्वना हुनेलाई नगद एक हजार र प्रमाणपत्र दिइएको वडाका कर्मचारी दिपेशले बताए। शैलुङबाट जाने आलु मुडेको आलुको नामले देशभरी नै प्रसिद्ध रहेकोले त्यसलाई शैलुङकै ब्राण्ड बनाउन र आलु उत्पादन गर्ने किसानलाई थप प्रोत्साहित गर्न पुरस्कार सहितको आलु प्रर्दशनी कार्यक्रम आयोजना गरिएको वडाध्यक्ष धनबहादुर तमाङले बताए। प्रर्दशनीमा २७ जना आलु उत्पादक किसानको सहभागिता रहेको र प्रर्दशनीमा राखिएका सबै आलुहरू उत्कृष्ट रहेको वडाध्यक्ष तामाङले बताए।"
नालामाथि बनाइएको हरिखेतान क्याम्पसमा पनि चल्यो वीरगन्ज महानगरको डोजर,वीरगन्ज : वीरगन्ज महानगरपालिकाले शहरको मुख्य नालामाथि नै बनाइएको हरिखेतान बहुमुखी क्याम्पसको भवनसहितको संरचना डोजर लगाएर भत्काएको छ। सहरको मध्यभाग भएर बग्ने ४० फिटे नाला माथि नै क्याम्पसले निर्माण गरेको भवनसहितको संरचना सोमबार महानगरपालिकाले डोजर लगाएर भत्काएको हो। नाला अतिक्रमण गरी बनाइएको संरचना हटाउन सोमबार दिउँसो मेयर राजेशमान सिंह आफैं डोजर लिएर पुगेका थिए। क्याम्पसको संरचना मुख्य नालामाथि निर्माण हुँदा नाला सफाइमा अवरोध भएकाले निर्माण गरिएका भवनसहितका संरचना हटाउन महानगरले डोजर प्रयोग गरेको हो। नालामाथि बनेको संरचना आफै हटाउन क्याम्पस प्रमुख भगवान यादव र सञ्चालक समितिका अध्यक्ष सुनील खेतानलाई गत शुक्रबार महानगरपालिकाबाट खटिएको टोलीले निर्देशन दिएको थियो। तर महानगरको निर्देशनलाई अटेर गरिएपछि मेयर सिंह दुईवटा डोजर लिएर आफै पुगेका थिए। जिल्ला हुलाक कार्यालयदेखि मुख्य नाला सफाइ गर्दै आएको महानगरपालिकाले नाला अतिक्रमण गरेर निर्माण गरिएका संरचना हटाउँदै नाला सफाइलाई निरन्तरता दिँदै आएको छ। क्याम्पस पछाडिसम्मको मुख्य नाला यसअघि नै सफाइ गरिसकेको छ। तर मुख्य नाला माथि नै निर्माण गरिएका क्याम्पसको संरचना नहट्दा मुख्य नाला सफाइमा अवरोध भएपछि क्याम्पसको संरचना तत्काल हटाउन महानगरपालिकाले गत शुक्रबार क्याम्पस प्रशासनलाई निर्देशन दिएको थियो। यसअघि मुख्य नालामा पर्ने एक दर्जन संरचना हटाइ सकिएको छ।
भारतीयलाई नेपाली नागरिकता बनाइदिन्छु भन्दै रकम उठाउने भारतीय नागरिक पक्राउ,"झापा : झापामा भारतीयलाई नेपाली नागरिकता बनाइदिन्छु भन्दै रकम उठाउने एक भारतीय नागरिक पक्राउ परेका छन्। पक्राउ पर्नेमा भारतको विहार राज्य दरभंगा जिल्ला अलिनगर ग्राम पञ्चायतका २७ वर्षीय मुकेश ठाकुर रहेको जिल्ला प्रहरी कार्यालय झापाका एसपी दुर्गाराज रेग्मीले जानकारी दिए। ठाकुरले दमक नगरपालिका९ स्थित लक्ष्मी टोलमा डेरा गरी बस्ने तीन जना भारतीयलाई नेपाली नागरिकता बनाइदिने आश्वासन दिएका थिए। ठाकुर पनि त्यही वडामा डेरा गरी बस्दै आएका थिए। त्यसवापत ठाकुरले भारतीय नागरिकहरू खगमाया बास्कोटा, सुमन मुखिया र युवराज मण्डलसँग जनही एक एक लाख रुपैयाँ लिएको प्रहरी अनुसन्धानबाट खुलेको एसपी रेग्मीले बताए। ठाकुरलाई नगद रकम बुझाए पनि नागरिकता नपाउने अवस्था नदेखेपछि ठगिएकाहरूले नै प्रहरीमा उजुरी दिएपछि सो घटना बाहिर आएको हो। पक्राउ परेका ठाकुरले उनीहरूबाट उठाएको रकम शैलेन्द्र भुजेललाई बुझाएको प्रहरीलाई बताएको छ। भुजेलले २ महिनाभित्र नागरिकता नबनाइदिए चेकबाट भुक्तानी फिर्ता लिनु भनी आफ्नो खाता भएको बैंकको चेकहरू काटी दिएका थिए। तर, उनले पनि नागरिकता नबनाई दिएको र रकम पनि फिर्ता नगरेको प्रहरी अनुसन्धानबाट खुलेको जनाइएको छ। ठाकुरलाई ठगी मुद्दामा झापा जिल्ला अदालत भद्रपुरबाट ५ दिनको म्याद थप गरी अनुसन्धान अघि बढाएको प्रहरीले जनाएको छ। नेपाल नागरिकता ऐन, २०७९ (पहिलो संशोधन) जारी भएपछि जन्मको आधारमा नागरिकता प्राप्त गरेका व्यक्तिका सन्तानलाई नागरिकता वितरण सुरु भएपछि प्रहरीले यस्तो गिरोह तथा व्यक्तिमाथि निगरानी बढाएको बताइएको छ। जन्मका आधारमा नागरिकता प्राप्त गरेका व्यक्तिका सन्तानलाई नागरिकता वितरण सुरु भएपछि जिल्ला प्रशासन कार्यालय झापाले भीड बढेपछि पालिका छनौट गरी टोकन प्रणाली बमोजिम नागरिकता वितरण गर्दै आएको छ।"
सवारीको ठक्करबाट दुई हरिणको मृत्यु,"पथरी : मोरङको पथरी शनिश्चरेमा दुई वटा हरिण मृतावस्थामा फेला परेका छन्। आज पूर्वपश्चिम महेन्द्र राजमार्गअन्तर्गत पथरी शनिश्चरे नगरपालिका१० स्थित शिवर डाँडामा सवारीको ठक्कबाट दुई हरिणको मृत्यु भएको हो। पशुपति सामुदायिक वनको संरक्षणमा रहेको हरिणको बाटो काट्ने क्रममा सवारीले ठक्कर दिएका कारण मृत्यु भएको सवडिभिजन वन कार्यालय पथरी शनिश्चरेका प्रमुख दिवसकुमार चौधरीले जानकारी दिए। कुन सवारीले ठक्कर दियो भन्ने बारेमा पुष्टि नभएको र थप अनुसन्धान अगाडि बढाइएको चौधरीले बताए। पशुपति सामुदायिक वनले ११ महिनादेखि ती हरिणलाई संरक्षण गरेको थियो। एउटा बच्चा र अर्को गर्भिणी पोथी हरिण मरेका हुन्। सवडिभिजन वन कार्यालय पथरी शनिश्चरे मातहतमा एक महिनाभित्र पाँच वटा दुर्घटना भएका छन्। चार वटा दुर्घटनामा पाँच वटा हरिणको मृत्यु भएको छ भने एउटा सिकारीले मारेको तथ्यांक छ। जंगली क्षेत्रमा तीव्र गतिमा सवारी साधन चलाउनु, वन्यजन्तुका विषयमा सवारी चालकलाई चेतनाको अभाव हुनुले वन्यजन्तुसम्बन्धी दुर्घटना बढ्दै गएको इलाका ट्राफिक प्रहरी कार्यालय पथरीका प्रमुख योगेन्द्रसिंह खड्काले बताए। पछिल्लो समय मानिसमा जनचेतनाको कमी हुनु, जंगलमा आगो लगाउनु र सिकारी बढ्न थालेपछि वन्यजन्तु बस्ती आसपास निस्कने गरेका छन्। चरन क्षेत्रको अभाव हुनुका साथै वन्यजन्तु चोरी सिकारी र दुर्घटनामा कडाइ नहुँदा यस्तो घटना बढ्दै गएको छ।"
"चट्याङबाट पाँच वर्षमा ४१९ जनाको मृत्यु, ६ करोड बढी क्षति","काठमाडौं : पछिल्लो पाँच वर्षमा चट्याङका कारण चार सय १९ जनाले ज्यान गुमाएका छन् भने छ करोडभन्दा बढी आर्थिक क्षति भएको राष्ट्रिय विपद् जोखिम तथा न्यूनीकरण प्राधिकरणले जानकारी दिएइको छ। प्राधिकरणका अनुसार २०७५ सालदेखि हालसम्म सबैभन्दा बढी कोशी प्रदेशमा एक सय आठ र सबैभन्दा कम कर्णाली प्रदेशमा २५ जनाले चट्याङका कारण ज्यान गुमाएका छन्। चट्याङका कारण लुम्बिनी प्रदेशमा ७६, मधेस प्रदेशमा ६९, बागमती प्रदेशमा ६२, सुदूरपश्चिम प्रदेशमा ४३ र गण्डकी प्रदेशमा ३६ जनाले ज्यान गुमाएका छन्। सो अवधिमा चट्याङका कारण रु छ करोड आठ लाख ८५ हजार सात सय ६० बराबरको आर्थिक क्षति भएको छ। जसमध्ये सबैभन्दा बढी कोशी प्रदेशमा अनुमानित दुई करोड ७९ लाख ३४ हजार पाँच सय र सबैभन्दा कम कर्णाली प्रदेशमा २३ लाख ९२ हजार चार सय ३० को क्षति पुगेको प्राधिकरणले जनाएको छ। लुम्बिनी प्रदेशमा रु ९२ लाख ३८ हजार तीन सय ३०, बागमती प्रदेशमा ७९ लाख ८२ हजार, मधेस प्रदेशमा रु ५९ लाख ७९ हजार, गण्डकी प्रदेशममा रु ४९ लाख ३६ हजार पाँच सय र सुदूरपश्चिम प्रदेशमा रु २४ लाख ३३ हजार बराबरको आर्थिक क्षति पुगेको छ। चट्याङका कारण मुलुकभर कूल ५७ वटा भौतिक पूर्वाधार क्षति पुगेको छ। जसमा सबैभन्दा बढी लुम्बिनी प्रदेशमा १५ र सबैभन्दा कम गण्डकी प्रदेशमा ४ क्षति भएको छ। कोशी प्रदेशमा १४, कर्णाली प्रदेशमा सात, मधेस र बागमती प्रदेशमा छछ र सुदूरपश्चिम प्रदेशमा पाँच वटा पूर्वाधारमा क्षति पुगको छ। सो अवधिमा कूल तीन हजार एक सय ८७ वटा पशुचौपायाको क्षति पुगेको छ। जसमध्ये कर्णाली प्रदेशमा एक हजार पाँच सय चार, मधेस प्रदेशमा ३५, सुदूरपश्चिम प्रदेशमा आठ सय ४७, कोशी प्रदेशमा दुई सय ८९, गण्डकी प्रदेशमा दुई सय ६९, लुम्बिनी प्रदेशमा एक सय ७१ र बागमती प्रदेशमा ७२ वटा पशुचौपायामा क्षति भएको छ।"
"साउने सोमबारको व्रत सुरू, पशुपतिमा भक्तजनको भीड","काठमाडौं : चान्द्रमासअनुसार पहिलो साउने सोमबारको व्रत सुरु भएको छ । सौरमास अनुसार यस वर्ष साउन महिनामा अधिकमास परेकाले आजदेखि व्रत सुरू भएको हो। पशुपतिनाथ मन्दिरमा चान्द्रमासअनुसार साउन लागेदेखि नै भक्तजनको भीड लागेको छ । साउनको शनिबार र सोमबार पशुपतिनाथ मन्दिरमा हजारौं भक्तजनको भीड लाग्ने गर्छ । चान्द्रमासअनुसार दुईवटा सोमबारपछि अधिकमास सुरु हुने नेपाल पञ्चाङ्ग निर्णायक समितिले स्वीकृति दिएको पात्रोमा उल्लेख गरिएको छ । साउनमा अधिकमास परे पनि नित्य रुपमा साउन महिनामा दर्शन गर्न आउने भक्तजनका लागि पूजा, आराधना र दर्शन गर्ने व्यवस्था मिलाइएको पनि पशुपति क्षेत्र बिकास कोषले जनाएको छ । चान्द्रमासअनुसार साउन महिना लागेदेखि नै विशेषगरी भारतीय मूलका भक्तजनको भीड लागेको जनाइएको छ । साउन महिनामा पशुपतिनाथ मन्दिरमा सुन्दरीजलबाट बोलबम यात्रा गरी जल चढाउने भक्तजनको पनि भीड लाग्ने गर्छ ।"
उपत्यकामा भएका साढे नौ हजार दुर्घटनामा १७८ को मृत्यु,"काठमाडौं : काठमाडौं उपत्यकामा चालू आर्थिक वर्षको जेठ मसान्तसम्म नौ हजार ६८३ सवारी साधन दुर्घटना हुँदा १७८ जनाको मृत्यु भएको छ। काठमाडौं उपत्यका ट्राफिक प्रहरी कार्यालयका अनुसार चालु आवको साउनदेखि जेठ मसान्तसम्म काठमाडौं, भक्तपुर र ललितपुरमा नौ हजार छ सय ८३ सवारी दुर्घटना हुँदा एक सय ७८ जनाको मृत्यु भएको हो। सोही दुर्घटनामा परी दुई सय ४२ जना गम्भीर घाइते र सात हजार तीन सय ६३ जना सामान्य घाइते भएका छन्। सवारी दुर्घटनामा परेर मृत्यु हुनेमध्ये सबैभन्दा धेरै मोटरसाइकल तथा स्कुटर चालक रहेका छन्। चालु आवमा मोटरसाइकल तथा स्कुटर दुर्घटनाबाट ९३ जनाले ज्यान गुमाएका छन्। यसैगरी पैदलयात्री ५६, साइकलयात्री चार, ट्रक, बस र कार दुर्घटनामा तीनतीन, माइक्रो तथा टिपरमा दुईदुई र लोडर दुर्घटनामा एक जनाको मृत्यु भएको छ। दुर्घटनामा मृत्यु हुनेमध्ये महिलाका तुलनामा पुरुष बढी छन्। सोही अवधिमा एक सय ३५ पुरुष र ४३ महिलाको दुर्घटनामा मृत्यु भएको छ। मृत्यु हुनेमध्ये आधाभन्दा बढी १७ देखि ३५ वर्ष उमेर समूहका रहेका छन्। कार्यालयका अनुसार १७ देखि ३५ वर्षसम्मका ९२, ३५ वर्षभन्दा माथि उमेर समूहका ७५ र १६ वर्ष मुनि उमेर समूहका ११ जनाले ज्यान गुमाएका छन्। चालकको लापरबाहीबाट पाँच हजार सात सय ७५, तीव्र गतिका कारण दुई हजार आठ सय ३१, मादक पदार्थ सेवन (मापसे) का कारण पाँच सय ९५, यान्त्रिक गडबडीका कारण एक सय ४२, ओभरटेका कारण दुई सय २७, सडकको अवस्थाका कारण २१ र मौसमका कारण ३४ सवारी साधन दुर्घटनामा परेका छन्। काठमाडौं उपत्यका ट्राफिक प्रहरी कार्यालयका प्रवक्ता, प्रहरी वरिष्ठ उपरीक्षक राजेन्द्रप्रसाद भट्टले उपत्यकाभित्र हुने सवारी साधन दुर्घटनालाई कम गर्न ट्राफिक प्रहरीले विभिन्न कार्यक्रमलाई अगाडि सारेको बताए। काठमाडौं उपत्यका ट्राफिक प्रहरी कार्यालयबाट काठमाडौं उपत्यकाभित्रको सवारी साधन व्यवस्थापनका लागि प्रहरी नायब महानिरीक्षक (डिआइजी)को नेतृत्वमा एक हजार आठ सय बढी ट्राफिक प्रहरी परिचालित छन्। हाल देशभर ३० लाखभन्दा बढी सवारी साधन सञ्चालनमा छन्। तीमध्ये काठमाडौं उपत्यकामा मात्र १२ देखि १५ लाख सवारी साधन सञ्चालनमा छन्।"
मापदण्ड विपरीत कालोपत्रे गरेको स्थानीयको आरोप,"विराटनगर : जिल्लाको धनपालथान गाउँपालिका२ स्थित धर्मपूरमा मापदण्ड विपरीत सडकको कालोपत्रे भएको स्थानीयले आरोप लगाएका छन्। ५५ लाखको लागतमा निर्माण गरिएको सडक कर्मचारीको मिलेमतोमा मापदण्ड विपरीत भएको स्थानीयको आरोप छ। सडकको कालोपत्रे गर्ने काम ठेकेदारले स्टिमेट विपरीत गरेको भन्दै स्थानीयले अख्तियारमा उजुरी दिने तयारी गरेका छन्। ६ इन्च ग्राभ्रेल हुनुपर्नेमा ३ इन्च मात्रै गरेर सडक बनाएको वडा सदस्य अरुण कुमार मण्डलले बताए। विरोध गरे त सुनवाई भएन उनले भने, प्राविधिक लगाएर नापजाचँ गरेर काम अघि बढायो। स्थानीय अशोक मण्डलले माटो कम दिएर ग्राभेल हाल्दा नै सडक समान छैन उनले भने, ठेकेदार र साइड ईन्जीनीयर राजेश गिरीले आफू खुशी काम अघि बढाए।"
शव पठाउन नमिलेपछि बेलायतमै अन्त्येष्टि,"काठमाडौं : बेलायतमा निधन भएकी नेपाली विद्यार्थी २१ वर्षीया सदीक्षा तामाङको शव नेपाल ल्याउन नमिलेपछि परिवारले उतै अन्त्येष्टि गरेका छन्। उनका बुवा कृष्णकुमार थोकर तामाङ काठमाडौंबाट बेलायत पुगेपछि तामाङ समाज यूकेको अगुवाइमा अल्टरसट गुम्बामा पूजा गरी अल्टरसट शवदाहगृहमा हालै सदीक्षाको सद्गत गरिएको हो। ढाडको समस्या भएपछि मिल्टन किन्स विश्वविद्यालय अस्पतालमा भर्ना भएकी उनको उपचारका क्रममा मे १० मा मृत्यु भएको थियो। उनको मृत्यु कुन भाइरसका कारण भएको हो भन्ने नखुलेका कारण कोरोनरको सल्लाहअनुसार शव नेपाल पठाउन नमिलेको समाजसेवी सुमित्रा लाबुङले बताइन्। उनका अनुसार मृत्युको कारण खुलाउन अदालतमा सेप्टेम्बरमा सुनुवाइ हुने भएको छ। सदीक्षा उच्च शिक्षा हासिल गर्न गत डिसेम्बर २६ मा काठमाडौंबाट बेलायत गएकी थिइन्। उनले लुटनस्थित युनिभर्सिटी अफ बेडफोर्डसायरमा स्नातक तहमा भर्ना भई अध्ययन थालेकी थिइन्। दोलखामा जन्मिएकी उनी काठमाडौंमा हुर्किएकी थिइन्। तामाङ समाज यूके, गैरआवासीय नेपाली संघ यूकेसहित संघसंस्थाका साथै आयरल्यान्ड र स्कटल्यान्डबाट गरी सदीक्षाका नाममा उनको परिवारलाई करिब ५२ लाख रुपैयाँ सहयोग गरेका छन्। उनका बुवा थोकरले यसमध्ये केही रकम आर्थिक रूपमा कमजोर विद्यार्थीका लागि सहयोगार्थ अक्षयकोष स्थापना गर्ने बताएका छन्।"
सुर्खेतमा लागुऔषध सहित पाँच जना पक्राउ,"वीरेन्द्रनगर : सुर्खेतमा ब्राउन सुगरसहित पाँच जना पक्राउ परेका छन्। प्रहरीका अनुसार पक्राउ पर्नेहरूमा वीरेन्द्रनगर नगरपालिका३ मुलपानी चोकबाट लागूऔषध ब्राउन सुगरसहित वीरेन्द्रनगर नगरपालिका३ का ३१ वर्षीय विवेक गिरी र सोही ठाउँकी १७ वर्षीया रोशनी वली पक्राउ परेका हुन्। उनीहरूलाई प्रहरी चौकी बाङ्गेसिमलबाट खटिएको प्रहरी टोलीले भुरेलीबाट मुलपानी चोकसम्म भे ९ प ३६५ नम्बरको स्कुटिमा आएको बेला पक्राउ गरेको हो। उनीहरूबाट खैरो धुलो पदार्थ नापतौल नगरेको लागूऔषध ब्राउन सुगर अर्का व्यक्तिलाई लिने क्रममा बरामद गरिएको हो। दुवै जनालाई पक्राउ गरी थप अनुसन्धान भइरहेको जिल्ला प्रहरी कार्यालय सुर्खेतका सूचना अधिकारी डीएसपी लक्ष्मणबहादुर शाहीले बताए। यस्तै सुर्खेतको वीरेन्द्रनगर नगरपालिका६ राधाकृष्ण मन्दिर नजिकैबाट प्रहरीले लागूऔषधसहित तीन जनालाई पक्राउ गरेको छ। त्यहाँबाट पक्राउ पर्नेहरूमा वीरेन्द्रनगर नगरपालिका५ का २७ वर्षीय अम्मर बिक, सरस्वती टोलका २२ वर्षीय राजन केसी र वडा नं ६ सम्रिक टोलका ३२ वर्षीय ढकेन्द्र बिकलाई शंकास्पद रुपमा बसिरहेको अवस्थामा फेला पारी उनीहरूको शरीर तलासी गर्दा शुद्ध २ सय ८० ग्राम ब्राउनसुगर जस्तो देखिने खैरो धुलो पदार्थ फेला परेको थियो। उनीहरूलाई पनि जिल्ला प्रहरी कार्यालयको हिरासतमा राखेर थप अनुसन्धान भइरहेको छ।"
भाउजुको हत्या गरेको अभियोगमा देवर पक्राउ,काठमाडौं : नवलपरासी (पश्चिम) रामग्राम नगरपालिका१० मंझरिया बस्ने २५ वर्षीया मिरा चौधरीको हत्या गरेको अभियोगमा उनकै देवर २७ वर्षीय चन्दन चौधरीलाई प्रहरीले पक्राउ गरेको छ । जिल्ला प्रहरी कार्यालय नवलपरासी (पश्चिम) बाट खटिएको प्रहरीले चन्दनलाई पक्राउ गरेको हो । जग्गाको विषयलाई लिएर वादविवाद हुँदा चन्दनले मोटरसाइकलको सकरले प्रहार गर्दा मिराको मृत्यु भएको थियो। घटनामा गम्भीर घाइते भएकी उनको उपचारका क्रममा मेडिकल कलेज भैरहवामा मृत्यु भएको प्रहरीले जनाएको छ। घटनाबारे प्रहरीले आवश्यक अनुसन्धान गरिरहेको छ ।
घाँसको भारीले थिचेर मृत्यु,विराटनगर : घाँसको भारीले थिचेर मोरङको केराबारीमा सोमबार बिहान एकजनाको मृत्यु भएको छ । केराबारी गाउँपालिका९ देवीझोडाका ५६ वर्षीय गणेशप्रसाद सुवेदीको मृत्यु भएको हो । प्रहरीका अनुसार आफ्नै खेतमा घाँस काटेर फर्किने क्रममा बिहान ७ बजेतिर घाँसको भारीले थिचेर बेहोस भएको अवस्थामा सुवेदीलाई फेला पारिएको थियो । चिप्लिएर लडेपछि उठ्न नसक्दा उनलाई भारीले थिचेको हुनसक्ने अनुमान प्रहरीको छ । स्थानीयले उद्दार गरेर बेहोस अवस्थामा उपचारका लागि विराटनगरको नोबेल शिक्षण अस्पताल ल्याएका थिए । अस्पताल ल्याउनसाथ चिकित्सकले मृत घोषित गरेको प्रहरीले जनाएको छ । शव पोस्टमार्टमका लागि कोसी अस्पताल ल्याइएको छ । मोरङ प्रहरीका प्रवक्ता डीएसपी रन्जनकुमार दाहालले घटनाको अनसन्धान सुरु गरिएको जानकारी दिए ।
"बैतडीमा बस दुर्घटना (अपडेट) : एकजनाको मृत्यु, ३८ घाइते",बैतडी : बैतडीबाट बस दुर्घटनामा घाइते भएका एकजनाको मृत्यु भएको छ। मृत्यु हुनेमा पञ्चेश्वर गाउँपालिका६ का २८ वर्षीय उमेश भण्डारी रहेको जिल्ला प्रहरी कार्यालय बैतडीका प्रवक्ता एवं प्रहरी निरीक्षक योगेश खत्रीले पुष्टि गरे। सोमबार दिउँसो पञ्चेश्वर गाउँपालिका तिलाचौरबाट महेन्द्रनगर जाँदै गरेको पवनदुत यतायातको लु २ ख २०११ नम्बरको बस बैतडीको मेलौली नगरपालिका७ को स्वाखानी भन्ने स्थानमा दुर्घटना भएको थियो। दुर्घटनामा ३८ जना घाइते भएका छन्। घाइतेमध्ये ५ जनाको अवस्था गम्भीर रहेको बताइएको छ। घाइतेहरूको स्थानीय स्वास्थ्य केन्द्रमा उपचार भइरहेको छ। गम्भीर घाइतेहरूलाई डडेलधुरा अस्पताल लैजाने तयारी भइरहेको छ। बस अन्दाजी चार सय मिटर तल खसेर रुखमा अड्किएको थियो।
शेर्पा महिला टोलीद्वारा अमेरिकाको हिमाल आरोहण,"काठमाडौं : नर्थ अमेरिकन शेर्पा महिला टोलीले नर्थ अमेरिकाको माउन्ट बेकर हिमालको आरोहण गरेका छन्। नर्थवेस्ट शेर्पा एसोसियसनका अध्यक्ष जाङबु शेर्पाका अनुसार १० हजार ७ सय ८१ फिट उचाइको माउन्ट बेकर १२ शेर्पा महिलाको टोलीले आरोहण गरेका हो। उनीहरूले गत जुलाई २ तारिखको दिन बिहान १०ः३० बजे चुचुरोमा पुगेर नर्थवेस्ट शेर्पा एसोसिएसनको ब्यानर फहराएका थिए। उक्त टोलीको नेतृत्व १७औं पटक सर्वोच्च शिखर सगरमाथा र पहिलो नेपाली सेभेन समिट आरोहण गर्ने आरोही ल्हाक्पा रिता शेर्पाले गरेका थिए। त्यस्तै सहनेतृत्व पाँच पटक सफल सगरमाथा आरोहण गर्न फुर्बा ग्याल्जेन शेर्पा र निमा नुरु शेर्पाले गरेका थिए। माउन्ट बेकर आरोहणमा संलग्न आरोहण दलका सदस्यमा फुरदिकी शेर्पा, पेमा शेर्पा, आङ टासी शेर्पा, मिङमा शेर्पा, सानी शेर्पा, फुर्वा शेर्पा, ल्हाक्पा शेर्पा (वासिङ्टन), दाली शेर्पा, क्रिस्टल शेर्पा (कालिफोर्निया), सोनी शेर्पा, छिरिङ डिडेन शेर्पा (न्युयोर्क) र निमा याङजी शेर्पा (पोर्टल्यान्ड) रहेका थिए। पहिलो शेर्पा महिला आरोहण अभियानको आयोजना नर्थवेस्ट शेर्पा एसोसिएसनले गरेको हो। गत वर्ष प्रथम नेपाली टोलीको सफल आरोहणपछि दोस्रो पटक पहिलो शेर्पा महिलाको यो अभियान राखेको एसोसियसनका अध्यक्ष जाङबुले बताए। उनका अनुसार एसोसिएसनको आयोजनामा नै अन्य दुई टोलीले यही जुलाई १४ देखि १६ र जुलाई २१ देखि २३ तारिखसम्म आरोहण गर्ने भएको छ। यसका साथै अगस्ट २ देखि ४ तारिखसम्म माउन्ट रेनियर (१४,४११ फिट) आरोहण गर्ने भएको छ। यस पटक चार टोलीको आयोजना गरेबापत एसोसिएसनले करिब ५० हजार डलरभन्दा माथि रकम संकलन गर्न सफल भएको अध्यक्ष शेर्पाले बताए। पर्वतारोहणको व्यवस्थापनबाट जम्मा हुन आएको सम्पूर्ण रकम एसोसिएसनले निर्माण गर्न लागेको नर्थवेस्टमा शेर्पा सामुदायिक केन्द्रमा खर्च गरिने भएको छ। नर्थवेस्ट शेर्पा एसोसिएसन अमेरिकाको उत्तरपश्चिम क्षेत्रको प्रदेशहरू वासिङटन, पोर्टल्यान्ड, आइडाहो, मोन्टाना, अलास्का र क्यानडाको ब्रिटिस कोलोम्बिया प्रदेशहरूमा बसोबास गर्ने शेर्पाको एकमात्र प्रतिनिधिमूलक संस्था हो। यो संस्थाको कार्यालय वासिंगटन प्रदेशको सियाटलमा रहेको छ। यो संस्थाको मुख्य उद्देश्यमा आफ्नो जन्मभूमि छाडेर अमेरिकाको विभिन्न क्षेत्रमा बसाइँ सरेपछि मातृभाषा, धर्म, संस्कृति र परम्पराको रक्षा गर्ने रहेको छ। यो एसोसिएसनले अमेरिकाको सियाटलमा एउटा शेर्पा सामुदायिक केन्द्र निर्माण गर्ने उद्देश्य लिएको छ।"
"बैतडीबाट महेन्द्रनगर जाँदै गरेको बस दुर्घटना : १८ जना घाइते, ६ गम्भीर",बैतडी : बैतडीबाट कञ्चनपुरको महेन्द्रनगर जाँदै गरेको बस दुर्घटना भएको छ। पञ्चेश्वर गाउँपालिका तिलाचौरबाट महेन्द्रनगर जाँदै गरेको पवनदुत यतायातको लु २ ख २०११ नम्बरको बस दुर्घटना हुँदा करिब १८ जना घाइते भएको बैतडी प्रहरीका सूचना अधिकारी एवं प्रहरी निरीक्षक योगेश खत्रीले जानकारी दिए। घाइतेमध्ये ६ जनाको अवस्था गम्भीर रहेको प्रहरीले जनाएको छ। बसमा ३० जना यात्रु सवार रहेको बताइएको छ। घटनाबारे थप विवरण आउन बाँकी छ।
दमकमा ब्राउन सुगरसहित पाँचजना पक्राउ,"झापा : झापाको दमकमा लागुऔषध ब्राउन सुगरसहित पाँचजनालाई प्रहरीले पक्राउ गरेको छ । इलाका प्रहरी कार्यालय दमकबाट खटिएको प्रहरी टोलीले आइतबार बेलुका साढे ९ बजे उनीहरूलाई दमक नगरपालिका१ बाट पक्राउ गरेको जिल्ला प्रहरी कार्यालय झापाले जनाएको छ । पक्राउ पर्नेहरूमा दमक१ निवासी २० वर्षीय शैलेश कुमार मगर,सोही ठाउँका २३ वर्षीय एनोस राई, दमक२ निवासी २८ वर्षीय मदन बहादुर मगर, सोही ठाउँका २५ वर्षीय हेम श्रेष्ठ र दमक६ निवासी २० वर्षीय अन्जान मगर रहेका छन् । उनीहरूको साथबाट प्रहरीले ५ ग्राम ब्राउन सुगर फेला पारेको थियो । पक्राउ परेका पाँचैजनालाई आवश्यक कारबाहीका लागि इलाका प्रहरी कार्यालय दमकमा राखिएको जनाइएको छ ।"
"चीनको ग्वाङ्डोङ प्रान्तको प्री स्कुलमा चक्कु प्रहार, ६ जनाको मृत्यु",एजेन्सी : चीनको ग्वाङडोङ प्रान्तमा चक्कु प्रहारबाट ६ जनाको मृत्यु भएको छ। सोही घटनामा एकजना गम्भीर घाइते भएका छन्। प्रहरीले बीबीसीलाई दिएको जानकारी अनुसार यो घटना ग्वाङडोङ प्रान्तको एक प्री स्कुलमा भएको हो। सो घटनामा एक २५ वर्षीय युवकलाई प्रहरीले पक्राउ गरेको छ। घटनाबारे अनुसन्धान भइरहेको प्रहरीले जनाएको छ। प्रहरीले पीडितको बारेमा अहिलेसम्म कुनै जानकारी दिएको छैन। तर आक्रमण नियोजित भएको प्रहरीले बताएको छ। स्थानीय समयअनुसार सोमबार बिहान ७:४० बजेतिर आक्रमण भएको हो।
न्याय सम्पादनलाई छिटो र छरितो बनाउने अभियानमा छौं : प्रधानन्यायाधीश कार्की,"उदयपुर : प्रधानन्यायाधीश हरिकृष्ण कार्कीले न्याय सम्पादनलाई छिटो, छरितो र सरल बनाउने अभियानमा वर्तमान नेतृत्व रहेको बताएका छन्। जिल्ला अदालत उदयपुरको भवन उद्घाटन गर्दै कार्कीले न्यायपालिका महंगो भयो भनेर आएका गुनासाहरू सम्बोधन गर्न योजनावद्ध सुधारमा रहेको बताए। उनले भने, न्यायपालिकाको दस्तुरभन्दा पनि ढिलासुस्तीका कारण सेवाग्राहीको खर्च बढेको हो, त्यसमा हामी संवेदनशील छौं। अहिले पनि कतिपय दस्तुरहरू २० वर्षअघिकै छन्। सरकारी दस्तुर महंगोभन्दा पनि न्याय सम्पादनको ढिलासुस्तीले गाडीभाडा, बाँस खर्च, कानुन व्यवसायीको फि जस्ता कारणले महंगो देखिएको हो, यसलाई चाँडै सम्बोधन गरिने छ। एउटा मुद्दालाई दुईतीन वर्षसम्म धाउँदा खर्च बढेको हो हामी दुई वर्ष नाघेका मुद्दा शून्य बनाउने र चाँडै 'निकास दिने अभियानमा छौं।' उनले सेवाग्राहीको गुनासो नआवस भन्नैका लागि मुद्दाको प्रकृति अनुसार सरल, सामान्य र जटिल रूपमा मार्ग निर्धारण गरी सबै जनतालाई न्यायको प्रत्याभूति दिन लागेको उनले बताए। कुनै पनि बहाना बाजीमा न्याय सम्पादनका कामकाज ढिलासुस्ती गर्ने अधिकार नभएको बताउँदै प्रधानन्यायाधीश कार्कीले सबै जनताको न्यायमा पहुँच पुग्ने गरी सेवा प्रवाह गर्न आग्रह गरे। १६ करोडको लागतमा सुविधा सम्पन्न भवन भवनको चरम अभाव झेलिरहेको जिल्ला अदालत उदयपुरले नयाँ भवन पाएको छ। कार्यकक्ष अभावका बीच नेपाल बार एशोसिएसनको भवनबाट छुट्टै इजलास स्थापना गरी नियमित कार्यसम्पादन गर्दै आएको अदालतले जिल्लाकै सबैभन्दा ठूलो र सुविधा सम्पन्न भवन पाएको हो। भ्याटसहित १६ करोड ९ लाख ८२ हजार ९६७ रुपैयाँ ३५ पैसाको लागतमा निर्माण भएको भवनको सोमबार प्रधानन्यायाधीश कार्कीले उद्घाटन गरे। नयाँ भवन पीडितमैत्री, बालमैत्री, अपांगमैत्री, थुनुवा विश्राम कक्ष र सेवाग्राहीका लागि पर्याप्त विश्राम कक्षसहित साढे तीन तलाको रहेको श्रेष्तेदार धनबहादुर कार्कीले जानकारी दिए। भवनमा जिल्लामै पहिलो पटक दुईवटा लिफ्टको व्यवस्था गरिएको छ। एउटा लिफ्ट कर्मचारी र अर्को लिफ्ट सेवाग्राहीलाई सहज हुने गरी व्यवस्था मिलाइएको छ। एउटै इजलासबाट सेवा प्रवाह गर्दै आएको अदालतले नयाँ भवनमा बालबालिकालाई लक्षित गरी एक बाल इजलाससहित पाँचवटा इजलास रहेको उनले बताए। तीन वर्षभित्र सम्पन्न गर्ने गरी २०७७ असार ९ गते निर्माण कम्पनी सीएमकृष्णलक्ष्मी जेभी काठमाडौंसँग सम्झौता भएको उक्त भवन समय अगावै सम्पन्न भएको श्रेष्तेदार कार्कीले बताए। भवनका सबै ठाउँमा सीसीटीभी जडान गरिएको छ। अदालतको स्वामित्वमा रहको १२ कठ्ठा आठ धुर क्षेत्रफलमा भवनको पछाडि भागमा सुरक्षा ब्यारेक, अगाडि सुविधायुक्त चमेनागृह, माथिल्लो तलामा सभा हल गरी ५४ वटा कोठा लगायत आधुनिक शौचालयको व्यवस्था रहेको उनले बताए।"
धरानमा घरैपिच्छे डेंगु संक्रमित,"धरान : धरान उपमहानगरपालिकामा पाँच वर्षपछि पुनः डेंगु रोगको संक्रमण फैलिएको छ। यहाँको प्रत्येक घरमा अहिले संक्रमित भेटिन्छन्। महिना दिनदेखि फैलिएको डेंगु संक्रमण समयमै नियन्त्रण गर्न नसक्दा यो समस्या आएको हो। डेंगु नियन्त्रणका लागि सम्बन्धित वडा कार्यालयहरूले फगिङ(धुँवा) छर्कने काम गरिरहेको भए पनि सफा हुन सकेको छैन। धरानमा अव्यवस्थित बसोबास, जथाभावी फोहोरमैला थुपार्ने र खानेपानी खुला भाडामा जम्मा गर्ने गरेका कारण संक्रमितको संख्या वृद्धि भएर भएको विज्ञ बताउँछन्। महिना दिनको अवधिमा धरानमा ३ हजारभन्दा बढी सर्वसाधारण डेंगुबाट संक्रमित भएका छन्। धरान उपमहानगरपालिकाका स्वास्थ्य महाशाखा प्रमुख उमेश मेहताले धरानका २० वटै वडाहरूमा डेंगु रोग फैलिएको बताए। उनले नियन्त्रणका लागि जनचेतना फैलाउने र लामखुट्टे नष्ट गर्ने काम भइरहेको बताए। मेहताले संघीय सरकार र प्रदेश सरकारले सहयोग नगरेका कारण डेंगु नियन्त्रणमा गम्भीर समस्या उत्पन्न भएको बताए। यसका लागि इपिडिमियोलोजी तथा रोग नियन्त्रण महाशाखा टेकु काठमाडौंसँग किट, आवश्यक जनशक्ति र प्रदेश स्वास्थ्य निर्देशनालय धनकुटाबाट विशेषज्ञ टोली झिकाइएको भए पनि दुवै निकायले माग गरेअनुसार सहयोग नगरेको मेहताको गुनासो छ। डेंगुकै कारण धरान १७ की ३७ वर्षीया महिलाको निधन भएको धरान स्वास्थ्य महाशाखा प्रमुख मेहताले बताए। उनले बीपी कोइराला स्वास्थ्य विज्ञान प्रतिष्ठान धरानमा रगत परीक्षण गर्दा दैनिक ६० देखि ८० जनासम्म डेंगु संक्रमित भेटिने गरेको बताए। तर, उपमहानगरले निजी अस्पताल र निजी क्लिनिकहरूमा परीक्षण गरिएको संख्या संकलन गर्न नसक्दा संक्रमितको एकिन तथ्यांक सार्वजनिक गर्न सकिएको छैन। धरानको निजी अस्पताल विजयपुर अस्पतालमा २ हजारभन्दा बढी डेंगु संक्रमित बिरामीको उपचार गरिएको प्रमुख अस्पताल व्यवस्थापक इन्दुनेपाल योन्जनले बताए। उनले हाल अस्पतालमा ४० जना डेंगु संक्रमित बिरामीको उपचार भइरहेको जानकारी दिए। धेरैजसो बिरामीहरू अस्पताल भर्ना नभई घरमै बस्ने गरेका कारण निको हुन धेरै समय लाग्ने गरेको पाइएको छ। डेंगु रोग पोथी लामखुट्टेले टोकेपछि सर्ने रोग हो। धरानमा खानेपानीको हाहाकार भएपछि स्थानीयले खाली भाडामा पानी जम्मा गर्ने गरेकाले लामखुट्टेको संख्या वृद्धि भएर डेंगुको संक्रमण फैलिएको स्वास्थ्य महाशाखा प्रमुख मेहताले बताए। लामखुट्टेले टोकेपछि सुरुमा ज्वरो आउने, शरीरमा दादुराजस्ता फोका देखिने, कलेजो पुल्ने, टाउको दुख्ने, पखला लाग्ने, जोर्नी दुख्ने र शरीर कमजोर हुने डेंगु संक्रमणका लक्षण भएको उनले बताए। डेंगु संक्रमणका कारण विरामीको रगतमा प्लेटलेट्स कमी हुने भएकाले विरामीले पोषिलो र झोलिलो पदार्थ बढी मात्रामा खानुपर्ने मेहताको सुझाव छ। धरानमा डेंगुको संक्रमण सबैतिर फैलँदासमेत यसको नियन्त्रणमा सम्बन्धित निकायले चासो नदिएको डेंगु पीडित धरान १३ का रमेश हतुवालीले बताए। विजयपुर अस्पतालमा उपचार गराइरहेका उनले डेंगु कोरोना भाइरसभन्दा पनि खतरनाक भएको बताए। डेंगुका कारण साता दिनदेखि उपचार गराइरहँदासमेत तन्दुरुस्त हुन नसकेको उनले जनाए। विजयपुर अस्पताल धरानका मेडिसिन विभाग प्रमुख डा विवेक साहले विहान घाम झुल्किने र अस्ताउने बेलामा डेंगु संक्रमित लामखुट्टे बढी सक्रिय हुने र मानिसलाई टोक्ने भएकाले यो समयमा सबैले सजक भएर डेंगु सक्रमणबाट बच्न सुझाव दिए।"
दोलखाबाट एक करोडको छुर्पी निर्यात,"दोलखा : निजी सार्वजनिक क्षेत्रको साझेदारीमा सञ्चालित दोलखा दुग्ध लिमिटेडले वार्षिक एक करोड ३७ लाख ३ हजार ८२० रुपैयाँ बराबरको छुर्पी निर्यात गरेको छ। संस्थाले आर्थिक वर्ष ०७७०७८ को भन्दा धेरै छुर्पी निर्यात गरेको छ। २०७७०७८ मा ६ हजार १ सय केजी छुर्पी उत्पादन भएको थियो। यसवापत बापत ४७ लाख ८० हजार १ सय ६७ रुपैयाँको छुर्पी निर्यात गरेको थियो। यो आर्थिक वर्ष २०७८०७९ मा १२ हजार ६ सय ५० केजी छुर्पी निर्यात गरेको हो। भीमेश्वर नगरपालिका१० चोथाङस्थित संस्थाको दैनिक १० हजार लिटर दूध प्रशोधन क्षमता रहेको भए तापनि हाल तीन हजार लिटर दूध प्रशोधन हुँदै आएको कार्यालय प्रशासन प्रमुख प्रदीप शिवाकोटीले बताए। पहिलाको तुलनामा दूधको खपत केही कम भएको भए पनि उद्योगको उत्पादनले जिल्लामा राम्रो बजार पाइरहेको छ। तर नाफा भने कमाउन नसकेको साझेदारी संस्थाहरूको गुनासो रहेको छ। 'यो आर्थिक वर्ष व्यवस्थापनमा धेरै नै कसरत गरेका छौं उद्योग नाफामा जान्छ,' शिवाकोटीले भने। छुर्पी, चिज,पनिर,घ्यू, खुवा, दूध, दही,मोही लगायतका परिकार उत्पादन गर्दै आएको डेरीले अन्य परिकारहरू बनाएर बाँकी रहेको दूधबाट मात्रै छुर्पी बनाउने गरिएको छ। वार्षिक रुपमा छुर्पीबाट १ करोड ३७ लाख ३ हजार ८ सय २० रुपैयाँ बराबरको आम्दानी हुन्छ। उद्योगले दैनिक १८ सय दूध बिक्रीका लागि ३६ वटा डिपोको व्यवस्था गरेको छ। किसानहरूलाई प्रतिफ्याट ६ रुपैयाँ ७० पैसा र प्रतिएसएनएफ ४ रुपैयाँ ३० पैसाको दरले दूधको मूल्य दिने गरेको छ। सबै संकलन केन्द्रमा रहेका ११ सय किसानलाई वार्षिक करिब ५ करोड रुपैयाँ भुक्तानी गर्नुपर्ने जनाएको छ। जिल्लाको भीमेश्वर नगरपालिकामा बोच, मकैबारी,सााखिने,सुस्पा,क्षमावती, तामाकोशी गाउँपालिकाको भीरकोट, जफे, हावा, च्यामा,जामुने, कालिञ्चोक गाउँपालिकाको सुनखानी, लापिलाङ, शैलुङको पस्कु,पवटी, भैँसे,काँटाकुटी गौरीशंकरको जुँगुबाट दूध संकलन गर्दै आएको उद्योगले जानकारी दिएको छ। दोलखामा बनेको छुर्पी झापामा रहेको राँके डेरी र हेटौडामा रहेको गायत्री डेरीमार्फत छिमेकी देश भारत, अमेरिका,जापान, जर्मन,क्यानडा,अस्ट्रेलिया निर्यात हुने गरेको छ।"
४० तोला सुनसहित त्रिभुवन अन्तर्राष्ट्रिय विमानस्थलबाट चौधरी पक्राउ,काठमाडौं : कतारबाट आएका सुर्खेतका कृष्णबहादुर चौधरी ४० तोला सुनसहित पक्राउ परेका छन्। कतार एयरको ६५२ नम्बरको उडानबाट आइतबार विहान त्रिभुवन अन्तर्राष्ट्रिय विमानस्थल आइपुगेका चौधरीको साथबाट भन्सार कार्यालयका कर्मचारीले ४० तोला सुन फेला पारेको हो। लगत्तै भन्सार कार्यालयका अधिकारीले प्रहरीलाई खबर गरेको थियो। भन्सार जाँचका क्रममा चौधरी सुनसहित पक्राउ परेको प्रहरीले पुष्टि गरेको छ। उनले लुकाई छिपाई सुनका चार वटा विस्कुट ल्याएका थिए। बरामद सुन चौधरीकै हो वा उनी भरियामात्र हुन् भन्ने विषयमा अनुसन्धान भइरहेको प्रहरी स्रोतले बताएको छ।
कम्बाइन मिल वितरण,"स्याङ्जा : पुतलीबजार नगरपालिकाले कुटानी पिसानीमा सहज बनाउन कम्बाइन मिल प्रदान गरेको छ। नगरपालिकाले संघीय सशर्त कार्यक्रम अन्तर्गत रैथाने बाली प्रवर्द्धन कार्यक्रमअन्तर्गत ती मिल उपलब्ध गराएको हो। नगरपालिकाबाट ५० अनुदानमा कम्बाइन मिल उपलब्ध गराइएको नगरप्रमुख तुलसीराम रेग्मीले जानकारी दिए। यसपटक वडा नम्बर २, ५, ६, ७, ८, ९, ११, १२, १३ र १४ का किसानले मिल पाएका हुन्। प्रतिमिल ४२ हजार रुपैयाँ पर्छ। नगरपालिकामा १४ वडा छन्। बाँकी वडामा पनि क्रमशः सो सुविधा उपलब्ध गराउँदै जाने उपप्रमुख देवी अर्यालको भनाइ छ।"
सिरहाको मिर्चैयामा मेयर विरुद्ध प्रदर्शन,"सिरहा : सिरहाको मिर्चैयामा मेयर विरुद्ध प्रदर्शन गरिएको छ। नगरपालिकाले घर भत्काएपछि जानकारी गराउन जिल्ला प्रशासन कार्यालय पुगेका पीडित पक्षलाई मिर्चैया नगरपालिकाका मेयर श्रवण यादवले बाटोमा दुर्व्यवहार गरेको भन्दै सोमबार पूर्वपश्चिम राजमार्ग अन्तर्गत मिर्चैया खण्डमा टायर बालेर प्रदर्शन गरिएको हो। प्रदर्शनका कारण राजमार्ग दुई घण्टासम्म अवरुद्ध भएको छ। आइतबार साँझ पनि टायर बाली प्रदर्शन गरेको थियो। आन्दोलनकारीसँग समन्वय गरेर बाटो खुलाएको जिल्ला प्रहरी कार्यालय सिरहाका प्रवक्ता तथा डीएसपी रवीन्द्रराज पाण्डेले जानकारी दिए। तर, प्रदर्शनकारीले मेयर यादव विरुद्ध आन्दोलन जारी नै राखेका छन्। जिल्लामा नयाँ प्रमुख जिल्ला अधिकारी सरुवा भएर आएपछि हामी मिर्चैयाका पीडितहरू जानकारी गराउन आइतबार जिल्ला प्रशासन कार्यालय गएका थियौं, मिर्चैयाका अन्जय साहले भने, जिल्ला प्रशासन कार्यालय पुगेका पीडितमाथि मेयर श्रवणकुमार यादवले दुर्व्यवहार गरे। मेयर यादवले घर फर्किने क्रममा स्थानीयवासी सवार गाडीमा ठक्कर दिएर दुर्घटना गराउन खोजेको पनि आन्दोलनकारीले आरोप लगाएका छन्। प्रहरी प्रवक्ता पाण्डेका अनुसार गाडी विषयमा पनि अनुसन्धान भइरहेको छ। मिर्चैया नगरपालिकाले साबिक गाविस रामनगर२ (क) कित्ता नम्बर २५६ र २ (क) कित्ता नम्बर ६० को जग्गामा बनेका संरचना नेपाल सरकारको जग्गामा रहेको भन्दै करिब ३७ घर माघ २७, फागुन ११ र १९ गते तोडफोड गरी भत्काएको थियो। कित्ता नम्बर २५६ र ६० अहिले नगरपालिकाको ५ नम्बर वडामा पर्छ। नगरपालिकाले आफूहरूको बस्ने तथा व्यवसाय गरेर बाँच्ने सुनिश्चितता नै नगरी चालेको कदमले बेघर बनेको, व्यापारव्यवसाय बन्द हुँदा रोजीरोटीको आधार नै गुमेको लगायतका दुखेसो पीडितहरूको छ। गत चैत २७ गतेदेखि संघर्षमा उत्रिएका उनीहरूले बस्न र व्यापार गर्न तत्काल व्यवस्था गरिनुपर्ने, घर भत्काउँदा भएको क्षतिको मूल्यांकन गरी क्षतिपूर्ति दिइनुपर्ने, जग्गाको लालपूर्जा दिइनुपर्ने, छानबिन गरी न्याय दिइनुपर्ने लगायत माग गर्दै आएका छन्। सडक विस्तार मात्र होइन नगरपालिकाले सडकमै नपरेको बजार क्षेत्रको १७ घरधुरी बहाल बिटौरी, ऐलानी जग्गा भएको भन्दै भत्काइदिएको उनीहरूको भनाइ छ। कित्ता नम्बर २५६ को ३ बिघा १२ कठा १७ धुर जग्गा र २ (क) को कित्ता नम्बर ६० को २ कठा ५ धुर जग्गामा रहेका घर भत्काएको थियो। मिर्चैया बजारमा भत्काइएको ती घरमा व्यापारिक पसल सञ्चालित थिए। मिर्चैया स्थापना हुनुभन्दा अघि जंगल नै रहेका बेला बजार लगाउन आफूहरूलाई यहाँ बसोवास गराएको भए पनि अहिले आएर नगरपालिकाले उठिबास गराएको उनीहरूको गुनासो छ। त्यही बसोबास गरेको जग्गा २००४ साल र २०२५ सालमा नै व्यक्तिको नाउँमा नापी र मालपोतमा दर्ता गराएको र पुर्जामा स्पष्ट गाउँ नै लेखिएको प्रमाण रहेको उनीहरूको दाबी छ। उता नगरपालिकाले साबिक गाविस रामनगर२ (क) कित्ता नम्बर २५६ को ३ बिघा १२ कठा १७ धुर जग्गा भूमिसुधार तथा मालपोत कार्यालयको मोठ स्रेस्ता अभिलेखको मोठ नम्बर १ (ङ) पाना नम्बर ६४६१ मा सरकारको नाउँमा कायम रहेको देखिएको जनाउँदै जग्गा अतिक्रमण खाली गरिएको बताउँदै आएको छ। २०६५२०६६ मा सरकारी सार्वजनिक जग्गाको विवरण पुस्तिकाको पाना नम्बर १०६ मा पनि सो जग्गा अभिलेखमा नेपाल सरकारको नाममा रहेको नगरपालिकाको दाबी छ।"
सिन्धुपाल्चोकको बाह्रबिसे केन्द्रबिन्दु भएर ३ दशमलव ८ रेक्टर स्केलको भूकम्प,काठमाडौं : सिन्धुपाल्चोकको बाह्रबिसे केन्द्रबिन्दु भएर भूकम्प गएको छ । राष्ट्रिय भूकम्प मापन तथा अनुसन्धान केन्द्र लैनचौरका अनुसार बाह्रबिसे आसपास केन्द्र भएर दिउँसो १२ बजेर ४७ मिनेट जाँदा ३ दशमलव ८ रेक्टर स्केलको भूकम्प गएको हो । यसअघि यही असार ८ गते लमजुङको भलायखर्क आसपास केन्द्रबिन्दु भएर चार रेक्टर स्केलको भूकम्प गएको थियो ।
जोर्डन जान लागेका १४ महिलासहित १५ जनालाई अध्यागमन विभागले किन रोक्यो ?,"काठमाडौं : त्रिभुवन अन्तर्राष्ट्रिय विमानस्थलबाट आइतबार जोर्डन जान लागेका १५ जना रोकिएका छन्। उनीहरूको कागजात अध्ययन गर्दा केही शंकास्पद देखिएकाले अनुसन्धानका लागि रोकिएको अध्यागमन विभागले जनाएको छ। जोर्डन जान लागेकामा एक पुरुष र १४ जना महिला छन्। विभागका महानिर्देशक झलकराम अधिकारीले डकुमेन्टहरू शंकास्पद देखिएकाले उनीहरूलाई अध्यागमन विभागबाट खटिएका कर्मचारीले जोर्डनतर्फ जानबाट रोकेको जानकारी दिए। उनले भन्नुभयो, उक्त विषयमा अध्ययन हुँदैछ, सोमबार छलफलका लागि बोलाएका छौँ, व्यवसायीहरू पनि आउनुहोला, अनि उपयुक्त निर्णय हुनेछ। उनका अनुसार आधिकारिकरूपमा श्रम स्वीकृति नदेखिएको पाइएको छ। उनीहरूको श्रम स्वीकृति अनलाइनमा पनि नदेखिएको विभागको भनाइ छ। रासस"
ललिता निवास प्रकरण : के हो सञ्चार मन्त्रालयका सचिव राउत माथिको आरोप ?,"असार १२ यता ललिता निवास प्रकरणमा १५ जना पक्राउ परेका छन्। जसमा १२ हिरासतमा छन् भने ३ जना छुटेका छन्। काठमाडौं : ललिता निवास जग्गा प्रकरणमा संलग्न ४ सय ६ विरुद्ध पक्राउ पुर्जी जारी भएसँगै मुलुकको उच्च पदमा रहेका व्यक्ति पनि समातिन थालेका छन्। यसै प्रकरणमा संलग्न बहालवाला सचिव पनि आइतबार राजधानी छाड्न लाग्दै गर्दा पक्राउ परे। उनी हुन् सञ्चार तथा सूचना प्रविधि सचिव कृष्णबहादुर राउत। काठमाडौंबाट विराटनगर जान लागेका उनलाई त्रिभुवन अन्तर्राष्ट्रिय विमानस्थलबाट नेपाल प्रहरीको केन्द्रीय अनुसन्धान ब्युरोको टोलीले नियन्त्रणमा लिएको हो। उनी ललिता निवास प्रकरणमा पक्राउ पर्ने हालसम्मका सबैभन्दा उच्च पदस्थ कर्मचारी हुन्। वर्तमान माओवादी केन्द्रको नेतृत्व सरकारले नै तत्कालीन सञ्चार सचिव बैकुण्ठ आर्याल (हालका मुख्यसचिव)लाई प्रधानमन्त्री तथा मन्त्रिपरिषद्को कार्यालयमा सरुवा गरेर राउत आफू निकट भनेर ल्याइएको थियो। सञ्चारमन्त्री रेखा शर्माले नै आफ्नै पहलमा राउतलाई मन्त्रालयमा ल्याएकी थिइन्। कसरी पक्राउ परेर सचिव राउत ? सञ्चार सचिव राउत यती एयरलाइन्सको उडान नम्बर ७९३ बाट विराटनगर जान आइतबार विमानस्थल पुगेका थिए। बोर्डिङ पास लिएर उनी जहाजको प्रतीक्षामा थिए। साढे ४ बजेको नियमित उडानमा विराटनगर जाने तयारीमा रहेका राउतको जहाज झन्डै ४० मिनेट ढिलो गरी उड्ने तयारीमा थियो। उनलाई दिउँसैदेखि केन्द्रीय अनुसन्धान ब्युरोको टोलीले निगरानीमा राखेको थियो। यती एयरलाइन्सका कर्मचारीले बोर्डिङ चेक गरेर राउतलाई विमान चढ्न पठाइरहेका थिए। सोही बेला केन्द्रीय अनुसन्धान ब्युरोको टोलीले सचिव राउतलाई ५:१० मा नियन्त्रणमा लियो। केहीबेर विमान पर्खिरहेका अन्य यात्रुहरूबीच पनि कानेखुसी चलेको थियो। ललिता निवास जग्गा हिनामिना प्रकरणमा मुछिएका सञ्चारसचिव राउतविरुद्ध प्रहरीले यसअघि नै पक्राउ पुर्जी लिइसकेको थियो। के हो सचिव राउत माथिको आरोप ? राउत २०६६ साल कात्तिकदेखि २०६७ सा फागुनसम्म शाखा अधिकृत थिए। त्यही समय प्रधानमन्त्री, प्रधानन्यायाधीश र सभामुखलगायत विशिष्ट व्यक्तिको निवास विस्तार गर्ने नाममा जग्गा सट्टाभर्ना सम्बन्धी निर्णय भएको थियो। माधवकुमार नेपाल प्रधानमन्त्री भएको बेला मन्त्रिपरिषद्ले यो विषयमा तीनवटा निर्णय गरेको थियो। भौतिक योजना मन्त्रालयको प्रस्तावमा २०६६ चैत २९ गते, २०६७ वैशाख ३१ मा मन्त्रिपरिषद्बाट सट्टाभर्नासम्बन्धी निर्णयमा निर्णय भयो। ती निर्णयबाट प्रस्ताप भएको मिसिलको टिप्पणी हालका सञ्चार सचिव राउत शाखा अधिकृत हुँदा टिप्पणी उठाएका थिए। त्यही टिप्पणी सहसचिव नारायणगोपाल मलेगो, सचिव दीप बस्न्यात, राज्यमन्त्री संजयकुमार साह र मन्त्री विजयकुमार गच्छदार हुँदै तहगत रूपमा सदर गरेर मन्त्रिपरिषद् पुयाइएको थियो। त्यसबेला माधवकुमार नेपाल प्रधानमन्त्री थिए। भूमिसुधार सचिव छविराज पन्त थिए। त्यो समय नेपाल सरकारको नाममा रहेको करिब २५ रोपनी जग्गा हिनामिना भएको थियो। अख्तियारले लिएको बयानमा तत्कालीन शाखा अधिकृत राउत(हालका सचिव)ले २०६७ असार १७ मा भौतिक योजना मन्त्रालयमा रायका लागि प्राप्त भएको सक्कलै निर्णय मिसिलमा हस्ताक्षर गरेका थिए। मन्त्रालयबाट प्रस्ताव पेस गरी नेपाल सरकारबाट भएको निर्णय कार्यान्वयनका सिलसिलामा अनुसूची विवरण संशोधनका लागि पुनः प्रस्ताव पेस गर्ने क्रममा आवश्यक निर्णयका लागि आन्तरिक प्रशासन शाखा प्रमुखलाई राय टिप्पणीसम्म आफूले पेस गरेको उनको बयानमा छ। उनले राय टिप्पणी पेस गरेको बाहेक कानुनी प्रावधान र निकायको निर्णय प्रक्रियामा रहने भूमिकाका विषय आफूलाई जानकारी नभएको बताएका थिए। भवन निर्माण संभार डिभिजन कार्यालयबाट २०६६ चैत २९ र २०६७ वैशाख ३१ को निर्णय कार्यान्वयन गर्नलाई सामान्य त्रुटि देखिएको भन्दै २०६७ असार १ मा संशोधनको टिप्पणी उठान भएको थियो। सोही संशोधित टिप्पणीका आधारमा २०६७ साउन २८ मा मन्त्रिपरिषद्ले प्रस्ताव पारित गरेको थियो। त्यो बेला कित्ता नम्बर २५० को क्षेत्रफल संशोधन भएको थियो भने कित्ता नम्बर २११ र ३१२ छुट भएको भन्दै थप गरिएको थियो। यसरी थपिएका दुई कित्ताहरू मोहीसम्बन्धी विवरण भूमिसुधार कार्यालयमा नै देखिएन। सीआईबीले भूमाफियालाई सहयोग हुने गरी उनले टिप्पणी उठाएको तथ्य फेला परेको छ। अख्तियारले भने बयान लिए पनि उनीविरुद्ध मुद्दा हालेको थिएन। सीआईवीका एसएसपी दिनेश आर्चायका अनुसार आइतबार नै अन्य दुई जनालाई पनि पक्राउ गरेको छ। पक्राउ पर्नेमा धु्रवप्रसाद अर्याल र लोकहरि घिमिरे पनि छन्। अर्याल र घिमिरेलाई काठमाडौंबाट पक्राउ गरिएको हो। आरोपी अर्याल तत्कालीन नापी कार्यालय काठमाडौंबाट ललिता निवासको जग्गा नाप जाँचमा खटिएका सर्वेक्षक हुन्। घिमिरे समरजंग कम्पनीका पूर्वप्रमुख हुन्। सीआईबी स्रोतका अनुसार आइतबार पक्राउ परेका थप तीन जनासहित ललिता निवास प्रकरणमा १५ जनालाई प्रहरीले नियन्त्रणमा लिएको छ। जसमध्ये अदालतको पुरानो स्टे अडरका आधारमा ३ जना भने छुटिसकेका छन्। सीआइबी प्रमुख किरण बज्राचाय भन्छिन्, ललिता निवास प्रकरणको अनुसन्धान नयाँ ढंगले सुरु भएको छ। अनुसन्धानका क्रममा प्रमाण भेटिएका र सलग्न भएका जो भए पनि उन्मुक्ति दिइँदैन। सीआईबी स्रोतका अनुसार यस प्रकरणमा केही पूर्वसचिव, बहालवाला सचिव र पूर्वमन्त्रीसमेत सलग्न भएको प्रमाण प्रहरीले फेला पारेको छ। उनीहरूविरुद्ध पनि पक्राउ पुर्जी जारी भएको छ। हालसम्म १५ जना पक्राउ, १२ हिरासत असार १२ यता ललिता निवास प्रकरणमा १५ जना पक्राउ परेका छन्। जसमा १२ हिरासतमा छन् भने ३ जना छुटेका छन्। पक्राउ पर्नेमा भाटभटेनीका सञ्चालक व्यवसायी मीनबहादुर गुरुङ, समरजंग कम्पनीका पूर्वअधिकृत रमेशकुमार पोखरेल र नक्कली मोही बनेका देवनारायण महर्जन, नक्कली मोही बाबुराजा महर्जन, नापी कार्यालयका तत्कालीन कर्मचारी घमनकुमार कार्की, तत्कालीन वडासचिव शिवजी भट्टराई, पूर्वनिर्वाचन आयुक्त सुधीरकुमार शाह, धर्मप्रसाद गौतम र गोपाल कार्की छन्। आइतबार सञ्चार सचिव कृष्णबहादुर राउत, धुव्रप्रसाद अर्याल र लोकहरि घिमिरे पक्राउ परे। यो प्रकरणमा जोडिएका पूर्वनिर्वाचन आयुक्त सुधीरकुमार शाह, व्यापारी मीनबहादुर गुरुङलगायत ९ जनालाई हिरासतमा नै राखेर अनुसन्धान भइरहेको छ। यसअघि पक्राउ परेका मोलपोत अधिकृत सुरेन्द्रमान कपाली, मालपोत कार्यालय डिल्लीबजारका तत्कालीन प्रमुख कलाधर देउजा र हुपेन्द्रमणि केसीलाई प्रहरीले कागज गराएर आफन्तको जिम्मा लगाएको थियो। उनीहरूले पक्राउ गर्न नमिल्ने स्टे अर्डर लिएर बसेका थिए। अनुसन्धानमा आवश्यक परेको अवस्थामा उनीहरू हाजिर हुनुपर्ने शर्त छ। बालुवाटारस्थित ललिता निवास परिसरको सरकारी जग्गा हिनामिना प्रकरणमा पाँच जना पूर्वसचिवविरुद्ध पक्राउ पुर्जी जारी भएको छ। ललिता निवास क्षेत्रको सरकारी जग्गा व्यक्तिका नाममा लैजाने गरी भएका निर्णयमा संलग्न तत्कालीन सचिवहरू युवराज भुसाल, दीप बस्न्यात, छविराज पन्त, दिनेशहरि अधिकारी र नारायणगोपाल मलेगोविरुद्ध प्रहरीले अदालतबाट पक्राउ अनुमति लिएर अनुसन्धान अघि बढाएको छ। ललिता निवास प्रकरणमा ती पूर्वसचिवहरूसमेत गरी ४ सय ६ जनाविरुद्ध अदालतबाट पक्राउ अनुमति (पुर्जी) लिइएको छ। तीमध्ये कतिपयलाई हिरासतमा लिएर अनुसन्धान अघि बढाइएको छ भने कतिपयको खोजी जारी रहेको प्रहरीले जनाएको छ। यो प्रकरणमा पूर्वप्रधानमन्त्री २ जना, मन्त्री ५ जना, मुख्यसचिव २ जना मुर्छिएका छन्। पूर्वप्रधानमन्त्रीमा नेपाल, डा भट्टराई, मुख्यसचिव माधवकुमार घिमिरे र लीलामणि पौडेल छन्। घिमिरेको त्रिशूलीमा गाडी दुर्घटनामा बेपत्ता छन्। त्यस्तै पूर्वउपप्रधानमन्त्री विजयकुमार गच्छदार, भूमिसुधार मन्त्रीहरू प्रभुनारायण चौधरी, डम्बर श्रेष्ठ, चन्द्रदेव जोशी, राज्यमन्त्री संजयकुमार साह छन्। त्यस्तै उच्च पदस्थ कर्मचारीदेखि भूमिमाफिया, बिचौलियाहरू यो प्रकरणमा संलग्न देखिएका छन्। यस विषयमा प्रहरीले चार चरणमा भएका जग्गा हिनामिनाको विषयमा अनुसन्धान गरिरहेको छ। २०४९ साल, २०६२ साल, २०६६०६७ साल र २०६९ सालमा भएका हिनामिनाको विषयमा अनुसन्धान गरिरहेको छ। २०४९ सालमा ११२ रोपनी ४ आना एक पैसा जग्गा हिनामिना भएको थियो। यो हिनामिनामा २०९ जनाविरुद्ध पक्राउ पुर्जी जारी भएको प्रहरीले जनाएको छ। २०४९ कात्तिक २५ मा मालपोत कार्यालय डिल्लीबजार मिसिल नम्बर १०२४ अन्तर्गत २६ रोपनी ६ आना १ पैसा जगग सुवर्णशमशेरका हकवाला भन्दै सुनिती राणा, शैलजा राणा, रुक्मशमशेर समेतको नाम जग्गा दर्ता गर्ने निर्णय गरेको देखिन्छ। यसरी २६ वटा कित्ता जग्गा राणा परिवारको नाममा दर्ता गरिएको छ। २०४९ कात्तिक २५ मा नै मिसिल नम्बर १०२५ अन्तर्गत ४९ रोपनी ३ पैसा जग्गा शैलजा राणा, हेमनशमशेर, हाटकशमशेरको संयुक्त नाम दर्ता गर्ने निर्णय गरिएको। यसमा २७ कित्ता जग्गा थिए। २०४९ पुस २९ मा नै मिसिल नम्बर १०२४ अन्तर्गत २८ रोपनी १५ आना १ पैसा जग्गा रुक्मशमशेर, शैलजा राणा र सुनिती राणा संयुक्त रूपमा दर्ता गर्ने निर्णय भएको थियो। यसमा १९ कित्ता थिए। २०४९ पुस २३ मा नै १०२५ नम्बरको मिसिल खडा गरी ७ रोपनी १४ आना जग्गा शैलजा राणा, हेमनशमशेर र हाटकशमशेरको संयुक्त नाममा नाम सारी गर्ने निर्णय मालपोत भएको देखिन्छ। यसमा ४ कित्ता थिए। मिसिल नम्बर १०२४ र १०२५ नै गायब पारिएका छन्। मुद्दा नम्बर २६ (छुट जग्गा दर्ता)मा १२ आना २ पैसा जग्गा हिनामिना भएको छ र यसबारे अनुसन्धान गर्न १३ जनाविरुद्ध पक्राउ पुर्जी जारी भएको छ। यो बेला सुनिती राणाको नाम छुट दर्ता गरिएइको थियो। २०६६०६७ मा प्रधानमन्त्री, प्रधानन्यायाधीश र सभामुख निवास परिसर विस्तारका लागि नक्कली मोहीलाई जग्गा सट्टापट्टा र शोधभर्ना दिएको मुद्दामा ७४ जनाविरुद्ध पक्राउ पुर्जी जारी भएको छ। यो मुद्दा २५ रोपनी ७ आना १ पैसा १ दाम जग्गा हिनामिनासँग सम्बन्धित छ। यो माधवकुमार नेपाल प्रधानमन्त्री थिए। यो बेला राजकुलो, बाटोसमेत व्यक्तिको नाम कायम गरिएको छ। कानुनविपरीत नक्कली मोही खडा गर्ने काम पनि यो बेला भएको छ। यो बेला भौतिक सचिव बस्न्यात थिए। डा बाबुराम भट्टराई प्रधानमन्त्री भएको पालामा पशुपति टिकिन्छा गुठीको नाममा दर्ता भएको मुद्दा नम्बर २५ मा ११० जनाविरुद्ध पक्राउ पुर्जी जारी भएको छ। टिकिन्छा गुठीको नाममा ४ रोपनी १४ आना ३ पैसा २ दाम जग्गा हिनामिना भएको सीआईबीले जनाएको छ। २०४९ सालदेखि २०६९ सालको अवधिमा ललिता निवासको १४३ रोपनी ६ आना बढी जग्गा हिनामिना भएको थियो। यो विषयमा सीआईबीले अनुसन्धान गरिरहेको छ। अख्तियारले यसअघि नै पूर्वउपप्रधानमन्त्री विजयकुमार गच्छदारसहित १७५ जनाविरुद्ध विशेष अदालतमा मुद्दा दायर गरिसकेको छ। यो मुद्दा विशेष अदालतमा विचाराधीन छ। २०४७ सालको मन्त्रिपरिषद्को निर्णयलाई अपव्याख्या गर्दै ललिता निवासको १४३ रोपनी ६ आना जग्गा हिनामिना भएको देखिन्छ। पछिल्लो समय यो प्रकरणमा प्रहरीले कति खेर कसलाई समात्छ भन्ने त्रासमा यो प्रकरणमा मुछिएकाहरू छन्। नीतिगत निर्णय गराउने प्रधानमन्त्री र पूर्वमन्त्रीहरूलाई छोडेर कर्मचारी, व्यापारी मात्रै पक्राउ गर्र्ने हो कि भन्ने त्रास पनि बढेको देखिन्छ। उच्च पदस्थ व्यक्तिहरू पनि धेरै जना यो प्रकरण मुछिएका छन्। यो जग्गा व्यक्तिको बनाउनमा पूर्वप्रधानन्यायाधीश, अख्तियार दुरुपयोग अनुसन्धान आयोगका प्रमुख आयुक्तदेखि दुई जना मुख्यसचिव पनि जडिएका छन्। उनीहरूलाई अनुसन्धानका दायरामा ल्याउन कारबाही गर्ने मनस्थितिमा सरकार नभएको कतिपय व्यवसायी र कर्मचारीहरूको आरोप छ। तल्लोस्तरका कर्मचारी र व्यवसायीलाई दुःख दिने र मुख्य अभियुक्तलाई उन्मुक्ति दिन सक्ने खतरा पनि त्यतिकै रेहेको उनीहरू बताउँछन्। निर्णय गर्ने ढुक्क, आदेश मान्ने अप्ठ्यारोमा ललिता निवास प्रकरण भयंकर ठूलो राजनीतिक एवं नीतिगत भ्रष्टाचारको नमुना हो। सर्वस्वहरण गरिएका राजनीतिक पीडितको जग्गा फिर्ता गर्ने २०४७ मा कृष्णप्रसाद भट्टराई सरकारबाट यो सुरु हुन्छ। त्यसकै आडमा उच्च राजनीतिक तह, भूमाफिया र बिचौलियाले यसको लाभ लिएका छन्। त्यसमा प्रयोग भएकागरिएका छन् कर्मचारी। छानबिनको दायरामा रहेका धेरैजसो कर्मचारी आदेशपालक हुन्। तर, छानबिनको सुई बढी मात्रामा तिनैतिर केन्द्रित छ। नक्कली मोही बनाएर जग्गा वितरण गर्ने तत्कालीन प्रधानमन्त्री माधवकुमार नेपाल र बाबुराम भट्टराईसम्म छानबिन पुग्ने हिम्मत गर्न सकेको छैन। अख्तियारले यसलाई मन्त्रिपरिषद्को नीतिगत निर्णय भन्दै छाडेको छ भने प्रहरीले पनि यति उच्च तहमा हात हाल्ने हिम्मत गरेको छैन। उच्च राजनीतिक तहबाट निर्णय भयो। त्यसलाई बाध्यतामा कार्यान्वयन गर्ने तल्लो तहका कर्मचारी बढी यसमा फसेका छन्, प्रधानमन्त्री कार्यालयका एक अधिकारी भन्छन्, यसले सरकारका हरेक निर्णय मान्न कर्मचारीलाई हच्काएको छ। पछिल्लो समय कतिखेर कसलाई समात्छन् भन्ने त्रास पैदा भएको छ। सीआईबीले पाँच सचिवसहित ४ सय ६ जनाविरुद्ध पक्राउ पुर्जी जारी गरेको छ। तीमध्ये जो कोही जति खेर पनि समात्न सक्ने देखिएको छ। जसले गर्दा कर्मचारीहरू व्यवसायीहरू आंतकित भएका छन्। कर्मचारी काम गर्न नै छाडेका छन्। व्यवसायीहरू देश नै छाड्ने मनस्थितिमा देखिएका छन्। यो जग्गा व्यक्तिको बनाउनमा पूर्वप्रधानन्यायाधीश, अख्तियार दुरुपयोग अनुसन्धान आयोगका प्रमुख आयुक्तदेखि दुई जना मुख्यसचिव जोडिएका छन्। उनीहरूलाई अनुसन्धानका दायरामा ल्याउन कारबाही गर्ने मनस्थितिमा सरकार नभएको कतिपय व्यवसायी र कर्मचारीहरू बताउँछन्। तल्लोस्तरका कर्मचारी र व्यवसायीलाई दुःख दिने र मुख्य अभियुक्तलाई उन्मुक्ति दिन सक्ने खतरा पनि त्यतिकै छ। राजनीतिक पूर्वाग्रह पनि अनुसन्धानमा देखिन थालेको कतिपयको टिप्पणी छ। यो प्रकरणमा समावेश भएका र निर्णय गर्ने व्यक्तिलाई कारबाही नगरेसम्म यो प्रकरण निष्कर्ष पुग्ने छैन। नत्र भने यसले त्रास र आंतक मात्रै सिर्जना गर्नेछ। प्रहरीले पूर्वप्रधानमन्त्रीहरू, प्रधानन्यायाधीशहरू, मुख्यसचिवहरूलाई अनुसन्धान दायरामा ल्याउनु र कारबाही गर्नुपर्ने जनभावना छ।"
मृग ठानेर बन्दुक पड्काउँदा आफ्नै साथीको मृत्यु,"भोजपुर : भोजपुर नगरपालिका१२ टक्सारमा मृग ठानेर भरुवा बन्दुकले हान्दा आफ्नै साथीको ज्यान गएको छ। बन्दुकले लागेर भोजपुर१२ टक्सारका १८ वर्षीय दिप्सन प्रधानको ज्यान गएको जिल्ला प्रहरी कार्यालय भोजपुरले जनाएको छ। घटनामा संलग्न छ जनालाई नियन्त्रणमा लिएर अनुसन्धान थालेको जिल्ला प्रहरी कार्यालय भोजपुरका प्रमुख सरतकुमार थापा क्षेत्रीले जानकारी दिए। घटना यही असार २२ गते रातिको भएपनि गोली लागेर साथी मरेपछि उनीहरुले खोलाको बगरमा पुरेको उनको भनाइ छ। मानिस हराएको सूचनाको आधारमा अनुसन्धान गर्ने क्रममा गएराति उनीहलाई प्रहरीले नियन्त्रणमा लिएको हो। घटना २२ गते रातिको भन्ने बुझिएको छ, प्रहरी प्रमुख थापाले भने, साथी मरेपछि अखुवा खोला बगरमा पुरेर घटना लुकाउन खोजेको अनुसन्धानबाट देखिएको छ। हामीलाई सूचना आउन साथ छ जनालाई नियन्त्रणमा लिएर अनुसन्धान थालेका छौँ। पुरिएको अवस्थामा फेला परेको शव परीक्षणका लागि जिल्ला अस्पतालमा ल्याएका छौँ। थप अनुसन्धान जारी छ। मृतकका आफन्तले यही असार २४ गते खोजीको लागि जिल्ला प्रहरी कार्यलयमा उजुरी दिएलगत्तै आरोपीलाई पक्राउ गरिएको हो। रासस"
