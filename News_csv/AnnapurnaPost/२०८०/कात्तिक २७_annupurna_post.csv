शीर्षक,विवरण
टिकटक बन्द गर्ने निर्णयप्रति सर्वसाधारणले गरे सरकारको प्रशंसा,"काठमाडौं : टिकटक बन्द गर्ने सरकारको निर्णयप्रति सर्वसाधारणले प्रशंसा गरेका छन्। सोमबार मन्त्रिपरिषद्को बैठकले नेपालमा टिकटक प्रतिबन्ध लगाउने निर्णय गरेको थियो। सरकारले निर्णय गरेलगत्तै अन्नपूर्णपोस्ट्ले सर्वसाधारणको राय बुझेको थियो। अधिकांशले सरकारले ढिलै भए पनि टिकटक बन्द गरेर राम्रो काम गरेको भन्दै प्रशंसा गरेका छन्। हामीले फेसबुकमा सोधेको थियौं, टिकटक बन्द गर्ने सरकारको निर्णय तपाईंलाई कस्तो लाग्यो? प्रश्नमा सन्जु काजीले सरकारले ढिलै भए पनि राम्रो निर्णय गरेको र टिकटकले हरेक क्षेत्रलाई तहसनहस पारेको उल्लेख गरेका छन्। शिव बस्नेतले सरकारको स्वागतयोग्य निर्णय भन्दै प्रशंसा गरेका छन्। त्यस्तै रविराज साह भन्छन्, 'बल्ल सरकार छ भन्ने आभास हुँदैछ। टिकटकले गर्दा मधेसमा कलाकारहरू पलायन भइसकेका थिए।' बस्नेत कान्छो कमलले समाजमा विकृति विसंगति र द्वन्द्व सिर्जना गर्ने प्रमुख माध्यम नै टिकटक भएको बताउँछन्। धरानको घटनामा पनि टिकटक मुख्य कारण भएको उनको बुझाइ छ। चन्द्रप्रसद देवकोटाले स्वागतयोग्य निर्णय भन्दै टिकटकलाई सधैंका लागि बन्द गर्न सुझाव दिए। त्यस्तै लुमा पन्थीले उत्पादन र विकासमा लाग्नुपर्ने जनता टिकटकमा मात्रै लागेर आफू र परिवारलाई समेत सम्हाल्न बिर्सेको अवस्था आएकाले सरकारको राम्रो निर्णय गरेको बताए। युवराज गौतमले पछिल्लो समय सामाजिक सद्भाव भड्काउन टिकटकको दुरुपयोग बढेको बताए। अभिव्यक्ति स्वतन्त्रताभन्दा माथि सामाजिक सद्भाव रहेको उनको भनाइ छ। त्यस्तै तेज बन्जाडेले अभिव्यक्ति स्वतन्त्रताका लागि अन्य पर्याप्त प्लेटफर्महरू रहेको बताउँदै सरकारलाई धन्यवाद दिएका छन्। निराजन अर्यालले सरकारको निर्णयको प्रशंसा गर्दै अब विकृति र विसंगतिको अन्त हुने बताए। प्रेमा गुरुङले टिकटकका धेरै फाइदा ऐए पनि नेपालमा यसको दुरुपयोग भइरहेकाले निर्णय सही भएको बताइन्। महानन्द जोशीले भने पनि टिकटकको सदुपयोगभन्दा दुरुपयोग गर्ने बढी रहेको बताए।"
भूकम्पपीडितलाई अस्थायी आवास निर्माणका लागि दुई किस्तामा रकम उपलब्ध गराइने,"काठमाडौं : सरकारले भूकम्पपीडितलाई अस्थायी आवास निर्माणका लागि दुई किस्तामा ५० हजार रकम उपलब्ध गराउने निर्णय गरेको छ। सोमबार बिहान बसेको मन्त्रिपरिषद बैठकले जाजरकोट र रुकुम पश्चिममा भूकम्पका कारण आवासको पूर्ण क्षति भएका र आंशिक क्षति भएर बस्न योग्य नमिल्ने घरपरिवारलाई अस्थायी आवास निर्माणका लागि दुई किस्तामा गरी प्रति परिवार ५० हजार उपलब्ध गराउने निर्णय गरेको हो। सो रकम विपद् व्यवस्थापन कोषबाट सम्बन्धित स्थानीय तहमा पठाउने र स्थानीय तहले परवारको स्वघोषणा र सम्बन्धित वडाको सिफारिसमा लाभग्राहीको बैंक खातामा सीधैं उपलब्ध गराइनेछ। अनुदान रकम उपलब्ध गराउने कार्यविधि विपद् व्यवस्थापन कार्यकारी समितिले निर्धारण गरेबमोजिम हुनेछ। यसैगरी बैठकले भूकम्पबाट प्रभावित क्षेत्रका स्थानीय प्रशासन र सुरक्षा निकायले तत्काल खोज,उद्धार र राहतका लागि उक्त निकायले उपलब्ध बजेटबाट गरेको इन्धन खर्चवापतको रकम अर्थ मन्त्रालयले सम्बन्धित निकायलाई तत्काल उपलब्ध गराउने निर्णय गरेको छ। सहरी विकास मन्त्रालयले अस्थायी आवास निर्माणका लागि सम्बन्धित स्थानीय तहका प्राविधिकमार्फत् प्राविधिक सहयोग उपलब्ध गराउने निर्णय भएको छ।"
राष्ट्रपति पौडेलले गरे गाई पूजा,काठमाडौं : राष्ट्रपति रामचन्द्र पौडेलले तिहारको तेस्रो दिन आज गाई पूजा गरेका छन्। कात्तिक कृष्णऔँसी अर्थात् गाईतिहारका दिन आज देवी लक्ष्मीको प्रतीकस्वरूप गाईको पूजा गर्ने गरिन्छ। राष्ट्रपति पौडेलले शीतल निवासमा विधिपूर्वक गाईको पूजा गरी गाईलाई खानेकुरा खान दिएका हुन्। श्रावण शुक्ल पूर्णिमाका दिन हातमा बाँधिएको रक्षासूत्र (डोरो) गाईतिहारका दिन गाईको पुच्छरमा बाँधिदिने चलन छ। यसो गर्दा मृत्युपछि वैतरणी गर्न सहज हुने लोकविश्वास छ। तिहारको चौथो दिन गोरुपूजागोवर्द्धन पर्वतको पूजा गर्ने परम्परा छ।
टिकटक बन्द गर्न इन्टरनेट सेवा प्रदायकलाई दूरसञ्चार प्राधिकरणको पत्राचार,"काठमाडौं : टिकटक बन्द गर्ने सरकारको निर्णयपछि नेपाल दूरसञ्चार प्राधिकरणले इन्टरनेट सेवा प्रदायकहरूलाई पत्राचार गरेको छ। सरकारको निर्णयअनुसार टिकटक बन्द गर्न प्राधिकरणले इन्टरनेट सेवा प्रदायकहरूलाई निर्देशन दिएको हो। प्राधिकरणका उपनिर्देशक अच्युतानन्द मिश्रले नेपालभरिका इन्टरनेट सेवा प्रदायकलाई टिकटक बन्द गर्न पत्राचार गरिएको बताए। 'सरकारको निर्णयअनुसार इन्टरनेट सेवा प्रदायकलाई हामीले पत्राचार गरिसकेका छौं,' अन्नपूर्णसँग उनले भने। प्राधिकरणले मोबाइल सेवा प्रदायक नेपाल टेलिकम र एनसेललाई पनि टिकटक ब्लक गर्न पत्राचार गरिएको स्रोतले जानकारी दिएको छ। सोमबार बसेको मन्त्रिपरिषद् बैठकले नेपालमा टिकटक प्रतिबन्ध लगाउने निर्णय गरेको थियो। टिकटकले सामाजिक सद्भाव बिथोल्नेगरी पारिवारिक संरचना र सामाजिक सम्बन्धलाई खलबल्याउने गरी प्रचारप्रसार हुनथालेपछि बन्द गर्न निर्णय गरिएको सञ्चार तथा सूचना प्रविधिमन्त्री रेखा शर्माले बताइन्। उनले आजदेखि नै टिकटक बन्द हुने बताएका थिए।"
टिकटक प्रतिबन्ध गरेर सरकारले अधिनायकवादको नयाँ अध्याय सुरू गर्यो : राप्रपा,"काठमाडौं : सरकारले सामाजिक सञ्जाल टिकटक बन्द गर्ने निर्णय गरेपछि त्यसको सकारात्मक तथा नकारात्मक टिकाटिप्पणी सुरू भएका छन्। कतिपयले टिकटक बन्द गर्ने सरकारको निर्णय स्वागतयोग्य भनेका भने कतिपयले विमति जनाएका छन्। टिकटक बन्द गर्ने सरकारको निर्णय लगत्तै राप्रपाका प्रवक्ता मोहनकुमार श्रेष्ठले टिकटक बन्द गर्ने निर्णय अधिनायकवादको संज्ञा दिएका छन्। उनले यो निर्णय तत्काल फिर्ता लिन सरकासँग आग्रह गरेका छन्। उनले सामाजिक सञ्जालमा लेखेका छन्,'चर्चित भिडियो प्लर्टफर्म टिकटकलाई प्रतिबन्ध गरेर सरकारले अधिनायकवादको नयॅा अध्याय प्रारम्भ गरेको छ, जुन अस्विकार्य, आपत्तिजनक र दुर्भाग्यपूर्ण छ। लोकतन्त्रमा विधि, पद्धति बसाल्ने, विकृति, विसंगति रोक्ने, नियमन गर्ने कुरा प्रधान हुन्छ तर अभिव्यक्ति स्वतन्त्रता कुण्ठित गर्ने कुरा स्विकार्य हॅुदैनछैन । हिजो कसैले गरेको थियो भने त्यो गलत, आज कसैले गर्दैछ भने त्यो गलत र भोलि कसैले गर्नेछ भने त्यो पनि गलत । जनतालाई सेवाप्रवाह नगर्ने, सुशासन नदिने, तिनका समस्या सम्बोधन नगर्ने तर सामाजिक सन्जालमा हुने आलोचनासँग त्रसित हुनेहरुले टिकटकमा प्रतिबन्ध लगाउनु हास्यास्पद र विडम्बनापूर्ण छ। सरकारको, दलका नेताको आलोचना त जताततै सुनिन्छ,के आलोचना गर्ने टिभी, रेडियो, पत्रपत्रिका,फेसबुक, युट्युब, ट्विटर लगायत पनि बन्द गर्ने सरकारको नीति हो ?' निर्णय फिर्ता लिऊ र जवाफ देऊ ।' नेपाली कांग्रेसले टिकटक बन्द गर्ने सरकारको निर्णयप्रति आपत्ती जनाएको छ। कांग्रेस महामन्त्री गगनकुमार थापाले सामाजिक सञ्जाल टिकटक बन्द गरेर सरकार उल्टो बाटोमा हिँडेको टिप्पणी गरेका छन्। सोमबार बिहान बालुवाटार बसेको मन्त्रिपरिषद बैठकले टिकटक बन्द गर्ने निर्णय गरेको हो।"
मुस्ताङका ५ वटै पालिकाकाबासीले सीमापार पास पाउने सहमति,"जोमसोम : मुस्ताङका ५ वटै पालिकाका नागरिकलाई (नेचुङलिजी) सीमापारी कोरलानाका जान पाउने भएका छन्। लोघेकर दामोदरकुण्ड गाउँपालिकाको विशेष जोडबलमा लोमान्थाङ र लोघेकर दामोदरकुण्ड गाउँपालिकाका नागरिकलाई मात्र दिने भनी तोकिएको सीमापार प्रस्थान अनुमतिपत्र वारागुङ, घरपझोङ र थासाङ गाउँपालिकाका नागरिकलाई पनि पाउने सहमति भएको हो। सोमबारदेखि सञ्चालनमा आएको नेचुङलिजी कोरला नाका अब दैनिक विहान ८ बजेदेखि दिउँसोसम्म खुल्ला रहने सहमति गरिएको छ। जसअन्तर्गत बिहान ८ बजे देखि ३ बजेसम्म सञ्चालन हुने नाका खुला अवधिको बिहान ११ बजेदेखि १२ बजेसम्म खाना खाने ब्रेक समय रहने सहमति भएको गाउँपालिकाका अध्यक्ष बिष्टले बताए।"
टिकटक बन्द गरेर सरकार उल्टो बाटोमा हिँड्यो : गगन थापा,"काठमाडौं : नेपाली कांग्रेसका महामन्त्री गगनकुमार थापाले टिकटक बन्द गरेर सरकार उल्टो बाटोमा हिँडेको बताएका छन्। सोमबार बसेको मन्त्रिपरिषद् बैठकले टिकटक बन्द गर्ने निर्णय गरेको थियो। निर्णय गरेलगत्तै महमन्त्री थापाले नियमन गर्नुको साटो टिकटक बन्द गरेर अभिव्यक्ति तथा व्यक्तिक स्वतन्त्रता कुण्ठित गरेको आरोप लगाएका छन्। 'टिकटक बन्द गर्ने निर्णय गरेर सरकार उल्टो कदम हिँडेको छ। सामाजिक सञ्जालको दुरुपयोग गर्नेलाई निरुत्साहित गर्न नियमन आवश्यक छ। तर, सामाजिक सञ्जाललाई नियमन गर्ने नाममा बन्द गरिनु सरासर गलत हो,' उनले भनेका छन्। उनले किन्तु परन्तु केही नभनी सरकारले तत्काल निर्णय सच्याउनुपर्ने बताए। 'यो एउटा सामाजिक सञ्जाल बन्द गर्ने नगर्ने भन्दा पनि यो सरकारको नियतको विषय हो। यसमा सरकारको नियत 'अभिव्यक्ति तथा व्यैक्तिक स्वतन्त्रता' लाई कुण्ठित गर्ने देखियो। सरकारले यो कदम सच्चाउनु पर्छ, यसमा किन्तु परन्तु केही पनि चल्दैन,' उनले भने।"
बालुवाटारमा मन्त्रिपरिषद् बैठक,काठमाडौं : प्रधानमन्त्रीको सरकारी निवास बालुवाटारमा मन्त्रिपरिषद् बैठक बसेको छ । बैठकमा सरकारका नियमित कामकारबाहीबारे छलफल हुने प्रधानमन्त्रीको सचिवालयले जनाएको छ। तिहारको बीचमा बसेको बैठकले कुनै महत्वपूर्ण निर्णय गर्ने संभावना रहेको छ।
टिकटक बन्द गर्ने सरकारको निर्णय स्वागतयोग्य : प्रदीप यादव,"वीरगन्ज : जनता समाजवादी पार्टीका प्रमुख सचेतक प्रदीप यादवले नेपालमा टिकटक बन्द गर्ने सरकारको निर्णयको स्वागत गरेका छन्। सोमबार बसेको मन्त्रिपरिषदको बैठकले टिकटक बन्द गर्ने निर्णय गरेको छ। त्यसको समर्थनमा सामाजिक सञ्जाल फेसबुकमा पूर्वमन्त्री यादवले सरकारको निर्णय स्वागत्योग्य भएको उल्लेख गरेका छन्। उनले टिकटक बन्द गर्ने निर्णय गरेकोमा सरकारलाई धन्यवाद पनि दिएका छन्। उनले भनेका छन्,धन्यवाद नेपाल सरकार। नेपाल सरकारले सामाजिक सञ्जाल टिकटक बन्द गर्ने निर्णय गरेको छ। सो निर्णय स्वागतयोग्य छ। नेपाल सरकारलाई धन्यवाद दिन चाहन्छु।"
सांसद विकास कोषको ८ अर्ब २५ करोड रुपैयाँ भूकम्पपछिको पुनर्निर्माणमा खर्च हुने,"काठमाडौं : सरकारले सांसद विकास कोषको ८ अर्ब २५ करोड रुपैयाँ भूकम्पपछिको पुनर्निर्माणका लागि खर्च गर्ने निर्णय गरेको छ। सोमबार प्रधानमन्त्री निवास बालुवाटारमा बसेको मन्त्रिपरिषद् बैठकले सांसद विकास कोषको रकम पुनर्निर्माण कोषमा रकमान्तर गरेर खर्च गर्ने निर्णय गरेको हो। प्रचण्ड नेतृत्वको सरकारले आर्थिक वर्ष २०८००८१ को बजेटमा सांसद विकास कोषका लागि बजेट व्यवस्था गरेपछि त्यसको सर्वत्र विरोध भएको थियो। सांसद विकास कोषका लागि ५ करोड रुपैयाँ विनियोजन भएपनि सर्वोच्च अदालतले सो कोष तत्काल कार्यान्वयन नगर्न अन्तरिम आदेश दिएको छ। संसदीय क्षेत्र पूर्वाधार विकास कार्यक्रमको रकममा १ अर्ब ७५ करोड रुपैयाँ थपेर विपद् व्यवस्थापन कोषमा जम्मा गर्ने बताइएको छ। मन्त्रिपरिषद्को निर्णयमा भनिएको छ,चालु आर्थिक वर्ष २०८०८१ का लागि संसदीय क्षेत्र पूर्वाधार विकास कार्यक्रमका लागि छुट्याइएको रु ८ अर्ब २५ करोड हाललाई भूकम्पपछिको पुनर्स्थापना र पुनर्निर्माणमा खर्च गर्ने गरी विपद् व्यवस्थापन कोषमा सार्ने र थप रु १ अर्ब ७५ करोडसमेत सो कोषमा थप गरी जम्मा रु १० अर्ब विपद् व्यवस्थापनका लागि उपलब्ध गराउने व्यवस्था अर्थ मन्त्रालयले मिलाउने। सरकारले भूकम्पपछिको पुनर्निर्माणका लागि विपद् व्यवस्थापन कोषमा सहयोग उपलब्ध गराउन व्यक्ति, संघसंस्थाका साथै मित्रराष्ट्र तथा अन्तर्राष्ट्रिय संघसंस्थालाई आह्वान गर्ने निर्णय गरेको छ। यसैगरी मन्त्रिपरिषद्ले नेपाल भूकम्प, प्राकृतिक प्रकोप र जलवायु परिवर्तनको उच्च जोखिममा रहेको मुलुक भएकाले व्यक्तिगत आवासलगायत सबै भवन तथा संरचनाको बीमा गराउने सम्बन्धमा अध्ययन गरी नेपाल सरकारको मुख्यसचिवले प्रतिवेदन पेश गर्ने निर्णय गरेको छ। कार्तिक १७ गते राति गएको भूकम्पले जाजरकोट र रुकुम पश्चिममा ठूलो क्षति भएको थियो।"
मौन स्नान गरी मनाइयो सोमबारे औँसी,"काठमाडौँ : सोमबार औँसी परेका दिन बिहान नबोली स्नान गरी मनाइने सोमबारे औँसी आज बिहान मौन स्नान गरी मनाइएको छ। सोमबार औँसी परेका दिन बिहान नबोली स्नान गर्ने वैदिक सनातन धर्मावलम्बीको प्राचीनकालदेखिको परम्परा रहिआएको छ। कार्तिक कृष्ण औँसी आज सोमबार परेको हो। सोमबार औँसी परेका दिन बिहान उठेर नबोलीकन स्नान गरे मनोकाङ्क्षा पूरा हुने शास्त्रीय मान्यता छ। धर्मशास्त्रविद् एवं नेपाल पञ्चाङ्ग निर्णायक समितिका सदस्य प्रा डा देवमणि भट्टराई वर्षमा दुईदेखि तीनपटकसम्म सोमबारे औँसी पर्ने गरेको बताउँछन्। सोमबारे औँसी परेका दिन बिहान नबोली स्नान गरेमा दाम्पत्य जीवन सुखमय हुने, अक्षय फल प्राप्त हुने विषय विभिन्न ग्रन्थमा उल्लेख गरिएको पनि उहाँले बताए। औँसी तिथि श्राद्ध, तर्पणका लागि पनि महत्वपूर्ण मानिन्छ। सोमबार औँसी परेका दिन माता, पिता हुने नहुने सबैले बिहान स्नान गर्नु शास्त्रीय रुपमा उचित रहेको जनाइएको छ। प्रत्येक महिनामा आउने औँसीलाई पनि विशेष पर्वका रुपमा मनाउने वैदिक सनातनी परम्परा रहिआएको छ। माता, पिता नहुनेले भने औँसी पर्वका दिन श्राद्ध, तर्पण, सिदा दानलगायत गरी मनाउँछन्। यसका लागि पनि सोमबार परेको औँसी विशेष रुपमा मानिने गरेको धर्मशास्त्रविद् भट्टराईले बताए। यस अवसरमा विभिन्न तीर्थमा स्नान गर्नेको भीड लागेको जनाइएको छ।"
नेवार समुदायले मनाए म्हः पूजा,"भक्तपुर : भक्तपुरका नेवार समुदायले आज म्हः पूजा मनाएका छन्। यो समदायले भोलि मंगलबार किजा पूजा अर्थात् भाइटीका मनाउने भएका छन्। पञ्चाङ्ग निर्णयक समितिले निर्धारण गरेको मितिभन्दा एक दिन अगाडि नै यहाँका नेवार समुदायले म्हः पूजा मनाएको र भाइटीका पनि सोहीअनुसार मनाउने भएका हुन्। नेपाल संवत्को नयाँ वर्षका दिन मनाइने न्हुँ दया भिन्तुना र्यालीसमेत यहाँका नेवार समुदायले आजै मनाएका छन्। भक्तपुरका विभिन्न ठाउँबाट भिन्तुना र्याली आयोजना गरेका थिए। तिहार (स्वन्ती) मनाउने विषयमा भक्तपुर नगरपालिकाले ज्योतिष डा वीरेन्द्रप्रसाद कायष्थ एवं ज्योतिष केदारप्रसाद दैवज्ञ, तलेजुका पुजारीहरू प्रजेशराज राजोपाध्याय, महेश कर्माचार्य, पदमलोचन कर्माचार्यसहितको छलफलपछि आज म्हः पूजा र भोलि २८ गते भाइटीका लगाउने निर्णय सार्वजनिक गरेपछि यहाँका समुदायले सोही अनुसार पर्व मनाएका हुन्। पञ्चांग निर्णायक समिति आज २७ गते गाई तिहार, २८ गते गोवर्द्धन तथा म्ह पूजा र २९ गते भाइटीका एवं किजा पूजा गर्ने निर्णय गरे पनि भक्तपुरमा भने एक दिनअगाडि नै यो पर्व मनाएका हुन्। भक्तपुर नगरपालिकाले भने २६ गते अपराह्न २ बजेर १४ मिनेटपछि औँसी तिथि लाग्ने हुँदा उक्त दिन साँझ लक्ष्मीपूजा गर्ने, कात्तिक २७ गते अपराह्न २ बजेर ४१ मिनेटपछि परेवा प्रतिपदा तिथि सुरु हुने भएकाले त्यस दिन साँझ म्हः पूजा गर्ने र कात्तिक २८ गते अपराह्न २ बजेर ३८ मिनेटमा द्वितीया तिथि लाग्ने भएकाले सो दिन किजा पूजा अर्थात् भाइटीका गरेर तिहार सम्पन्न गर्न आह्वान गरेअनुसार यो पर्व मनाउन लागिएको हो। म्हः अर्थात् आफ्नो शरीरलाई परमात्मा मानेर आफूले आफैँलाई पूजा गरी सुस्वास्थ्य तथा दीर्घायुको कामना गरी आफ्नो आत्मालाई चिनेर आत्मशुद्धि गरी ज्ञानको ज्योति फलाउने कामनासहित म्हः पूजा मनाउने गरिन्छ। म्हः पूजा साँझ घरका सबै सदस्य एकै ठाउँमा लामबद्ध बसेर आफैँले आफ्नो पूजा गर्ने परम्परा छ। ठूला दैवी प्रकोपबाट आफूले आफैँलाई बचाउने शक्ति प्राप्त गर्न पनि म्हः पूजा गर्ने परम्परा रहेको बताइन्छ।"
"जाजरकोट भूकम्प : गर्भवती, सुत्केरी र बालबालिका बढी प्रभावित","भेरीगङ्गा : जाजरकोट भूकम्पका कारण करिब ३० हजार गर्भवती, सुत्केरी र बालबालिका प्रभावित भएका छन्। कर्णाली प्रदेश सरकार सामाजिक विकास मन्त्रालयअन्तर्गतको स्वास्थ्य निर्देशानालयका अनुसार सुत्केरी, गर्भवती र पाँच वर्षमुनिका बालबालिका गरी २९ हजार नौ सय ८२ प्रभावित भएका हुन्। सुत्केरी, गर्भवती र पाँच वर्षमुनिका बालबालिका बढी प्रभावित भएको स्वास्थ्य सेवा निर्देशनालयका निर्देशक डा रवीन खड्काले जानकारी दिए। उनका अनुसार भूकम्पका कारण पाँच वर्षमुनिका मात्रै १९ हजार दुई सय ९६ बालबालिका प्रभावित भएका छन् भने पाँच हजार तीन सय ४३ स्तनपान गराइरहेका गर्भवती प्रभावित भएका छन्। तीन हजार तीन सय १७ गर्भवती प्रभावित हुँदा दुई हजार २६ स्तनपान गराइरहेका महिला प्रभावित भएको तथ्यांकमा जनाइएको छ। भूकम्पले जाजरकोट र रुकुमपश्चिममा धेरै नागरिक प्रभावित भएका छन्। गर्भवती, सुत्केरी र पाँच वर्षमुनिका बालबालिका झनै समस्यामा परेको डा खड्काले बताए। ४८ स्वास्थ्य संस्थामा क्षति भूकम्पबाट जाजरकोट, रुकुमपश्चिममा र सल्यानमा गरी ४८ स्वास्थ्य संस्थामा क्षति पुगेको छ। सामाजिक विकास मन्त्रालयको तथ्यांकअनुसार सबैभन्दा धेरै क्षति रुकुमपश्चिममा भएको छ। रुकुमपश्चिममा रहेका एक सय ११ स्वास्थ्य संस्थामध्ये २४ वटामा क्षति पुगेको छ। जसअन्तर्गत दुई वटा पूर्णरूपमा र २२ वटा आशिंकरूपमा क्षति पुगेको निर्देशक डा खड्काले बताए। जाजरकोटमा एक सय ३३ स्वास्थ्य संस्थामध्ये १८ वटा क्षति भएका छन्। छ वटा पूर्णरूपमा ध्वस्त भएका छन् भने १२ वटा आशिंकरूपमा क्षति पुगेको छ। यता सल्यानका एक सय ५५ स्वास्थ्य संस्थामध्ये तीन वटा पूर्ण र तीन वटा आशिंकरूपमा क्षति भएको उनले जानकारी दिए। उनका अनुसार सबैभन्दा बढी स्वास्थ्य चौकी ध्वस्त भएको छ। मृत्यु हुनेमा बालबालिका धेरै स्वास्थ्य सेवा निर्देशनालयको तथ्यांकअनुसार भूकम्पमा परी मृत्यु हुनेमा बालबालिका धेरै रहेका छन्। अठार वर्षभन्दा कम उमेर समूहका ९५ बालबालिकाले भूकम्पमा परी ज्यान गुमाउनु परेको हो। अध्यावधिक विवरणअनुसार पाँच वर्ष मुनिका मात्रै २४ बालबालिकाको मृत्यु भएको छ तीमध्ये १४ बालक छन् भने १० बालिका रहेका छन्। अठार वर्षमुनिका र पाँच वर्षमाथिका ७१ जनाको मृत्यु भएको तथ्यांकमा जनाइएको छ। तीमध्ये ३७ पुरुष र ३४ महिला रहेको निर्देशक डा खड्काले बताए। मृत्यु भएका अन्य ५८ जना १८ वर्षमाथिका रहेको सामाजिक विकास मन्त्रालयले जनाएको छ। त्यस क्षेत्रमा विभिन्न प्रकोप फैलिन सक्नेतर्फ आफू सचेत रहेको भन्दै सम्भव भएसम्म स्वास्थ्य सेवा सुचारु गरिएको निर्देशक खड्काले बताए। पानीजन्य रोग लाग्न नदिन भूकम्प प्रभावित क्षेत्रमा पानीको शुद्धता परीक्षण सुरु गरिएको भन्दै उनले त्यहाँ स्वास्थ्यकर्मी खटाइएको जानकारी दिए।"
"खाँदबारीमा दियोबाट आगो सल्कियो, एक घर जलेर नष्ट","सङ्खुवासभा : सङ्खुवासभा सदरमुकाम खाँदबारी नगरपालिका१ हिमावी टोलमा आगलागी हुँदा एक घर जलेर नष्ट भएको छ। गए राति लक्ष्मी पूजा गरेको दियोबाट आगो सल्केर खाँदबारी१ स्थित लिला राईको घर जलेर नष्ट भएको जिल्ला प्रहरी कार्यालय सङ्खुवासभाका प्रहरी निरीक्षक रामकुमार लामिछानेले जानकारी दिए। आगलागीबाट राईको घर पूर्णरुपमा नष्ट भए पनि मानवीय क्षति भएको छैन। आगलागीबाट राईको घरमा राखेका लत्ताकपडा र खाद्यान्न जलेको प्रहरी निरीक्षक लामिछानेले बताए। आगो नेपाली सेना, नेपाल प्रहरी र स्थानीयले एक घण्टापछि नियन्त्रण लिएको प्रहरी निरीक्षक लामिछानेले बताए। आगलागीबाट नगद ३१ हजार पनि जलेको छ भने उनको घर परिसरमा पार्किङ गरी राखिएको एक अटो (टेम्पो)मा पनि आगोले क्षति पुर्याएको प्रहरीले जनाएको छ। आगलागीबाट कति क्षति भयो भन्ने विवरण आइनसकेको प्रहरीले जनाएको छ। राासस"
"पुरानो रिसिइबिलाई लिएर दुई युवाबीच कुटाकुट, एकजनाको मृत्यु",गुलरिया : बर्दियाको गुलरिया नगरपालिका  ५ स्थित सन्तोषीसुहेलवा सडकखण्डमा दुई युवाबीच झगडा हुँदा एकजनाको मृत्यु भएको छ। झगडाका क्रममा घाइते भएका गुलरिया नगरपालिका ६ निवासी २३ वर्षीय बरुण घिमिरेको मृत्यु भएको हो। लक्ष्मीपूजाको दिन मध्यरातमा पुरानो विवादलाई लिएर झगडा उत्पन्न भएपछि मारपिटका क्रममा घिमिरे गम्भीर घाइते भएका थिए । उपचारका लागि अस्पताल लैजाने क्रममा बाटोमै घिमिरेको मृत्यु भएको जिल्ला प्रहरी कार्यालय बर्दियाका प्रहरी उपरीक्षक सुधिरराज शाहीले बताए । बरुणले कुटेको पुरानो झगडाको बदलामा पुनःविवाद भएको प्रारम्भिक अनुसन्धानबाट खुलेको छ। दुवै पक्षले मादकपदार्थ सेवन गरेको पाइएको छ । फरार रहेका युवाको खोजी भइरहेको प्रहरीले जनाएको छ। प्रहरीले घटनास्थल मुचुल्का उठाएको छ । राती साढे १२ बजेतिर घटना भएको हो । घटनास्थलबाट प्रहरीले चप्पल तथा हेलमेट भित्रको कपडा बरामद गरेको छ । घटनाको थप अनुसन्धान भइरहेको एसपी शाहीले जानकारी दिए ।
तिहारमा गुलिया मिठाइको प्रयोग : स्वास्थ्यलाई कस्तो असर हुन सक्छ ?,"चाडपर्वका बेला खानेकुरामै ज्यादा ध्यान केन्द्रित हुन्छ। बिहान उठेदेखि राति नसुतेसम्म तथा दिनभर नै अब अर्का पटक के खाने भन्ने छलफलमै व्यस्त बन्छौं। हामी पनि त्यस्तै छौं, चाडपर्वकै नाममा जीवनशैली अनियमित बनाइदिन्छौं। मनाउने तरिका अस्वस्थकर बनाउँछौं र विभिन्न स्वास्थ्य समस्याबाट जकडिरहेका हुन्छौं। जानीजानी बिहान चाँडै उठेर नियमित व्यायाम गर्ने बानी छाड्छौं, राति पनि अबेर सुत्छौं। ट्राइग्लिसिराइड, युरिक एसिड, सुगर, उच्च रक्तचाप ३० देखि ४० प्रतिशतमाथि गएको पाइन्छ। यसको स्तर ठीकमा ल्याउँदासम्म शरीरको भित्री भागमा केही न केही नोक्सान भइसकेको हुन्छ। तिहारमा गुलियो खानेकुराको स्थान सबैभन्दा उच्च छ। चिनी गुलियो हुन्छ। सबैलाई मन पर्छ तर चिनीले तत्कालै शक्ति दिनेबाहेक कुनै फाइदा दिँदैन तथा स्वास्थ्यका लागि उपयुक्त पनि हँदैन। गुलियोले सेता रक्तकोषहरू कमजोर बनाउँछ, ग्लुकोजको रासायनिक बनोट भिटामिन सीसँग मिल्दोजुल्दो भएकाले रगतमा ग्लुकोज बढ्दा कोषकोषमा बस्छन्। जसले एकातिर भिटामिन सीको कमी भई रोगविरुद्ध लड्ने शक्तिमा ह्रास हुन्छ भने अर्को तिर इन्सुलिन बढाई ग्रोथ हर्मोनको उत्पादन कम हुन्छ र इम्युनिटी घटाउँछ। इन्सुलिनले शरीरमा ट्राइग्लेसेराइडको मात्रा बढाउँछ, बोसो भण्डारण गर्छ। जसले मुटुधमनीका रोगहरू, उच्च रक्तचाप बनाउन सक्छ। धेरै वा पटकपटक चिनी वा गुलियो परिकार खानेमा चाँडै नअघाउने, पटकपटक खाइरहने बानीले मोटोपना, खनिजतत्वको सञ्चित र भण्डारणमा कमी ल्याउँछ। शिशुहरूमा दाँतको समस्या देखिन्छ। अत्यधिक चिनी सेवनले मानसिक एकाग्रतामा कमी, झर्किने तथा डिप्रेसन ल्याउँछ, मिर्गौलामा नकारात्मक असर, शरीर सुन्निने, पेटको समस्या, हड्डी खिइने, टाउको दुख्ने, माइग्रेन समस्या बढी हुन्छ। हिजोआज त झनै चिनी महँगिएका कारण चिनीभन्दा पाँच सय गुणा बढी गुलियो रसायन स्याकरिनको प्रयोग बढ्दो छ। २० रुपैयाँमा पाइने ५० ग्राम स्याकरिनले ३० किलो बढी चिनीको काम गर्ने बताइन्छ। सन्तुलित शाकाहारी खानाले मुटुरोग, उच्च रक्तचाप, क्यान्सर, मधुमेह, जोर्नी दुख्नेलगायत अनगिन्ती रोगबाट बचाउँछ। सागपात तथा शाकाहारी खानामा बढी प्रोटिन र एमिनोएसिड भएकाले रक्तचाप नियन्त्रणमा राख्छ, रेसा, म्याग्नेसियम, क्याल्सियम, फलाम र भिटामिन के यथेष्ट हुन्छ। मासुमा अत्यधिक प्रोटिन, बोसो, कम कार्बोहाइड्रेट तथा फलाम र क्याल्सियम पाइँदैन, विभिन्न रोगहरू लगाउँछ। उग्र स्वभावको बनाउँछ। तसर्थ माछामासुले तनका साथै मन पनि अस्वस्थ बनाउँछ। गुलियोले सेता रक्तकोषहरू कमजोर बनाउँछ, ग्लुकोजको रासायनिक बनोट भिटामिन सीसँग मिल्दोजुल्दो भएकाले रगतमा ग्लुकोज बढ्दा कोषकोषमा बस्छन्। जसले एकातिर भिटामिन सीको कमी भई रोगविरुद्ध लड्ने शक्तिमा ह्रास आउँछ। हरेक चाडपर्वमा पसलका मिठाईहरू किन्ने चलन बढ्दो छ। तर हिजोआज बजारमा उपलब्ध विभिन्न प्रकारका मिठाईसँगै रोगहरू पनि किनिरहेका छौं। किनभने सामान्य दिनको तुलनामा तिहारमा बढी खपत हुने भएकाले मिसावट गरिएको अशुद्ध मिठाई तिहार आउनु साता अघिदेखि नै बनाइन्छ। मिठाई बनाउँदा धेरै समयसम्म पकाइने भएकाले अखाद्य पदार्थले शरीरमा दीर्घकालीन असर पारिरहन्छ। अर्को अस्वस्थ बानी जब चाडपर्व वा मिठाईको बिक्रीको समय आउँछ, तब पसलेले मिठाई ढोका बाहिर आँगन, बाटोसम्म राखेर बेच्ने चलनले बाटोको धुवाँ, धुलोले एकातिर मिठाईलाई दूषित बनाइरहेका हुन्छन् भने अर्कोतिर झिँगा, किरा लागी संक्रमित बनाइरहेका हुन्छन्। विभिन्न प्रकारका रङहरू, सिम्रिक, सिन्दूर, अबिर, नीर, रोडामिन बी, ब्रिलियन्ट ग्रिन, मालाचिट ग्रिन, मेटालिन एल्लो, ओरेन्ज, जी नेप्थोल, एल्लो एस, अउरामिन, केशरी तथा चम्पारङ र बढी मात्रामा खाद्य रङहरू क्यारोरिन, एनाटो, विकबिन, कार्नेन, खैरो चिनी इत्यादि तथा एडेटियो प्रिजरभेटिभहरू प्रयोग गरिएका खानेकुरा खाँदा कतिपय अवस्थामा प्रत्यक्ष हानि गर्ने त केहीमा दीर्घकालीन असर स्वास्थ्यमा पर्दछन्। रङमिश्रित वा दूषित घिउ तेलको प्रयोगले रक्तकोषिकाहरू विशाक्त भई शरीरमा रगत कम हुने समस्या, रोगसँग लड्ने क्षमता घट्छ। भित्री कोमल अंगहरू जस्तै कलेजो, मुटु, मिर्गौला, कमजोर हुन्छन्। क्यान्सर हुने सम्भावना बढेर जान्छ। चर्मरोग लाग्ने प्रबल सम्भावना हुन्छ। बाँझोपन हुन सक्छ। आँखा, कान कमजोर हुन सक्छ, सन्तान लुला, लँगडा एवं अपाङ्ग हुन सक्छन्। सन्तानलाई ट्युमर, क्यान्सर हुन सक्छ। पुरुषको वीजकोष मार्दै सानो हुँदै जाने तथा पुरुषत्व नाश हुने, मिर्गौला तथा कलेजोमा घाउ हुने र छालामा दीर्घरोगका देखिन सक्छ। तसर्थ मानवीय संवेदनाको ख्यालै नगरी चाडपर्वको मौका छोपी दिन दुई गुणा रात चार गुणा बढी नाफा कमाउन खाद्यपदार्थमा खतरनाक रङ, रसायन, औषधि प्रयोग गर्ने, काला बजारी गर्ने काम रोक्न एकातिर कडा नियमकानुन, अनुगमन र नियन्त्रणका निम्ति सरकार नै अगाडि बढ्नुपर्छ भने अर्कोतिर उपभोक्तामा सचेतना आउनपर्छ। जबसम्म उपभोक्ता सचेत हुँदैन तबसम्म खाद्य विषाक्तता बढेको बढ्यै हुने छ। (अन्नपूर्ण पोस्ट्मा डा प्रकाश बुढाथोकीले लेखेको तिहारका गुलिया मिठाइ र स्वास्थ्य तिहार विशेष रहेकाले पुन: प्रकाशन गरिएको छ।)"
दसैंका लागि ल्याएका भेडाच्यांग्रा तिहारमा पनि बिकेनन्,"बागलुङ : कास्कीको माछापुछ्रेका मीनबहादुर गुरुङ असोज २६ गते पूर्वी डोल्पादेखि मुस्ताङ हुँदै सात सय च्यांग्रा लिएर आए। बागलुङसम्म आउँदा उनले जम्मा ३७ वटा मात्रै च्यांग्राको व्यापार गरे। बागलुङ, पर्वत, कास्की हुँदै तनहुँसम्म गुरुङले च्यांग्रा पुर्याए। तर सबै बिक्री हुनसकेनन्। तीन सय ५४ मात्रै बिक्री भए। दसैं सकिएपछि गुरुङले बाँकी रहेका तीन सय ४६ च्यांग्रा आफ्नो गाउँ लिएर फर्किए। केही समय गाउँमै घाँस र दाना खुवाएर पालेपछि अहिले तिहारका लागि फेरि पर्वत हुँदै बागलुङसम्म च्यांग्रा लिएर आएका छन्। दसैंका लागि ल्याएका च्यांग्रा तिहारसम्म पनि नबिक्दा उनी साह्रै तनावमा देखिन्छन्। दसैंको भन्दा अहिले च्यांग्राको मूल्य कम भएकाले बिक्री भइरहेको छ। पोहोर परार साल एक हजार खरिद गरेर ल्याए पनि दसैंमा सबै बिक्री भएका गुरुङ बताउँछन्। 'यसपाली सोचे अनुसार व्यापार भएन', उनले भने। वर्षौँदखि भेडाच्यांग्रा खरिद बिक्री गर्दै आउनुभएका गुरुङलाई यसपाली आर्थिक मन्दिका कारण ठूलो समस्या भएको छ। तिहारको दिनसम्म सबै च्यांग्रा सक्ने योजनामा उनी छन्। कम मूल्यमा दिन थालेपछि दसैंका तुलनामा यस बेला बढी बिक्री भएका छन्। अझै पनि उनीसँग करिब डेढ सय च्यांग्रा साथमै छन्। गुरुङलाई तिहारसम्म सबै भेडाच्यांग्रा बिक्री गर्न सकिँदैन कि भन्ने पिरले सताइरहेको छ। करिब दुई महिना च्यांग्रा व्यापार गर्ने उनी १८ वर्षदेखि यही पेसामा लागेका हुन्। दसैं तिहार जस्ता ठूला पर्वमा धेरैले मासुका लागि च्यांग्रा खोज्ने गर्दछन्। च्यांग्राको यसवर्ष न्यूनतम ३० हजारदेखि ५८ हजारसम्म मूल्य छ। सहरबजारमा च्यांग्राको मासुको अत्यधिक माग छ। एक करोड ५० लाखमा खरिद गरेको च्यांग्रा बिक्री नभएपछि थारै पनि नाफा नउठाइ बेच्न बाध्य भएको गुरुङले बताए। दसैंका बेला कम बिक्री गरे पनि पर्याप्त नाफा उठाउन पाएको उल्लेख गर्दै उनले तिहारसम्म बिक्री गरिसक्नुपर्ने हुँदा सस्तो भाउमा बेच्न थालेको बताए। बागलुङ बजारदेखि गलकोटसम्म पुगेर फर्कने योजना रहेको गुरुङ बताउछन्। 'मैले व्यवसाय थालेको धेरै वर्ष भयो तर अहिलेसम्म यस्तो कहिल्यै पनि भएको थिएन, पहिलेपहिले च्यांग्रा झरे भने ग्राहकले बाटोमै कुरेर बस्थे, छानीछानी किन्ने गर्थे, पहिलेको तुलनामा अहिले अलिकति महँगो पनि भएर होकी,' गुरुङले भने, 'यसपाली त आफ्नो परेको मूल्य उठाउन पनि निकै मुस्किल भयो, झण्डै भए एक महिना त गाउँमै दाना पानी खुवाएर पाले।' पुथा उत्तरगंगा पूर्वी रुकुमका तिलबहादुर बुढा मगरले पनि यसपाली सोचे अनुसार भेडाबाख्रा बेच्न सकेनन्। ३४ वर्षदेखि भेडापालन गर्दै आएका बुढा मगरले यो वर्ष सबैभन्दा कम व्यापार गरेको सुनाए। आफ्नो मुख्य व्यापार हुने क्षेत्र रुकुमकोट, बागलुङको निसीखोला, बुर्तिबाङ, बडिगाड, गुल्मीको वामीटक्सार चोरकाटे र रिडी भएको भन्दै सबै ठाउँमा पुग्दा पनि तीन सयभन्दा बढी भेडाबाख्रा बिक्री गर्न नसकेको उनको भनाइ छ। दसैंसम्म पाँच सय भेडा बिक्री गर्ने लक्ष्य राखेको उनी बताउँछन्। गत वर्ष भेडाबाख्रा बिक्री गरेर १५ लाख आम्दानी गरे पनि यसवर्ष आधा मात्र कमाइ भएको बुढा मगर बताउँछन्। न्यूनतम २० हजारदेखि अधिकतम ४२ हजारसम्ममा बिक्री गरेको उनले बताए। बाँकी रहेका भेडा बथानमै लगेर छोड्ने बुढा मगरको भनाइ छ।"
टिकटक आजैदेखि बन्द हुन्छ : सञ्चारमन्त्री,"काठमाडौं : सामाजिक सञ्जाल टिकटक आजैदेखि बन्द हुने भएको छ। सोमबार बिहान बालुवाटारमा बसेको मन्त्रिपरिषद् बैठकले नेपालमा टिकटक बन्द गर्ने निर्णय गरेसँगै प्रक्रिया अघि बढेको सरकारका प्रवक्ता एवं सञ्चार तथा सूचना प्रविधिमन्त्री रेखा शर्माले जानकारी दिइन्। उनले भनिन्,' टिकटक आजै बन्द गर्ने निर्णय भएको छ। प्राविधिकरुपमा आजैबाट बन्द गर्न साथीहरू खटिरहनुभएको छ।' उनले टिकटकले सामाजिक सद्भाव बिथोल्ने गरी पारिवारिक संरचना र सामाजिक सम्बन्धलाई खलबल्याउने गरी प्रचारप्रसार हुनथालेपछि बन्द गर्न निर्णय गरिएको बताइन्। बैठकले टिकटक बन्द गर्न सञ्चारमन्त्रालयलाई निर्देशन दिएको बताउँदै मन्त्री शर्माले सञ्चारमन्त्राय र दूरसञ्चार प्राधिकरण तयारी अवस्था रहेको उनले बताइन्। केहि दिन अगाडि पछिल्ला दिनमा अभिव्यक्ति स्वतन्त्रताको आडमा छाडा, घिनलाग्दा, उत्तेजक, व्यक्तिको मानमर्दन गर्नेजस्ता गतिविध बढेको भन्दै सरकारले निर्देशिका ल्याएको छ। सरकारले सामाजिक सञ्जाल सञ्चालन निर्देशिका२०८० पारित गरेको हो। सञ्चार तथा सूचना प्रविधिमन्त्री शर्माका अनुसार सूचना प्रविधिको माध्यमबाट प्रवाह हुने सामाजिक सञ्जालको सञ्चालन एवं प्रयोगलाई व्यवस्थित र मर्यादित बनाउन सरकारले उक्त निर्देशिका ल्याएको छ।"
सस्तोमा मोटरसाइकल मिलाइदिने भन्दै लुटपाट गर्ने २ जना पक्राउ,हेटौंडा : सस्तोमा मोटरसाइकल मिलाइदिन्छु भनेर जंगलमा लगेर लुटपाट गर्ने २ जना पक्राउ परेका छन्। पक्राउ पर्नेमा मकवानपुर जिल्ला कैलाश गाउँपालिका२ का बैकुण्ठ बोट टोलका २५ वर्षीय विशाल मोक्तान र कैलाश गाउँपालिका२ स्थित खारेटोलका ३१ वर्षीय रुद्र मोक्तान रहेको मकवानपुर प्रहरीले जनाएको छ। प्रहरीका अनुसार गत बिहीबार साढे २ बजेतिर मकवानपुर थाहा नगरपालिका३ भञ्जाङ डाँडास्थित खाप्चेखोलास्थित जंगलमा विगत एक वर्ष अगाडि काठमाडौंमा घर बनाउने काम गर्ने सिलसिलामा चिनजान भएको विशाल तामाङले सस्तोमा २ सय सीसीको मोटरसाइकल मिलाई दिन्छु भनि ताप्लेजुङका फक्ताङलुङ गाउँपालिका५ स्थायी घर भई हाल झापा भद्रपुर नगरपालिका३ बस्ने नरेन्द्र लिम्बुलाई बोलाई लुटपाट गरेको आरोपमा पक्राउ गरिएको हो। उनीहरूले हतियार देखाएर लिम्बुको साथमा रहेको ३० हजार रुपैयाँसहित एकथान मोबाइल सेट लुटेका थिए। यसबारे थप अनुसन्धान भइरहेको प्रहरीले जनाएको छ।
मधेसमा छठको तयारी सुरु,"वीरगन्ज : तराई मधेसमा छठ पर्वको तयारी र चहलपहल सुरु भएको छ। कात्तिक महिनाको शुक्ल पक्षको चौथी तिथिका दिनबाट विधिवत् रूपमा सुरु हुने छठ पर्व सप्तमीका दिन बिहानसम्म मनाइन्छ। तराई मधेसमा बस्ने भोजपुरी र मैथली भाषी हिन्दूको प्रमुख पर्व नै छठ पूजा हो। यसपाली छठ पूजा मंसिर ३ गते आइतबारका दिन परेको छ। दिपावली सकिएसँगै तराई मधेसमा छठ पूजाको लागि चाहिने पूजन तथा प्रसाद सामाग्री , भाँडावर्तन, लत्ताकपडा इत्यादिको किनमेल सुरु भइसकेको छ। यस्तै नदी, तलाउ , पोखरी लगायतका जलाशय छेउमा छठी माताको मुख्य पूजा आराधना गरिने भएकाले ती स्थानहरूको सरसफाइ र सजावटको काम पनि अहिले जोडतोडका साथ भइरहेको छ। छठपूजाको मुख्य दिन अर्थात षष्ठी तिथिका दिन साँझ अस्ताउदो सुर्य र सप्तमी तिथिका दिन बिहान उदाउदो सुर्यलाइ अर्घ (पूजाआरधना ) दिने स्थल छठीघाट (नदी, पोखरी , तलाउ इत्यादि जलाशय)को सरसफाइ र सजावटको काम पनि सुरु भइसकेको छ। पछिल्लो डेढ दशक यता छठीघाटको सरसफाइ र सजावटमा होडबाजी नै देखिएको छ। छठ पूजा मनाउनका लागि वीगरगन्जको घडीअर्वा पोखरी, रानीघाटको सिर्सिया नदी, छपकैया पोखरी, स्विमीङ पुल, नगवा पोखरी, मुर्ली पोखरी, पिपरा, रामगढवा, सिर्सिया, अलौं लगायतका स्थानमा रहेका जलाशयहरूलाई छठीघाटका रूपमा सजाउने काम सुरु भइसकेको छ। आकर्षक टेण्ट, पण्डाल र झिलीमली बत्ती लगाएर छठीघाट सजावटका लागि मात्रै स्थानीयस्तरमा गठन गरिएका छठ पूजा व्यवस्थापन समितिहरूले लाखौ रुपैयाँ खर्च गर्दै आएका छन्। छठ पर्वका लागि नेपालमै प्रसिद्ध घडिअर्वा पोखरी पार्कलाई पनि अहिले सजाउने काम तीव्र गतिमा भइरहेको छ। घडीअर्वा छठको सजावटसहित व्यवस्थापनमा मात्रै यस वर्ष १८ लाख रुपैयाँभन्दा बढी खर्च हुने अनुमान रहेको छठपूजा व्यवस्थापन समितिका अध्यक्ष दिलिप साह कानुले बताए। बजारमा अहिले छठ पूजाका लागि चाहिने पुजन सामग्री, वस्त्र , फलफूल, तेल, मसला जस्ता खाद्यान्नहरूको पसलमा अहिलेदेखि नै ग्राहकहरूको भीडभाड देखिएको छ।"
"पाखैभरि फूलबारी, घरभरि माला उन्नेको भीड","तानसेन : पाखैभरि फूलबारी। फूलबारीमा फूल टिप्नेको लावालस्कर। घरभरि ४ सय जना माला उन्ने भीडभाड बनाएर फूल खेतीमा गाउँमा भविष्य देखेका छन् पाल्पाका अर्जुन देवकोटाले। पाल्पा पूर्वखोला गाउँपालिका२ राक्सेका उनले निराशामा परिणत भएको गाउँमा फूल खेतबाट आशाको बिउ रोपिदिएका छन्। उनको फूलबारीमा फूल टिप्ने र घरमा माला उन्नेहरूको मेला नै लागेको छ। सयौ व्यक्तिले एकै पटक फूलबारीमा फूल टिप्ने घरै भरी बसेर माला उनेको दृश्यले सिंगो पूर्वखोला गाउँ नै उज्यालो बनाएको छ। भाइटीकालाई लक्षित गरेर देवकोटाले ५६ रोपनी क्षेत्रफलमा पाखैभरी फूल खेती गरेका छन्। भाइटीका नजिकिँदै जादा देवकोटाको फूलबारीमा गाउँभरिका सयौ व्यक्तिहरू फूल टिप्न र माला उन्न व्यस्त देखिएका हुन्। लामो समय वैदेशिक रोजगारमा रहेका देवकोटा गाउँघरका बाझिएका जग्गाबाटै सुगन्ध फैलाउने अभियानाका साथ फूल खेतीमा लागेको बताए। अर्जुनले सुरु गरेको काममा श्रीमती पुष्पाले पूर्ण रूपमा सघाएकी छन्। १० वर्षसम्म कोरियामा रोजगारी गरेर स्वदेश फर्किएका देवकोटा आफ्नै जन्मथलो फर्की, बाझिएको जग्गामा फूल खेती गरेर गाउँपालिकामै नमुना कृषक भएका छन्। कोरोना संक्रमण र लकडाउनको कारण जन्मथलो छोडी बुटवलमा डेरा गरी बसेका देवकोटा दम्पतिलाई फूल खेतीले गाउँमा हाइहाई बनाएको छ। फूल खेतीको कारण चर्चामा आएका देवकोटा दम्पतिले फूल खेती बढाउन गाउँमा बाझिएका जग्गा भाडामा लिएका छन्। आगामी वर्ष कम्तीमा एक सय रोपनीभन्दा बढी जग्गामा फूल खेती गर्ने योजना बनाई बाझिएका जग्गा भाडामा लिएको पुष्पा देवकोटाले बताइन्। बेरोजगार भई बसेका गाउँका युवाहरूलाई बाझिएको जग्गामा फूल खेतीमा सहभागी गराउने योजना देवकोटा दम्पतिले बनाएका छन्। देवकोटाको फूलबारीबाट भाइटीकालाई लक्षित गरेर २० हजार भन्दा बढी माला तथा केही गाडी फूल बुटवल, चितवनको बजारमा गइसकेको छ। फूल खेतीमा हालसम्म ११ लाख रुपैयाँ लगानी गरेका देवकोटाले तिहारमा मात्र २५ लाख रुपैयाँको कारोबार हुने अपेक्षा राखेका छन्। देवकोटाले गरेको फूलखेतीले गाउँका युवाहरूलाई उत्साहित बनाएको छ। खेतबारी बाझो राखी बसाइसराई गरेका युवाहरूले देवकोटाले पौरख देखेर गाउँघरमै फर्कि कृषिकर्म गर्ने योजना बनाएका छन्। विविध कारण बाझिएको जग्गामा देवकोटासँग मिलेर कृषि कर्म गर्ने स्थानीय युवा प्रकाश देवकोटाले बताए। फूल खेती गरेर गाउँभरि उत्साह थपेका देवकोटाको प्रेरणाले युवा वर्गलाई होइन पाका पुस्तालाई समेत सक्रिय बनाएको छ। पहाडमा केही भएन, पैसा कमाउन, सहर बजार तथा विदेशै जानुपर्छ, गाउँघर छोड्नै पर्छ भन्ने मान्यता देवकोटा तोडिदिएका छन्। उजाडिँदै गरेको गाउँघर, बाझिँदै गएको खेतबारी, थोत्रिदै भत्किँदै गएका घरघोटहरूले पुनर्जीवन पाउने आशा देवकोटाको कामले गराएको स्थानीय रामप्रसाद आचार्यले बताए। गाउँघरका बाँझो जमिनबाट पनि राम्रो आम्दानी गर्न सकिन्छ। विदेशमा मात्र होइन स्वदेशमा पनि सजिलै लाखौ रुपैयाँ कमाउन सकिन्छ भन्ने उदाहरण बनेका देवकोटा जस्ता नव उदयमान कृषकहरूलाई स्थानीय सरकार, प्रदेश सरकार तथा संघीय सरकारले टिकाई राख्ने वातावरण बनाई दिनु पर्छ। उनीहरूको कामप्रति सबैले सहयोग र हौसल्ला बढाएमा लाखौं उदयमान कृषकहरू कृषि कर्ममा थपिने छन्।"
"दिपावली गर्दा आगलागी, घरसँगै नगद र सुनसमेत जल्यो","ओखलढुंगा : ओखलढुंगाको चिशंखुगाढी गाउँपालिका१ कुइभिरस्थित गैरीगाऊँमा दिपावली गर्दा घर जलेको छ। दिपावली गरेर बालिएको दियोबाट आगो सल्केर गैरी गाउँका ६० वर्षीय टेक बहादुर खत्रीको घर जलेको हो। आइतबार साँझ भएको आगलागीमा उनको कच्ची घर पूर्ण रुपमा जलेको, १ लाख ५० हजार नगद र डेढ तोला सुन समेत जलेको प्रहरीले जनाएको छ। अन्नपात र भाँडाकुँडासमेत गरेर ५ लाख बढीको क्षति भएको अनुमान छ। घर जलेछि खत्री परिवार खुल्ला आकाशमुनि बस्न बाध्य छ। पीडितले चाडबाडको समयमा बास, अन्न र लत्ता कपडा सबै गुमाएपछि बिचल्ली भएको छ।"
भोजपुरमा लक्ष्मी पूजाको लागि बालिएको दियोबाट आगालागी,"भोजपुर : लक्ष्मी पूजाको लागि बालिएको दियोबाट आगोलागी हुँदा भोजपुरमा ६ लाखभन्दा बढीको क्षति भएको छ। जिल्ला प्रहरी कार्यालय भोजपुरका सूचना अधिकारी प्रहरी निरीक्षक दलबहादुर राईले भोजपुर नगरपालिका८ पोखरे बरबोट स्थित ज्ञानराज विष्टको घरमा लक्ष्मी पूजा गर्न बालिएको दियोबाट आगलागी हुँदा २६ लाख ५८ हजार बराबरको क्षति भएको जानकारी दिए। आगोलागीबाट दुई तले घर जलेको छ भने घरभित्र रहेका लत्ताकपडा, अन्नपात भाडावर्तन,सुनका गरगहना र नगद रु १५ हजारसमेत नष्ट भएको उनले बताए। जिल्ला प्रहरी कार्यालय, नेपाली सेना, स्थानीयवासी र बारुणयन्त्रको सहयोगमा आगो नियन्त्रणमा लिइएको थियो। आगलागीका कारण विष्ट परिवार विचल्लीमा परेको छ।"
"महोत्तरीमा हात्ती आतंक, निकुञ्जमा फर्काइदिन स्थानीयको हारगुहार","महोत्तरी : महोत्तरीको बर्दिबास तथा चूरेसँग जोडिएको उत्तरी क्षेत्रमा एक सातादेखि जंगली हात्तीको आतंकले स्थानीय त्रासमा छन्। बर्दिवास ८ स्थित हातिलेट, हंङकङ डाडाँ, क्वाटर, भप्सी खोला, लोप्चन टोल तथा चूरे क्षेत्र राजवासलगायत क्षेत्रमा हात्ती आतंक बढेको हो। हात्तीले किसानको उखु, घरको पिलर तथा अन्य बालीनालीमा ठूलो क्षति पुर्याएको महोत्तरी गौशाला नगरपालिका १ का किसान नरेश महतो बताए । बर्दिवास हातिलेट क्वाटरका हरिश्चन्द्र महतोले हात्तीको आतंकले रातभरि जाग्राम बस्नु परेको बताए । दिनभरि हात्ती जंगल जान्छ,'उनले भनिन्, रात परेपछि गाउँ छिर्छ । ' मानिस रातभर सुत्न सकेको छैनन् । टोलटोलमा मानिसहरू हात्ती आउने त्रासमा छन् । हात्ती नयाँ बाटो खोजेर गाउँ पस्ने र घर भत्काएर, बाली सखाप पारेर निस्कने गरेको महतोले बताए । हात्तीले शनिबार राती घर बनाउन लागेको पिलर भत्काएको छ भने किसानले लगाएको गखु खेतीसहित अन्य बालीमा ठूलो क्षति पुर्याएको लोकतान्त्रिक समाजवादी पार्टीका नेता पिताम्बर महतोले अन्नपूर्णलाई जानकारी दिए । हात्ती दिनमा जंगल र राती गाउँ बस्ने भएकाले स्थानीय त्रासमा रात गुजार्न बाध्य छन् । विगतका वर्षहरूमा समेत चुरेक्षेत्रबाट हात्ती गाउँ पसेर घर भत्काउने,बालिनाली नष्ट गर्ने,मानिसलाई आक्रमण गर्ने जस्ता गतिविधि हात्तीले गर्न थालेपछि बर्दिवास नगरपालिका भित्रको पर्साइधाप, राजवास, मर्का, कालापानी, पाटु, गौरीडाँडालगायतका ठाउँका मानिस निकै त्रसित छन्। गत वर्ष नै आफ्नो खेतमा लगाएको चैते धानमा हात्तीले ठूलो क्षति पुर्याएको राजवासका स्थानीय विष्णु थापाले बताए। यसअघि हात्तीले खानेपानी र सिंचाइको पाइप पनि भाँचिदिएपछि स्थानीयलाई खानेपानीको पनि समस्या परेको थियो । पछिल्लो तथ्याङ्क अनुसार केहीवर्षम हात्तीले दर्जन बढी घर भत्काइसकेको छ भने ५० भन्दा बढी घरमा आंशिक क्षति पुर्याइसकेको छ। हात्तीले दुःख दिन थालेपछि स्थानीय सम्बन्धित निकायसँग हात्ती आतंक नियन्त्रण गर्न हारगुहार गर्न थालेका छन्। इलाका प्रहरी कार्यालय बर्दिबासका प्रहरी नायव उपरीक्षक विजय यादवले हात्तीले पुर्याएको क्षतिबारे यकिन तथ्याङ्क नआएको बताए । उनले भने,हामीले हात्ती नियन्त्रणका लागि वन कार्यालय र निकुञ्जलाई पनि जानकारी गराएका छौं।' चितवन राष्ट्रिय निकुन्जबाट हात्ती तराईको चुरे क्षेत्रमा प्रवेश गरेको भन्दै स्थानीयले हात्ती निकुन्जमै फर्काइ दिन माग गरेका छन्। जिल्ला डिभिजन वनकार्यालय महोत्तरीले हात्ती लखेट्न र मानिसलाई सचेत गराउन टोली खटाएको छ । स्थानीयलाई समूहमा बस्न, हातमा टर्च लिएर बस्न र आगो बालेर बस्न वन कार्यालयले सुझाव जारी गररेको छ । हात्तीलाई लखेट्ने उपाय स्थानीयले अपनाए हात्ती आफै ठाउँ छोडेर जाने वन्यजन्तुको संरक्षणमा काम गर्दै आएका मिथिला वाईल्ड लाईफ ट्रष्टका अध्यक्ष देवनारायण मण्डलले बताए । यता मधेश प्रदेशका वन तथा वातावरण मन्त्री रमेश प्रसाद कुर्मीका स्वकीय सचिव प्रभाकर सिंहले हात्ती नियन्त्रणमा पर्सा राष्ट्रिय निकुञ्जसँग समन्वयन भइरहेको बताए । वन कार्यालय र निकुञ्जसँग हामी निरन्तर सम्पर्कमा छौं,टोली खटाइसकेका छौं,छिटै नियन्त्रणमा लिइन्छ ।"
विप्लबले बनाइदिए साहाराविहीन भूकम्पपीडितका लागि अस्थायी घर,"जाजरकोट : जाजरकोटमा गएको भूकम्पले जाजरकोट नलगाड नगरपालिका१ चिउरीका कले कामीको घर भत्कियो। घरले आधा शरीर च्यापे पनि गाउँलेको सहयोगमा उनलाई उद्धार गरियो। र, उनी बाँच्न सफल भए। तर, उनको एक मात्र साहारा ओत लाग्ने घर नै भत्किएपछि उनी निकै तनावमा थिए। श्रीमतीको यसअघि नै मृत्यु भइसकेको र दुई जना छोरीहरू पनि बिहे गरेर गइसकेपछि ५६ वर्षीय कले एक्लै जिन्दगी कटाइरहेका छन्। उनी बोल्न सक्दैनन्। भूकम्पपछि झन समस्यामा रहेको कुरा नेपाल कम्युनिष्ट पार्टीका महासचिव नेत्रविक्रम चन्द विप्लबको कानमा पर्यो। उनी आफैं आफ्ना स्वंयमसेवी कार्यकर्ता लिएर उनको घर बनाइदिए। शनिबार बिहानै महासचिव विप्लवले चिया नखाई नै नलगाड नगरपालिका१ स्थित कले कामीको अस्थायी टहरा (घर) बनाउने कार्यको नेतृत्व गरे। कामीको भत्किएको घरबाट समान हरू निकाल्ने कार्य नेकपा कार्यकर्ताले शुक्रबार नै गरी सकेका थिए। काठको अस्थायी टहरा बनाउन महासचिव विप्लव र पार्टीका प्रवक्ता प्रकाण्ड स्वयम् आफैं जुटे एक दिनमै घर तयार भयो। नेपाल कम्युनिस्ट पार्टीले केही त्यहाँ भएको काठ प्रयोग गरे र बाँकी छानोको टिन, बास लगायतका सामग्री आफ्नै लगानीमा लगाएको थियो। नेकपा नेताहरू विप्लव प्रकाण्ड लगायत सबैले दिनभरि श्रम गरी साँझ तिर बल्ल घरको संरचना तयार भयो। कले पनि पुनर्निर्माणको काममा सबैलाई सघाउँदै थिए र उनी हर्षित पनि देखिन्थे। महासचिव विप्लवले बनाइएको अस्थायी टहरा आज आइतबार एक कार्यक्रमका बीच कले कामीलाई हस्तान्तरण गरेका छन्। सो क्षेत्रमा महासचिव विप्लवले पीडितहरूलाई राहत वितरण तथा पीडितहरूसँग भेटघाट गरेका छन्। केही समयपछि सोही क्षेत्रमा भूकम्पले भत्किएका घर निर्माण गर्न आफ्नी पार्टीले जनशक्ति परिचालन गरी अरू घरहरू पनि निर्माण गरिदिने बताएका छन्। नलगाड१ चिउरी गाउँमा अहिलेसम्म सबै घरहरू भत्किएका छन् भूकम्पकै कारण उक्त गाउँमा हालसम्म १३ जनाको ज्यान गएको छ। घरहरू भत्किएकै कारण अहिले त्यहाँका सबै मानिसहरू पालमुनि बस्न बाध्य छन्। जाजरकोट पुगेका विप्लवले आफूले ल्याएको एक ट्रक राहत सामग्री जाजरकोट जिल्ला प्रशासन कार्यालयलाई बुझाएका छन्। त्यसपश्चात विप्लव शुक्रबार राति करिब १० बजे जाजरकोटको नलगाड नगरपालिका१ चिउरी गाउँमा पुगेका थिए। जहाँ नेकपाको दक्षिण कर्णाली ब्युरो समिति केही दिनअघिदेखि नै शिविर राखेर पीडितको उद्धारमा खटिएको थियो। अरू ठाउँ स्वास्थ्य शिविर राखेर आइसकेको नेकपा निकट अखिल नेपाल जनस्वास्थ्यकर्मी महासंघको डा प्रकाश सी नेतृत्वको टोली पनि सोही चिउरी गाउँमा घाइते तथा बिरामीको उपचारमा लागेको थियो।"
स्वाँतखोलामा तीन सय ४४ मिटर लामो पुल निर्माण,"म्याग्दी : म्याग्दीको अन्नपूर्ण गाउँपालिका ५ को शिख स्थित स्वाँत खोलामा तीन सय ४४ मिटर लामो झोलुंगे पुल निर्माण भएको छ। शिखको निरवाङ र किन्दु जोड्ने झोलुंगे पुल निर्माण भएपछि ४५ मिनेटको यात्राअवधि २० मिनेटमा छोटिएको छ। अन्नपूर्ण गाउँपालिका५ घिरवाङका बासिन्दा अर्जुन चोचाङ्गीले पुल बनेपछि जङ्गल, भीर र खोल्साको घुमाउरो बाटो यात्रा गर्नुपर्ने बाध्यता हटेको र यात्रा अवधि पनि छोटिएको बताए। 'किन्दु, धोस्केखोरका बासिन्दालाई माध्यमिक विद्यालय र वडा कार्यालय रहेको शिख पुग्न स्वाँत खोलाको घुमाउरो बाटो प्रयोग गर्दा ४५ मिनेट लाग्ने गरेको थियो', उनले भने, 'पुल बनेपछि २० यात्रा अवधि २० मिनेटमा छोटिएको छ।' पुलबाट शिख, किन्दु, धोस्केखोरीया, घिरवाङ र पाउद्वारका पाँच सयभन्दा बढी घरधुरी लाभान्वित भएका अन्नपूर्ण गाउँपालिका५ का वडाध्यक्ष राजेश तिलिजाले बताए। 'संघीय सरकारको सस्पेन्सन ब्रिज डिभिजनले ३४४८ मिटर लामो र एक सय ४० मिटर भन्दा अग्लो झोलुंगे पुल ठेक्कामार्फत करिब डेढ करोडको लागतमा निर्माण गरेको हो', उनले भने, 'गत वैशाखदेखि सुरु भएको पुल निर्माण कार्य सकिएपछि यसै महिनादेखि प्रयोगमा आएको हो।' पुल बनेपछि ज्येष्ठ नागरिक र बालबालिकालाई सहज भएको निरवाङका ८० वर्षीय कुलबहादुर पुर्जाले बताए। 'गाडीले निरवाङको छेउमा ल्याउने सामान किन्दुका बासिन्दाले बोकेर गाउँमा लैजान्छन। गाडी चढ्न पनि पुल तरेर यही आउँछन्', उनले भने, 'पुल हेर्न वरपरका गाउँबाट दैनिकजसो मानिस आइरहेका छन्।' शिखदेखि ढाडखर्क, खोपारा जाने र आउने पर्यटकलाई पनि आवतजावत गर्न सहज भएको छ। किन्दु, धोस्केखोरका बासिन्दाले उत्पादन गरेको आलु, सिमी बजार पढाउन पुलले सजिलो बनाएको छ। यो अन्नपूर्ण गाउँपालिकाको सबैभन्दा लामो पुल भएको वडा अध्यक्ष तिलिजाले बताए। म्याग्दीमा शिखको स्वाँतखोलासहित तीन सय मिटरभन्दा लामो चार वटा झोलुंगे पुल निर्माण भएका छन्। यसअघि रघुगङ्गा गाउँपालिका१ बेग र बादुक जोड्ने बेगखोलामा ३६५ दशमलव ८० मिटर, मालिका गाउँपालिका७ बिमवाङ र धौलागिरि गाउँपालिका६ रिख जोड्ने तीन सय ५० मिटर र बेनी नगरपालिका१ रत्नेचौर र बागलुङ नगरपालिका४ कुडुले जोड्ने तीन सय ८८ मिटर लामो झोलुंगे पुल निर्माण भएका थिए।"
अलपत्र बागलुङम्याग्दी सडक निर्माणलाई गति दिइने,"म्याग्दी : गण्डकी प्रदेश सरकारका भौतिक पूर्वाधार विकास तथा यातायात व्यवस्थामन्त्री रेशमबहादुर जुग्जालीले अलपत्र अवस्थामा रहेका बाग्लुङको गल्कोटहरिचौरहिलतारा हुँदै म्याग्दी जोड्ने सडकका ठेकेदारलाई काममा फर्काउन मन्त्रालयले पहल गरिएको बताएका छन्। अर्गल सांस्कृतिक विकास मञ्चले ऐतिहासिक भुस पोल्ने पर्वका अवसरमा आइतबार ताराखोला गाउँपालिकाको अर्गलमा आयोजना गरेको कार्यक्रममा मन्त्री जुग्जालीले गलकोट ताराखोला हुँदै म्याग्दीको रुम जोड्ने सडकको दोस्रो खण्डको काम यसै आर्थिक वर्षमा ठेक्का लगाउने तयारी भएको जानकारी दिए। 'अलपत्र अवस्थामा रहेको गलकोटदेखि ताराखोलाको घुस्मेली जोड्ने सडकका ठेकेदारलाई काममा फर्काउन मन्त्रालय तहबाट ताकेता गरेका छौँ', उनले भने, 'काम अघि नबढाए कालोसूचीमा राखेर कारबाही गर्न सिफारिस गर्ने र ठेक्का तोड्ने तयारी गरेका छौँ। ठेकेदारले तिहारलगत्तै काममा फर्कने प्रतिबद्धता जनाएको छ।' गलकोटको गौदीखोला पुलदेखि नगरपालिकाको कार्यालयअघि हुँदै ताराखोलाको घुस्मेलीसम्मको १० किलोमिटर सडक कालोपत्रका लागि लागि विसं २०७६ मा २४ करोडमा ठेक्का सम्झौता गरेको थियो। निर्माण कम्पनीले हालसम्म उक्त खण्डअन्तर्गत ३० प्रतिशत मात्र काम गरेको मन्त्री जुग्जालीले जानकारी दिए। सडक कालोपत्रमा ढिलाइ हुँदा गलकोट५ र ६ तथा ताराखोला१ र ३ का बासिन्दाले सास्ती खेप्दै आएका छन्। मन्त्री जुग्जालीले २४ किलोमिटर दूरीको गलकोट ताराखोला रुम रणनीतिक सडकको दोस्रो खण्डमा पर्ने घुस्मेली करिमेला खण्डको सडक कालोपत्रसहित स्तरोन्नति गर्न चालु आर्थिक वर्षमा १५ करोडको ठेक्का आह्वान गर्ने तयारी भएको जानकारी दिए। 'पहिलो खण्डलाई गतिदिने र चालु आवमा तीन करोड विनियोजन भएको दोस्रो खण्डका लागि १५ करोड बराबरको ठेक्का लगाउन प्रदेश सरकारले छनोट गरेको छ', उनले भने, 'ताराखोलाकै रानीवासमा पक्की मोटरेबल पुल बनाउन ठेक्का आह्वान हुँदैछ। यो पुललाई यस वर्ष एक करोड २० लाख विनियोजन भएको छ।' चालु आवमा ५०५० लाख बजेट विनियोजन भएको ताराखोलाको सहिद मार्ग र सिर्फु हुँदै म्याग्दी जोड्ने सडक स्तरोन्नतिलगायत योजनालाई निरन्तरता दिने मन्त्री जुग्जालीले प्रतिबद्धता जनाए। 'घुस्मेली हुँदै गाउँपालिकाको केन्द्र अर्गल जोड्ने सडक स्तरोन्नतिका लागि प्रदेश सरकारले प्राथमिकता दिन्छ', उनले भने, 'स्थानीयरुपमा जग्गाको व्यवस्थापन गर्नुहोस्। अर्गलको खेलमैदान विस्तार र पूर्वाधार निर्माणका लागि बजेट व्यवस्थापन गर्नेछौँ।'"
पशुपतिमा गरियो गाई पूजा (फोटो फिचर),काठमाडौं : कार्तिक शुक्ल प्रतिपदा एवं यमपञ्चक अर्थात् तिहारको तेस्रो दिन आज गाईको पूजाआजा गर्ने प्रचलन रहेको छ। पशुपतिमा पनि आज गाईको पूजा गरिएको छ। गाईलाई पवित्र मानी पूजा गर्ने वैदिक सनातन कालदेखिको परम्परा हो। गाईको पूजा गरी आजका दिन मीठा परिकार खान दिएमा गाईबाट पाइने शुद्धता सधैँ प्राप्त हुने धार्मिक विश्वास छ। नेपालका कतिपय भाग र केही समुदायमा कार्तिक कृष्ण औँसीकै दिन गाई पूजा गर्ने परम्परा रहे पनि औँसीको अन्त्य र प्रतिपदाको शुरुमा गाई पूजा गर्नुपर्ने शास्त्रीय मान्यता रहेको नेपाल पञ्चाङ्ग निर्णायक समितिका सदस्य प्रा डा देवमणि भट्टराईले जानकारी दिए। आज गाई पूजा गरी साउन शुक्ल पूर्णिमाका दिनमा दाहिने हातमा बाँधिएको रक्षाबन्धन गाईको पुच्छरमा बाँधिदिएमा मृत्युपश्चात् गाईले स्वर्ग जान वैतरणी नदी तारिदिने धार्मिक विश्वास छ।
"लक्ष्मीपूजामा बालेको मैनबत्तीबाट सल्केको आगोले घर जलेर नष्ट, ३० लाखको क्षति",बैतडी : बैतडीमा लक्ष्मीपूजाका दिन बालिएको मैनबत्तीबाट सल्किएको आगोले घर जलेर नष्ट भएको छ । पुर्चौडी नगरपालिका१ डाडाँकोटका जयानन्द जोशीको घरमा आइतबार राती साढे ९ बजेको समयमा मैनबत्तीबाट सल्किएको आगो विद्युतको तारसम्म पुगेको र विद्युतको तार सट भइ घरमा आगलागी भएको जिल्ला प्रहरी कार्यालय बैतडीका सूचना अधिकारी खेमविक्रम केसीले जानकारी दिए । घरमा रहेका दुईवटा ग्यास सिलिन्डर पड्किएपछि घरमा थप क्षति पुगेको उनले बताए । स्थानीय र प्रहरीको सहयोगमा करिब एक घण्टापछि आगो नियन्त्रणमा आएको थियो । जोशीको घर पूर्णरुपमा जलेको र सबै सरसमान जलेर नष्ट भएको छ । उक्त घरमा डेरा गरी बस्ने कर्मचारीको एकथान ल्यापटप समेत आगलागीमा परेर नष्ट भएको छ । यसैगरी आगलागीबाट दुई तोला सुन र ५० तोला चाँदी पनि नष्ट भएको छ । प्रहरीका अनुसार आगलागीबाट करिब ३० लाख रुपैयाँ बराबरको नोक्सानी पुगेको छ ।
तिहारको शुभकामना दिँदै प्रचण्डले भने : समाजवादको आधार तयार पार्न पर्वको महत्वपूर्ण भूमिका छ,"काठमाडौं : प्रधानमन्त्री पुष्पकमल दाहाल प्रचण्डले समाजवादको वैचारिक, राजनीतिक, आर्थिक एवं सांस्कृतिक आधार तयार पार्न तिहारलगायतका पर्वहरूको महत्वपूर्ण भूमिका रहने दाबी गरेका छन्। तिहारको शुभकामना दिँदै उनले परिवर्तित राजनीतिक व्यवस्थाको रक्षा एवं सुदृढीकरण गर्दै समाजवादक आधार तयार पार्न पर्वहरूको महत्वपूर्ण भूमिका रहने विश्वास व्यक्त गरेका हुन्। नेपाली जनताको निकै ठूलो संघर्ष र बलिदानबाट प्राप्त संघीय लोकतान्त्रिक गणतन्त्रले आन्तरिक राष्ट्रियतालाई सुदृढ गर्दै देशको स्वाधीनता र स्वाभिमान उच्च राख्न हामीलाई निकै ठूलो आधार प्रदान गरेको छ।उनले भनेका छन्,परिवर्तित राजनीतिक व्यवस्थाको रक्षा एवं सुदृढीकरण गर्दै समाजवादको वैचारिक, राजनीतिक, आर्थिक एवं सांस्कृतिक आधार तयार पार्न तिहार लगायतका पर्वहरूको महत्वपूर्ण भूमिका रहने मेरो गहिरो विश्वास छ। नेपालका विविध जाति, जनजाति र समुदायले मनाउने राष्ट्रिय पर्वहरू प्राकृतिक सम्पदा र ऐतिहासिकतामा आधारित रहँदै आएको उनको भनाई छ। नेपाल बहुजातीय, बहुभाषिक, बहुसांस्कृतिक विशेषता एवं अथाह प्राकृतिक सम्पदा र सभ्यताहरूको संगमस्थलका रूपमा रहिआएको छ। विविधतायुक्त हाम्रा संस्कार, संस्कृति र पर्वहरू राष्ट्रका साझा सम्पत्ति मात्र नभएर देश र जनतालाई सांस्कृतिक र भावनात्मक रूपले एकताको सुत्रमा बाँध्ने महत्वपूर्ण आधारहरूसमेत हुन्। शुभकामना सन्देशमा भनिएको छ,नेपालका विविध जाति, जनजाति र समुदायले मनाउने राष्ट्रिय पर्वहरू प्राकृतिक सम्पदा र ऐतिहासिकतामा आधारित रहँदै आएका छन्। यस्ता पर्वहरूभित्र श्रमप्रति सम्मान, सामाजिक भावना र मित्रता, सामाजिक सहअस्तित्व एवं मानवीय जीवनमा आइपर्ने चुनौतीहरूमाथि सहकार्य र एकताका आधारमा विजय हासिल गर्ने विचार र व्यवहार अन्तर्निहित छन्। तिहार लगायतका पर्वहरू विश्व समुदायमा नेपालको विशिष्ट पहिचान झल्काउने महत्वपूर्ण सन्दर्भ रहेको उनको भनाई छ। उनले भनेका छन्, पर्वले पारिवारिक पुनर्मिलन, सामाजिक सद्भाव र एकता एवं राष्ट्रिय स्वाधीनता बलियो तुल्याउँछ, उत्पादन, श्रम, सूचना र सामाजिक रक्षकको भूमिका निर्वाह गर्ने पशुपन्छीहरूको योगदान र मानिससँगको अन्तरक्रिया प्रगाढ बनाउँछ। देउसी भैलो लगायतका सांस्कृतिक क्रियाकलापले उल्लासमय वातावरणका साथै संस्कृति प्रवर्धनमा महत्वपूर्ण योगदान पुग्दछ। दीपावलीले आपसी सद्भाव, सहिष्णुता र सुदृढ राष्ट्रिय एकताका निम्ति हामी सबैलाई उत्प्रेरित गर्ने उनले विश्वास व्यक्त गरे।"
राष्ट्रपति पौडेलले गरे गाई पूजा,काठमाडौं : राष्ट्रपति रामचन्द्र पौडेलले तिहारको तेस्रो दिन आज गाई पूजा गरेका छन्। कात्तिक कृष्णऔँसी अर्थात् गाईतिहारका दिन आज देवी लक्ष्मीको प्रतीकस्वरूप गाईको पूजा गर्ने गरिन्छ। राष्ट्रपति पौडेलले शीतल निवासमा विधिपूर्वक गाईको पूजा गरी गाईलाई खानेकुरा खान दिएका हुन्। श्रावण शुक्ल पूर्णिमाका दिन हातमा बाँधिएको रक्षासूत्र (डोरो) गाईतिहारका दिन गाईको पुच्छरमा बाँधिदिने चलन छ। यसो गर्दा मृत्युपछि वैतरणी गर्न सहज हुने लोकविश्वास छ। तिहारको चौथो दिन गोरुपूजागोवर्द्धन पर्वतको पूजा गर्ने परम्परा छ।
लक्ष्मी पूजाको दिन गतवर्षभन्दा बढी विद्युत् माग,"काठमाडौं : यस वर्षको तिहारको लक्ष्मी पूजाको दिन देशभित्रको विद्युत् माग एक हजार चार सय ३८ मेगावाट अभिलेख गरिएको छ। नेपाल विद्युत् प्राधिकरणले लक्ष्मी पूजाको दिन आइतबार साँझ ६ बजे माग गत वर्षको तुलनामा एक सय ३३ मेगावाटले बढेको जनाएको छ। गतवर्षको कात्तिक ७ गते परेको लक्ष्मी पूजाका दिनको विद्युत् माग एक हजार तीन सय पाँच मेगावाट थियो। तिहारमा उद्योग, कलकारखाना बन्द हुने भएकाले यो अभिलेख औद्योगिक ग्राहक बाहेकको हो। यस वर्ष प्राधिकरणले उच्च माग एक हजार तीन सय ५७ मेगावाट पुग्ने प्रक्षेपण गरी सोहीअनुसार विद्युत् आपूर्ति व्यवस्थापन गरेको थियो। लक्ष्मी पूजाको दिनको माग देशभित्रैका विद्युत् गृहबाट उत्पादन गरी आपूर्ति गरेको थियो। देशभित्रको विद्युत् मागलाई पूरा गरी बचत भएको पाँच सय १७ मेगावाट विद्युत् उच्च माग भएको समयमा भारततर्फ निर्यात गरिएको छ। गतवर्ष लक्ष्मी पूजाको उच्च माग भएको समयमा चार सय छ मेगावाट मात्र निर्यात गरिएको थियो। लक्ष्मी पूजाको दिन निर्यातसहित प्रणालीमा समग्र विद्युत्को माग एक हजार नौ सय ५५ मेगावाट अभिलेख गरिएको छ। प्राधिकरणका कार्यकारी निर्देशक कुलमान घिसिङ लक्ष्मी पूजाको दिन विद्युत् विद्युत् माग र आपूर्ति व्यवस्थापनको जानकारी लिन उपकार्यकारी निर्देशकहरुको टोलीसहित स्यूचाटारस्थित भार प्रेषण केन्द्रको कन्ट्रोल रुममा गएका थिए। कार्यकारी निर्देशक घिसिङले सात वर्षअघि लक्ष्मी पूजाको दिनको माग पूरा गर्न दुई सय ५४ मेगावाट आयात भइरहेकोमा अहिले आन्तरिक उत्पादनले नै धानेर बचत भएको विद्युत् निर्यात गर्ने अवस्थामा पुग्नु ऊर्जा क्षेत्रमा ऐतिहासिक फड्को भएको बताए। उनले गतवर्षभन्दा लक्ष्मी पूजाको दिन उच्च माग १० प्रतिशत बढ्नु सकारात्मक रहेको उल्लेख गरे।"
स्कुटर दुर्घटनामा एक जनाको मृत्यु,काठमाडौं : माइतीघर मण्डलबाट सिंहदरबार दक्षिण गेटतर्फ जाँदै गरेको बा ५७ प ७३५९ नम्बरको स्कुटर दक्षिण गेट नजिक अनियन्त्रित भई दुर्घटना हुँदा एक जनाको मृत्यु भएको छ। उक्त दुर्घटनामा स्कुटर चालक इलाम घर भई हाल काठमाडौं महानगरपालिका१० थापागाउँ बस्ने २३ वर्षीया रितु सुवेदीको मृत्यु भएको प्रहरी प्रधान कार्यालयले जनाएको छ। आइतबार भएको उक्त दुर्घटनामा गम्भीर घाइते भएकी उनको अन्नपूर्ण न्यूरो अस्पतालमा उपचारको क्रममा आज मृत्यु भएको प्रहरी प्रवक्ता प्रहरी नायब महानिरीक्षक कुवेर कडायतले बताए। यसैबीच काठमाडौं महानगरपालिका३१ बस्ने शिवकुमार राईको घरमा ग्यास सिलिण्डर लिक भई आगलागी हुँदा करिब पाँच लाख बराबरको धनमाल नष्ट भएको छ। ललितपुर महानगरपालिका२८ हरिसिद्धि खरिबोट नजिक डेरा गरी बस्ने सप्तरी घर भएका ३९ वर्षीय लोचन मुखियाको जाल्पा फर्निचरभित्र करेन्ट सर्ट भई आगलागी हुँदा करिब १० लाख बराबरको धनमाल नष्ट भएको छ। यस्तै ललितपुर महानगरपालिका१५ खुमलटारस्थित महालक्ष्मी नगरपालिका५ लुभुमा रहेको न्यू मनकामना हार्डवेयरमा विद्युत् सर्ट भई आगलागी हुँदा करिब १५ लाख बराबरको धनमाल नष्ट भएको प्रहरीले जनाएको छ।
कस्तो छ तीन दिनको मौसम ?,"मंगलबार राती कोशी र गण्डकी प्रदेशका पहाडी भूभागका एकदुई स्थानमा मेघ गर्जनसहित हल्का वर्षाको सम्भावना रहेको छ। काठमाडौं : नेपालमा पश्चिमी वायुको सामान्य प्रभाव रहेको छ। मौसम पूर्वानुमान महाशाखाले आज बिहान ६ बजे जारी गरेको बुलेटिनमा आगामी तीन दिन उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। आज पहाडी भूभागमा आंशिक बदली रही बाँकी भूभागको मौसम सामान्यतया सफा रहेको छ। दिउँसो देशको पहाडी भूभागमा आंशिक बदली रही बाँकी भूभागको मौसम सामान्यतया सफा रहनेछ। देशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। महाशाखाका अनुसार सुदूरपश्चिम, कर्णाली, लुम्बिनी र गण्डकी प्रदेशलगायत देशको पहाडी भूभागमा आंशिकदेखि सामान्य बदली रही बाँकी भूभागको मौसम आंशिक बदलीदेखि सामान्यतया सफा रहनेछ। उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। मंगलबार कोशी, बागमती र गण्डकी प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। राती कोशी र गण्डकी प्रदेशका पहाडी भूभागका एकदुई स्थानमा मेघ गर्जनसहित हल्का वर्षाको सम्भावना रहेको छ। उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको बुलेटिनमा उल्लेख छ। महाशाखाका अनुसार बुधबार कोशी र मधेश प्रदेश लगायत देशको पहाडी भूभागमा आंशिक बदली रही बाँकी भूभागको मौसम सामान्यतया सफा रहनेछ। कोशी, बागमती र गण्डकी प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ।"
तिहारको तेस्रो दिन : आज गाई पूजा,"काठमाडौं : कार्तिक शुक्ल प्रतिपदा एवं यमपञ्चक अर्थात् तिहारको तेस्रो दिन आज गाईको पूजाआजा गरी मनाइँदैछ। गाईलाई पवित्र मानी पूजा गर्ने वैदिक सनातन कालदेखिको परम्परा हो। गाईले दिने दूध आमाले खुवाएको दूध जत्तिकै पौष्टिक हुने भएकाले गाईलाई गौमाता भनी सम्मान गरिन्छ। स्थानीय जातका गाईमा हुने जुरोले सूर्य र चन्द्रमाबाट ऊर्जा लिई दूध, गहुँत र गोबरका माध्यमबाट मानिसमा शक्ति दिने भएकाले गाईको महत्व रहेको आधुनिक विज्ञानले पनि प्रमाणित गरेको छ। गाईको पूजा गरी आजका दिन मीठा परिकार खान दिएमा गाईबाट पाइने शुद्धता सधैँ प्राप्त हुने धार्मिक विश्वास छ। नेपालका कतिपय भाग र केही समुदायमा कार्तिक कृष्ण औँसीकै दिन गाई पूजा गर्ने परम्परा रहे पनि औँसीको अन्त्य र प्रतिपदाको शुरुमा गाई पूजा गर्नुपर्ने शास्त्रीय मान्यता रहेको नेपाल पञ्चाङ्ग निर्णायक समितिका सदस्य प्रा डा देवमणि भट्टराईले जानकारी दिए। आज गाई पूजा गरी साउन शुक्ल पूर्णिमाका दिनमा दाहिने हातमा बाँधिएको रक्षाबन्धन गाईको पुच्छरमा बाँधिदिएमा मृत्युपश्चात् गाईले स्वर्ग जान वैतरणी नदी तारिदिने धार्मिक विश्वास छ।"
भूकम्प पीडितलाई रामदेव बाबाले पठाए ८ ट्रक राहत सामग्री,"जाजरकोट : योग गुरु रामदेवले जाजरकोटका भूकम्प पीडितलाई आठ ट्रक राहत सामग्री पठाएका छन्। पतञ्जली योग पिठ हरिद्वार उत्तराखण्ड भारतबाट विभिन्न राहत सामग्री लिएर सोमबार आठ ट्रक जाजरकोट आइपुगेका हुन्। ती सबै ट्रक सात स्थानीय पालिकामा पुगेर सोमबार वितरण हुनेछन्। स्वामी रामदेव जी महाराज र आचार्य बालकृष्ण जी को तस्वीर अंकित राहत सामग्री बोकेका ट्रकमा 'आपदा राहत सामग्री, नेपाल के भूकंप पीडित भाइबहनों हेतु निः शुल्क सेवार्थ' भनेर लेखिएको छ। उक्त राहत सामग्री लिएर पतञ्जली योग समिति नेपालका अध्यक्ष लबदेव जी आएका छन्। उनका अनुसार आठ ओटा ट्रकमा ५० टन राहत सामग्री छ। करीव दुई करोड रुपैयाँ बरावरको उक्त राहत सामग्रीमा त्रिपाल, कम्बल, भाँडा, खाद्यान्न, लत्ताकपडा लगायतका सामग्री रहेको छ। ६ हजारभन्दा बढी परिवारका लागि आवश्यक पर्ने खाद्यन्न र गैरखाद्य सामग्री रहेको अध्यक्ष लबदेवले बताए। विपत्तीको बेलामा मानवीय सेवा गर्ने हेतुले गुरुजी स्वामी महाराज रामदेव जी को अग्रसरतामा राहत सामग्री आएको उनले बताए। यसका साथै पताञ्जली योग समिति नेपालले भूकम्प गएको दुई दिनपछि जाजरकोटका तीन स्थानमा निशुल्क भोजनको ब्यवस्था गरिरहेको छ। भेरीको खलंगा र नलगाडका चिउरी तथा कैनामा बिहान बेलुका खाना खुवाइरहेको छ। मेस सञ्चालन गरेर दैनिक दुई हजार जनालाई खाना खुवाइरहेको अध्यक्ष लबदेवले बताए। पतञ्जली योग समितिले भूकम्प पीडितलाई खाना खुवाएपछि निकै राहत भएको जाजरकोटका प्रमुख जिल्ला अधिकारी सुरेश सुनारले बताए। उनले आपत विपदको बेलामा रामदेव गुरुले ८ ट्रक राहत सामग्री पठाएर नेपालीलाई ठूलो गुण लगाएको बताए। निशुल्क मेसमा खाना खुवाउँदै पताञ्जली योग समिति नेपालका स्वयमंसेवकहरु।"
भूकम्पबाट जाजरकोट र रुकुमका ४० हजार विद्यार्थी प्रभावित,भेरीगङ्गा : कात्तिक १७ गते जाजरकोट केन्द्रविन्दु भएर गएको भूकम्पका कारण ३० प्रतिशत विद्यार्थी प्रभावित भएको कर्णाली प्रदेश सरकारले जनाएको छ। प्रदेश सरकारको सामाजिक विकास मन्त्रालयका अनुसार प्रभावित विद्यालयमा अध्ययनरत कूल विद्यार्थीमध्ये ३० प्रतिशत भूकम्पबाट प्रभावित भएका हुन्। भूकम्पबाट क्षति भएका जाजरकोट र रुकुमपश्चिमका विभिन्न विद्यालयमा अध्ययनरत एक लाख ३३ हजार छ सय ८७ जनामध्ये ४० हजार एक सय १० विद्यार्थी भूकम्पबाट प्रभावित भएको सामाजिक विकास मन्त्रालय शिक्षा अधिकृत बलबीर सुनारले बताए। जाजरकोटमा ७५ हजार आठ सय ५३ विद्यार्थीमध्ये २२ हजार सात सय ५९ र रुकुमपश्चिममा ५७ हजार आठ सय ३४ विद्यार्थीमध्ये १७ हजार तीन सय ५१ जना भूकम्पबाट प्रभावित भएको सुनारले जानकारी दिए। जाजरकोटमा चार सय २३ र रुकुम पश्चिममा तीन सय १३ गरी सात सय ३६ विद्यालयमध्ये दुई सय आठ वटा विद्यालय पूर्ण रूपमा क्षति भएका छन् भने चार सय १८ विद्यालय आंशिक रूपमा क्षति भएको जनाइएको छ। जाजरकोटका धेरै विद्यालयमा क्षति भएको छ। जाजरकोटमा मात्रै एक सय ७३ पूर्ण रूपमा र चार सय आठ विद्यालय आंशिक रूपमा क्षति भएका छन्। त्यसैगरी रुकुमपश्चिममा ३५ पूर्ण र १० विद्यालय आंशिक रूपमा क्षति भएका छन्। ६७ विद्यार्थीको मृत्यु भूकम्पमा परी ६७ विद्यार्थीको मृत्यु भएको सरकारी तथ्याङ्क रहेको छ। जसमा सबैभन्दा धेरै रुकुमपश्चिममा ३५ र जाजरकोटमा ३२ विद्यार्थीको मृत्यु भएको शिक्षा अधिकृत सुनारले जानकारी दिए। ३६ रुकुमपश्चिम र ३५ जाजरकोटका गरी ७१ विद्यार्थी घाइते भएको जनाइएको छ। घाइतेमध्ये अधिकांशको अवस्था सामान्य रहेको सुनारको भनाइ छ। भूकम्पमा परी जाजरकोटका एक शिक्षकको मृत्यु भएको छ भने रुकुमपश्चिम र जाजरकोट गरी दुई शिक्षक घाइते भएका छन्। सरकारी योजना के छ ? प्रदेश सरकारले भूकम्प प्रभावित क्षेत्रमा तत्काल छ सय सिकाइ केन्द्रहरू स्थापना गर्ने योजना बनाएको छ। सामाजिक विकास मन्त्रालयका शिक्षा अधिकृत बलवीर सुनारले तत्काल भूकम्प प्रभावित जाजरकोट र रुकुम पश्चिममा अस्थायी सिकाइ केन्द्रहरू निर्माण गरी विद्यार्थीको पठनपाठनमा सहयोग पुर्याउने योजना रहेको बताउनुभयो। विद्यालयमा भएको भौतिक क्षतिको लेखाजोखा गरी पुनःनिर्माणको कामलाई अगाडि बढाउने तयारी गरिएको छ। रासस
"काठमाडौं उपत्यकामा रातभर देउसी, भैलो","काठमाडौं : काठमाडौं उपत्यकामा रातभर देउसी, भैलो खेल्न पाइने भएको छ। तिहारको अवसरमा देउसी, भैलो खेल्न समय सीमा नतोकिएको जिल्ला सुरक्षा समिति काठमाडौंले जनाएको छ। भक्तपुर र ललितपुरमाा पनि रातभर देउसी र भैलो खेल्न दिने निर्णय भएको काठमाडौँका प्रमुख जिल्ला अधिकारी जीतेन्द्र बस्नेतले जानकारी दिए। उनले भने, उपत्यकामा एकै प्रकारको निर्णय गर्नेबारे हाम्रो छलफल भएको छ, इच्छुकलाई आफ्नो अनुकूलतामा मर्यादित भएर देउसी, भैलो खेल्न स्थानीय प्रशासनले आग्रह पनि गरेको छ। प्रजिअ बस्नेतले भने। उनले भने,आवश्यक मात्रामा सुरक्षा व्यवस्था हामीले मिलाएका छौँ। जिल्ला प्रशासन कार्यालय काठमाडौँले सूचना निकालेर भुईँचम्पा, पटका र आतसबाजी जस्ता विपद् जोखिम निम्त्याउने विस्फोटक एवम् प्रज्ज्वलनशील पदार्थको प्रयोग र बिक्री वितरण नगर्न आग्रह गरेको छ। काठमाडौँ उपत्यकामा पटका र आतसबाजी पड्काउन पनि निषेध गरिएको प्रहरीले जनाएको छ। प्रशासनले अवरोध नगर्ने भएपछि मध्यरातसम्म पनि देउसी, भैलो खेलिएको छ। लक्ष्मी पूजाको दिन गएरातिबाट सुरु भएको देउसी भैलो तिहारको अन्तिम दिनसम्म खेल्ने गरिन्छ। गाईपूजा आज परेको छ। गोरुपूजा, हलितिहार, गोवद्र्धनपूजा, बलीपूजा र आत्म (म्ह) पूजा कात्तिक २८ गते मङ्गलबार परेको छ। कार्तिक शुक्ल प्रतिपदाका दिन गाई, गोरु, गोवद्र्धन र आत्म (म्ह) पूजा गर्नुपर्ने शास्त्रीय वचन रहेको छ। प्रतिपदाका दिन सूर्योदय भएकै दिन नयाँ वर्ष मनाउनुपर्ने शास्त्रीय वचन अनुसार नेपाल संवत् ११४४ पनि यसै दिनदेखि सुरु हुन्छ। कात्तिक २९ गते बुधबार बिहान १०:५१ बजे भाइटीकाको उत्तम साइत रहेको समितिका अध्यक्ष अधिकारीले सुनाए। सर्वसाधारणका लागि मध्याह्नकालमा टीका लगाउनु पनि शास्त्रसम्मत् नै हुने समितिले जनाएको छ। राज्य सञ्चालकले भने साइतमा टीका लगाउनुपर्छ।  राससको सहयोगमा"
"इनरुवाको पसलमा आगलागी, ५० लाखभन्दा बढीको क्षति","इनरुवा : गएराति सुनसरी सदरमुकाम इनरुवा१ स्थित मुख्य बजारमा आगलागी भएको छ। सुनसरीका प्रहरी नायब उपरीक्षक नवीनकृष्ण भण्डारीले इनरुवा१ स्थित वृद्धिचन जैनले सञ्चालन गरेको किराना पसलमा आगलागी भएको जानकारी दिए। लक्ष्मी पूजाका दिन स्थानीयले मनोरञ्जनका लागि पड्काएको पड्का जैनको घर पछाडि रहेको रुखको बोट नजिक खस्दा आगलागी भएको प्रत्यक्षदर्शीले जनाएका छन्। आगलागीबाट एउटा काठको घर र घरभित्र सञ्चालनमा रहेको किराना पसल पूर्णरुपमा जलेर नष्ट हुँदा करिब रु ५० लाखभन्दा बढीको क्षति भएको बताइएको छ। इनरुवा, दुहबी, धरान, कोसी, इटहरी, देवानगञ्ज, रामधुनीलगायतका स्थानबाट आएका बारुणयन्त्र सहित स्थानीयवासी, नेपाल प्रहरी, सशस्त्र प्रहरी, इनरुवा नगर प्रहरीलगायतका सहयोगमा आगलागी नियन्त्रणमा लिइएको थियो। घटनाको विषयमा अनुसन्धान भइरहेको प्रहरीले जनाएको छ।  रासस"
ध्रुवे हात्तीलाई नियन्त्रणमा लिन टोली परिचालन,"चितवन : धेरै मानिसको ज्यान लिएको जङ्गली ध्रुवे हात्ती चितवन राष्ट्रिय निकुञ्जबाट मानव बस्तीतिर पस्न थालेपछि स्थानीय त्रसित भएका छन्। विगत १५ दिनदेखि ध्रुवे माडी क्षेत्र र भरतपुर महानगरपालिकाको वडा नम्बर २३ र २४ मा देखिन थालेको छ। हात्तीले बस्तीमा पसेर घर गोठ भत्काउने, थन्काएर राखेको अन्न बाली नष्ट गर्नेजस्ता काम गरेको निकुञ्जका सूचना अधिकारी गणेशप्रसाद तिवारीले जानकारी दिए। उनका अनुसार हात्ती नियन्त्रणका लागि दुई टोली परिचालन गरिएको छ। उनले भने, हात्तीले समस्या दिएपछि विगत १५ दिनदेखि हात्तीको नियन्त्रणका लागि प्राविधिकसहितको दुईवटा टोली परिचालन गरिएको छ। हात्ती देखिएमा मात नियन्त्रण गर्ने औषधि प्रयोग गरी डाट गर्ने उनले बताए। यसका लागि खुला ठाउँ वा फराकिलो बाटोमा भएको हुनुपर्छ। योसँगै स्याटेलाइट कलर जडान गरिने उनले जानकारी दिए। कलर जडान गरेसँगै हात्तीले गरेका गतिविधिको बारेमा जानकारी लिन सकिने उनको भनाई छ। यसका लागि निकुञ्जको टोली, नेपाली सेनाको टोली, नेपाल प्रहरी, स्थानीय, मध्यवर्ती उपभोक्ता समितिले रातदिन गस्ती गर्दै आएका छन्। निकुञ्ज आसपासका क्षेत्रमा हात्ती देखिएसँगै साँझ बिहान बाहिर निस्कँदा सावधानी अपनाउन निकुञ्जले अनुरोध गरेको छ। उनले भने, हात्ती बाहिर निस्किएको हुँदा मानवीय क्षति हुनसक्ने भएकाले साँझ र बिहानपख अत्यावश्यक कामबाहेक बाहिर ननिस्कान अनुरोध गर्दछौँ। निस्कनै परे टच लाइट बालेर र समूहमा निस्कन कार्यालयले अपिल गरेको छ। यस हात्ती हरेक वर्ष बस्तीमा पसेर सर्वसाधारणलाई दुःख दिँदै आएको छ। यसले हालसम्म २२भन्दा बढीको ज्यान लिइसकेको निकुञ्जले जनाएको छ।  रासस"
कालीगण्डकीबाट २० लाखको सयपत्री फूल बिक्री,"गल्याङ : स्याङ्जाको कालीगण्डकी गाउँपालिकाले २० लाख रुपैयाँको सयपत्री फूल निर्यात गरेको छ। गाउँपालिकाभित्रका विभिन्न कृषकले उत्पादन गरेको फूललाई सङ्कलन गरी पोखरा, बुटवल र काठमाडौँ निर्यात गरिएको थियो। कृषि शाखा प्रमुख अनुप पौडेलले हालसम्म २० लाख रुपैयाँ बराबरको फूल निर्यात भइसकेको जानकारी दिए। उनले फूलखेतीका लागि पालिकाभित्रका सात वडाका १६ कृषक तथा समूहलाई ५० प्रतिशत अनुदान उपलब्ध गराएको बताए। उनले तिहार अवधिभर पालिकाभित्र अनुदान पाएका र नपाएका कृषकको रु २५ लाख बराबरको सयपत्रीका फूल निर्यात हुने दाबी गरे। फूल खेती र ड्रागन खेतीका लागि रु १० लाख बजेट विनियोजन गरेका थियौँ, उनले भने, फूलखेती गर्न चाहेका ३२ कृषकको निवेदनमाथि उत्कृष्ट जमिन छनोट गरेर १६ समूह तथा कृषकलाई प्रतिरोपनी अनुमानित लागतको ५० प्रतिशत अनुदानअन्तर्गत नौ हजार उपलब्ध गराएका छौँ। उनका अनुसार पालिकाभित्र अनुदान लिएर गरेका फूलखेतीमध्ये धरादीका हीरामणि सुवेदी, लसर्गाबेँसीकी पुष्पासिंह राना, बाँसटारीका रविलाल गौडेल, लालप्रसाद न्यौपाने, इम्सिलका कासीराम न्यौपाने र बारीचौरका घनबहादुरको समूह खेती उत्कृष्ट रहेको बताए। उनले फूलखेती हरेक कृषकलाई निःशुल्क परामर्श र प्राविधिक सहयोग गरेको बताए। कृषि शाखा प्रमुख पौडेलले जुनसुकै मौसममा पनि फुल्ने क्रमा जातको हाइब्रिड सयपत्री फूलखेती गर्न कृषकलाई आफूहरुले सिफारिस गरेको जानकारी दिए। उनले सयपत्री फूल कृषकले बिक्री गर्न नसकेमा बजारीकरणका लागि पालिकाले सहयोग गरिरहेको बताए। उनले अघिल्ला दुई वर्ष पाँच प्रदेशका केही ठूला पुष्प व्यापारीको समन्वयमा पालिकाभित्र उत्पादन भएको सयपत्री फूल बिक्री गरेको बताए। नमूना बारीचौर व्यावसायिक फूलखेतीका अध्यक्ष घनबहादुर थापाले पालिकाले बजारको जिम्मा लिने भएपछि आफूहरु फूलखेतीतर्फ आकर्षित भएको जानकारी दिए। गाउँ पालिकाले विगत तीन वर्षदेखि फूलखेत गर्ने कृषकलाई अनुदानसमेत उपलब्ध गराउँदै आएको छ, उनले भने, उत्पादिन फूल पालिकाले नै बिक्री गरिदिने भएपछि हामीहरुलाई सजिलो भएको छ। कालीगण्डकी गाउँपालिकाका अध्यक्ष खिमबहादुर थापाले कालीगण्डकी गाउँपालिकालाई फूलैफूलको पालिका बनाउने उद्देश्यअनुरुप कृषकलाई फूल उत्पादनतर्फ उत्प्रेरित गरिरहेको बताए। उनले यस वर्ष गाउँपालिकाको अनुदानमा १५ रोपनी क्षेत्रफलमा र अन्य कृषक समूह तथा व्यक्तिको ३५ रोपनी जमिनमा सयपत्री फूलखेती गरिएको जानकारी दिए। अध्यक्ष थापाले कालीगण्डकीमा सयपत्री फूलखेतीका लागि उपयुुक्त माटो, हावा र पानी भएकाले आगामी वर्ष खेतीलाई विस्तार गरिँदै लगिने दाबी गरे। कालीगण्डकी पर्यटकीय दृष्टिकोणले प्रचुर सम्भावना भएको पालिका हो, उनले भने, यहाँ भएका होमस्टेलाई फूलको माध्यमबाट प्रवद्र्धन तथा विकास गर्ने, यहाँका धार्मिक तथा ऐतिहासिक महत्वका स्थल अवलोकन गराउने र आम्दानीको स्रोत बनाउने हाम्रो लक्ष्य हो। अध्यक्ष थापाले पालिकावासीले गाउँपालिकाको योजनालाई साथ दिँदा आफूहरु सफल भएको दाबी समेत गरे। उनले कृषकलाई ड्रागनखेती तर्फ आकर्षित गर्न पालिकाको लगानीमा ड्रागन खेती गरिएको र यसको खेती गर्न चाहने कृषकलाई पोल, बिरुवा, टायललगायतका वस्तुमा सहयोग गर्दै आएको बताए।  रासस"
"खोटाङको एक घरमा आगलागी, २५ लाख बढीको क्षति","खोटाङ : हलेसी तुवाचुङ नगरपालिका८ धितुङस्थित बुँलागैरीका भीमबहादुर कटवालको घरमा विद्युत् चुहावट भएर आगलागी हुँदा २५ लाखभन्दा बढीको क्षति भएको छ। घरमा जडान गरिएको विद्युत्को मिटरबक्सबाट सल्किएको आगोले उनको जस्तापाताको छाना भएको तीनतले घर, घरमा भएको नगद दुई लाख, साढे चार तोला सुन, पाँच तोला चाँदी, नागरिकता, जग्गाधनीपुर्जा, भाँडाकुँडा, अन्नपात, लत्ताकपडा, काठपातलगायतका सामग्री जलेर पूर्णरुपमा नष्ट भएको जिल्ला प्रहरी कार्यालय खोटाङले जनाएको छ। आगलागीलाई स्थानीय बासिन्दा र प्रहरीले करिब दुई घण्टापछि नियन्त्रणमा लिएका थिए। आगलागीका कारण सातजनाको कटवाल परिवार विचल्लीमा परेका छन्। धितुङस्थित बुँलागैरीका अधिकांश स्थानीय बासिन्दाले घर एकअर्काको नजिक बनाएकाले आगलागीको समयमा जोखिम हुने गरेको छ। धितुङमा गत वर्ष एकापसमा जोडिएका घरमध्ये एउटामा सल्किएको आगोले जलेर पूर्णरुपमा नष्ट भएको थियो भने आठ वर्षअघि एउटा घरबाट सुरु भएको आगोले छवटा घर जलेर नष्ट भएको थियो। सुक्खाग्रस्त क्षेत्रमा पर्ने हलेसी तुवाचुङ नगरपालिकाको धितुङलगायत अधिकांश वडा आगलागीको उच्च जोखिममा छन्। रासस"
