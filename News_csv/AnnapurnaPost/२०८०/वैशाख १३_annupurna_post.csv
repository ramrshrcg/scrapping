शीर्षक,विवरण
सुडानबाट नेपालीको उद्धार गर,"अफ्रिकी मुलुक सुडान नेपालबाट ५ हजार ८ सय किलोमिटर टाढा छ। त्यति टाढाको देशसँग नेपाल खासै सरोकार रहेको इतिहास छैन। यसपालि केही दिनयता त्यहाँ भड्किएको हिंसाले नेपाल र नेपालीलाई पनि चिन्तित बनाएको छ। किनभने त्यहाँ केही नेपाली पनि छन्, जसको जिउधन रक्षाको चासो र चिन्ताको विषय भएको छ। देशभित्र वा बाहिर जहाँसुकै पनि नागरिकको सुरक्षाको दायित्व राज्यको हो। राज्यले सबैभन्दा पहिला नागरिकलाई दिलाउने भनेकै सुरक्षा हो र हुनुपर्छ। त्यो कर्तव्य यतिबेला सुडानमा फसिरहेका नेपाली नागरिकका लागि निकै टड्कारो भएको छ। सैनिक र अर्धसैनिक बलका बीचमा भएको युद्धका कारण सुडानी नागरिक पनि असुरक्षित छन्। सयौंको ज्यान दुईतीन दिनकै बीचमा गइसकेको छ। सत्ता जनताको चाहनामा चल्ने, लोकतान्त्रिक अभ्यास गर्नेभन्दा पनि तानाशाही पाराले चलाउने हठले त्यहाँ चर्किएको युद्ध उन्मादमा मानवीयता हराएको छ। अन्तर्राष्ट्रिय तटस्थ संस्थाका अधिकारीहरू पनि जोखिममा परेका छन्। तानाशाही अवस्था र सत्ता उन्मादको परिणाम कस्तो हुन्छ भन्ने पाठ सबैका लागि ग्रहणलायक दृष्टान्त त त्यो हुँदै हो। अहिलेलाई चाहिँ नेपाललाई आफ्ना नागरिकलाई कसरी जोगाउने भन्ने प्राथमिक कुरा हो। शान्ति सेनामा खटिएका नेपाली अर्काे मुलुक चाडतिर गएको भन्ने छ। १९ नेपाली इजिप्टको कायरोस्थित नेपाली दूतावासको सम्पर्कमा छन् तर उनीहरूको उद्धार भइसकेको छैन। अमेरिका, युरोपका मुलुकले मात्रै होइन, छिमेकी भारतले समेत आफ्ना नागरिक उद्धार थालिसकेको छ। सैनिक जहाजबाटै भारतीय नागरिकको उद्धार हुँदैछ, अमेरिकाले अत्याधुनिक हेलिकोप्टरबाट नागरिक उद्धार गर्दैछ। सुडानको विमानस्थल नै समेत युद्धको चपेटामा परेको हुँदा उद्धार पेचिलो छ। सजगताका साथ नागरिकको उद्धार जरुरी छ। नेपालको दूतावाससमेत नभएको सुडानमा नेपालीले आश्रय र सम्पर्कका लागि कुनै निकाय भेटेका छैनन्। नेपाल आफैंले जहाज र हेलिकोप्टर पठाएर नागरिक उद्धार गर्न नसक्ने अवस्था हो भने छिमेकी भारत वा अरू देशसँगको सहायता लिन सकिन्छ। त्यसका लागि सरकारले कूटनीतिक पहल लिनुपर्छ। आपत्का बेला मित्रराष्ट्रहरूको सहयोग लिन सक्नु नै कूटनीतिक सफलता हुनेछ। जेजस्तो परिस्थितिबाट युद्धग्रस्त मुलुकमा पुगेका भए पनि नेपालले नागरिकलाई हिंसाको चपेटाबाट जति सक्दो छिटो मुक्त गर्नुपर्छ। ज्यानकै खतरा भएका बेला देशले नागरिकलाई सुरक्षित उद्धार गर्नु परम कर्तव्य हो।"
"घर छन्, खाली छन्","खाली घरका अधिकांश परिवार काठमाडौंमै स्थायी रूपमा बसोबास रहेको र देवालीमा भने गाउँ फर्कने गरेको स्थानीयवासी बताउँछन्। ६० को दशकसम्म घिमिरे टोलका अधिकांश घरमा परिवार रहने गरेको तर पानीको समस्याका कारण गाउँबाट विस्थापित बन्नु परेको सुवेदीको भनाइ छ। दोलखा : कालिञ्चोक गाउँपालिका४ हिलेपानीको घिमिरे टोलमा ३६ घर छन्। तर, २२ घर खाली छन्। यी त उदाहरण मात्रै हुन्। धेरैजसो गाउँमा बसोबास गर्नेको संख्या घट्दो छ। कतिपय गाउँमा ताल्चा लगाएका घर मात्र भेटिन्छन्। घिमिरे टोलका अधिकांश बासिन्दा थातथलो छोडेर सहरतिर बसाइँ गएकाले घरहरू खाली रहेको स्थानीयवासीको भनाइ छ। उनीहरू टोलका धेरै व्यक्ति २०२५ वर्ष अघिदेखि नै गाउँ छाडेर गएका हुन्। स्थानीयवासी सीता सुवेदीले भनिन्, भूकम्पपछि भत्किएका घर पुनर्निर्माण गर्न आए पनि बस्न भने आएका छैनन्। खाली घरका अधिकांश परिवार काठमाडौंमै स्थायी रूपमा बसोबास रहेको र देवालीमा भने गाउँ फर्कने गरेको स्थानीयवासी बताउँछन्। ६० को दशकसम्म घिमिरे टोलका अधिकांश घरमा परिवार रहने गरेको तर पानीको समस्याका कारण गाउँबाट विस्थापित बन्नु परेको सुवेदीको भनाइ छ। घिमिरे टोलमा भूकम्पपछि बनेका दुई कोठे अधिकांश घरमा ताला लागेका छन्। सुनसान घरहरू देख्दा र पानीको अभाव झेल्नुपर्दा हामीलाई पनि विरक्त लाग्ने गर्छ, अर्का स्थानीयवासी राजकुमार कार्कीले भने, तर जाने ठाउँ कतै नभएकाले गाउँमै बसेका छौं। यो टोलमा विगतदेखिनै केही उब्जनी नहुने र पानीको सधैं समस्या खेप्नुपर्ने भएकैले बसाइँ सर्न बाध्य हुने गरेको स्थानीयवासी बताउँछन्। पानीको अभावका कारण जमिनै सुक्खा छ। गहत, झुसेतील र फापरबाहेक अरू चिज उत्पादन नै हुँदैन, सुवेदीले भनिन्। पिउने पानी र अन्य घरधन्दाका लागि ठूलो पँधेरो पुगेर पानी ल्याउँदा एक घण्टै बित्ने उनको भनाइ छ। अन्य कृषि उत्पादनमा मेहेनत गरे पनि युग अनुसार त्यसको आम्दानिले मात्र नपुग्ने भएपछि पनि छिमेकी बसाई सरेर गएको स्थानीयवासी बताउँछन्। कालिञ्चोक गाउँपालिका४ का वडा अध्यक्ष दीपक खुलाल वडा कार्यालय र प्रदेश सरकारको बजेटले कालिञ्चोक गाउँपालिकाको मिरेक्पाखोला र जुगेपानीमा ट्याङ्की निर्माण भएकाले आर्थिक वर्ष ०८०८१ भित्र एक सय २७ घर धुरीलाई खानेपानीको व्यवस्थापन गरिने बताउँछन् ।"
"व्यापारीको हत्या, सातासम्म भेटिएन दोषी","काठमाडौं : बागलुङ घर भई कपनको सरस्वतीनगरमा पसल सञ्चालन गर्ने निरु पाण्डे आचार्य यही वैशाख ७ गते मातातीर्थ औंसीका दिन रगताम्ये अवस्थामा भेटिइन्। किचेन नामक आफ्नै पसलमा हत्या भएको अवस्थामा उनको शव भेटिएको हो। प्रहरीले उक्त घटनामा संलग्न दोषी पत्ता लगाउन सकेको छैन। उनको शरीरमा २० पटकभन्दा बढी चक्कु प्रहार भएको देखिएको छ। घटनाको ६ दिन बितिसक्दा पनि प्रहरीले केही सुराक तथा प्रमाण सार्वजनिक नगर्दा पीडित परिवार अझ मर्कामा परेको छ। कपन सरस्वतीनगरमा पीडितले हरेक दिन प्रदर्शन गरिरहेका छन्। निरुको शव महाराजगञ्जस्थित त्रिवि शिक्षण अस्पतालमा राखिएको छ। हत्यारा पत्ता नलाग्दासम्म शव नबुझ्ने भन्दै आफन्तले प्रदर्शन गरिरहेका छन्। सरस्वती नगर क्षेत्र मंगलबार दिनभर तनावग्रस्त रह्यो। हातहातमा प्लेकार्ड बोकेका प्रदर्शनकारीले हत्यार पत्ता लगाउन, पीडितलाई न्याय दिन माग गरेका थिए। जिल्ला प्रहरी परिसर काठमाडौंका प्रमुख एसएसपी दानबहादुर कार्कीका अनुसार प्रहरीले सक्रियतार्पुूक अनुसन्धान गरिरहेको छ। घटनामा संलग्नको केही सुराक पनि फेला परेको छ। प्रमाण पूरा भएपछि सार्वजनिक गरिने उनले बताए। अनुसन्धान सही ट्रयाकमा नै छ। अलमल गरेका छैनौं। घटनास्थलमा सिसिक्यामरा नभएको र प्रत्यक्षदर्शी कोही नभएकाले अनुसन्धान केही जटिल भएको हो, एसएसपी कार्कीले भने। सडकमा भएको सीसीईटीभीको सहयोगले घटनाको समयमा उक्त पसलमा जाने व्यक्तिको अनुसन्धान भइरहेको उनले बताए। प्रहरीका अनुसार अर्घाखाँची माइती भएकी निरुले बाग्लुङ बडिगार्डका योगेस आर्चायसंग बिहे गरेकी थिइन्। उनीहरूको १० वर्षकी छोरी छन्। निरुका श्रीमान्ले पनि त्यहीँनजिकै घरायसी इलेक्ट्रोनिक सामानको पसल सञ्चालन गर्दै आएका छन्। घटना योजनाबद्ध र नियोजित देखिएपछि उपत्यका अपराध अनुसन्धान कार्यालयले टोली नै बनाएर अनुसन्धान थालेको छ। अपराध अनुसन्धान कार्यालयका प्रमुख एसएसपी मनोज केसीले केही दिनमै हत्यारा सार्वजनिक गर्ने बताए। अनुसन्धानमा सक्रिय प्रहरी अधिकृतका अनुसार घटना योजनबद्ध प्रकृतिको छ। हत्यारा नै प्रयोग गरी घटना गराएजस्तो देखिन्छ। जिल्ला प्रहरी परिसरका प्रवक्ता सीताराम रिजालका अनुसार प्रहरीले अहिलेसम्म शंकास्पद २० जना बढी व्यक्तिसँग सोधपुछ गरेको छ। निरुको परिवारिक सम्बन्धबारे पनि अनुसन्धान सुरु गरेको प्रहरीको दाबी छ। प्रहरीको प्रयास बावजुत पनि हत्यारा पहिचान नहुँदा उक्त क्षेत्र नै तनावग्रस्त बनेको छ। शान्तिसुरक्षाको माग गर्दे स्थानीयवासीले प्रदशन गरिरहेका छन्। प्रदशनमा सहभागी एक स्थानीय भन्छन्, यसरी दिनदहाडै पसलमा मान्छे मारिनु सही संकेत हैन। व्यवसाय गर्ने अन्य सबैलाई डरमर्दो अवस्था छ। घटनास्थल वरपर मानिसहरू आउन पनि डराउन थाले। सरकारले सबैको सुरक्षाको ग्यारेन्टी गर्नुपर्छ।"
उपचुनावमा विद्रोहको मत,"नयाँ परिवेशमा लामिछाने, वाग्ले र यादवको जिम्मेवारी झन् बढेको छ। जनताका मनमा आधारभूत प्रश्नहरू छन्। तिनको जवाफ कांग्रेस र एमालेबाट पाउन सकेनन्। रास्वपाबाट खोज्नेछन्। उपनिर्वाचन पछिल्लो जनमत बुझ्ने ठूलो आधार हो। अहिलेको मतपरिणामले नयाँ सन्देश दिएको छ। तीन ठूला दल कांग्रेस, एमाले र माओवादीले सफलता हासिल गर्न सकेनन्। ठूला पार्टीका उम्मेदवार पराजित भएका छन्। कांग्रेस, माओवादी सम्मिलित सत्तारुढ गठबन्धनलाई जनताले रुचाएको पाइएन। प्रतिपक्षी एमालेलाई पनि अपेक्षाकृत जनमत प्राप्त भएन। तनहुँ, चितवन र बारामा भएको उपनिर्वाचनमा ठूला पार्टीका उम्मेदवार निर्वाचित भएनन्। तनहुँ१ कांग्रेसको ऐतिहासिक वर्चस्व भएको ठाउँ हो। राष्ट्रपति रामचन्द्र पौडेल निर्वाचित भएको क्षेत्र हो। पौडेललाई मंसिर ४ गते निर्वाचनमा २५ हजार ३ सय १८ मत प्राप्त भएको थियो। त्यो मत उपनिर्वाचनमा गोविन्द भट्टराईलाई किन आएन ? कहाँ गयो ? यो गम्भीर प्रश्न हो। दाहालदेउवा गठबन्धनको यो नराम्रो हार हो। यसलाई गठबन्धनले लोकसम्मति नपाएका रूपमा अथ्र्याउन सकिन्छ। अहिले मुख्य दुई पार्टी कांग्रेस र एमाले नै हुन्। यी दुवै पार्टीले तीन निर्वाचन क्षेत्रमा एक सिट पनि ल्याउन सकेनन्। तनहुँ१ बाट राष्ट्रिय स्वतन्त्र पार्टीका उम्मेदवार डा स्वर्णिम वाग्ले ३४ हजारभन्दा बढी मतका साथ निर्वाचित हुनुभएको छ। डा वाग्लेले कांग्रेस छोडेर एकाएक राष्ट्रिय स्वतन्त्र पार्टीमा प्रवेश गर्नु अस्वाभाविक थियो। त्यसको आलोचनासमेत भएको थियो। तर, अहिलेको सफलताले सबै छोपिदिएको छ। चितवन२ मा पनि उक्त पार्टीका सभापति रवि लामिछाने निर्वाचित हुनुभएको छ। लामिछानेले सबैभन्दा धेरै मतान्तरले विजयी हासिल गर्नुभएको छ। चितवनमा पनि कांग्रेस र एमालेका उम्मेदवार दोस्रो र तेस्रो भएका छन्। कांग्रेस र एमालेले दुवै क्षेत्रमा पहिलेकै मतसमेत जोगाउन सकेनन्। बारा निर्वाचन क्षेत्र नम्बर २ मा मतगणना भइरहेको छ। जनता समाजवादी पार्टीका उम्मेदवार उपेन्द्र यादव अग्रस्थानमा हुनुहुन्छ। अहिलेको मतान्तर हेर्दा उहाँ विजयोन्मुख देखिएको छ। यसअघिको निर्वाचनमा पराजय भोगेकाले संसद्मा एक खालको अपूर्णता थियो। मधेसको भावनालाई राष्ट्रिय एकतामा जोड्ने काम यादवबाट हुनुपर्छ। १० महिनाअघि गठित रास्वपाले ठूलो पार्टीलाई हराइ दुई क्षेत्रमा निर्वाचित भएको छ। उपनिर्वाचनमा ठूला पार्टी कांग्रेस र एमालेप्रति वितृष्णा देखिएको छ। यी दुवै पार्टी थाकेका छन्। तर, रास्वपा पनि जाँच पास भइसकेको छैन। तापनि ठूला पार्टीका उम्मेदवारसँग फराकिलो मतान्तरसहित विजयी भएका छन्। ठूला पार्टीको वितृष्णामा पाएको भोट हो। रास्वपालाई जनताले विश्वास गरिहालेको होइन। ठूला पार्टीविरुद्धको विद्रोहको मत हो। रास्वपाबाट निर्वाचित सांसदहरूलाई ठूलो जिम्मेवारी छ। कांग्रेस छाडेर उक्त पार्टीमा किन प्रवेश गरेको हो ? अब निर्वाचित भइसकेपछि के गर्न सक्छन् ? यो प्रश्न जनताको छ। काम गरेर देखाएर नयाँ नेतृत्वको क्षमताको बलमा अन्तर देखाउन सक्नुपर्छ। किनभने, कांगे्रसबाट विद्रोह गरेर आएको भनेर जनताले वाग्लेलाई भोट दिएका हुन्। नयाँ परिवेशमा रास्वपा सभापति लामिछाने, वाग्ले र जसपा अध्यक्ष यादवको जिम्मेवारी झन् बढेको छ। जनताको मनमा आधारभूत प्रश्नहरू छन्। ती प्रश्नको जवाफ कांग्रेस र एमालेबाट पाउन सकेनन्। जनताले रास्वपाबाट खोज्नेछन्। उसले पनि जनताको प्रश्नको जवाफ दिन नसकेर निराश बनाउनु भएन। संसद्भित्र र बाहिर पनि जनताको समस्याको सम्बोधन गर्नु र नयाँ नेतृत्वको अपेक्षा पूरा गर्नुपर्छ। सबकासब जनप्रतिनिधिलाई उत्तरदायी संस्कृतितर्फ अग्रसर गराउनुपर्छ। (नागरिक समाजका अगुवा ढुंगाना पूर्वसभामुख हुन्।)"
रवि लामिछानेले बनाए कीर्तिमान,"चितवन : रास्वपा सभापति रवि लामिछानेको सांसद पद नागरिकता प्रकरणमा गुम्यो। त्यही भएर चितवन२ मा उपचुनाव भयो। लामिछाने त्यही उपचुनावबाट कीर्तिमानी जित निकाल्दै प्रतिनिधिसभा सदस्य निर्वाचित भएका छन्। उनले सर्वाधिक मतका साथ जित निकालेका हुन्। निकटतम प्रतिद्वन्द्वीसँगको मतान्तर पनि सर्वाधिक देखिएको छ। लामिछानेले ५४ हजार १ सय ७६ मत ल्याउँदा कांग्रेस उम्मेदवार जितनारायण श्रेष्ठले ११ हजार २ सय १४ मात्र प्राप्त गरे। यो भनेको ४२ हजार ९ सय ६२ को अन्तर हो। एमाले उम्मेदवार रामप्रसाद न्यौपानेले १० हजार ९ सय ३६ मत ल्याए। लामिछानेले मंसिरको निर्वाचनमा खसेको ८४ हजार ३ सय १५ मध्ये ४९ हजार ३ सय मत ल्याएका थिए। उपचुनावमा ४ सय ८० मतदाता थपिँदा ६ हजार ३८ मत कम खसेको थियो। तापनि उनले ४ हजार ८ सय ७६ मत बढी ल्याए। गत मंसिरमा ६७६३ प्रतिशत खसेको थियो। यसपटक ६२७७ प्रतिशत मतदान भयो। १ लाख २४ हजार ६ सय ९५ मतदातामध्ये ७८ हजार २ सय ७७ मत खसेको थियो। लामिछानेले सबै वडामा फराकिलो अन्तर कायम गरे। कांग्रेस र एमालेको मत भने घटेको छ। अघिल्लो पटक कम मत आएको इच्छाकामना गाउँपालिकामा रास्वपाको रणनीति सफल भएको छ। त्यहाँ गएको निर्वाचनमा रास्वपाले तेस्रो मत पाएको थियो। यसपटक अन्य उम्मेदवारभन्दा १ हजार ३ सय ८३ अन्तर बढी आयो। लामिछानेले मंसिरमा इच्छाकामनामा २ हजार ९ सय ७५ मत मात्रै ल्याएका थिए। उनले यसपटक ४ हजार ३ सय ५८ मत ल्याएका छन्। त्यस बेला ३ हजार ६ सय २३ मत ल्याएको एमालेले यसपटक २ हजार ५ सय ८५ मात्रै पायो। ३ हजार २ सय १६ ल्याएको कांग्रेसले २ हजार २ सय ५ मात्रै पायो। मंसिरमा ८७ मत आएको १ नम्बर वडामा यसपटक ३ सय १९ ल्याए। पहिले १ सय ७३ मत आएको ३ नम्बर वडामा यसपटक ३ सय ३७ मत पाए। अघिल्लो पटक म नयाँ थिएँ। छोटो अवधिमा पहाडी भेगमा चिनिएको थिइनँ। यसपटक सबैमाझ पुगेँ, लामिछानेले भने, सबैको माया पाएको छु। भ्रष्टाचारको विरोध र सुशासनको पक्षमा लागिपर्नेछु। उनले सहरी क्षेत्रमा पनि मत बलियो बनाए। भरतपुर र इच्छाकामनाको ५६ हजार ५ सय मतमा लामिछानेले ४० हजार ७९ ल्याए। अन्य दलको पकड मानिएको वडामा भारी मत ल्याए। उनले हरेक वडामा बढाए। भरतपुर१ मा २ हजार २ सय १० मत ल्याए। उक्त वडामा कांग्रेसका श्रेष्ठले ४ सय ८३ र एमालेका न्यौपानेले ३ सय १७ मात्रै ल्याए। पुराना दलको विरासत भत्काउँदै लामिछानेले सम्मानजनक जित हासिल गरेका छन्। कार्यकर्ताको अपेक्षाअनुसार काम गर्न नसकेको आरोप पुराना दलले खेप्नुपरेको छ। हरेक पटक मतदान गरे पनि पुराना दलका कारण शासन फेरिए पनि शैली नफेरिएको गुनासो गरेका थिए। लामिछानेमाथि परिवर्तनको विश्वास देखाएका छन्। राजनीतिक परिवर्तन भए पनि जनताले विकासमा परिवर्तन देख्न नपाएको भन्दै कार्यकर्ताले वितृष्णा मतमार्फत पोखेका छन्। लामिछानेले मंगलबार नै निर्वाचित भएको प्रमाणपत्र बुझेका छन्। लामिछानेले सुशासन र समृद्धि आफ्नो एजेन्डा भएको बताए। जनताले खोजेको भ्रष्टाचार नियन्त्रण र सुशासन हो। हामी त्यसैमा लाग्नेछौं, उनले भने। भ्रष्टाचार मुद्दा नउठाए सरकारलाई समर्थन दिनुको औचित्य नहुने उनले बताए। सरकारलाई दिएको समर्थनको औचित्य पुष्टि हुनुपर्छ। न्यूनतम साझा कार्यक्रममा भएको भ्रष्टाचारको छानबिन हुनुपर्छ भन्ने बुँदा हट्यो, उनले भने, सरकारलाई दिएको समर्थनमा पुनर्विचार गर्ने हो। कांग्रेसका श्रेष्ठले जनताले परिवर्तन चाहेको कारण मतपरिणामले पुरानो दललाई सच्चिने सन्देश दिएको बताए। ठूला दललाई मतपरिणामले या त सच्चिनुपर्छ या सक्किनुपर्छ भनेको छ। हामीलाई सक्किनु मन्जुर छैन। हामी सच्चिने हो, उनले भने, हामी हाम्रो पार्टीभित्र भएका कमिकमजोरी सच्याउँछांै। जनताको अपेक्षाअनुसार काम गर्छौं। उनी सत्ता गठबन्धनका चार दलबाट उम्मेदवार बनेका थिए। उनले जनताले गठबन्धन नरुचाएको बताए। एमालेका न्यौपानेले निर्वाचनको परिणामले जित्ने हार्ने सबैलाई जिम्मेवारी दिएको बताए। लोकतन्त्रमा जितहार स्वाभाविक प्रक्रिया हो, उनले भने, जस्तोसुकै अप्ठ्यारोमा पनि जनताको सेवा र विकासका लागि खटिरहनेछु। निर्वाचित भएपछि रास्वपाले गेस्ट हाउस चौरअघि धन्यवादसभा गरेको थियो। त्यसपछि क्षेत्रका विभिन्न स्थानमा र्याली गरेका थिए।"
उत्तरी गोरखाको नाम्रुङ र चुम्लिङमा खाद्य व्यवस्थाको बिक्री केन्द्र राखिने,"गोरखा : उत्तरी गोरखाको नाम्रुङ र चुम्लिङमा खाद्य व्यवस्था तथा व्यापार कम्पनीको बिक्रीकेन्द्र सञ्चालन गर्ने निर्णय भएको छ । गत बैशाख ३ गते आपूर्ति मन्त्रालय र कम्पनीको बोर्ड बैठकले चुमनुब्री गाउँपालिका वडा नं१,२,४ र ५ का बासिन्दाका लागि वडा नं ४ को नाम्रुङमा र वडा नं ६ र ७ का बासिन्दाका लागि वडा नं ६ चुम्लिङका लागि बिक्रीकेन्द्र राख्ने निर्णय गरेको हो । सडक सञ्जालले नछोएका दुर्गमबस्तीका बासिन्दालाई खाद्यान्नको समस्या हुन नदिनका लागि दुई ठाउँमा बिक्रीकेन्द्र सञ्चाल नगर्ने निर्णय गरेको कम्पनीको शाखा कार्यालय गोरखाका प्रमुख मुनिलाल कुशवाहले जानकारी दिए । निर्णय बैशाख ३ गते भए पनि हामीलाई सोमबार मात्र परिपत्र आयो,'कुशवाहले भने,कम्पनीको गोरखा शाखाले जिल्ला स्तरीय विपत व्यवस्थापन समितिसँग सिफारिस लिई बारम्बार पहल गरिरहेका थियौं । हामीले त डिपोका लागि पहल गरेका थियौं तर विक्री केन्द्र भनेर स्वीकृति भएछ । ती दुबै डिपोमा पाँचपाँचसय क्वीण्टल चामल पठाउने तयारी गरिरहेको उनले बताए । बर्खा सुरु हुनअघि नै पाँचपाँचसय क्वीण्टल चामल सम्बन्धित बिक्री केन्द्रमा पुर्याउँछौं,'शवाहले भने, हाम्रा ठेकेदार जान्छन् । जनप्रतिनिधिसित मिलेर चामल बेच्छन् र पैसा कम्पनीलाई बुझाउँछन् । हाल यी दुवै केन्द्रमा सोनामन्सुली चामल प्रतिबोरा(३० किलो) १८ सय र जिरा मसिनो चामल प्रतिबोरा(२५ किलो)को २२ सय रुपैयाँमा बिक्री गरिने उनले बताए । गोरखामा सिर्दिबासको फिलिम र धार्चेको माछाखोलामा खाद्य डिपो छन् । माछाखोलाका लागि पाँचसय क्वीण्टल र सिर्दिबासका लागि यो वर्षका लागि ३५ सय क्वीण्टल चामल ढुवानी गर्न ठेक्का लागि सकेको छ । ठेक्का भएकामध्य सिर्दिबासका लागि २७ सय क्वीण्टल ढुवानी भइसकेको छ । माछाखोला डिपोमा भने चामल बिक्री नभएका कारण नओसारिएको कुशवाहले बताए । त्यहाका लागि ६५ क्वीण्टल मात्र पठाएको र त्यो पनि बिक्री नभएको उनको भनाइ छ । आफूहरुले डिपो माग गरेको तर सरकारले बिक्रीकेन्द्र मात्र दिएको भन्दै वडा अध्यक्षहरूले गुनासो गरेका छन् । गोदाम होस्, त्यहाँ कम्पनीका कर्मचारी होउन् । यो दिनमा बाँड्ने भएनेपछि कम्पनीका कर्मचारी जाउन्, बेचुन् । हामीले यस्तो खालको संरचना माग गरेका थियौं,' वडा नं ६ का अध्यक्ष सरोज लामा भन्छन्,तर अहिले भनेसुने अनुसार हामीले कुन घरलाई कति चामल चाहिएको छ भनेर तथ्यांक संकलन गर्ने, पैसा पनि उठाउने र कार्यालयलाई बुझाएपछि मात्र चामल पठाउने रे । यस्तो त हामीले माग गरेको होइन । यस विषयमा कार्यालयले हामीसित सरसल्लाह पनि गरेको छैन । गाउँलेहरूसित पैसा उठाएर कम्पनीलाई बुझाउने काम वडा कार्यालयले गर्न नसक्ने उनको भनाइ छ । आफ्नो वडाको वडा कार्यालय गपमा रहेको र केन्द्र पनि गपमा पर्ने हुँदा खाद्यको इकाइ गपमा राख्नुपर्छ भन्ने आफूहरूको माग नसुनी एकातर्फी निर्णय गरेको भन्दै वडा नं ४ का वडाअध्यक्ष पेमा ग्याल्बो लामाले गुनासो गरेका छन् । कम्पनीका गोरखा कार्यालय प्रमुख कुशवाहले भने यो प्रारम्भिक चरण भएकाले केही कठिनाइ आए पनि आपसी समन्वयमा समाधान गर्दै जाने विश्वास व्यक्त गरेका छन् ।"
२५ लाख बराबरको अवैध कपडा र चिनी बरामद,"परासी : भन्सार छलेर ल्याउँदै गरेको अवस्थामा नवलपरासी प्रहरी टोलीले २५ लाख बराबरको कपडा र चिनी बरामद गरेको छ । जिल्लाको सिमावर्ती नाकाबाट ल्याउँदै गरेको अवस्थामा प्रहरीले विशेष सुराकीको आधारमा उक्त सामान बरामद गरेको हो । जिल्ला प्रहरी कार्यालयका सूचना अधिकारी डीएसपी भोजराज पाण्डेकाअनुसार ना ६ ख २९०३ नम्बरको ट्रकमा लोड गरी लैजादै गरेको अवस्थामा भन्सार छलेर ल्याएको ४२० बोरा चिनी बरामद भएको हो । बरामद भएको २१ हजार केजीको मूल्य १५ लाख ८५ हजार कायम गरिएको छ । चिनीसँगै ट्रक चालकलाई समेत प्रहरीले नियन्त्रणमा लिएको छ । बरामद भएको चिनीसहित ट्रक र ट्रक चालकलाई आवश्यक कारबाहीका लागि राजश्व कार्यालय बुटवल पठाइएको डीएसपी पाण्डेले जानकारी दिए । त्यसैगरी बुधबार नै प्रहरीले ९ लाख ४६ हजारबढी मूल्य पर्ने कपडालाई बर्दघाटबाट बरामद गरेको छ । भन्सार छलेर ल्याउँदै गरेको अवस्थामा बरामद भएका कपडामा साडी,कुर्ता सुरवाल,टिसर्ट,लेडिज टप्सलगायतका रहेका छन् । सामान बरामद भएपनि प्रहरीले कारोबारमा संलग्न कसैलाई पक्राउ गरेको छैन । प्रहरीले कपडालाई बेबारिसे अवस्थामा बरामद भएको जनाएको छ । बरामद कपडा आवश्यक कारबाहीका लागि महेशपुर भन्सार पठाइएको प्रहरीले जनाएको छ ।"
मोरङमा ५ सय ४२ किलो गाँजा बरामद,विराटनगर : नेपाल र सशस्त्र प्रहरीले मोरङका अलगअलग स्थानबाट बुधबार ५ सय ४२ किलोग्राम गाँजा बरामद गरेको छ। जहदा गाउँपालिका र विराटनगर महानगरपालिकाबाट ठूलो परिणामको लागूऔषध गाँजा बरामद गरिएको हो। नेपाल प्रहरीले ४ सय २२ र सशस्त्रले १ सय २० किलो गाँजा बरामद गरेको छ। नेपालभारत सीमा क्षेत्रनजिकको जहदा२ बेरियारी टोलस्थित मकैबारीमा लुकाएर राखेको अवस्थामा ४ सय २२ किलो गाँजा बरामद गरिएको मोरङ प्रहरीका प्रवक्ता डीएसपी रन्जनकुमार दाहालले जानकारी दिए। उनका अनुसार मोहमद मजेबुल मियाँको मकैबारीबाट गाँजा बरामद भएको हो। विशेष सूचनाका आधारमा प्रहरी निरीक्षक प्रकाश रेग्मीको नेतृत्वमा खटिएको इलाका प्रहरी कार्यालय रानी र लागूऔषध नियन्त्रण ब्युरो विराटनगरको संयुक्त टोलीले दिउँसो १२ः१५ बजेतिर १४ वटा बोरामा प्याक गरेको अवस्थामा गाँजा फेला पारेको थियो। भारततिर कटाउनलाई गाँजा लुकाएर राखिएको जानकारी आउनसाथ नियन्त्रणमा लिन कोसी प्रदेश प्रहरी प्रमुख डीआईजी राजेशनाथ बास्तोलाले टोली परिचालन गरेका थिए। गाँजा कसले ल्याएर मकैबारीमा भण्डारण गरेको हो भन्ने बारेमा खुल्न बाँकी छ। गाँजाको अवैध धन्दामा संलग्नको खोजी तीव्र पारिएको मोरङ प्रहरी प्रमुख एसपी दीपक पोखरेलले बताए। उनका अनुसार पूर्वी पहाडी जिल्लामा उत्पादन हुने गाँजा सुरक्षाकर्मीलाई छलेर भारत कटाउनका लागि सीमा क्षेत्रनजिक लगेर थोपरिएको हुनसक्ने अनुमान गरिएको छ। बरामद भएको गाँजा आवश्यक अनुसन्धानका लागि जिल्ला प्रहरी कार्यालयमा ल्याएर राखिएको जानकारी एसपी पोखरेलले दिए। त्यस्तै भारतीय स्कोरपिओमा राखेर भारततिर नै लैजाँदै गरेको १ सय २० किलो गाँजा बुधबार बिहानका राति २ः२० बजेतिर सशस्त्र प्रहरीले विराटनगर१ बाट बरामद गरेको छ। गाँजा बोकेर बीआर ११ भी ७६४५ नम्बरको स्कोरपिओ इटहरीबाट विराटनगरतर्फ आइरहेको सूचना पाएलगत्तै नियन्त्रणमा लिन कोसी प्रदेशका सशस्त्र प्रहरी प्रमुख डीआईजी अन्जनीकुमार पोखरेलले टोली परिचालन गरेका थिए। त्यसलगत्तै परिचालित सशस्त्र प्रहरी निरीक्षक भूपेन्द्रकाजी निरौला नेतृत्वको टोलीले भारतीय स्कोरपिओबाट गाँजा बरामद गरेको हो। टोलीले सुरुमा उक्त स्कोरपिओलाई मोरङको बूढीगंगा गाउँपालिका१ मा रोक्न खोजेको थियो। सशस्त्रको चेक प्वाइन्ट छलेर भागेको स्कोरपिओलाई विराटनगर१ स्थित नोबेल डेरी चोकबाट नियन्त्रणमा लिइएको हो। सशस्त्रलाई देख्नासाथ गाडी छाडेर चालक फरार बनेका थिए। स्कोरपिओ नियन्त्रणमा लिएर खानतलासी गर्दा प्लाष्टिकमा प्याक गरिएको गाँजा बरामद भएको सशस्त्रले जनाएको छ। बरामद भएको स्कोरपिओसहित गाँजा आवश्यक कारबाहीका लागि सशस्त्रले नेपाल प्रहरीको जिम्मा लगाएको छ। त्यस सम्बन्धमा आवश्यक अनुसन्धान भइरहेको मोरङ प्रहरी प्रमुख एसपी पोखरेलले बताए। उनका अनुसार सशस्त्रसँग समन्वय गरेर स्कोरपिओ चालकको खोजी जारी राखिएको छ।
स्रोत नखुलेको रकमसहित सीमानाकाबाट दुईजना पक्राउ,धरान : स्रोत नखुलेको रकमसहित दुईजनालाई सशस्त्र प्रहरीले पक्राउ गरेको छ । सुनसरीको नेपालभारत सीमानाकाबाट उनीहरूलाई पक्राउ गरिएको सशस्त्र प्रहरी बल ४ नम्बर गण सुनसरीका प्रमुख सशस्त्र प्रहरी उपरीक्षक प्रहरी नकेशकुमार तुम्बाहाम्फेले जानकारी दिए। सुनसरीको कोसी गाउँपालिकास्थित नेपालभारत चारकुने नाकाबाट नेपाली र भारतीय नोटसहित दुई जनालाई पक्राउ गरेको सप्रउ तुम्बाहाम्फेले बताए। सशस्त्र प्रहरीले चेकजाच गर्ने क्रममा सुनसरीको इटहरी उपमहानगरपालिका१२ का १८ वर्षीय सुरेश लिम्बू र १७ वर्षीय विकास मण्डललाई पक्राउ गरिएको उनले बताए । पक्राउ परेकाको साथबाट स्रोत नखुलेको नेपाली ४ लाख ३४ हजार ७ सय २० रुपैयाँ र ५९ हजार ६ सय १० भारतीया रुपैयाँ बरामत गरिएको सप्रउ तुम्बाहाम्फेले बताएका छन् । पक्राउ परेका दुबैजनालाई बरामत नगदसहित आश्यक कारबाहीका लागि राजस्व अनुसन्धान कार्यालय इटहरीमा बुझाइएको गणका प्रवक्ता समेत रहेका सशस्त्र प्रहरी नायव उपरीक्ष प्रेम प्रसाद सिंदेलले बताए । बरामत गरिएको नगद सक्कली वा नक्कली हो भन्ने बारेमा अनुसन्धान भइरहेको बताइएको छ । नेपाल भारत सीमानाकाबाट सशस्त्र प्रहरीले हप्ता दिनभित्र २० लाखभन्दा बढी स्रोत नखुलेको रकम बरामद गरेको जनाएको छ।
"कोसी प्रदेश प्रहरी प्रमुखमा बास्तोला, १३ जना डीआईजीको पदस्थापन","विराटनगर : नेपाल प्रहरीका डीआईजी (प्रहरी नायव महानिरीक्षक) राजेशनाथ बास्तोलाले कोसी प्रदेश प्रहरी प्रमुखको जिम्मेवारी पाएका छन् । गृह मन्त्रालयको वैशाख ६ गतेको निर्णयअनुसार बास्तोलासहित नेपाल प्रहरीका १३ जना एसएसपी (प्रहरी वरिष्ठ उपरीक्षक)हरु डीआईजीमा बढुवा भएका थिए । सरकारले बढुवा भएका सबैको बुधबार पदस्थापन गरेको छ । पदस्थापन गर्दा गृह मन्त्रालयले शान्ति सुरक्षाका हिसाबले चुनौतीपूर्ण मानिने १४ जिल्ला रहेको कोसी प्रदेशमा प्रहरीको नेतृत्व गर्ने जिम्मेवारी बास्तोलालाई दिएको हो । डीआईजी बास्तोला नेपाल प्रहरीभित्र काविल, निष्ठावान, इमान्दार र कर्तव्यनिष्ठ छवि बनाएका प्रहरी अधिकृत मानिन्छन् । सरकारले प्रदेश प्रहरी प्रमुख तोकेलगत्तै बुधबार उनले प्रदेशको वार्षिक कार्यसम्पादन सम्झौताको समीक्षा गरेका छन् । भर्चुअल माध्यमबाट भएको कार्यक्रममा चालू आर्थिक वर्ष २०७९०८० को चैत मसान्तसम्मको कार्यप्रगति विवरणको समीक्षा गरिएको हो । प्रदेश प्रहरी प्रमुख र मातहतका कार्यलय प्रमुखबीच आर्थिक वर्ष २०७९०८० को कार्यसम्पादन सम्झौता यसअघि नै भएको थियो । समीक्षा कार्यक्रममा प्रदेशभित्रका विभिन्न प्रहरी कार्यालयका प्रमुखहरुले आआफ्ना कार्यालयमार्फत साउनदेखि चैत समान्तसम्म सम्पादन गरेका कार्यहरुको विवरण डीआईजी बास्तोलासमक्ष प्रस्तुत गरेका छन् । कार्यक्रमका लागि प्रदेश प्रहरी तालिम केन्द्र विराटनगर, प्रदेश प्रहरी गण रानी विराटनगर, नेपाल प्रहरी विशेष सुरक्षा गण दुहवी र नेपाल प्रहरी राजमार्ग सुरक्षा तथा ट्राफिक व्यवस्थापन कार्यालय इटहरीका प्रमुख प्रदेश प्रहरी कार्यालयमै उपस्थित भएका थिए । अन्य प्रहरी कार्यालयका प्रमुखहरुले भर्चुअल माध्यमबाटै कार्यप्रगति विवरणको जानकारी गराएका हुन् । कोसी प्रदेश प्रहरी कार्यालयको कार्यप्रगति विवरण इन्सपेक्टर (प्रहरी निरीक्षक) महेश भट्टराईले प्रस्तुत गरेका थिए । कार्यसम्पादन सम्झौतालाई गम्भीर रूपमा कार्यान्वयन गर्दै लक्ष्य पूरा गर्नेतर्फ केन्द्रित हुन प्रहरी अधिकारीलाई डीआईजी बास्तोलाको निर्देशन छ । उनले थप रचनात्मक कार्यका लागि आमनागरिकको सेवामा २४ घण्टा नै तल्लिन रही जनचाहना बमोजिम सेवा प्रदान गर्नसमेत विभिन्न प्रहरी कार्यालयका प्रमुखहरुलाई निर्देशन दिए । बास्तोलाले जनताको जीउधनको रक्षा गर्न, अपराध नियन्त्रण र अनुसन्धानमा सफलता प्राप्त गर्न, पुराना मुद्दाको फछ्र्यौटमा ध्यान दिन, दैनिक काम कारबाहीलाई चुस्त बनाउन, खुला सीमाको फाइदा उठाएर हुने सीमा अपराध नियन्त्रणमा भूमिका खेल्न, चोरीतस्करी रोक्न, लागूऔषध तथा हतियारको अवैध धन्दा नियन्त्रण गर्न, भारतीय काउन्टर पार्टससँग समन्वय गरेर सुरक्षाको अवस्थालाई मजवुत बनाउन निर्देशन दिएका छन् । यसैबीच, बास्तोलासँगै डीआईजीमा बढुवा भएका अन्य १२ जनालाई पनि विभिन्न कार्यालयको जिम्मेवारीसहित पदस्थापन गरिएको छ । डीआईजीमध्ये जनक भट्टराईलाई मधेस प्रदेश प्रहरी प्रमुख, भरतबहादुर बोहरालाई सुदूरपश्चिम प्रदेश प्रहरी प्रमुख, विष्णुकुमार केसीलाई प्रहरी प्रहरी प्रधान कार्यालयको अन्वेषण योजना तथा विकाश निर्देशनालय, रवीन्द्र केसीलाई राष्ट्रिय प्रहरी प्रशिक्षण प्रतिष्ठानको जिम्मेवारी दिइएको छ । चन्द्रकुबेर खापुङलाई अख्तियार दुरुपयोग अनुसन्धान आयोग, लालमणि आचार्यलाई काठमाडौं उपत्यका प्रहरी कार्यालय, सुरेन्द्रप्रसाद मैनालीलाई अपराध अनुसन्धान विभाग अनुसन्धान निर्देशनालय, अर्जुन चन्द ठकुरीलाई साइबर ब्युरो, यज्ञविनोद पोखरेललाई केन्द्रीय अनुसन्धान ब्युरो, विकाशराज खनाललाई कार्य विभाग, कुवेर कडायतलाई महानिरीक्षकको सचिवालय र केदार ढकाललाई प्रशासन विभागमा पदस्थापन गरिएको छ ।"
साउदीमा अन्नपूर्णकर्मी घिमिरे सम्मानित,"साउदी : नेपाली साझा मञ्चले छैठौं वार्षिक उत्सव, तेस्रो अधिवेशनको अवसरमा अन्नपूर्णकर्मी बिष्णु घिमिरेलाई सम्मान गरेको छ। संस्थाका अनुसार वैदेशिक रोजगारीको क्रममा प्रवाससा अलपत्र परेका नेपालीको हकहितको लागि र उद्धारको लागि सञ्चार क्षेत्रबाट गरेको योगदानको प्रशंसा गर्दै सम्मान गरिएको थियो। नेपाली दूतावास रियाद, बाणिज्य दुतावास जेद्दा, सामाजिक अभियन्ताहरू जेन कुमार लामा, कुवेर हुमागाईं, यम तमु, खेमराज भट्ट, तुलसी गुरुङ सामाजिक संस्था एनआरएन साउदी, अन्तर संस्था समन्वय समिति रियाद, अन्तर संस्था दमाम दमाम साथै एनआरएन महिला उपाध्यक्ष यास्मिन बेगम तथा मध्यपूर्व संयोजक राजेन्द्र अर्याल, नेपाल एयरलाइन्स गरी १४ जनालाई कार्यको आधारमा सम्मान गरेको थियो भने कार्यक्रममा प्रमुख अतिथि नेपाली राजदूत नवराज सुवेदीको रहेको थियो। कार्यक्रममा, संस्थाले गरेका सामाजिक कार्य र आर्थिक सहयोग को बारेमा जानकारी गराएको थियो। तेस्रो अधिवेशनबाट संस्थाको अध्यक्षमा अन्जान गुभाजु चयन भएका छन्।"
बिदामा सेवा दिँदै प्रशासन कार्यालय,"सिन्धुपाल्चोक : जिल्ला प्रशासन कार्यालय सिन्धुपाल्चोकले १६ वटा पर्व र जयन्तीजस्ता बिदामा नागरिकलाई सेवा दिने भएको छ। नेपाल सरकारले २०८० सालको बैशाखदेखि चैत्र मसान्तसम्म सार्वजनिक पर्व, दिवस, जन्मजयन्तीमा पनि सार्वजनिक सेवा नियमित रुपमा प्रवाह गर्ने विशेष व्यवस्था अनुरुप जिल्ला प्रशासन कार्यालय सिन्धुपाल्चोकले १६ वटा पर्व र जयन्तीजस्ता बिदामा नागरिकलाई सेवा दिने निर्णय गरेको सहायक प्रमुख जिल्ला अधिकारी निराजन श्रेष्ठले बताए। उनले नागरिकलाई जति सक्दो छिटो सेवा दिन बिदाका दिन पनि सेवा दिने काम थालेको जानकारी दिए। जिल्ला प्रशासन कार्यालयका अनुसार सरकारले दिएका बिदाहरु उधौली, उभौली, बुद्धजयन्ती, गणतन्त्र दिवस, रक्षाबन्धन, कृष्णजन्माष्टमी, घटस्थापना, पृथ्बीजयन्ती, तमु ल्होसार, सोनाम ल्होसार, माघी पर्व, जनयुद्ध दिवस, प्रजातन्त्र दिवस, महाशिवरात्री, अन्तर्राष्ट्रिय नारी दिवस, ग्याल्बो ल्होसार र इदउल फित्रलगायतका बिदामा पनि प्रशासन कार्यालय खुल्ने भएको छ। त्यस्ता दिनहहरुमा नयाँ नागरिकता, प्रतिलिपी नागरिकता सम्बन्धी सेवा, राहदानी सम्बन्धी सेवा, राष्ट्रिय परिचयपत्र तथा पञ्जिकरण सम्बन्धी सेवा प्रदान गरिने उनले बताए। सहायक प्रजिअ श्रेष्ठले भौगोलिक बिकट्ता भएको पहाडी जिल्लामा एक दिनमै काम सक्न नागरिकलाई असहज हुने र धेरै दिन बस्नुपर्दा सानो काम पनि खर्चीलो हुने भएपछि बिदामा पनि काम गर्ने निर्णय गरिएको बताए। हामीले दालालीमुक्त प्रशासन बनाएका छौं। एकै दिनमा काम सकेर नागरिकलाई दिने हाम्रो लक्ष्य हो,' उनले भने। प्रशासन कार्यालयले मिटरब्याजी सम्बन्धी समस्या समाधान गर्न पीडित पक्षबाट उजुरी, गुनासो संकलन गरी निशुल्क कानुनी सेवा र सहायताको लागि सहजिकरण गर्न सुरु गरेको छ।"
नेपाल टेलिकमको मोबाइल सेवा आज र भोलि केही समयका लागि अवरुद्ध हुने,काठमाडौं : नेपाल टेलिकमको जीएसएम सेवा दुई दिन अवरुद्ध हुने भएको छ। टेलिकमले बुधबार र बिहीबार राति १२ बजेपछि केही समयका लागि सेवा अवरुद्ध हुने जानकारी दिएको छ। मोबाइल सेवाको कोर प्रणालीमा मर्मतसम्भार गर्ने भएकाले सेवा अरुद्ध हुने टेलिकमले विज्ञप्ति जारी गर्दै जानकारी दिएको छ। तर कति समयका लागि सेवा अवरुद्ध हुने भन्नेबारे केही खुलाइएको छैन। सेवा सञ्चालनमा आइसकेपछि पनि कसैको मोबाइल नचले अनअफ गर्न टेलिकमले आग्रह गरेको छ।
विराटनगरबाट ब्राउन सुगरसहित एक जना पक्राउ,"विराटनगर : विराटनगरबाट लागूऔषध खैरो हेरोइन (ब्राउन सुगर)सहित बुधबार दिउँसो १ जना पक्राउ परेका छन्। सशस्त्र प्रहरीले विराटनगर महानगरपालिका१६ दरैयाबाट २४ वर्षीय उदितनारायण माझीलाई दिउँसो ३:१० बजेतिर पक्राउ गरेको हो। मोरङको ग्रामथान गाउँपालिका१ लखन्तरी घर भएका माझी प्रदेश १०४००१ प ३६२८ नम्बरको मोटरसाइकलमा भारतबाट नेपालतिर आउँदै गर्दा पक्राउ परेका हुन्। शंका लागेपछि सशस्त्रले मोटरसाइकलसहित नियन्त्रणमा लिएर उनीमाथि खानतलासी गरेको थियो। शरीर खानतलासी गर्दा माझीको साथबाट ६७४ ग्राम ब्राउन सुगर फेला परेको कोसी प्रदेशका सशस्त्र प्रहरी प्रमुख डीआईजी अन्जनीकुमार पोखरेलले बताए। उनका अनुसार माझीले भारतको जोगवनीबाट ब्राउन सुगर खरिद गरेर ल्याएको पाइएको छ। पक्राउ परेका माझी, बरामद भएको खैरो हेरोइन र नियन्त्रणमा लिइएको मोटरसाइकललाई सशस्त्रले आवश्यक अनुसन्धान एवं कारबाहीका लागि नेपाल प्रहरीको जिम्मा लगाएको छ। माझीका सम्बन्धमा इलाका प्रहरी कार्यालय रानीले थप अनुसन्धान थालेको छ।"
धेरै धुँवा फ्याक्ने १५ सवारी साधनका चालक कारबाहीमा,"काठमाडौं : प्रहरीले धेरै धुँवा फ्याक्ने १५ सवारी साधनका चालककलाई कारबाही गरेको छ। बबरमहलमा बुधबार गरिएको प्रदूषण चेकिङका क्रममा मापदण्डभन्दा बढी धूँवा फाल्ने १५ सवारी साधनका चालकलाई कारबाही गरिएको हो। काठमाडौं उपत्यका ट्राफिक प्रहरी कार्यालय रामशाहपथका प्रवक्ता प्रहरी वरिष्ठ उपरीक्षक राजेन्द्र प्रसाद भट्टले मापदण्डभन्दा बढी धूँवा फाल्ने भाडाका बस ७ ,माइक्रोबस ५,पिकअप भ्यान २ र ट्रक १ गरी १५ वटा सवारी साधनका चालकहरू कारबाहीमा परेको जानकारी दिए । वातावरण विभाग बबरमहल र काठमाडौं उपत्यका ट्राफिक प्रहरी कार्यालयबाट संयुक्त रुपमा खटिएको टोलीले २५ वटा सवारी साधनलाई चेक गरेकोमा बढी धुँवा फ्याक्ने १५ सवारी फेला पारेको हो। सवारी साधन मर्मतपछि तोकिएको जरिवाना तिरी ट्राफिक प्रहरीले नियन्त्रणमा लिएका कागजपत्र फिर्ता दिने जनाएको छ। मापदण्डभन्दा बढी धूँवा फाल्ने सवारी साधन चलाउँदा वायु प्रदुषण बढ्न गइ मानव स्वास्थ्यमा गम्भीर समस्याका साथै दुर्घटनाको जोखिम बढ्ने भएकाले चेकजाँच गरी सवारी साधन चलाउन ट्राफिक प्रहरीले आग्रह गरेको छ।"
सुक्खाग्रस्त क्षेत्रमा तरकारी खेती,"सिन्धुपाल्चोक : खानेपानीको समस्या झेलिरहेका सिन्धुपाल्चोक चौतारा साँगाचोकगढी नगरपालिका१२, स्वाँराथोकका किसान तरकारी खेतीमा लागेका छन्। परम्परागत खेती मकै, कोदोलगायत अन्न बालीबाट जीवन धान्न मुस्किल हुन थालेपछि स्वाँराथोकका किसान तरकारी खेतीमा होमिएका हुन्। टनेल निर्माणका लागि आवश्यक सामग्री, बीउबिजन र प्राविधिक सहयोग स्थानीय गैरसरकारी संस्था टुकी संघ सुनकोसीले उपलब्ध गराएको हो। सिङ्गै गाउँका किसानले बारीमा टनेल निर्माण गरेका छन्। सुक्खाग्रस्त क्षेत्रमा पनि तरकारी खेती सम्भव छ भनेर उनीहरूले उदाहरणीय बनेका छन्। यस गाउँका प्रत्येक २३ घरधुरीमा टनेल निर्माण भएका छन्। अहिले टनेलमा गोलभेँडा खेती भइरहेको छ। तरकारी खेती गर्दा मकै र कोदोबाट भन्दा बढी आम्दानी हुनेमा किसान राजु पुरी विश्वस्त छन्। घरमा प्रयोग गरिसकेपछि खेर गएको पानीलाई संकलन गर्दै गोलभेँडा खेतीमा लगाउने गरेको उनी सुनाउँछन्। चौतारा साँगाचोकगढी नगरपालिका११ मा पर्ने काभ्रे बस्ती पनि सुक्खाग्रस्त क्षेत्र हो। सुक्खाग्रस्त क्षेत्र भए पनि यहाँका किसान यतिखेर टनेल निर्माण गर्दै गोलभेँडा खेती गर्न व्यस्त छन्। गाउँस्तरीय खानेपानी उपभोक्ता समितिले जडान गरिदिएको धारामा १५ मिनेट जति पानी आउँछ। त्यही पानीलाई जोहो गर्दै यहाँका किसानले खेती गर्दै आएका छन्। सिँचाइका लागि स्थानीय तहले प्रबन्ध मिलाइदिए तरकारी खेतीलाई सहयोग पुग्ने किसान अस्मिता लामाको भनाइ छ। अहिलेलाई त एउटा टनेलमा गोलभेँडा लगाएका छौं, लामाले भनिन् सिँचाइको राम्रो प्रबन्ध हुने हो भने हामी तरकारी खेतीलाई नै प्राथमिकतामा राखेर अगाडि बढ्ने सोच छ। यो गाउँमा १९ घर परिवारले टनेलभित्र तरकारी खेती गर्दै आएका छन्। किरा नियन्त्रणका लागि ठाउँठाउँमा इन्सेक ट्रापरको पनि व्यवस्था गरिएको छ भने थोपा सिँचाइ पनि गरिएको छ।"
आज बौद्धिक सम्पत्ति दिवस मनाइँदै,"विपोको बौद्धिक सम्पत्तिसम्बद्ध विश्वका आविष्कारक, नवप्रबर्द्धक, लेखक, सर्जकलाई एकापसमा जोडी सम्बन्ध बिस्तार गर्ने तथा उनीहरूको सिर्जना र प्रतिभालाई प्रबद्धर्न गरी जनचेतना फैलाउने नीति रहेको छ। काठमाडौं : महिला तथा बौद्धिक सम्पत्ति : नवखोज र शिर्जनशीलताको बढावा नाराका साथ आज नेपालसहित विश्वभर बौद्धिक सम्पत्ति दिवस मनाइँदै छ। विश्व बौद्धिक सम्पत्ति सङ्घ (विपो) को पहलमा सन् २००० को अप्रिल २६ देखि विज्ञान तथा प्रविधि, कला तथा साहित्य र उद्योग तथा व्यापार क्षेत्रको विकास, विस्तार र प्रवर्द्धनमा सघाउ पुर्याउने उद्देश्यले विश्वभर हरेक वर्ष विश्व बौद्धिक सम्पत्ति दिवस मनाइने गरिएको छ। नेपाल विपोको सदस्य राष्ट्र हो। विपोको बौद्धिक सम्पत्तिसम्बद्ध विश्वका आविष्कारक, नवप्रबर्द्धक, लेखक, सर्जकलाई एकापसमा जोडी सम्बन्ध बिस्तार गर्ने तथा उनीहरूको सिर्जना र प्रतिभालाई प्रबद्धर्न गरी जनचेतना फैलाउने नीति रहेको छ। विशेष गरी महिला तथा आदिवासी समूहलाई प्राथमिकता दिई विश्वभर विभिन्न कार्यक्रमका साथ यो दिवस मनाइने गरिन्छ। दिवसको अवसरमा आज विभिन्न कार्यक्रम आयोजना गरिँदै छन्।"
"आगो निभाउन गएको दमकल दुर्घटना, चालकसहित ५ जना गम्भीर घाइते","गौर नगरपालिका४ गढवाटोलमा आगो लागेपछि निभाउन गएको बारुण यन्त्र गएराति साढे १२ बजेको समयमा गौर नगरपालिकाको ना१ ग ७८८ नम्बरको बारुण यन्त्र गढवामा दुर्घटना भएको हो। रौतहट : आगो निभाउन गएको बारुण यन्त्र (दमकल )मंगलबार राति दुघटना हुँदा चालकसहित ५ जना गम्भीर घाइते भएका छन्। गौर नगरपालिका४ गढवाटोलमा आगो लागेपछि निभाउन गएको बारुण यन्त्र गएराति साढे १२ बजेको समयमा गौर नगरपालिकाको ना१ ग ७८८ नम्बरको बारुण यन्त्र गढवामा दुर्घटना भएको हो। सबगढा र गढवाको बिचमा रहेको कुखुरा फार्ममा आगो लागेको खबर पाएर बारुण यन्त्रसहित अग्निनियन्त्रण टोली जाने क्रममा ब्रेकफेल भइ दुर्घटना भएको बताइएको छ। दुर्घटनामा परेका बारुण यन्त्र चालक करिम अन्सारी, दमकल प्रहरीहरु प्रेम केसरी, किशुन्द्र साह गम्भीर घाइते भएका छन्। गम्भीर घाइतेलाई जिल्ला अस्पताल गौरमा सामान्य उपचारपछि थप उपचारको लागि विरन्ज पठाएर उपचार भइरहेको तथा सामान्य घाइते दमकल प्रहरी शिवशंकर पटेल, नथुनी पासवानको गौर अस्पतालमा उपचार भइरहेको जिल्ला प्रहरी कार्यालय रौतहटले जनाएको छ। विरगन्ज पठाइएको घाइतेको ढाड, खुटा, हात, छाती र टाउकोमा गम्भीर चोट लागेको छ। गौर नगरपालिकाको नगरप्रमुख शम्भु साहले मानवीय सेवामा हिंडेको बारुणयन्त्र दुर्घटनामा परेर घाइते भएका कर्मचारीहरुको उपचारमा लाग्ने सम्पूर्ण खर्च नगरपालिकाले व्यहोर्ने बताए।"
झापामा स्कुल बसको ठक्करबाट बालिकाको मृत्यु,झापा : झापामा स्कुल बसको ठक्करबाट एक बालिकाको मृत्यु भएको छ । मृत्यु हुनेमा कमल गाउँपालिका २ निवासी पवन सुबेदीको अढाई वर्षीया छोरी चिन्दल सुबेदी रहेको जिल्ला प्रहरी कार्यालय झापाले जनाएको छ । प्रहरीका अनुसार कमल २ स्थित भुत्लुङमा मंगलबार बेलुका साढे ४ बजे मे १ क ४०७ नम्बरको नवोदय माध्यमिक विद्यालयको स्कुल बसले बालिकालाई ठक्कर दिएको थियो । ठक्करबाट गम्भीर घाइते भएकी बालिकाको मेडिम्याक्स अस्पताल गौरादहमा उपचारको क्रममा मृत्यु भएको हो । यता बस र बसका चालक ३९ वर्षीय दुर्गाबहादुर कुँवरलाई इलाका प्रहरी कार्यालय दमकले नियन्त्रणमा लिएको छ ।
"विराटनगरमा दुर्घटना, पैदलयात्रुको मृत्यु",विराटनगर : विराटनगरमा बुधबार एकाबिहानै दुर्घटना हुँदा १ जना पुरुषको मृत्यु भएको छ। विराटनगर महानगरपालिका४ कन्चनबारीमा ट्रकले पैदलयात्रुलाई बिहान ७:१५ बजेतिर ठक्कर दिँदा दुर्घटना भएको मोरङ ट्राफिक प्रमुख प्रहरी निरीक्षक सुनील श्रेष्ठले जानकारी दिए। उनका अनुसार दुर्घटनामा पैदलयात्रु पुरुषको घटनास्थलमै मृत्यु भएको हो। अन्दाजी ५५६० वर्षीय मृतकको पहिचान खुलेको छैन। दक्षिणबाट उत्तरतर्फ जाँदै गरेको ना ४ ख ८६७९ नम्बरको ट्रकले सडक पार गर्दैगर्दा ठक्कर दिएका पुरुषको शव क्षतविक्षत अवस्थामा सडकमै छ। शव उठाएर पोस्टमार्टमका लागि लैजाने तयारी भइरहेको मोरङ प्रहरी प्रमुख एसपी दीपक पोखरेलले जानकारी दिए। उनका अनुसार दुर्घटनाका बारेमा अनुसन्धान सुरु गरेर मृतकको पहिचानको प्रयास भइरहेको छ। ट्रक र चालक मोरङको रंगेली घर भएका अन्दाजी ३६ वर्षीय सुनील सरदारलाई नियन्त्रणमा लिइएको पोखरेलले बताए। ट्रकको तीव्र गति र पैदलयात्रुले लापरबाहीपूर्ण तरिकाले सडक पार गर्दा दुर्घटना भएको प्रारम्भिक अनुसन्धानबाट खुलेको छ।
मकै बालीमा फौजी कीराको प्रकोप,"पर्वत : पर्वतमा कृषकले लगाएको मकै बालीमा अमेरिकन फौजी कीराको प्रकोप देखिएको छ। मौसमको प्रतिकूलताका कारण यसको प्रकोप बढ्दै गएको हो। लामो समयको खडेरीका कारण मकैका बोटमा शत्रु जीव अमेरिकन फौजी कीरा को प्रकोप देखिन थालिएको कृषि ज्ञान केन्द्रले जनाएको छ। विभिन्न स्थानमा उक्त कीराको लार्भाले मकैको बोटको पात र गुभा खाएको पाइएको छ। फौजी कीराको प्रकोप फैलिने देखिएको कृषि ज्ञान केन्द्रका प्रमुख तथा वरिष्ठ कृषि विकास अधिकृत मनिता थापाले बताए। विगत वर्षमा मनसुन बढी सक्रिय रहेका कारण कीराको प्रभाव नदेखिएको उनको भनाइ छ। 'यस वर्ष किराले मकैको बोट खान थालेको छ, गर्मी बढेकाले कीराको प्रकोप फैलिन सक्ने जोखिम छ', उनले भने, 'अघिल्लो वर्ष मनसुन बढी सक्रिय भएका कारण यसको प्रकोप थिएन। लामो समयसम्म वर्षा नहुँदा यसको प्रकोप देखिन्छ। घाम लागेर खडेरी परेको बेला यसको प्रकोप बढ्छ।' गोरखामा २०७७ सालमा अमेरिकन फौजी कीराले मकैको बोट र गुभा खाएर नष्ट गरेको थियो। उक्त जिल्लामा कृषकले ठूलो क्षति व्यहोर्नुपरेको थापाले बताए। पछिल्लो समय पर्वतमा यसको जोखिम बढ्दै गएको छ। कृषि ज्ञान केन्द्रले कुश्मा नगरपालिका९ कटुवाचौपारीमा यतिबेला आइपिएम कृषक पाठशाला सञ्चालन गरिरहेको छ। सोही क्रममा कृषकले प्रत्यक्षरूपमा मकैखेतीमा नै गएर मकैको विकास क्रमलगायतका बारेमा अध्ययन गरिरहेका छन्। सोही क्रममा गत शुक्रवार फौजी कीराले मकैको बोट खाएको देखिएको हो। लगत्तै कुश्मा नगरपालिका२ खुर्कोटमा पनि फौजी कीराले मकैका बोट खाएको पाइएको थियो। फलेवास, विहादी, महाशिला, मोदी र पैंयुका केही वडामा पनि यो कीराको प्रभाव देखिन थालेको कृषकले बताएका छन्। अधिकृत थापाका अनुसार वयस्क कीराले मकै वा अन्य बालीको पात र गुभामा अण्डा पार्छ। करिब दुई हप्तासम्म लार्भा अवस्थामा रहने यो कीराले सबैभन्दा बढी क्षति नै लार्भा अवस्थामा पूर्याउँछ। करिब एक हप्ताको वयस्क अवस्थामा उडेर टाढाटाढासम्म पुगेर अन्डा पार्ने भएका कारण छोटो समयमा नै यसको प्रकोप फैलिने उनले बताए। एक ठाउँमा देखिनु भनेको धेरै ठाउँमा देखिनु भएकाले यदाकदा देखिँदा बित्तिकै यसको प्रकोपको भय हुने उनले बताए। पर्वतका विभिन्न स्थानीय तहमा रहेका १० समूहले मकैको बीउ उत्पादन गरिरहेका छन्। ती समूहलाई अमेरिकन फौजी कीरा को प्रकोपबारे केन्द्रले जानकारी गराएको छ। केन्द्रका कृषि प्राविधिक तथा कार्यालयका सूचना अधिकारी विश्वास काफ्लेले उक्त कीराले रातिको समयमा बढी क्षति गर्ने गरेको बताए। यसको व्यवस्थापनका लागि खेतबारीमा नियमित अवलोकन गर्ने, बालीको बीचबीचमा डेस्मोडियम घाँस लगाउने, खेतबारीको छेउछाउमा नेपियर घाँस लगाई कीरा आकर्षण गरी विषादी प्रयोग गरेर एकैपटक मार्नेलगायत उपाय अपनाउन थापाले सुझाव दिए। रासस"
