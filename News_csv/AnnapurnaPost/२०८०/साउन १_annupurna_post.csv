शीर्षक,विवरण
सधैं कमजोर श्रम कूटनीति,"विदेशमा बसेर पसिनासँग पैसा साटेर पठाइरहेका युवाकै भरले नेपालको अर्थतन्त्रलाई टेको दिएको छ। तर रेमिट्यान्स पठाउने युवाका बग्रेल्ती कठिनाइ र सास्ती भने सरकार सुनेको नसुन्यै गर्छ। उनीहरूमाथि नै शोषण र ठगी मौलाएको छ। तिनका समस्या हल गर्नपट्टि सरकार लाग्दैन। श्रम गन्तव्य मुलुकमै हुनसम्मका दुःख र हन्डरका कथा अनेक छन्। पासपोर्ट लिनेदेखि श्रमस्वीकृति पाउँदासम्म स्वदेशमै उनीहरूका पाइलामा ठक्कर लाग्न सुरु हुन्छ। स्वदेशमै दुःख नदेख्ने सरकार छ। संवेदनहीन बनिरहने सरकारका प्रतिनिधिका रूपमा हुने दूतावासले विदेशको भव्यताभित्र के देख्नु ! कूटनीतिक निकायका तिनै प्रतिनिधि नै बरु म्यानपावर कम्पनीका बिचौलियाको भूमिका देखा पर्ने आरोप लाग्छ। कति त त्यस्तै धन्दामा पो खुलेआम संलग्न हुन्छन््। यसमा दूतका नाममा कूटनीतिको क नजान्नेहरूलाई नियुक्त गर्ने सरकार नै मुख्य दोषी हो। खाडीका र मलेसियालगायत देशमा ५० लाख नेपाली श्रममा घोटिन्छन्। एउटै देशमा तीन लाखसम्म पनि पुगेका छन्। तर त्यस्ता देशमा पनि एकजनामात्रै श्रमसहचारी सरकारले खटाइरहेको छ। जबकि वैदेशिक रोजगार ऐनले नै पाँच हजार श्रमिक भएको ठाउँमा एक श्रम सहचारी आवश्यक भन्छ। त्यस हिसाबले पनि जनशक्ति अभावकै कारण श्रमिकका समस्या सम्बोधन गर्न नेपाली निकाय पूर्णरूपमा विफल बनिरहेको हुन्छ। १ सय १० देशमा श्रम स्वीकृति प्रदान गर्ने देशले नौ मुलुकसँग मात्रै दोहोरो श्रम सम्झौता गरेको छ। लाखभन्दा बढी नेपाली भएका मुलुकसँग पनि त्यस्तो सम्झौता गरेको छैन, जस्तो साउदी अरब। हजारौं नेपाली पुगेको मुलुक कुबेतमा पनि त्यस्तै हालत छ। आफ्नो देशसँग दोहोरो श्रम सम्झौता नभएका मुलुकमा नेपाली कामदार त्यहाँ भनेअनुसार तलब नदिए पनि अत्यधिक श्रम शोषण भए पनि न्याय खोज्ने उपायविहीन बन्छन्। श्रम गन्तव्य मुलुकमा हुने हन्डर छँदै छ, स्वदेशमा पासपोर्टजस्तो सेवा लिन पनि विदेशका युवालाई अनेकौं सास्ती छ। पछिल्लो समय साउदीले एइईको प्रमाणपत्र प्रमाणीकरणको नियम लगाएर नेपालीलाई दुःख दिनु त सामान्य भइहाल्यो, जसको दीर्घकालीन समाधानको कूटनीतिक उपाय नेपालले खोजिसकेकै छैन। ज्यानै जानेसम्मका दुर्घटना हुँदा, दुर्घटित भएर कोमामा पर्दा वा जालसाजीपूर्वक जेलै पर्दा पनि उद्धार गर्न नेपाली कूटनीतिक निकाय असफल छन्। कैयौं देशमा नेपाली घरेलु कामदारको रूपमा दासदासी बनाइएका छन्। कैयौंको त बेचबिखनैसम्म भएको भन्ने तथ्य छ, जुन देशका लागि लज्जाजनक हो। नागरिकप्रति राज्यको पहिलो दायित्व नै सुरक्षा हो, चाहे देशभित्र वा बाहिर। तसर्थ कूटनीतिमा पनि श्रम कूटनीतिलाई चुस्त बनाउनुपर्ने हो। देशमा बेरोजगार भएर वैदेशिक रोजगारीमा पुगेका नेपाली देशको फितलो कूटनीतिकै कारण तावाबाट उम्केर भुंग्रोमा परे झैं भइरहेका छन्।"
नक्कली शरणार्थी प्रकरण एजेन्डा बनाउने कि नबनाउने विवाद,"संस्थापन पक्षीय केन्द्रीय सदस्य बालकृष्ण खाँण नक्कली शरणार्थी प्रकरणमा मुछिएपछि त्यसलाई बैठकको एजेण्डा बनाउने कि बनाउने भन्नेमा दुई धार देखा परेको छ। काठमाडौं : कांग्रेसमा नक्कली शरणार्थी प्रकरणको विषयलाई केन्द्रीय कार्यसमिति बैठकको एजेन्डा बनाउने कि, नबनाउने भन्नेमा तीव्र विवाद देखिएको छ। संस्थापन पक्षीय केन्द्रीय सदस्य बालकृष्ण खाँण नक्कली शरणार्थी प्रकरणमा मुछिएपछि त्यसलाई बैठकको एजेण्डा बनाउने कि बनाउने भन्नेमा दुई धार देखा परेको छ। संस्थापन पक्ष यो विषयमा मौन छ भने संस्थापन इतर पक्ष यो विषयलाई बैठकको एजेन्डा बनाएर खाँणलाई केन्द्रीय सदस्यबाट निलम्बन गर्नुपर्ने पक्षमा छ। कांग्रेस केन्द्रीय कार्यसमितिको बैठक साउन २ गते बस्दैछ। बैठकको औपचारिक एजेण्डामा नक्कली शरणार्थी प्रकरणको विषय त छैन। तर, संस्थापन इतर पक्ष भने यो विषय एजेण्डा बनाउनुपर्ने भन्दै तीव्र लविङमा छ। उता, देउवा निकट एक नेताका अनुसार खाँणलाई निलम्बन गर्ने विषय सभापति देउवाले बैठकमा राख्न चाहेका छैनन्। लामो समय देउवाको विश्वसनीय कार्यकर्ताका रूपमा चिनिएका खाँणका विषयमा केन्द्रीय कमिटी बैठकमा चर्चा छलफल भए पनि निलम्बन गर्ने विषयमा सहमति हुने पक्षमा देउवा नरहेको उनी निकटका अर्का नेताले बताए। देउवा निकट सहमहामन्त्री किशोरसिंह राठोरले अदालतमा विचाराधीन रहेको मुद्दाको विषयमा पार्टीमा छलफल गर्नुको कुनै अर्थ नभएको बताए। अदालतमा विचाराधीन रहेको मुद्दाको विषयमा बोलेर कुनै निष्कर्षमा पुग्ने हैन, राठोरले भने, यो कुरा सबैले बुझ्नुभएको छ। यही विषयमा अड्किएर सभापतिजीले गरेका अन्य राम्रा कामका विषय छायामा पार्न खोजिएको पनि हो। अर्का नेता रामहरी खतिवडाले भने, केन्द्रीय समितिको बैठकमा उक्त विषयमा कसरी जाने के निर्णय गर्ने भन्ने सभापतिजीको हातमा छ। खाँणजीको विषयलगायत अन्य एजेन्डाहरूमा के कसरी जाने भन्नेबारे पूर्वतयारी गरेर केन्द्रीय समितिमा प्रस्तुत हुनुहुन्छ। सभापति देउवाले केन्द्रीय समिति बैठकअघि बैठकमा उठ्न सक्ने विभिन्न विरोधका आवाजलाई रोक्ने दाउ गरेको पनि कांग्रेस इतर पक्षका नेता बताउँछन्। संस्थापन इतर नेता मधु आचार्य भ्रष्टाचारीलाई निलम्बन गर्नबाट रोक्न संस्थापन पक्षले किन्तुपरन्तुका विषय ल्याए पनि मान्य नहुने बताए। उनले भने, बाहिर जनतामा भ्रष्टाचारीलाई ढाकछोप गर्ने कांग्रेसको पुरानै संस्कार हो भन्ने छाप परेको छ। यति अहिले पनि ढाकछोप गर्ने उपाय गरियो भने कांग्रेस जनतासामु कसरी जान्छ ? के भनेर जाने ? यसबीचमा पटकपटक पदाधिकारी र पूर्वपदाधिकारी बैठक राखेर केन्द्रीय समितिको बैठक सार्दै आएका देउवाले अब पनि सीमित एजेन्डा तय गर्ने र तिनै एजेन्डामा मात्र बैठक केन्द्रित गर्ने तयारीमा छन्। त्यसकै लागि पदाधिकारी र पूर्वपदाधिकारीसँग बैठक राखिएको हो। सभापति देउवाले दुई महामन्त्रीलाई यस अघिनै एजेन्डा तयार गरेर ल्याउन भनेका थिए। बैठकका एजेन्डा तय गर्ने विषयमा पार्र्टीमा छलफल भइरहे पनि सोमबार बस्ने बैठकले मात्रै एजेन्डाको टुंगो लाग्ने पार्टीका मुख्य सचिव कृष्णप्रसाद पौडेलले बताए। कांग्रेसले २०७८ मंसिरमा भएको १४औं महाधिवेशनले नेतृत्व मात्रै चयन गरेको थियो। ६ महिनाभित्र नीति महाधिवेशन गर्ने भनेर डेढ वर्षसम्म मिति तय गर्न नसकेको कांग्रेसले यो बैठकमा मिति तोक्ने तयारी पनि गरेको कांग्रेसका अर्का एक पदाधिकारीले बताए । यसअघि असार २७ को तयारीका लागि देउवाले अनौपचारिक रूपमा पदाधिकारी बैठक डाकेर केन्द्रीय समिति बैठकमा लैजाने एजेण्डाका विषयमा सभापति, उपसभापति, महामन्त्री र केही सहमहामन्त्रीहरू बसेर तय गरेका थिए। यसपटक भने देउवाले पार्टी पूर्वपदाधिकारी र अहिलेका पदाधिकारीको संयुक्त बैठक आज ३ बजे आफ्नै निवास धुम्बाराहीमा बोलाएका छन्। पार्टीका मुख्यसचिव कृष्णप्रसाद पौडेलका अनुसार बैठकमा केकस्ता एजेन्डा लैजाने भन्ने विषयमा छलफल गर्नका लागि पूर्वतयारी बैठक बोलाइएको हो। यसबीचमा कार्यसम्पादन समितिले गरेका निर्णय केन्द्रीय समितिको बैठकमा अनुमोदनका लागि पेस गर्ने तयारी कांग्रेसको छ। केन्द्रीय कार्यसमिति बैठक बस्न नसक्दा कार्यसम्पादन समितिले निर्णय गर्न सक्ने कांग्रेस विधानको व्यवस्था छ। कांग्रेसले एक वर्षअघि असार २७ गतेदेखि साउन २ गतेसम्म चार दिनको केन्द्रीय समिति बैठक गरेको थियो। यद्यपि कांग्रेसमा पार्टीको विधानअनुसार प्रत्येक २ महिनामा केन्द्रीय समिति बैठक बस्नुपर्ने हुन्छ। त्यसो त महत्वपूर्ण निर्णयहरू केन्द्रीय कार्यसम्पादन समितिमार्फत गर्दै आएको कांग्रेसले केन्द्रीय समिति ठूलो भएको र राष्ट्रिय राजनीतिमा आएका उतारचढावका कारण समयमा बैठक बस्न नसकेको सहमहामन्त्री किशोरसिंह राठोरले बताए।"
जुम्लामा नुनका लागि झडप,"जुम्ला : जुम्लाको साल्ट ट्रेडिङमा तोडफोडसँगै प्रहरी र सेवाग्रहीबीच झडप भएको छ। आइतबार नुन वितरणका क्रममा भिडभाड भएपछि तोडफोड भएको हो। दश वटा स्थानबाट नुन वितरण गर्दा साँझसम्म पनि धरैले नुन नपाउने भएपछि होहल्ला भएको थियो। त्यही क्रममा केही अराजक व्यक्तिहरूले भिडबाट ढुंगा हानेपछि स्थिती तनावग्रस्त बनेको थियो। कार्यालयका चौकीदार चन्द्र रोकायाले भने, सुरक्षाकर्मीसहित स्थानीयको सहयोगमा नुन वितरण गरेका थियौं। भोलि साउने संक्रान्ति हो। त्यसैले स्थानीयको मर्कालाई ध्यानमा राखि आज नुन वितरण गरेका हौं। दश स्थानबाट नुन वितरण गर्दा पनि भिड धरै भएकाले ढुंगामुढा र तोडफोड भयो। उनका अनुसार तोडफोडबाट कार्यालयका सबै ढोका फुटेका छन्। स्थिती तनावग्रस्त हुँदा केही बोरा नुन पनि स्थानीयले लगेका छन्। सेवाग्राहीको होहल्ला र तोडफोडपछि प्रहरी र सेवाग्रहीबीच झडप भएको थियो। नुन चामलको अभाव धेरै हुने कर्णालीको जुम्लामा पछिल्लो समय सडक सञ्जालले जोडे पनि केही समय सहुलियत भएको थियो। पहिलो हप्तामा तिनचोटि नुन वितरण हुने जुम्ला डिपोबाट अहिले मुस्किलले महिनामा तिनपटक मात्रै नुन वितरण हुँदै आएको छ।"
"प्रदेश बजेट : बेकामे योजना, बजेटकै सत्यानाश","प्रदेशले आर्थिक अनुशासनबाहिर गएर सवारी साधन खरिद गरी बजेट सकेको छ। प्रदेश सभाबाट पारित बजेटभन्दा बेग्लै विकल्प तयारी गरी खर्चनु आर्थिक अनुशासनविपरीत हो। पोखरा : १ तनहुँको ङाल्दीघाटमा ३० महिनाभित्र सडक र पुल निर्माण गर्ने योजना गण्डकी प्रदेश सरकारको २०७५७६ को बजेट कार्यक्रममा राख्यो। योजनाअनुसार निर्माण गरेको भए पनि त्यो पुल भएर स्थानीयले सेती नदी वारपार गर्न पाउने थिएनन्। पुल यस्तो ठाउँमा निर्माण गर्ने योजना थियो, जहाँको भूभागको उचाइ समुद्र सतहबाट २६४ मिटरमा हुन्थ्यो। ङाल्दीघाटभन्दा तल जहाँ सेती नदीमा बाँध बाँधिएको छ, त्यो पूरा हुने हो भने जलाशय बन्छ। जलाशयमा पूरै पानी भरिँदा पानी समुद्री सतहको २७५ मिटर उचाइसम्म पुग्छ। पुल बनेको भए डुब्थ्यो। तर, बनेन। पुल निर्माण त रोकियो तर पानीले डुबाउने ठाउँमा पुल बनाउने योजनाकै कारण निकै झमेला भयो। प्रदेशको भौतिक पूर्वाधार, सहरी विकास तथा यातायात व्यवस्था मन्त्रालयअन्तर्गतको पूर्वाधार विकास निर्देशनालयबाट पुल निर्माणको ठेक्का लागिसकेको थियो। निर्देशनालयले काठमाडौं १० बानेश्वरमा कार्यालय रहेको लुम्बिनीनेसनल जेभीसँग १६ करोड ६१ लाख १० हजार रुपैयाँको बहुवर्षीय ठेक्का सम्झौता गरेको थियो। सम्झौतासँगै १ करोड ४४ लाख रुपैयाँ परिचालन खर्च स्वरूप पेस्की ठेकेदार कम्पनीलाई दिइएको थियो। एकातिर पुल निर्माण भए पनि काममा आउन नसक्ने थियो। अर्काेतिर ठेकेदार कम्पनीले कामै नगरी भुक्तानी पनि मागेको थियो। ठेकेदार कम्पनीले डिजाइन स्वीकृतिमा ढिलाइ भएको, निर्माण स्थल उपलब्ध नगराएको, निर्माणस्थलमा औजार, उपकरण र जनशक्ति निस्क्रिय रही नोक्सानी भएको दाबी गरेको थियो। उसले ९२ लाख १ सय ७७ रुपैयाँको बिल भुक्तानीका लागि पेस गरेको थियो। यस विषयमा अदालतमा मुद्दासमेत पर्यो। प्रदेश सरकारका तर्फबाट मुख्य न्यायाधिवक्ताको कार्यालयले मुद्दाको प्रतिरक्षा गर्दै ठेकेदारका तर्फबाट परेको रिट खारेज र परिचालनका लागि भुक्तानी गरिएको पेस्की फिर्ता दाबी गर्यो। उच्च अदालत पोखराले २०७९ फागुनमा रिट खारेजीको निर्णयफैसला गरेपछि सरकारी रकम त जोगियो तर धेरै झमेलाहरू आए। मुख्य कुरा त पुल निर्माण सम्भव नभएका ठाउँमा निर्माणको ठेक्का लगाए झन्डै राज्यको ढुकुटीसमेत पुलसँगै डुबाइएको तत्कालीन मुख्य न्यायाधिवक्ता श्रीकान्त बराल सुनाउँछन्। ङाल्दीघाट र सारङघाटबाट बन्दीपुर गाउँपालिकाको वडा नम्बर ६ लाई जोड्ने पुलको योजना तत्कालीन आन्तरिक मामिला तथा कानुनमन्त्री हरिबहादुर चुमानको रुचिमा परेको हो। उक्त क्षेत्र चुमानको निर्वाचन क्षेत्र पर्छ। सार्वजनिक खरिद नियमावली, २०६४ को नियम २२ मा सार्वजनिक निकायले निर्माण कार्य निर्धारित समयमा सम्पन्न गर्नुपर्ने उल्लेख छ। सार्वजनिक खरिद ऐन, २०६३ को दफा ६२ मा बोलपत्रदाताले खरिद सम्झौता तथा खरिदसम्बन्धी दायित्व पालना गर्नुपर्ने उल्लेख छ। पूर्वाधार निर्देशनालय, कास्कीले मास्दीघाट पुल निर्माण कार्यका लागि एक निर्माण व्यवसायीलाई मोबिलाइजेसन पेस्की १ करोड १९ लाख ९० हजार प्रदान गरेकोमा तनहुँ हाइड्रोको डुवानमा परेको जनाई काम सुरु नगरेकाले उक्त पेस्की असुल हुनुपर्छ भन्ने महालेखा परीक्षकको सिफारिस थियो। सोही कारण पनि पैसा असुल्न प्रदेश सरकार मुद्दामा जानुपर्यो। डुबान हुने ठाउँमा पुल निर्माणको योजना आखिर नदुखेको टाउको डोरी लगाएर दुखाएजस्तो भयो।  २ गोरखाको जरेबरमा दरौंदी नदीमाथि प्रदेश सरकारले ५ करोड रुपैयाँ खर्च गरी मोटरेबल पुल निर्माण त गर्यो। तर, त्यहाँ मोटर आउजाउ गर्न पाएनन्। पुल यस्तो ठाउँमा बनेको थियो जहाँ मोटरबाटो बनेकै थिएन। न वारि न, पारि। दुवैतर्फ सडक नै नभएको स्थान गोरखाको सिरानचोक गाउँपालिका५ जरेबर र गोरखा नगरपालिका३ नारेश्वरबीचको दरौंदी नदीमाथि ५ करोड लागतमा बनाइएको पक्की पुल । गण्डकी प्रदेशका पूर्वभौतिक पूर्वाधारमन्त्री रामशरण बस्नेतको पहलमा बजेटको दुरुपयोग गर्दै यो पुल बनेको हो । तस्बिर : अन्नपूर्ण फाइल गण्डकी प्रदेशका तत्कालीन भौतिक पूर्वाधार विकासमन्त्री रामशरण बस्नेतको गाउँ र उनको खेतसमेत पर्ने ठाउँमा त्यो पुल निर्माण भएको हो। ५० मिटर लामो बनाउन प्रदेश सरकारको बजेटबाट पुल ५ करोड ३९ लाख ८० हजार खर्च भयो। पुलको एकापट्टि खेत र अर्काेपट्टि जंगल छ। पुल बनाइहालेपछि सडक जोडिन्छ र भोलि आफू र आफ्नाका खेततिर सुविधा हुन्छ भनेर मन्त्रीले पुल बनाउन लगाएको स्थानीय बताउँछन्। सिरानचोक गाउँपालिकाको जरेबर र गोरखा नगरपालिकाको नारेश्वर जोड्ने गरी बनेको पुलको दायाँबायाँ सडक नपुगेपछि पुल त अलपत्र पर्यो नै राज्यको ढुकुटीको जथाभावी प्रयोग भयो। अख्तियार दुरुपयोग अनुसन्धान आयोगले पुल निर्माणमा राज्यको ढुकुटी दुरुपयोग गरी भ्रष्टाचार गरेको भनेर मन्त्रालयका तत्कालीन सचिव ईश्वरचन्द्र मरहट्टा, प्रदेश सडक निर्देशनालयका तत्कालीन निमित्त निर्देशक रामकुमार श्रेष्ठ र पूर्वाधार विकास कार्यालय, गोरखाका सीडीई ओमराज ढुंगानाविरुद्ध २०७९ फागुन १४ गते मुद्दा दायर गरेको छ। सार्वजनिक सम्पत्ति हानिनोक्सानी गरेको उनीहरूमाथि अभियोग लागेको छ। अभियोगमा १० वर्ष कैद र ५ करोड ४५ लाख ५२ हजार बिगो माग गरिएको छ। बदनियतपूर्वक गुरु योजना बनाएको र काल्पनिक सडकको नाम दिएर पुलको डिजाइन तयार गरी निर्माण गरेको लगायत अनुसन्धानबाट खुलेको थियो। महालेखा परीक्षकको कार्यालयले २०७९ को प्रतिवेदनले पुलको दायाँतर्फ १५० मिटर बाटो तथा बायाँतर्फ ११० मिटर बाटोको कार्य गर्ने उल्लेख हुँदाहुँदै पुलको बायाँतर्फको ११० मिटर सडक सामुदायिक वन क्षेत्रमा पर्नेमा वातावरणीय प्रभाव अध्ययन नगरी पुल निर्माण कार्य सुरु गरेको भनी कमजोरी औंल्याएको छ। दरौदी जरेबर सडकपुल सार्वजनिक खरिद नियमावली २०६४ को नियम ६ मा उल्लेख भएको सर्त पूरा नगरी बोलपत्र आह्वान गरिएको भन्दै महालेखाले भनेको छसार्वजनिक निकायले निर्माणस्थलको व्यवस्था नभई, हटाउनुपर्ने रूख बिरुवालगायत संरचना हटाउने सुनिश्चितता, मुआब्जा वा क्षतिपूर्ति वितरणका लागि बजेटको सुनिश्चितता एवं वातावरणीय अध्ययनको प्रतिवेदन स्वीकृत नगराई बोलपत्र आह्वान। पुल बन्ने तर सडक नबनाएर पुल अलपत्र पार्ने काम गोरखामा मात्रै होइन प्रदेश राजधानी पोखरामै पनि भएको छ। विजयपुल खोलामाथि डहरेसाँघु भन्ने ठाउँमा प्रदेशले पुल बनाएको २ वर्ष भइसक्यो। तर, त्यहाँबाट गाडी आउजाउ गर्दैनन्। पुलको पूर्वपट्टिसम्म सडक पुगेको छ, पश्चिमतिर सडकै छैन। पुलसँगै सडक पनि बनेको भए पृथ्वीराजमार्ग हुँदै पुरानो पोखरा बजार प्रवेश गर्न विकल्प तयार हुन्थ्यो। त्यो नहुँदा पृथ्वीराजमार्गमा विजयपुर खोलामाथिको एउटामात्रै पुलले भार थेगिरहनुपरेको छ। त्यसैले ट्राफिक जाम पनि अत्यधिक छ। महालेखाका अनुसार यातायात पूर्वाधार निर्देशनालय, कास्कीले लमसम प्रकृतिको डिजाइन एन्ड बिल्ट कन्ट्र्याक्टको सम्झौता गर्दा सम्झौतामा मूल्य समायोजन भुक्तानी दिने प्रावधान राखी ३ ठेक्कामा २ करोड ६९ लाख ९२ मूल्य समायोजन नियमविपरीत भुक्तानी गरेको छ।  ३ लमजुङ जिल्लाको मिदिम खोला पुलको रनिङ बिल भुक्तानी गर्दा बढी दरको इन्ड्रक्स प्रयोग भई गणना गरेकाले बढी भुक्तानी भएको १२ लाख ४६ हजार रुपैयाँ असुल गर्न महालेखाले भनेको छ। गरेका खर्चमा बेरित देखिनु एउटा तथ्य हो भने प्रदेश सरकारको बजेट अनावश्यक र अनुत्पादक क्षेत्रमा खर्चसमेत भएको छ। सवारी साधन खरिदमा अत्यधिक बजेट सकेर यसै पनि खर्चिलो भयो प्रदेश संरचना भनेर भइरहेको आलोचनामा गण्डकीले घिउ थपेको छ। सवारी साधन खरिदमा गत ३ वर्षमा ५७ करोड रुपैयाँ गण्डकीमा खर्च भएको छ। सवारी साधन खरिदसँगै मर्मत र इन्धन खर्चसमेत वृद्धि हुने भएकाले सवारी साधन खरिदको मापदण्ड तयार गरी यस्तो खर्चलाई व्यवस्थित गर्नुपर्छ, महालेखाको सुझाव छ। प्रदेश मन्त्रालय र मातहत निकायले गत वर्षमात्रै करोड २२ लाख ३५ हजारमा १४ सवारी साधन खरिद गरेका छन्। प्रदेशले आर्थिक अनुशासनबाहिर गएर सवारी साधन खरिद गरी बजेट सकेको छ। प्रदेश सभाबाट पारित बजेटभन्दा बेग्लै विकल्प तयारी गरी खर्चनु आर्थिक अनुशासनविपरीत हो। प्रदेश सरकारका मन्त्रालयहरू अधिकांशले सवारी साधन किन्नका लागि बजेट रकमान्तरको औजारको उपाय निकालेका छन्। जस्केलाबाट सवारी साधन खरिदको खर्च ५७ करोड रुपैयाँ आफैंमा ठूलो रकम हो, जसबाट ठूला विकास आयोजनाका काम हुनसक्थे। रकमान्तरमा पनि मन्त्रालयहरूले भाँती पुर्याएका छैनन्। जस्तो कि आन्तरिक मामिला मन्त्रालये ६० लाख रुपैयाँ रकमान्तर गरी ५९ लाख ९० हजारको गाडी नेपाल सरकारको अनुदानबाट स्वास्थ्य सेवा सञ्चालन तथा निर्वाचन कार्यक्रम सञ्चालन गर्ने प्रयोजनका लागि बाहेक अन्य अवस्थामा चारपांग्र्रे सवारी साधन खरिद गर्न नपाइने सार्वजनिक खर्चलाई मितव्ययी तथा प्रभावकारी बनाउनेसम्बन्धी मापदण्ड, २०७८ मिचिएको छ। सरकारले बाँड्ने अनुदानहरू हचुवा छन्। कृषि अनुदानले प्रतिफल देखाएको छैन। गण्डकी प्रदेश सरकारले कृषिबाहेक होमस्टेका लागि पनि ठूलो परिमाणको अनुदान बाँडेको थियो। त्यसको समेत प्रतिफल देखिएको छ। जसलाई समेत महालेखाले पनि औंल्याएको छ। घरवास (होमस्टे) विस्तार र सुदृढीकरण आयोजनामा ४६ करोड २ लाख ४२ हजार, मुख्यमन्त्री वातावरणमैत्री नमुना कृषि गाउँ आयोजनामा ३७ करोड ८१ लाख ५ हजार, स्याउमा आत्मनिर्भर हुने आयोजनामा १४ करोड ३५ लाख ७४ हजार खर्च भएकोमा सोको उपलब्धि मूल्यांकन भएको छैन, महालेखाले भनेको छ, यी आयोजनाहरू वितरणमुखी प्रकृतिको भएकाले लगानी अनुसारको प्रतिफल प्राप्तिको सुनिश्चितता हुने गरी मात्र कार्यक्रम सञ्चालन हुनुपर्ने देखिन्छ। प्रतिफल नदिने, राष्ट्रिय वा प्रादेशक पञ्चवर्षीय योजनाहरूसँग नजोडिने र दिगो विकास लक्ष्यसँग पनि कुनै तादाम्य नराख्ने बजेट खर्च भनेको सांसद विकास कोष हो। २०७६७७ यता निरन्तर निर्वाचन पूर्वाधार विकास कार्यक्रम नामबाट कोष सञ्चालित छ। हरेक वर्ष यो विषयमा ७२ करोड रुपैयाँ बजेट खर्च हुँदै आएको छ। आर्थिक मालिका मन्त्रालयका अधिकारीहरू निर्वाचन क्षेत्र पूर्वाधार विकास कार्यक्रममा योजना छनोटदेखि नै समस्या हुने गरेको सुनाउँछन्। उक्त मन्त्रालयका सचिव विष्णु शर्माले सांसद र कर्मचारीहरूसँगको एक आन्तरिक कार्यक्रममा यो शीर्षकको बजेटबाट प्रतिफल आउन नसकेको बताएका थिए। २०८०८१ को बजेट ल्याउनुअघिको एक कार्यक्रममा सुझावका रूपमा उनले त्यस्तो जानकारी राखेका थिए। सार्वजनिक रूपमा भने उनले यसबारे टिप्पणी गरेका छैनन्। २०७९८० को बजेट ल्याउँदा तत्कालीन अर्थमन्त्री रामजी बरालले सांसदहरूलाई बजेट बाँड्ने कार्यक्रममै हटाइदिएका थिए। मुख्यमन्त्रीलाई समेत थाहै नदिई बरालले उक्त कार्यक्रम बजेटमा नसमेटेपछि हंगामा भएको थियो। बरालले १ असारमा ल्याएको बजेटमाथि छलफलै हुन सकेन। सत्तापक्ष नै विरोधमा लाग्यो। उनी पनि पछि हट्न चाहेनन्। तर, गठबन्धनको सरकारै धरमराउने भयबीच बरालले सम्झौता गरे अर्थविविधबाट सांसदलाई बजेट दिने। अनि बजेट असारको अन्तिम घडी पारित भयो। संस्थापक मुख्यमन्त्री पृथ्वीसुब्बा गुरुङ सांसदलाई विकास बजेट दिन नहुने सिद्धान्तको पक्षमा थिए। पहिलो वर्षको बजेटमा नराखेपछि उनी पनि सांसदहरूको घेराउमा परिहाले। अर्काे वर्षदेखि उनको सरकारले सांसदहरूलाई बजेट बाँड्यो। जसले निरन्तरता पाइरहेको छ। पूर्वअर्थमन्त्री बराल संघीयता आइसकेको सन्दर्भमा र स्थानीय तहमा जनप्रतिनिधिहरू भएकाले सांसदहरूलाई बजेट दिन नहुने बताउँछन्। भन्छन्, हिजो एकात्मक शासनमा वडाहरू केवल प्रशासनिक एकाइ थिए, उनीहरूसँग बजेट हुन्थेन, त्यति बेला सांसदलाई बजेट ठीकै थियो होला, अहिले त संघीयता आइसक्यो, वडाहरूले पनि विकास गर्न सक्ने भए, सांसदले त्यता ध्यान दिन आवश्यकै छैन, कानुन बनाउन ध्यान दिए हुन्छ। बराल सांसदलाई दिएको बजेटमा कमिसनको खेल हुने पनि बताउँछन्। भन्छन्, सांसदलाई पैसा खान सिकाउँछ, ठ्याक्कै प्रमाण त मसँग छैन, तर १० लाख राख्दिन्छु, ३ लाख मलाई फिर्ता दिनुपर्छ, अर्काे ठाउँमा योजना दिनुछ भन्ने नाममा कमिसनको खेल हुन्छ भन्ने सुनिन्छ। चाहिने ठाउँमा खर्च नगर्ने र बेरितको खर्च गरिरहने सरकार भने वार्षिक बजेट कार्यान्वयनमा कमजोर छ। आर्थिक वर्ष २०७९८० मा गण्डकी सरकारले ६६०७ प्रतिशतमात्रै बजेट खर्च गर्न सकेको छ। ३५ खर्ब ९० अर्ब ९० करोडको बजेटमा २३ अर्ब ७२ करोड ५४ लाख ९९ हजारको खर्च निकासा प्रदेश लेखा नियन्त्रणको कार्यालयले गरेको छ। प्रदेश बजेटलाई जनमुखी र परिणाममुखी बनाउन योजना छनोटको सुरु चरणदेखि नै ध्यान दिनुपर्ने आर्थिक मामिलामन्त्री जितप्रकाश आले बताउँछन्। वर्ष २०८०८१ का लागि ३३ अर्बको बजेट ल्याएका उनी यसपालि आफूले हतारमा ल्याउनुपरेका कारण अझै राम्रो गर्न नसकेको सुनाउँछन्। बजेट बनाउनेदेखि योजना पार्ने हाम्रो शैली बदल्नुपर्छ, उनी भन्छन्, खल्तीबाट दिइएको चिटका आधारमा बजेट राखिनु हुँदैन, प्रदेशको बजेट बनाउँदा प्रदेशको पञ्चवर्षीय योजना, राष्ट्रिय योजना र दिगो विकास लक्ष्यसँग तादाम्यता राख्ने गरी नै बनाउनुपर्छ।"
देउवा निवासमा कांग्रेसको पदाधिकारी बैठक जारी,काठमाडौं : नेपाली कांग्रेसको पदाधिकारी बैठक सभापति शेरबहादुर देउवा निवास धुम्बाराहीमा बसिरहेको छ। भोलि (मंगलबार) बस्ने केन्द्रीय कमिटीको बैठकको एजेण्डा तय गर्न बैठक बसेको हो। एक वर्षपछि बस्न लागेको केन्द्रीय कमिटी बैठकका लागि पदाधिकारीहरुबीच छलफल भइरहेको सहभागी एक नेताले बताए। बैठकमा पूर्वगृहमन्त्रीसमेत रहेका पार्टी केन्द्रीय सदस्य बालकृष्ण खाँड मुछिएको नक्कली भुटानी शरणार्थी प्रकरणको विषय एजेण्डा बनाउने कि नबनाउने विषयमा पनि छलफल केन्द्रित रहेको ती नेताले बताए। बैठकमा पदाधिकारी र पूर्व पदाधिकारीहरू सहभागी छन्। बैठकपछि सभापति देउवाले दुई महामन्त्री गगनकुमार थापा र विश्वप्रकाश शर्मासँग छलफल गर्नेछन्।
प्रहरी कार्यालयमा सेवा लिनु छ ? तयार छन् कर्णालीमा स्वयम्सेवक,"वीरेन्द्रनगर : कर्णालीका बिटक बस्तीमा हुने अपराधिक घटनाका सम्बन्धमा उजुरी दिन होस् वा अन्य सेवा लिन स्थानीयको प्रहरीमा सहज पहुँच छैन। विकटता र ठूलो भूगोल भएको कर्णालीमा पर्याप्त प्रहरी चौकी तथा अन्य कार्यालयहरू पनि छैनन्। यसैका कारण प्रहरीको सेवा लिन नागरिकलाई राजनीतिक नेता, सामाजिक अगुवा र कतिपय अवस्थामा बिचौलियामार्फत सेवा लिनुपर्ने अवस्था आउँथ्यो। तर, अहिले त्यस्तो छैन। गाउँको सामान्य प्रहरी चौकीदेखि प्रदेश प्रहरी कार्यालयसम्मको गेटमा एक जना नागरिक सहजकर्ता लेखेका प्रहरी गेटमा हुन्छन्। उनले कार्यालयमा सेवा लिन आउने जो कोहीलाई पनि नम्र स्वभावले नमस्कार गर्छन्। के कामका लागि आएको भन्ने कुरा सोधपुछ गर्छन्। अनि सेवाग्राहीको काम कुन शाखा वा फाँटसँग सम्बन्धित छ, त्यहाँ पुर्याउँछन्। सेवा लिएर फर्किएपछि फेरि सेवाका विषयमा सोधपुछ गरी बिदाइ गर्छन्। कर्णाली प्रदेश प्रहरी कार्यालयले सुरक्षित कर्णाली विशेष सुरक्षा योजनाअन्तर्गत कर्णालीका हरेक प्रहरी युनिटहरूमा नागरिक सहजकर्ताका रूपमा प्रहरी परिचालन गरेर प्रहरीले प्रदान गर्ने सेवामा नागरिकको सहज पहुँच पुर्याएको छ। साथै सेवालाई प्रभावकारी बनाउन नमुना कदम पनि चालेको छ। प्रहरीमा आफ्नो काम वा सुरक्षा समस्या लिएर आउने नागरिकलाई सेवा प्रवाह छिटोछरितो र प्रभावकारी बनाउनुका साथै अन्य कुनै बिचौलियाको सहयोग लिनु नपरोस् भनेर हरेक प्रहरी युनिटको कमान्डमा छुट्टै पहिचानसहित नागरिक सहजकर्ता प्रहरी परिचालन गरिएको प्रदेश प्रहरी प्रमुख डीआईजी भीम ढकालले बताए। उनले भने, मुख्यगरी नागरिक सहजकर्ता प्रहरीले ६ काम गर्छन्। कार्यालयमा आउने सेवाग्राहीलाई नमस्कार गरी स्वागत गर्ने, बिनम्रताका साथ समस्याका विषयमा सोधनी गर्ने, समस्याबारे सम्बन्धित फाँट, कर्मचारी वा कार्यालय प्रमुखसम्म स्कर्टिङ गरी भेट गराउने, सम्बन्धित फाँट वा कार्यालय प्रमुखसँग भेटाएपछि समस्या भनिदिने, सेवा प्रवाह गरेको नागरिकको अभिलेख राख्ने, सधंै बिनम्रताका साथ फुर्तिलो भएर सहजीकरण गर्ने कार्य गर्छन्। यसले प्रहरीबाट प्रदान हुने सेवा लिन नागरिकलाई सहज हुने र सेवाको प्रभावकारिता बढेको छ। डीआईजी ढकालका अनुसार हरेक जिल्ला र इलाका प्रहरी कार्यालयले नागरिक सहायता कक्षमा काम गर्ने प्रहरीलाई नै नागरिक सहजकर्ता प्रहरीका रूपमा खटाउने, हरेक प्रहरीलाई उसको कामबारे एकदिने अभिमुखीकरण गर्ने, नागरिक सहजकर्ता प्रहरीले हरेक दिन बिहान १० बजेदेखि साँझ ५ बजेसम्म ड्युटी गर्ने, चौकीको हकमा गेटमा उभिने सेन्टी ब्यानर भिरेर नागरिक सहजकर्ताको काम गर्ने गरी कार्यविधि पनि बनाइइएको छ। गत वैशाख ३१ गतेबाट सुरु गरेको यो अभियानले कर्णालीका ३ सय १ प्रहरी युनिटहरूमा नागरिक सहजकर्ता प्रहरी खटाइएको छ। विगतमा प्रहरीमा आउँदा आफूले पाउने सेवाका विषयमा अन्योल हुँदा पीडित मान्छेले थप पीडा महसुस गर्ने, आफ्नो पीडा प्रहरीलाई बताउन नसक्ने, कहाँ आफ्नो पीडा बताउने भनेर थाहा नपाउनेजस्ता समस्या थियो। अहिले हरेक सेवाग्राहीले प्रहरीमा पुगेपछि ढुक्कले सेवा पाउने बाताबरण बन्नुका साथै निवेदन लेख्न नजान्ने पीडितलाई निःशुल्क निवेदनसमेत लेखिदिने गरी नागरिक सहजकर्ता प्रहरीले कार्य गर्न थालेपछि बिचौलिया मुक्त प्रहरी कार्यालय बनेका छन्। प्रहरीको सेवाबाट नागरिक खुसी भएर फर्किने वातावरण बनेको छ। गत वैशाखबाट खटाइएका नागरिक सहजकर्ता प्रहरीले अहिले कर्णालीका ३ सय १ वटै प्रहरी युनिटमा काम गरिरहेका छन्। सबै जिल्लामा एक दिने अभिमुखीकरण गरी हरेक प्रहरी युनिटमा एक जना नागरिक सहजकर्ता प्रहरी खटाइएको थियो। अहिले जिल्ला प्रहरी कार्यालयमा आउने हरेक सेवाग्राहीलाई नागरिक सहजकर्ता प्रहरीले स्कर्ट गर्ने गरेका छन्। जिल्ला प्रहरी कार्यालय कालिकोटका प्रमुख जयस्वर रिमालले भने, नागरिक सहजकर्ता प्रहरीले गर्ने सहजीकरणले सेवाग्राहीलाई आफ्नो सेवाका बिषयमा जानकारी लिन र आफ्नो कुरा बताउन सहज हुनुका साथै सेवा दिन पनि सहज भएको छ। कुनै पनि सेवाग्राहीले आफ्नो काम गर्नका लागि कसैको साथ लिनुनपर्ने भएको छ। जसका आधारमा प्रहरी कार्यालयमा आएका सेवाग्राही, उनीहरूले लिएको सेवा र त्यसको प्रभावकारिताका बिषयमा पनि अभिलेख राख्ने गरिएको छ। नागरिक सहजकर्ता प्रहरी कर्णाली प्रदेश प्रहरी कार्यालय, तालिम केन्द्र, गण, जिल्ला प्रहरी कार्यालय, इलाका प्रहरी चौकी, प्रहरी चौकी, प्रहरी विद्यालयलगायतका कार्यालयहरूमा परिचालित छन्। समाजमा शान्ति, सुरक्षा, अमन चयन कायम राख्नु प्रहरीको दायित्व हो। सुरक्षित कर्णाली विशेष सुरक्षा योजनाअन्तर्गत नागरिक सहजकर्ता प्रहरी यो एक कार्यक्रम हो। कर्णालीलाई सबै हिसाबले शान्त, सुरक्षित र सव्य बनाउन समाजमा रहेका सामाजिक बिकृति बिसंगतिहरू न्यूनीकरण, अपराधमुक्त समाज र जनउत्तदायी प्रहरी प्रशासन, सुविधा सम्पन्न संरचना लगायतका धेरै पक्षहरू जोडिएका छन्। सुरक्षित कर्णाली विशेष सुरक्षा योजनामा परिकल्पना गरेका सबै पक्षलाई कार्ययोजना बनाएर क्रमश लागू गर्दै अगाडि बढाइरहेको प्रदेश प्रहरी कार्यालयले जनाएको छ। सामाजिक विकृतिहरू न्यूनीकरण हुने कर्णाली प्रदेशमा बालविवाह, बहुविवाह, लंैगिक हिंसा, छाउपडी प्रथा, जातीय विभेद जस्ता सामाजिक विकृतिहरूविरुद्ध उजुरी निकै कम आउने गरेको छ। ग्रामीण भेगका नागरिकहरूको प्रहरीमा सहज पहुँच र नागरिक चेतनास्तर न्यून हुँदा यस्ता सामाजिक विकृतिहरूसँग सम्बन्धितका पीडितहरू गाउँमै पीडा सहेर बस्ने अवस्था छ। अहिले प्रहरीले सुरु गरेको नागरिक सहजकर्ता प्रहरी अभियानले त्यस्ता मुद्दाहरू पनि प्रहरीमा आउने र बिकृतिविरुद्ध प्रहरीले कडा रूपमा कानुनी कारबाही गर्ने डीआईजी ढकालले भने। कर्णालीमा बिगत चार आर्थिक वर्षमा २० वटा मात्र जातीय विभेदका मुद्दा प्रहरीमा दर्ता भएका छन्। प्रदेश प्रहरी कार्यालयका प्रवक्ता एवं एसएसपी गोपालचन्द्र भट्टराईले आर्थिक वर्ष २०७६०७७, ०७७०७८, ०७८०७९ र ०७९०८० गरी चार आर्थिक वर्षमा कर्णालीका ७ वटा जिल्लामा २० वटा मुद्दा दर्ता भएको बताए। उनका अनुसार चार आर्थिक वर्षमा गरी सुर्खेतमा ६, जाजरकोटमा ३, सल्यानमा २, जुम्लामा २, हुम्लामा ३, मुगुमा १, कालिकोटमा ३ वटा जातीय विभेदका मुद्दा दर्ता भएका छन्। दैलेख, रुकुम र डोल्पा तीन जिल्लामा एउटा पनि जातीय विभेदको मुद्दा दर्ता भएको छैन। गाउँमा विभेद र हिंसा भए पनि मानिस सहेर बस्ने समस्या छ। जसको प्रमुख कारण नै जनचेतनाको कमी, कहाँ कसरी न्याय लिने भन्ने कुरा थाहा नपाउनु, प्रहरीमा गएर आफ्नो समस्या भन्न नसक्नु जस्ता कारणहरू हुन्। नागरिक सहजकर्ता प्रहरीले नागरिकसँग प्रहरीको सम्बन्ध पनि सकारात्मक बनाउने र हरेक नागरिकले प्रहरीमा आएर आफ्नो समस्या बताउँने वातावरण बनाउन सहयोग पुग्नेछ। के गर्छन् नागरिक सहजकर्ता प्रहरीले ?"
साउने संक्रान्तिको अवसरमा राप्रपाको धार्मिक यात्रा,"काठमाडौं : राष्ट्रिय प्रजातन्त्र पार्टी (राप्रपा)ले साउनको पहिलो सोमबार र साउने संक्रान्तिको अवसरमा धार्मिक यात्रा गरेको छ। काठमाडौंको मैतीदेवीबाट सुरु भएको धार्मिक यात्रा पशुपतिनाथ मन्दिरमा पुगेर समापन भएको थियो। हिन्दूत्वको रक्षा एवं हिन्दुराष्ट्र पुनःस्थापनाका लागि भन्दै जनमत सिर्जना गर्न आयोजना गरिएको पदयात्रामा राप्रपाका नेताहरू, धर्मगुरूहरू, विभिन्न धार्मिक संघसंस्थाका अगुवाहरू लगायतको सहभागीता थियो। देशको सनातन धर्म संस्कृति जोगाउनका लागि राप्रपाले यस्ता धार्मिक अभियानलाई अब देशव्यापी बनाउदै लैजाने राप्रपाका नेताहरुले जनाएका छन्।"
जब उनको भगवान् थुनामा परे,"गोरखा : ७४ वर्षीया राममाया शाही सोमबार विहान जिल्ला प्रहरी कार्यालयमा पुगिन्। उनको काँधमा एउटा झोला थियो। प्रहरी कार्यालयको एउटा बन्द कोठा अगाडि उनले झोला बिसाइन्। चप्पल फुकालिइन् र झोलाभित्रबाट करुवाको जल, पञ्चपालाको अविर, अक्षता, पालाको दियो, फूल, प्रसाद, ध्वजा, धुप, घण्टा इत्यादि झिकेर ढोका अगाडि फिँजारिन्। उनी को हुन्, किन आएकी हुन्, यहाँ के गरिरहेकी हुन् भनेर चिन्न, जान्न ड्युटीमा रहेका प्रहरीलाई मुस्किल परेन। किनभने दुई हप्ताका बीचमा उनी त्यहाँ यसरी आएको यो आठौंपटक हो। उनी आइपुग्ने वित्तिकै प्रहरीले झञ्झट पनि मानेनन्, सहजीकरण गर्न अल्छी पनि गरेनन्, तर ढोकाको साँचो लिएका प्रहरी अधिकृत खोज्न, साँचो खोज्न, प्रक्रिया पुर्यान करिब आधा घण्टा लाग्यो। आफ्नो पुर्यौली सम्पत्ति पूजा गर्न पाउन पनि आधा घण्टा कुर्नु पर्दा उनको आँखाले आँशु थाम्न सकेन। साउने सक्रान्ति, त्यसमाथि सोमबारे औंशीको विहान वृद्ध महिला रुन थालेपछि उक्त कोठाको साँचो लिने प्रहरी अधिकृत हतारिँदै आइपुगे। ढोका खोल्नेवित्तिकै उनी हत्तपत्त कोठाभित्र प्रवेश गरिन् र एक्कासी टेबुलमाथि राखिएको एउटा ढुंगामा अंगालो हाल्न पुगिन्। केहीबेरसम्म अंगालो हालेर डाँको छोडेर रोइन्। फेरि जम्ले हात कहिले निधारमा, कहिले छात्तिमा लगी नमस्कार गर्दै अलापविलाप गरिन्। ढुंगालाई सबैभन्दा माथि सेतो कपडाले बेरिएको थियो। रुँदै फलाक्दै त्यो कपडा हटाइन्। त्यसभित्र अर्को पत्रमा बख्खुले बेरिएको थियो। त्यो पनि पन्छ्याइन्। त्यसभित्र एउटा ठूलो अर्धपारदर्शक ढुंगा चुपचाप बसेको थियो। भक्कानिँदै उनी कहिले आकाशतिर, कहिले जमिनतिर हेर्दै फलाक्न थालिन्। हे भौमान्, हजुरलाई मैले कति जतन गरेर राखेको थिएँ। कति माया गरेर पूजा गरेर राखेको थिएँ। हे राम, हे मेरो राम, आज यो कैती (कैदी) राख्ने ठाउँमा कसरी आइपुग्नुभयो,' दुवै हत्केला टेबुलमा बजार्दै अधैर्य हुँदै भन्न थालिन्, कहिल्यै पनि नखोल्नू है, भनेर पुर्खाले भनेको नमान्दा आज यो हविगत भयो। आफ्नै छोरो उस्तो हो। आज यो लोभीपापी मान्छेले कैती राख्ने ठाउँमा ल्याएर थुने मेरो भौमानलाई। हे भौमान नरिसाइबक्सियोस्। सबैको कल्याण गरिबक्सियोस्। कोठा बाहिर ड्युटीमा रहेका प्रहरी स्तब्ध मुद्रामा उनले गरेको पूजा र आलापविलाप हेरिरहेका, सुनिरहेका थिए। हे भौमान, क्षमा गर है, तिमीले यहाँ कैदमा कस्तो दुःख, पिर भोग्न परेको छ, यसको दोष नलागोस् है। सप्पै गोरखाली जनता, सप्पै नेपाली जनतालाई रक्षा गर। तिमी फेरि पक्का पनि मेरो घरमा गएर बस्न पाउने छौं। तिमीलाई ढुंगा भनेका छन् सबैले। तिमी मैले छोपिवरी राखेको देउता हौ, धन, धरत हौ। दुःख, पिर नमान। कसैलाई पनि दुःख, पिर पनि नदेऊ है, शान्ति गर, हे भौमान। दायाँबायाँ, तल, माथि पूरै बाहाँ फुकाएर धुप, धुवाँर गरिन्। पूजा सकेर केहीबेरसम्म उनको देउतालाई ढोगिन् र फुत्त निस्केर पछाडि फर्केर नहेरी सरासर हिँडिन्। प्रहरी कार्यालयको मूलगेटबाट बाहिर निस्केपछि फेरि कार्यालयतिर फर्केर झुकेर नमस्कार गरी जोडतोडका साथ अगाडि बढिन्। उनका छोरा सुरेश शाहीले सबै पूजा सर्जाम बटुलेर झोलाभित्र राखे अनि विदावादी भई कार्यालयबाट निस्किए। यस्तै हो, हेर्नुस् न देउता चढेको हो। घरमा हुँदा नि यसको पूजा गरेको दिन आमा बहकिएर कताकता पुग्नुहुन्छ। कहिलेकहीँ त दरौँदीसम्म पनि पुगेर फर्कनुहुन्छ,' उनले भने, जुगजुगदेखि हाम्रो घरमा भएको ढुंगा प्रहरीले ल्याइदिएपछि अन्नै खानुभएको छैन। फलफूल, मिश्री काँडापानी मात्र दिएका छौं। बुबाले घुमिफिरी फेरि हाम्रै घरमा आइपुग्छ भनेर सम्झाउनुहुन्छ, तर आमा सम्झनुहुन्न। रोएरै दिनरात विताइदिनुहुन्छ। कसैले पनि नखोल है भन्ने पुर्खाको उपदेश उल्घंन गर्दै केही महिनाअघि एकदिन सुरेशले त्यस ढुंगालाई बेरेर राखेको सदियौं पुरानो खोल उघारे। कम्तीमा छ पुस्ता अगाडिदेखि यो ढुंगा हाम्रो घरमा छ भन्ने कहानी उनले बाजेको मुखारविन्दबाट सुनेका थिए। त्यसअघि उनले पूजा गर्ने दिनमा आमाले थोरै खोलेर टिलिलि टल्किने देउताको पूजा गरेको देख्ने गर्थे। त्यसभित्र के छ होला भन्ने कौतुहलता मेट्न त्यसदिन उनले चार महिनाअघि त्यस ढुंगाको सबै खोल उघारे र फोटो पनि खिचे। त्यति ठूलो टल्किने ढुंगा बाजेबराजुको पालादेखि ढाकेर सुरक्षित राखिएकोमा अचम्मित भए। यो सूचना सञ्चारको जमानामा आफूमात्र अचम्मित भएर के स्वाद भन्ने लाग्यो र उनले यसको जानकार व्यक्ति वा कम्पनी खोज्नतिर लागे। त्यसपछि सुरुभयो तनाब।सुदूरपश्चिम खनिज प्रालिको एउटा टोली उनको घरमा आइपुग्यो। ढुंगा हेरे र पत्ता लगाए, यो महँगै माल हो। उनीहरूले २० लाख रुपैयाँ दिने प्रस्ताव गरे। फेरि अर्को टिम आयो र ५० लाख दिने प्रस्ताव गर्यो। नचिनेका मान्छेहरूको बाक्लै आउजाउ हुन थालेपछि खबर एक कान दुई कान मैदान भयो। खबर प्रहरी कार्यालयसम्म पनि पुग्यो। यस्तै टोली उनको घरमा आएका बेला प्रहरीले घर खान्तलास गर्यो र त्यस ढुंगा बरामद गरेर ल्यायो। प्रहरी कार्यालयले पत्रकार सम्मेलन गरेर सो ढुंगा पचासौं करोड पर्नसक्ने धेरै महँगो क्रिस्टल हुनसक्ने बतायो। गत असार १४ गते बरामद भएको ५४ किलोग्राम तौल भएको सो महँगो क्रिस्टलको थप अनुन्धान प्रक्रिया भने सुरु भएको छैन। यसलाई खानी तथा भूगर्भ विभागको प्रयोगशालामा परीक्षण गराउन लैजाने तयारीमा छौं,' एसपी अनुपम श्रेष्ठले भने, त्यसपछि यो के हो, कहाँ कसरी सुरक्षित राख्ने भन्ने निर्णय हुन्छ। क्रिस्टलका धनी शाही परिवारको भने यसलाई गोरखामै राख्नुपर्ने माग छ। हाम्रो पुर्खाको सम्पत्ति हो। यसलाई हामी हरेक वर्षको सिठीपूजा, सल्यानवेशी जात्रा, नुवाँकोटको देवीघाट जात्रा, बडादशैँको १५ दिन, चैत्रास्टमीमा पूजा गर्नेगर्छौं। अब हामी नै राख्न पाउँ त भन्न नमिल्ला, तर गोरखामै रहनुपर्छ,' राममाया शाही भन्छिन् ।तर प्रहरी प्रशासन भने यसका लागि कर्मचारीको प्रयासभन्दा पनि जनप्रतिनिधिको तहबाट प्रयास गर्नुपर्ने बताउँछन्।"
सभापति देउवालाई दबाबमा राख्न शेखर पक्षका नेता छलफलमा,"काठमाडौं : नेपाली कांग्रेसको केन्द्रीय समितिको बैठक मंगलबारबाट बस्ने भएपछि संस्थापनइतर समूहका नेताहरू छलफलमा जुटेका छन्। सोमबार बिहान डा शेखर कोइराला पक्षका शीर्ष नेताहरु कोइराला निवासमा पुगेका हुन्। कांग्रेसमा नक्कली शरणार्थी प्रकरणको विषयलाई केन्द्रीय कार्यसमिति बैठकको एजेन्डा बनाउने कि, नबनाउने भन्नेमा तीव्र विवाद देखिएको छ। संस्थापन पक्षीय केन्द्रीय सदस्य बालकृष्ण खाँण नक्कली शरणार्थी प्रकरणमा मुछिएपछि त्यसलाई बैठकको एजेण्डा बनाउने कि बनाउने भन्नेमा दुई धार देखा परेको छ। संस्थापन पक्ष यो विषयमा मौन छ भने संस्थापन इतर पक्ष यो विषयलाई बैठकको एजेन्डा बनाएर खाँणलाई केन्द्रीय सदस्यबाट निलम्बन गर्नुपर्ने पक्षमा छ। मंगलबारको बैठकको औपचारिक एजेण्डामा नक्कली शरणार्थी प्रकरणको विषय छैन। कोइराला निवासमा पुगेका एक नेताले अन्नपूर्ण पोस्ट्सँग भने, आफूहरुको छलफल कसैप्रति लक्षित नभएको र पार्टीलाई बलियो बनाएर अघि बढाउनका लागि हो। आगामी केन्द्रीय कार्यसमिति बैठकमा उठाउने विषयमा छलफल गर्न जुटेका हौं। पार्टी सभापति शेरबहादुर देउवाले केन्द्रीय समितिको बैठकमा खाँणलाई निलम्बन गर्ने प्रस्ताव नल्याउन र अन्य प्रस्तावबारे सहमति जुटाउन आज दिउँसो पदाधिकारी र पूर्वपदाधिकारीको बैठक बोलाएका छन्। नक्कली भुटानी शरणार्थी प्रकरणमा केन्द्रीय सदस्य खाँण पक्राउ परेपछि तत्काल निलम्बन गर्नुपर्ने आवाज उठेपनि हालसम्म निलम्बनमा परेका छैनन्। नेपालीलाई भुटानी शरणार्थी बनाउने प्रकरणमा संलग्न देखिएका खाँणविरुद्ध अदालतले पुर्पक्षका लागि कारागार चलान गरिसकेकाले निलम्बन गर्नुपर्ने प्रस्ताव राख्ने तयारीमा संस्थापन इत्तरका केन्द्रीय सदस्यहरु लागेका छन्। एमालेले अदालतबाट पक्राउ पूर्जी जारी गरेलगत्तै सचिव टोपबहादुर रायमाझीलाई निलम्बन गरेकाले कांग्रेसले पनि खाँणलाई निलम्बनको आवाज उठाउने तयारीमा आफूहरु जुटेको उनीहरुको भनाई छ। पदाधिकारी बैठक अगाडि पनि दिउँसो कोइराला पक्षका नेताहरु छलफलमा जुट्ने तयारीमा गरेका छन्। देउवा निकट सहमहामन्त्री किशोरसिंह राठोरले अदालतमा विचाराधीन रहेको मुद्दाको विषयमा पार्टीमा छलफल गर्नुको कुनै अर्थ नभएको बताए। अदालतमा विचाराधीन रहेको मुद्दाको विषयमा बोलेर कुनै निष्कर्षमा पुग्ने हैन, राठोरले भने।"
आपसी सहयोग सुदृढ पार्नेबारे बिम्स्टेक सदस्य विदेशमन्त्रीबीच छलफल,"काठमाडौं : बहुक्षेत्रीय प्राविधिक तथा आर्थिक सहयोगका लागि बंगला खाडीको प्रयास (बिम्स्टेक) सदस्य मुलुकका परराष्ट्र (विदेश) मन्त्रीहरूबीच एकआपसमा सहयोग सुदृढ पार्ने उपायहरूबारे छलफल भएको छ। थाइल्यान्डको राजधानी बैंककमा सोमबार बिम्स्टेक सदस्य मुलुकका विदेशमन्त्रीहरूबीच आपसी सहयोगलाई सुदृढ पार्ने उपायहरूबारे छलफल भएको हो। छलफलका क्रममा ऊर्जा सहयोग, प्रसारण लाइन विस्तार,जलवायु परिवर्तन,स्वास्थ्य र खाद्य सुरक्षा,तथा प्रविधिसहितका क्षेत्रहरूमा कुरा भएको परराष्ट्रमन्त्री एनपी साउदले जानकारी दिएका छन्। उनले भने,' बैंककमा हामी बिम्स्टेक सदस्य राष्ट्रका विदेशमन्त्रीहरूले आपसी सहयोगलाई सुदृढ पार्ने उपायहरूमा फलदायी छलफल गरेका छौँ। ऊर्जा, प्रसारण लाइन विस्तार, जलवायु परिवर्तन, स्वास्थ्य र खाद्य सुरक्षा, र प्रविधि हाम्रो छलफलका प्रमुख क्षेत्रहरू थिए। बिम्स्टेक राष्ट्रका परराष्ट्रमन्त्रीस्तरीय रिट्रिटमा सहभागी हुन परराष्ट्रमन्त्री साउद आइतबार बैंकक गएका हुन्। बिम्स्टेकमा नेपाल, भारत, भुटान, बंगलादेश, श्रीलंका, थाइल्याण्ड र म्यानमार सदस्य छन्। बैंककमा परराष्ट्रमन्त्री साउद र भारतीय विदेशमन्त्री एस जयशंकरबीच साइडलाइन वार्ता हुने कार्यक्रम पनि रहेको छ। जयशंकरसँग उनको दोस्रोपटक साइडलाइन वार्ता हुन लागेको हो। यसअघि बंगलादेशमा इन्डिया फाउन्डेशनले आयोजना गरेको कार्यक्रममा उहाँहरूबीच पहिलो अनौपचारिक भेट भएको थियो।"
एकीकृत समाजवादीको केन्द्रीय सचिवालय बैठक सुरू,काठमाडौं : नेकपा एकीकृत समाजवादीको केन्द्रीय सचिवालयको बैठक सुरू भएको छ । बैठक कीर्तिपुरको चम्पादेवीस्थित पुष्पलाल स्मृति प्रतिष्ठानमा सुरु भएको सो पार्टीका उपमहासचिव जगन्नाथ खतिवडाले जानकारी दिए। बैठकमा राजनीतिक र सैद्धान्तिक विषयमा छलफल हुने बताइएको छ। पार्टी कमिटीका रिक्त पदमा मनोनयनका बारेमा समेत छलफल हुनेछ । बैठक भोलिसम्म चल्ने पार्टीले जनाएको छ ।
बिम्स्टेकको बैठकमा भारतीय समकक्षीसँग परराष्ट्रमन्त्री साउदको 'साइडलाइन' वार्ता,"काठमाडौं : परराष्ट्रमन्त्री एनपी साउद र भारतीय समकक्षी एस जयंशकरबीच थाइल्यान्डको बैंककमा सोमबार भेटवार्ता भएको छ। बहुक्षेत्रीय प्राविधिक तथा आर्थिक सहयोगका लागि बंगाल खाडीको प्रयास (बिम्स्टेक) सदस्य मुलुकका परराष्ट्र (विदेश) मन्त्रीहरूको बैठकमा सहभागी हुने क्रममा दुई समकक्षीबीच वार्ता भएको हो। बैंककमा भएको बिम्स्टेकका विदेशमन्त्रीहरूको दुई दिने बैठकका क्रममा भएको साइडलाइन वार्ता उपलब्धिमूलक भएको दुवै पक्षले जनाएका छन्। भारतीय विदेशमन्त्री एस जयशंकरले नेपाली समकक्षीसँगको वार्तालाई फलदायी भनेका छन्। नेपालका विदेशमन्त्री नारायण प्रकाश साउदसँग राम्रो भेटवार्ता भएको छ। हाम्रो नेतृत्वद्वारा निर्धारित सहयोगका एजेन्डा लागू गर्न मिलेर काम गर्ने कुरामा हामीले सहमति जनाएका छौं,; जयशंकरले भनेका छन्। उनले भेटवार्तापछि नेपालसँग आपसी हितका विषयमा निरन्तर सम्पर्कमा रहेर काम गर्न आफू तयार रहेको पनि बताएका छन्।"
दिगो विकास लक्ष्य हासिल गर्न अल्पविकसित मुलुकलाई ठूलो चुनौती छ : अर्थमन्त्री,"गुजरात : अर्थमन्त्री डा प्रकाशशरण महतले अल्पविकसित मुलुकमा धेरै खालका चुनौती रहेको बताएका छन्। भारतको गुजरातस्थित गान्धीनगरमा सोमबारबाट सुरु भएको जी२० मुलुकका अर्थमन्त्री तथा केन्द्रीय बैंकका गभर्नरस्तरीय तेस्रो बैठकमा बोल्दै मन्त्री डा महतले अल्पविकसित मुलुकका राजस्व श्रोतमा कमी र बढ्दो ऋणका बीचमा दिगो विकास लक्ष्य हासिल गर्न चुनौती थपेको बताए। उनले स्रोत अभावले गर्दा स्वास्थ्य क्षेत्रमा प्रतिव्यक्ति लगानीसमेत बढाउन नसकिएको बताए। अन्तर्राष्ट्रिय समुदायले सहुलियत पूर्ण, सुविधाजनक, लचक खालका अनुदान र स्रोत उपलब्ध गराउन तथा थप स्रोत उपलब्ध आह्वान बैठकमा उनले आह्वान गरे। सम्मेलनमा भारत, अमेरिका, चीन, जापान, फ्रान्स र रसियालगायतका सदस्य राष्ट्र र विश्व बैंक, अन्तर्राष्ट्रिय मुद्रा कोष 'आइएमएफ', एशियाली विकास बैंक, एसियाली पूर्वाधार लगानी बैंकजस्ता संस्थाहरूको सहभागिता रहेको छ। बैठकमा मुख्यगरी विश्व अर्थतन्त्र र विश्व स्वास्थ्य, दिगो वित्त र पूर्वाधार विकास, अन्तर्राष्ट्रिय वित्तीय परिदृश्य, अन्तर्राष्ट्रिय कर प्रणाली, वित्तीय समावेशितालगायतका विषय सत्रमा छलफल भएको छ। सार्वजनिक ऋण व्यवस्थापनमा सहकार्य, क्रिप्टो कारोबारको नियमन एवं सुपरीवेक्षण, सार्वजनिक पूर्वाधारमा प्रविधिको प्रयोगलगायतका विषय बैठकमा उठाइएको छ। सम्मेलन मंगलबारसम्म चल्ने छ।"
"काठमाडौंका सुकुम्बासी बस्ती हटाउने सरकारको अन्तिम तयारी, गृह मन्त्रालयले थाल्यो पहल","काठमाडौं : सरकारले काठमाडौंका सुकुम्बासी बस्ती हटाउने अन्तिम तयारी गरेको छ। त्यसका लागि गृह मन्त्रालयले पहल थालेको छ। उपप्रधान तथा गृहमन्त्री नारायणकाजी श्रेष्ठले सरोकारवाला पक्षसँग छलफल गरेका छन्। सोमबार उनले सुकुम्बासी समस्या समाधानका लागि सरोकारवाला मन्त्रालय, स्थानीय निकायका पदाधिकारीसँग छलफल गरेका हुन्। बैठकले लामो समयदेखि कायम उक्त समस्यालाई समाधान गर्न एकताबद्ध भएर काम गर्ने निष्कर्षसमेत निकालेको छ। सुकुम्बासी समस्या समाधानका लागि अधिकार सम्पन्न बागमती सभ्यता एकीकृत विकास समिति, काठमाडौं महानगरपालिका र राष्ट्रिय भूमि आयोगबीच तत्काल बैठक बसी निश्चित समयभित्र समस्या सम्पन्न गर्ने गरी विधिवत्रूपमा काम अघि बढाउने छलफलको निष्कर्ष छ। सरोकारवाला पक्षबीच नदी करिडोरमा रहेका बस्ती हटाउनका लागि लामो समय नलगाउने सहमति भएको छ। बैठकमा उपप्रधानमन्त्री श्रेष्ठले बागमती करिडोरमा रहेको अनधिकृत बस्तीलाई हटाउन समन्वात्मक ढंगले काम गर्नुपर्ने बताए। उनले सुकुम्बासी र अव्यवस्थित बसोबासीको लगत तथ्यपरक ढंगले तयार गर्ने र वास्तविक सुकुम्बासीको पुनःस्थापना योजनासँग जोडेर बस्ती हटाउने काम सम्पन्न गर्ने बताए। त्यस्तै छलफलमा सहरी विकासमन्त्री सीता गुरुङले सरकारको नीति तथा कार्यक्रम एवं बजेटमा पनि नदी करिडोरमा रहेको बस्ती स्थानान्तरण गर्ने उल्लेख गरिएको स्मरण गराउँदै नागरिकको जीवनरक्षाको अधिकारको प्रत्याभूति दिलाउन पनि नदी करिडोरको बस्ती हटाउनुपर्ने बताइन्। संघीय मामिला तथा सामान्य प्रशासनमन्त्री अमनलाल मोदीले नदी करिडोरमा रहेका बस्तीबाट परेको समस्या समाधानका लागि स्थानीय तहसँग समन्वयका लागि मन्त्रालय तयार रहेको बताए भने काठमाडौं महानगरपालिकाका प्रमुख बालेन्द्र साहले बागमती करिडोरको अव्यवस्थित बस्ती हटाउनका लागि गृह मन्त्रालयको सहयोगको अपेक्षा गरेको बताए। करिडोरमा रहेका बस्ती, त्यसको समस्या र समाधान तथा उपत्यकाका विकास निर्माणका समस्यालाई समन्वयात्मक ढंगले समाधान गर्न गृह, सहरी विकास, भौतिक पूर्वाधार तथा यातायात र भूमि व्यवस्था तथा गरिबी निवारण मन्त्रालयका सचिव तथा बागमती सभ्यता एकीकृत विकास समिति, काठमाडौं उपत्यका विकास प्राधिकरणका प्रमुख र काठमाडौं महानगरपालिकाका प्रमुख प्रशासकीय अधिकृत सम्मिलित कार्यदल बनाउने बैठकको निष्कर्ष छ। बैठकमा गृह मन्त्रालयका सचिव दिनेशकुमार भट्टराई, भूमि, व्यवस्था तथा गरिबी निवारण मन्त्रालयका सचिव दामोदर रेग्मी, भौतिक, पूर्वाधार तथा यातायात मन्त्रालयका सचिव केशवकुमार शर्मा, काठमाडौं उपत्यका प्रहरी कार्यालयका प्रमुख एवं प्रहरी अतिरिक्त महानिरीक्षक श्यामलाल ज्ञवाली, गृह मन्त्रालयका उच्चअधिकारीलगायतको उपस्थिति थियो।"
काठमाडौं महानगरमा प्लास्टिकको प्रयोगमा निषेध,"काठमाडौं : काठमाडौं महानगरपालिकाले आजदेखि प्लास्टिकको प्रयोगलाई निषेध गरेको छ। कामपाले आज १ गतेदेखि प्लास्टिकको फूलगुच्छा उत्पादन, बिक्री वितरण र आयातका साथै ४० माइक्रोनभन्दा पातला प्लास्टिकको झोलाको प्रयोगलाई महानगर क्षेत्रमा प्रतिबन्ध लगाइएको कामपा वातावरण विभागका प्रमुख रवीनमान श्रेष्ठले जानकारी दिए। कामपाको प्रमुख बालेन्द्र साहले गत असार ६ गते चालु आर्थिक वर्ष २०८०८१ का लागि नीति तथा कार्यक्रम प्रस्तुत गर्ने क्रममा ४० माइक्रोनभन्दा पातला प्लास्टिक प्रयोगमा प्रतिबन्ध गर्ने नीति लिने बताएका थिए। त्यसका लागि कामपाले प्रचारप्रसार गर्ने र नागरिकहरूलाई ४० माइक्रोनभन्दा पातला प्लास्टिक प्रयोग नगर्न आग्रहसमेत गरिएको प्रमुख श्रेष्ठले जानकारी दिए। आगामी आवका लागि जम्मा रु २५ अर्ब ५४ करोड ७८ लाख २० हजारको बजेट ल्याएको कामपाले फोहरमैला व्यवस्थापन र वातावरण क्षेत्रसँग सम्बन्धित कार्यक्रमका लागि भने रु ८७ करोड ९३ लाख रकम विनियोजन गरेको छ। सफाइ कार्यमा प्रयोग हुने सवारी साधन एवं उपकरण थप गर्नका लागि रु २७ करोड रकम छुट्याएको छ। त्यसैगरी कामपा क्षेत्रभित्रका नदीहरूको सरसफाइ र संरक्षण कार्यक्रमलाई महानगर स्वर्णिम योजनाका रूपमा सञ्चालन गर्न रु सात करोड विनियोजन गरेको छ। कामपा क्षेत्रमा वायु प्रदूषण, ध्वनि प्रदूषणलगायत वातावरणीय क्षेत्रसँग सम्बन्धित विषयमा विभिन्न अध्ययन एवं अनुसन्धानका लागि पनि छुट्टै बजेट विनियोजन गरिएको छ। सवारी साधनहरूको प्रदूषण मापन गरी तोकिएको मापदण्डभन्दा बढी प्रदूषण निष्कासन गर्ने सवारी साधनलाई महानगर क्षेत्रमा सञ्चालन गर्न रोक लगाउन सम्बन्धित निकायसँग सहकार्य गर्ने तयारी पनि कामपाले गरेको छ। कामपा भित्रका नदीनालाहरूको नियमित सरसफाइ गर्न नदी सरसफाइ स्वर्णिम योजनाका रूपमा सञ्चालन पनि कामपाले जनाएको छ। यसका लागि आवश्यक उपकरणहरू खरिद गरी संस्थागत क्षमता विकास गरिनाका साथै वाग्मती तथा विष्णुमती नदीमा फोहर पानी प्रशोधन केन्द्रको स्थापना गर्ने बताइएको छ। यसै वर्षदेखि वायु, ध्वनि, दृश्यलगायत विभिन्न प्रदूषण नियन्त्रणसम्बन्धी अध्ययन अनुसन्धान गरी नीतिगत व्यवस्था गर्नका लागि आवश्यक सबै कदम चाल्ने कामपाले जनाएको छ।"
"बाबुराम भट्टराईसँग गोरखाबासीको गुनासो एक घर एक धारा छ, तर घर रित्तो छ","गोरखा : आफूलाई अर्थ र विकासको राजनीतिकर्मी भन्न रुचाउने पूर्वप्रधानमन्त्री बाबुराम भट्टराई हरेक महिना गृह जिल्ला गोरखा पुग्छन्। गाउँबस्ती चाहार्छन्। गाउँबस्तीको अवस्था अध्ययन गर्छन्। यसपटकको जिल्लाभ्रमणमा आफ्नै जन्मथलो खोप्लाङ र सदरमुकाम गोरखा बजारको कार्यक्रममा सरिक भए। सदरमुकाममा गोरखा च्याम्बर अफ कमर्शले आयोजना गरेको व्यवसायीसँगको अन्तरक्रिया कार्यक्रममा सहभागी भए। सो कार्यक्रममा अधिकांशले उनलाई जिल्ला रित्तिदै गएको खबर सुनाए। खोप्लाङ जाँदा पनि उस्तै, सदरमुकाम जाँदा पनि उस्तै गुनासो सुनेपछि पूर्वप्रधानमन्त्री डाक्टर भट्टराई निराश बने। अहिले प्रदेश सरकारले एक घर एकधारा अभियान सञ्चालन गरेको छ। धेरैजसा घरहरुमा धारा जडान भइसकेका छन्। तर दुःखका साथ भन्नुपर्छ, घरमा धारा त छ, तर मान्छे छैनन्,' नेकपा एमालेबाट प्रतिनिधित्व गरेका कमल दानीले भने, यस्तो बिकराल अबस्थामा हामी पुगेका छौं, कि अब गाउँबस्तीमात्र रित्तिदै छैनन्, सहर पनि सुनसान बन्दै छ। एक ठाउँमा बसेर गोरखा बजारको सडकमा हिँड्ने मान्छे गन्ने हो भने दिनभरिमा एकसय जना पुर्याउन पनि मुस्किल छ। अबको नीति निर्माण तहमा बस्नेले यो विकराल अवस्थाप्रति गम्भीर भएर सोच्न जरुरी रहेको उनले बताए। उनीलगत्तै नेपाली कांग्रेसको तर्फबाट बोल्ने इमानसिङ बस्नेतले पनि उही अबस्था दोहोर्याए। म काठमाडौंमा व्यवसाय गरेर बसेको मान्छे, विगत तीन वर्षदेखि स्थायीरूपमा गोरखामा आएर बस्न थालेँ। म त आएँ, तर जिल्लाका मान्छे ह्वार्रह्वार्ती बाहिरिरहेका छन्,' उनी भन्छन्, गाउँतिर गए पनि बुढाबुढीमात्र छन्। जग्गा जमिन बाँझै छन्। जन्तीमलामी पनि पाइन छाडे। धमाधम सडक स्तरोन्नति भइरहेका छन्। ठूलाठूला स्कुल भवनहरू बनिरहेका छन्। तर मान्छे छैनन्। यो अवस्था कसरी रोक्ने, कसले रोक्ने? गाउँ रित्तिने भयो, जिल्ला रित्तिने भयो। गाउँबाट सहरतिर लम्किने र सहरबाट विदेश उड्नेको लस्कर देख्दा नेपालको भविष्य चिन्ताजनक रहेको उनले बताए। कार्यक्रममा आफ्नो राय राख्दै डाक्टर भट्टराईले जताततै यही समस्या सुन्दासुन्दै यस्तो अबस्थासंग आफू जानकार रहेको बताए। आफू एसएलसी दिन आउँदा बसेको गोरखा बजार पैदल हिँडेरै हेर्नुपर्यो भनेर आज विहान बजार घुमेँ। जता हेरे पनि सुनसानै देखेँ,' उनले भने, तर म त्यति धेरै निरास भने छैन। फेरि यो बजारलाई गुल्जार बनाउन सकिन्छ। गोरखाको इतिहास र संस्कृतिलाई जगेर्ना गरेर पर्यटन व्यवसायसँग जोड्न सकेमा यसको गरिमा फेरि बढ्ने छ र गुल्जार हुनेछ। मुलुकको अहिलेको अर्थव्यवस्था भने परिवर्तन गर्नुपर्नेमा उनले जोड दिए। मैले पद, सत्ता र शक्तिको राजनीति छाडेपनि अर्थ र विकासको राजनीतिमा सक्रिय नै छु, र रहिरहनेछु,' उनले भने, 'अब पहिलेजस्तो जागिरे, व्यापारी पुँजीबाट उठाएर मुलुकलाई औद्योगिक पुँजीतर्फ लैजानुपर्छ भन्ने मेरो निष्कर्ष छ। त्यसका लागि कृषि, पर्यटन र उद्योगतर्फ युवाहरू उन्मुख हुनुपर्छ। यसले मात्र मान्छेलाई आफ्नै देशमा रहेर काम गर्ने वातावरण मिल्छ।' अहिले चार सय वर्षअघि राम शाहको पालादेखि चल्नै आएको ८० प्रतिशतभन्दा धेरै सामान विदेशबाट ल्याएर मार्जिन खाएर ब्यापार गर्ने चलनमात्र रहेकाले यो अवस्था आएको उनको भनाइ छ। व्यापारिक पुँजीलाई औद्योगिक पुँजीमा रुपान्तर गर्न सकेमा फेरि बजार गुल्जार हुन्छ,' उनी भन्छन्, केन्द्र, प्रदेश, स्थानीय तह र निजी क्षेत्र लागेमा मुलुकको अवस्था सुदृढ हुनसक्छ। त्यसका लागि कम्तीमा पाँच, १० वर्षसम्म चल्ने स्थायी सरकार चाहिन्छ।' गोरखा च्याम्बर अफ कमर्सका अध्यक्ष भाइचन्द्र श्रेष्ठको अध्यक्षतामा आयोजना भएको सो कार्यक्रममा गण्डकी प्रदेशका सांसद फणिन्द्र देवकोटा, माओवादी केन्द्रका प्रतिनिधि ध्रुव भट्ट, गोरखा उद्योग वाणिज्य संघका प्रथम उपाध्यक्ष भगवानबाबु मास्के, ज्येष्ठ नागरिक जिल्ला संघका अध्यक्ष मोहनलाल श्रेष्ठ लगायतले आआफ्ना विचार व्यक्त गरेका थिए।"
कांग्रेस केन्द्रीय कमिटी बैठकको प्रत्यक्ष प्रसारण गर्ने सभापति देउवाको प्रस्ताव,"काठमाडौं : नेपाली कांग्रेसका सभापति शेरबहादुर देउवाल केन्द्रीय कमिटी बैठकको प्रत्यक्ष प्रसारण गर्ने प्रस्ताव गरेका छन्। धुम्बाराहीमा सोमबार बसेको पदाधिकारी बैठकमा उनले बैठकको प्रत्यक्ष प्रसारण गर्ने प्रस्ताव गरेका हुन्। देउवाको उक्त प्रस्तावमा गर्नेनगर्ने विषयमा दुई थरी कुरा आएको सहभागी एक नेताले बताए। 'यस विषयमा सहमति भइसकेको छैन। सभापतिज्युले बैठकको प्रत्यक्ष प्रसारण गर्ने प्रस्तावचाहिँ गर्नुभएको हो,' ती नेताले भने। त्यस्तै मंगलबारदेखि हुने बैठकमा प्रस्तुत हुने एजेण्डाका विषयमा पनि छलफल भएको छ। महामन्त्री विश्वप्रकाश शर्माले केन्द्रीय कमिटी बैठकका लागि दस वटा एजेण्डा तय भएको बताए। सञ्चारकर्मीसँग कुरा गर्दै उनले समसमायिक, सांगठनिक कार्ययोजना, कार्यसम्पादन बैठकका निर्णय, नीति अधिवेशन, विभाग गठनलगायतका एजेण्डा तय भएको बताए। नक्कली भुटानी शरणार्थी प्रकरणमा मुछिएका बालकृष्ण खाँणलाई निलम्बन गर्ने वा नगर्ने विषयमा भने बैठक अनिर्णित बनेको छ।"
नेकपा (एस)को सचिवालय बैठक स्थगित,"काठमाडौं : नेकपा (एकीकृत समाजवादी)को केन्द्रीय सचिवालय बैठक भोलिसम्मका लागि स्थगित भएको छ। पार्टी अध्यक्ष माधवकुमार नेपालको अध्यक्षतामा पुष्पलाल स्मृति प्रतिष्ठानमा शुक्रबारदेखि सुरु भएको बैठकमा नेताहरूले धारणा राख्ने क्रम जारी रहेकाले भोलि बिहान ९ बजे पुनः बस्ने गरी बैठक स्थगित गरिएको केन्द्रीय प्रचार विभाग प्रमुख जगन्नाथ खतिवडाले जानकारी दिए। समसामयिक घटनाक्रम, सङ्गठन सुदृढीकरण अभियानको समीक्षा, वैचारिक नीतिमा छलफल केन्द्रित गरिएको बैठकमा आज सम्मानित नेता झलनाथ खनाल, महासचिव घनश्याम भुसाल, उपमहासचिवद्वय डा विजय पौडेल र डा गङ्गालाल तुलाधरले आफ्ना धारणा राखेका थिए। पार्टी परित्याग गरी गएका केही नेताको पद रिक्त रहेकाले ती पदहरूमा कसलाई मनोनित गर्ने विषयमा भोलि छलफल गरिने जनाइएको छ। पार्टीमा केही उपाध्यक्षसहितका पदाधिकारी तथा बागमती र लुम्बिनी प्रदेशमा इन्चार्ज पद रिक्त छन्।"
नेपाली सेनाको भूमिका र संख्या कटौतीका बारेमा बहस हुनु दुःखद : एमाले,"काठमाडौं : नेकपा एमालेले नेपाली सेनाको संख्या राष्ट्रको सुरक्षासँग मात्र होइन अन्तर्राष्ट्रिय शान्ति मिसनसँग पनि जोडिएको विषय भएको बताएको छ। पछिल्लो समयमा सेनाको संख्याको विषय भइरहेको बहसलाई लक्षित गर्दै एमालेका महासचिव शंकर पोखरेलले नेपाली सेनाको भूमिका र संख्या कटौतिका बारेमा बहस हुनु दुःखद भएको टिप्पणी गरेका छन्। नेपाली राजनीति अस्थिरताको शिकार भएको, सामाजिक अराजकताका कारणले राज्य कमजोर बनेको अवस्थामा नेपाली सेनाको भूमिका र संख्या कटौतिका बारेमा बहस हुनु दुःखद पक्ष हो। सामाजिक सञ्जालमार्फत उनले भने,नेपाली सेनाको संख्या राष्ट्रको सुरक्षासँग मात्र होइन अन्तर्राष्ट्रिय शान्ति मिसनसँग पनि जोडिएको विषय हो। महासचिव पोखरेलले नेपाल सरकारले नेपाली सेनालाई आन्तरिक सुरक्षाका साथै विकास र विपद्को समयमा समेत प्रभावकारी रुपमा परिचालन गर्ने गरेको बताए। मुलुकलाई राजनीतिक अस्थिरता र सामाजिक अराजकताको दुश्चक्रमा पारेर सार्वभौमसत्तालाई नै आघात पुर्याउने कुप्रयास भइरहेका बेलामा सेना औचित्यका बारेमा अनावश्यक रुपमा बहस हुनु दुःखद पक्ष भएको उनको भनाई छ। निश्चयनै अन्य संस्थाजस्तै नेपाली सेनामा पनि समयानुकुल सुधार गर्नु र त्यसको व्यावसायिक दक्षतामा अभिवृद्धिगर्नु आवश्यक छ। तर मुलुकलाई राजनीतिक अस्थिरता र सामाजिक अराजकताको दुश्चक्रमा पारेर सार्वभौमसत्तालाई नै आघात पुर्याउने कुप्रयास भइरहेका वेलामा नेपाली सेनाको भूमिका र यसको औचित्यका वारेमा अनावश्यक रुपमा बहसहुनु दुःखद पक्ष हो। उनले भने,नेपाल राष्ट्र र नेपाली जनताको हितका लागि नेपाली सेनाको गौरवपूर्ण भूमिकाको अभिवृद्धि नै हामी सबैको सरोकारको विषय हो र हुनुपर्दछ।"
मंगलबार देशका यी स्थानमा वर्षा हुने,"काठमाडौं : मंगलबार देशभर सामान्यदेखि पूर्ण बदली रहनेछ। मौसम पूर्वानुमान महाशाखाका अनुसार कर्णाली र सुदूरपश्चिम प्रदेशका धेरै स्थानहरूमा तथा गण्डकी, लुम्बिनी, बागमती र कोशी प्रदेशका पहाडी भूभागका केही स्थानहरूमा र मधेस प्रदेशका एक वा दुई स्थानमा हल्कादेखि मध्यम वर्षाको सम्भावना रहेको छ। सुदूरपश्चिम प्रदेशका थोरै तथा गण्डकी प्रदेशका एकदुई स्थानहरूमा मेघगर्जनचट्याङसहित भारी वर्षाको समेत सम्भावना रहेको छ। मंगलबार राति देशभर आंशिकदेखि सामान्य रहनेछ। देशका पहाडी भूभागका केही स्थानहरूमा र बाँकी भूभागका एकदुई स्थानमा हल्कादेखि मध्यम वर्षाको सम्भावना रहेको छ।"
गौर हत्याकाण्डको दोषीलाई कारबाहीको माग गर्दै प्रदर्शन,"रौतहट : गौर हत्याकाण्डका दोषीलाई कारबाहीको माग गर्दै सोमबार गौरमा प्रदर्शन भएको छ। गौर हत्याकाण्डको मुख्य आरोपी उपेन्द्र यादवलाई नियन्त्रणमा लेऊ, दोषीहरूलाई कारबाही गर्, दोषीलाई उन्मुक्ति दिन पाउँदैनन् जस्ता नारा लगाउँदै आम जनता पार्टीले रौतहट सदरमुकाम गौरमा प्रदर्शन गरेका छन्। आम जनता पार्टीका जिल्ला अध्यक्ष धर्मेन्द्र पटेलको नेतृत्वमा निस्किएको जुलुसले गौर हत्याकाण्डको मुख्य दोषी उपेन्द्र यादवलाई कारबाही गर, निहत्थामाथि आक्रमण गर्ने हत्याकाण्डमा संलग्न दोषीहरूमाथि कारबाही गर्, सहिद परिवारलाई राहत देऊ, गौर हत्याकाण्डका दोषीलाई उन्मुक्ति दिन पाउँदैनन् जस्ता नाराहरू लगाउँदै प्रदर्शन गरेका हुन्। गौर नगर परिक्रमापश्चात जिल्ला प्रशासन कार्यालय अगाडि नाराबाजी गरेका थिए। गौर हत्याकाण्डका मुख्य दोषीसहित अन्य दोषीहरूलाई कारबाहीको माग गर्दै गौर हत्याकाण्ड पीडित संघर्ष समितिका संयोजक एवं सहिद परिवार कि अगुवा रुपसागर देवीले प्रमुख जिल्ला अधिकारीको अनुपस्थितिमा प्रशासकीय अधिकृत निरज श्रीवास्तवलाई ज्ञापनपत्र बुझाएकी छिन्। २०६३ चैत ७ गते गौर स्थित राइस मिल्सको चौरमा तत्कालीन नेकपा माओवादी र उपेन्द्र यादवले नेतृत्व गरेको मधेशी जनअधिकार फोरमका कार्यकर्ताहरू बीच झडप हुँदा माओवादीका २७ जना कार्यकर्ता मारिएका थिए। दुवै पार्टीको कार्यक्रम एकैदिन एकै समय राइस मिल्सको चौरमा गर्दा झडप भएको थियो। फोरमका कार्यकर्ताहरूले बाँसको फट्टा, ढुंगाइँटा, धारिलो हतियार तथा गोली प्रहार गर्दा २७ जनाको ज्यान गएको थियो भने ५० जनाभन्दा बढी घाइते भएका थिए। न्यायका लागि सर्वोच्च अदालतमा प्रक्रियालाई अगाडि बढाउन परमादेशको मागसहितको निवेदन दर्ता केही दिनअघि भएको छ। दोषीलाई कारबाही गर्न प्रक्रिया अघि नबढे साउन २ देखि १२ गतेसम्म पालिकाहरूमा गौर हत्याकाण्डको जानकारी एवं अन्तरक्रिया कार्यक्रम गर्ने, साउन १३ गते मृतकका परिवार एवं पीडितहरूद्वारा धर्ना दिइने, साउन १४ गते मोटरसाइकल र्याली निकाल्ने, साउन १५ गतेदेखि अनिश्चितकालीन रौतहट बन्द गर्ने चेतावनी आम जनता पार्टीले दिएको छ।"
नदीको किनारमा महिलाको शव फेला,"डुम्रे : तनहुँको व्यास नगरपालिका१३ बेलबासस्थित मादीसेती नदीको किनारमा एक महिलाको शव भेटिएको छ। मादीसेती नदीको संगमस्थलभन्दा करिब सात सय मिटर तल नदी किनारमा करिब ४०४५ वर्षकी महिलाको बेवारिसे शव भेटिएको जिल्ला प्रहरी कार्यालय तनहुँले जनाएको छ। नामथर, वतन केही पनि नखुलेको महिलाको शव नदीको पानीमा तैरिरहेको अवस्थामा फेला परेको प्रहरी नायब उपरीक्षक मोहनबहादुर खाणले जानकारी दिए। उनका अनुसार असार ३० गते दिउँसो महिला शव तैरिरहेको अवस्थामा भेटिएको हो। 'गहुँगोरी वर्णको मझौला शरीर, अनुहारको बाहिरी छालाको भाग सडिसकेको, टाउकोको बाहिरी छाला गलिसकेकाले कपालको भाग नभएको अवस्थामा महिलाको शव भेटेका थियौँ,' उनले भने, 'शरीरको भाग फुलेको, पाँच फिट उचाइ, दाहिने कानमा बुट्टासहितको सुनजस्तो देखिने पहेलो रङको मुन्द्रा एक थान, नाकमा सोही प्रकारको फुली एक थान र घाँटीमा रातो गेडीवाला पोते भएको माला र बायाँ हातमा रातो चुरा लगाएको अवस्थामा भेटिएको थियो।' हालसम्म मृतक महिलाको सनाखतका लागि कहीँ कतैबाट आफन्त प्रहरी कार्यालयको सम्पर्कमा नआएको भन्दै प्रहरीले आफन्त तथा परिवारजनलाई सम्पर्क गर्न अनुरोध गरेको छ।"
काठमाडौंमा सात हजार एक सय एक बैंकिङ कसुरका मुद्दा,"काठमाडौं : काठमाडौं जिल्लामा एक वर्षमा बैंकिङ कसुरमा सात हजार एक सय एक मुद्दा दर्ता भएका छन्। जिल्ला प्रहरी परिसर काठमाडौं आज पत्रकार सम्मेलन गरी आर्थिक वर्ष २०७९८० को एक वर्षमा काठमाडौंभित्र बैंकिङ कसुरसम्बन्धी सात हजार एक सय एक मुद्दा दर्ता भएको जानकारी दिएको हो। पत्रकार सम्मेलनमा बोल्दै परिसरका प्रमुख, प्रहरी वरिष्ठ उपरीक्षक दानबहादुर कार्कीले आव २०७८७९ को तुलनामा आव २०७९८० मा बैंकिङ कसुरको मुद्दा दोब्बरले बढेको जानकारी दिए। 'आव २०७८७९ मा तीन हजार सात सय १५ मुद्दा दर्ता भएको थियो। आव २०७९८० मा सात हजार एक सय एक मुद्दा दर्ता भएका छन्, अघिल्लो आवको तुलनामा पछिल्लो आवमा दर्ता भएका मुद्दाको सङ्ख्या झन्डै दोब्बर हो', उनले भने। यस्तै, आव २०७८७९ को तुलनामा आव २०७९८० मा चोरीको घटनामा समेत वृद्धि भएको छ। आव २०७८७९ मा चार सय ६० चोरीका घटना दर्ता भएका थिए भने आव २०७९८० मा छ सय ४७ चोरीका घटना दर्ता भएको परिसरले जनाएको छ। यसैगरी, आव २०७९८० मा लागूऔषधमा तीन सय ६८ मुद्दा दर्ता भएका छन्। सोही आवमा काठमाडौंभित्र तीन सय ४१ जनाले आत्महत्या गरेको तथ्यांक छ। ज्यानसम्बन्धी कसुर आव २०७८७९ को तुलनामा आव २०७९८० मा घटेको छ। आव २०७८७९ मा ३७ जनाको हत्या भएको थियो भने आव २०७९८० मा २७ जनाको हत्या भएको परिसरका प्रमुख कार्कीले बताए। काठमाडौंमा अपराध अनुसन्धानमा महत्त्वपूर्ण साधन मानिने सीसीटीभी बिग्रिएका कारणले सोचेजस्तो काम हुन नसकेको उनको भनाइ छ। जिल्ला प्रहरी परिसर काठमाडौं मातहतमा एक हजार ७७ सीसीटीभी जडान भएको भए पनि हाल जम्मा पाँच सय ३२ सिसिटिभीमात्र चालु अवस्थामा रहेका छन्। सीसीटिभी जडानका लागि हालैमात्र काठमाडौं महानगरपालिका र बूढानीलकण्ठ नगरपालिकाले प्रहरीसँग सम्झौता गरेर काम अगाडि बढाइसकेको छ।"
पानीको खाल्डोमा डुबेर बालकको मृत्यु,राजविराज : सप्तरीको तिलाठी कोइलाडी गाउँपालिकामा पानीको खाल्डोमा डुबेर सोमबार एक बालकको मृत्यु भएको छ। तिलाठी कोइलाडी गाउँपालिका७ बस्ने महादेब खंगका छोरा ८ वर्षीय बालकको डुबेर मृत्यु भएको स्थानीयवासीले जानकारी दिए। तिलाठी कोईलाडी गाउँपालिका७ स्थित लक्ष्मी बल्लभ नरसिंह माध्यमिक विद्यालयको पूर्वतर्फ रहेको खेल मैदानमा जमेको पानीमा डुबेर बालकको मृत्यु भएको जिल्ला प्रहरी कार्यालय सप्तरीले जनाएको छ। विद्यालय र जनप्रतिनिधिको लापरबाहीले लामो समयदेखि खेल मैदानमा खाल्डो बनाएर छाडिएको छ। खेल मैदान निर्माणका लागि गाउँपालिकाले दिएको १० लाख रुपैयाँको भागवण्डा नमिलेकै कारणले पाँच महिनादेखि खेल मैदानमा खाल्डो यथावत छ। यसैगरी सप्तरीको कञ्चनरुप नगरपालिकामा करिब ६० वर्षीय एक पुरुषको शव फेला परेको इलाका प्रहरी कार्यालय कञ्चनरुपले जनाएको छ। कञ्चनरुप८ बेरियर चोकस्थित पूर्वी बस स्टेडको प्रतिक्षालयमा नामथर नखुलेको व्यक्ति मृत अवस्थामा बताए।
देवघाटमा भक्तजनको भीड (फोटोफिचर),"चितवन : साउनमा मानिने बोलबम मेलामा यो वर्ष भक्तजनको संख्या अत्यधिक बढेको छ। औंसी, संक्रान्ति र सोमबार एकैदिन परेको कारण देवघाटमा भक्तजनको भीड लागेको हो। धर्मशास्त्रमा साउन महिनालाई वर्षकै सबैभन्दा चोखो महिनाका रूपमा समेत लिने गरिएकाले साउनमा पूजाआजा गर्दा पुण्य मिल्ने विश्वास गरिन्छ। सोमबार ५० हजारभन्दा बढी दर्शनार्थी देवघाट पुगेको अनुमान गरिएको छ भजनकिर्तनदेखि नदी किनारमा स्नान गर्नेको भीड उत्तिकै थियो। अघिल्लो वर्षको तुलनामा यसपटक बोलबम मेलामा देवघाटमा झण्डै पचास हजार बढी दर्शनार्थी थिए।"
सिन्धुलीमा दुईवटा बेवारिसे मोटरसाइकल फेला,सिन्धुली : पछिल्लो समय सिन्धुलीमा मोटरसाइकल चोरीका घटना बढिरहेका बेला प्रहरीले दुईवटा बेवारिसे मोटरसाइकल फेला पारेको छ। प्रहरी चौकी ढुंङ्ग्रेवासबाट गस्तीमा खटिएको प्रहरी टोलीले आइतबार कमलामाई नगरपालिका४ हिरापानीस्थित साथी होटल जाने सहायक सडकमा बेवारिसे अवस्थामा छाडिएका दुईवटा मोटरसाइकल फेला पारेको हो। जिल्ला प्रहरी कार्यालय सिन्धुलीका प्रहरी नायव उपरीक्षक तथा प्रवक्ता चिरञ्जीवी दाहालका अनुसार बागमती प्रदेश ०२०३३ प २६५९ नम्बरको कालो २०० सीसीको एनएस मोटरसाइकल र प्रदेश २०२००४ प १२९१ नम्बरको दुई सय सीसीको रातो एनएस मोटरसाइकल बेवारिसे अवस्थामा फेला पारिएको हो। उक्त मोटरसाइकललाई जिल्ला प्रहरी कार्यालयमा ल्याई अनुसन्धान थालिएको छ। अनुसन्धानका क्रममा बागमती प्रदेश ०२०३३ प २६५९ नम्बरको कालो २०० सीसीको एनएस मोटरसाइकल इलाम पञ्चकन्या नगरपालिका६ घर भई हाल बालकुमारी काठमाडौं बस्ने वर्ष ३० को पुजन राईले आफ्नो भनी दावी गरेपछि सोमबार खोजेको बखत ल्याउने गरी बुझाइएको पनि दाहालले जानकारी दिए। राईले आफ्नो मोटरसाइकल चोरी भएको दावी गरेका छन्। अर्को प्रदेश २०२००४ प १२९१ नम्बरको दुई सय सीसीको रातो एनएस मोटरसाइकल भने कसको भन्ने अझै नखुलेको बताइएको छ। दुवै मोटरसाइकल चोरी गरी ल्याइएको र प्रहरीले थाहा पाउने डरले बेवारिसे अवस्था छाडी भागेको हुनसक्ने आंकलन गरिएको छ।
चिकित्सकको चरम लापरबाहीले गर्भवतीको मृत्यु,"विराटनगर : झापाको दमक नगरपालिका४ ताराबारीकी ४० वर्षीया कल्पना राईको मृत्यु चिकित्सकको चरम लापरबाहीका कारण भएको पत्ता लागेको छ। पेटभित्र २२ हप्ताको बच्चाको मृत्यु भइसकेको अवस्थामा गर्भपतन गराउन प्रयोग गराइएको औषधिको असरका कारण अत्यधिक रक्तश्राव भई उनको मृत्यु भएको प्रहरीको अनुसन्धानबाट खुलेको हो। मोरङको उर्लाबारी नगरपालिका६ को आश्रय मेडिकल हल (औषधि पसल)मा गत जेठ २५ गते भिडियो एक्सरे गर्दा कल्पनाको २२ हप्ताको गर्भ रहेको र पेटभित्रै बच्चाको मृत्यु भइसकेको पत्ता लागेको थियो। तर, त्यसको ६ दिनपछि अर्थात् जेठ ३१ गते गर्भपतन गराउने भन्दै औषधि दिएर उनलाई घर पठाएको खुलेको छ। आश्रय मेडिकल हलले गर्भपतनको अनुमति पाएको छैन। अर्कोतर्फ २२ हप्ताको बच्चाको गर्भमै मृत्यु भइसकेको छ। जीवितै भएपनि विशेष परिस्थितिबाहेक २२ हप्ताको गर्भपतन गराउनु कानुनविपरीत हो। गर्भवतीको मञ्जुरीमा १२ हप्तासम्मको मात्रै गर्भपतन गराउन पाइन्छ। आमाको ज्यान खतरामा पर्नसक्ने र मानसिक तथा शारीरिक अवस्था खराब हुनसक्ने वा बच्चा सकुशल नहुने, जबरजस्ती एवं हाडनाता करणीबाट गर्भ रहेमा, गर्भवतीलाई निको नहुने रोग लागेमा, जन्मिएर पनि बच्चा बाँच्न सक्ने अवस्था नभएमा वा अन्य कुनै कारणले भ्रुणमा अशक्तता हुने अवस्था आएमा मात्रै सुविधा सम्पन्न स्वास्थ्य संस्थाबाट २८ हप्तासम्मको सुरक्षित गर्भपतन गराउन सकिने कानुनी व्यवस्था छ। सन्तोष घिमिरेको मेडिकल हलमा भिजिटिङ डाक्टरका रूपमा कार्यरत ममता पण्डितले असुरक्षित तरिकाले जबरजस्ती गर्भपतन गराउन खोज्दा कल्पनाको मृत्यु भएको अनुसन्धानबाट यकिन भएको हो। पैसाको प्रलोभनमा परेर अनुमति नै नलिएको मेडिकल हलमा गैरकानुनी हिसाबले काम गरिएको प्रहरीको अनुसन्धान प्रतिवेदनमा उल्लेख छ। प्रतिवेदन अनुसार जबरजस्ती गर्भपतन गराउन जेठ ३१ गते औषधि प्रयोग गराइएको खुलेको छ। औषधिको प्रयोगपछि अत्यधिक रक्तश्राव भएसँगै कल्पना जेठ ३२ गते नै मेडिकलमा पुगेकी थिइन्। त्यहाँबाट उनलाई डा पण्डितले आफू कार्यरत मदन भण्डारी अस्पताल तथा ट्रमा सेन्टरमा पठाउन लगाइन्। मदन भण्डारी अस्पताल पुर्याउँदा अत्यधिक रक्तश्रावले कल्पनाको अवस्था गम्भीर भइसकेको थियो। डा पण्डित नेतृत्वकै टोलीले कल्पनाको शल्यक्रिया गरेर असार २ गते मृत बच्चा निकाल्यो। रक्तश्राव नरोकिएर सिकिस्त हुँदै गएपछि उनलाई धरानस्थित बीपी कोइराला स्वास्थ्य विज्ञान प्रतिष्ठान लगियो। उपचारकै क्रममा असार ३ गते बिहान कल्पनाको मृत्यु भएको हो। अनुसन्धानबाट डा पण्डितले कल्पनालाई २ सय एमजीका मिफप्रिस्टोन र मेजोप्रोस्टोल नामक औषधि प्रयोग गराएको पत्ता लागेको छ। मदन भण्डारी अस्पतालका मेडिकल सुपरिटेन्डेन्ट डा रविकुमार साह अवैध हिसाबले गर्भपतन गराउन औषधिको प्रयोग गराउँदा समस्या भएको र शल्यक्रिया गरेर मृत बच्चा निकालिए पनि कल्पनालाई बचाउन नसकिएको बताउँछन्। इजाजत प्राप्त चिकित्सकको रायमा आधिकारिकता प्राप्त स्वास्थ्य संस्थाबाट मात्रै गर्भपतन गराउन सरकारले वैधानिक एवं विशेष व्यवस्था गरेको छ। गर्भमै मृत्यु भइसकेको छ भने शल्यक्रिया गरी बच्चा बाहिर निकालेर आमाको ज्यान बचाउनेतर्फ लाग्नुपर्छ। गर्भपतनका नाममा गर्भवतीलाई औषधि प्रयोग गराउन हुँदैन, एक चिकित्सक भन्छन्, पेटभित्र मृत बच्चा रहेको अवस्थामा औषधि प्रयोग गराउनु गर्भवतीका लागि अति नै जोखिमपूर्ण हो। स्वास्थ्य सम्बन्धी विभिन्न समस्या निम्तिएर महिलाको मृत्यु हुन्छ। उनका अनुसार मृत बच्चाका कारण गर्भवती जोखिममा रहेको थाहा हुँदाहुँदै शल्यक्रिया गर्नुपर्नेमा औषधिको प्रयोग गराउनु चिकित्सकको चरम लापरबाही हो। यस्तो कदमले चिकित्सकीय पेशाकै बदनाम भई सम्बन्धित चिकित्सकको योग्यतामै प्रश्न खडा हुने र छानबिन एवं कारबाहीको विषय बन्ने ती चिकित्सक बताउँछन्। पति युवराज राईले दिएको किटानी जाहेरीका आधारमा प्रहरीले मेडिकलका सञ्चालक ४० वर्षीय घिमिरेलाई पक्राउ गरेर अनुसन्धान सुरु गरेपछि डा पण्डितले गर्भपतन गराउन दिएको औषधिको प्रयोगबाट कल्पनाको मृत्यु भएको खुल्यो। त्यसपछि प्रहरी उनको खोजीमा जुट्यो। असार १५ गते अदालतबाट पक्राउ अनुमति पनि लियो। तर, घटनापछि अस्पतालबाट २० दिनको बिदा लिएर डा पण्डित फरार बनिसकेकी थिइन्। अनुमति प्राप्त नगरेका कारण घिमिरेको मेडिकलबाट गर्भपतन गराउनै नपाइने प्रहरीले अनुसन्धान प्रतिवेदनमा खुलाएको छ। मेडिकलमा गर्भपतनसँग सम्बन्धित पूर्वाधार पनि छैन। जिल्ला सरकारी वकिल कार्यालय मोरङबाट प्राप्त अनुसन्धान प्रतिवेदन अनुसार कल्पनाको मृत्यु हुनुको पछाडि डा पण्डितको मुख्य भूमिका छ। स्रोतका अनुसार गैरकानुनी हिसाबले गर्भपतन गराएवापत पण्डितले २२ हजार रुपैयाँ लिएकी थिइन्। घिमिरेले पनि डाक्टरले भनेअनुसार आफूले कल्पनालाई एक डोज औषधि सेवन गर्न दिएको बयान दिएका छन्। बाँकी औषधिको सेवन विधिका बारेमा डा पण्डितले नै परामर्श दिएर बिरामीलाई घर पठाएको उनले बयानमा उल्लेख छ। अत्यधिक रक्तश्राव भएर भोलिपल्ट आएपछि डाक्टरले नै आफू कार्यरत अस्पतालमा बिरामीलाई लगेको हो, घिमिरेले भनेका छन्, बिरामीको मृत्यु भएको विषय पनि डाक्टरले नै फोनबाट सुनाएपछि मैले घटनाका बारेमा थाहा पाएँ। आफूले कल्पनालाई असुरक्षित गर्भपतन नगराएको र मृतकको सम्पूर्ण उपचार डा पण्डितले नै गरेको उनले बयानमा उल्लेख गरेका छन्। डा पण्डितले भने उपचारमा कुनै लापरबाही नगरेको बयान दिएकी छन्। आफूले घिमिरेको मेडिकलबाट औषधि नदिएको र बिरामीलाई चेकजाँचका लागि सिफारिस मात्रै गरेको दाबी उनको छ। तर, बिरामीको अवस्था गम्भीर रहेकाले आफूले अभिभावकसहित आउन भनेको पण्डितको दाबी छ। निज कल्पनाको यौनांगबाट रगत बगिरहेको थियो। बच्चाको पनि मृत्यु भइसकेको थियो। अभिभावकको मञ्जुरीबेगर बच्चा निकाल्न सकिँदैन भनेर भनेको थिएँ, पण्डितले आफ्नो बयानमा भनेकी छन्, कतै सुविधा सम्पन्न अस्पतालमा जानु भनेर म त्यहाँबाट हिँडेको हुँ। कल्पना राईको आवश्यक जाँच र रगत परीक्षणको सिफारिस मात्रै गरेको थिएँ। कुनै औषधि दिएको होइन। जेठ ३२ गते आफू अस्पतालमा काम गरिरहेका बेला कल्पना पतिलाई लिएर आएको आफूले देखेको उनले बताएकी छन्। बिरामीलाई ओ नेगेटिभ रगत चाहिने हुँदा त्यसको व्यवस्था नभएकाले अन्यत्र लैजानुभन्दा आर्थिक समस्या देखाएपछि आफू नेतृत्वको टोलीले शल्यक्रिया गरिदिएको उनको बयानमा उल्लेख छ। बच्चा निकाल्ने क्रममा विभिन्न उपचार विधिहरु अवलम्बन गर्दासमेत सफल नभएपछि शल्यक्रिया गरिएको हो। बिरामीको पाठेघर दायाँ भाग कालो परिसकेको अवस्थामा थियो भने साल पछाडि अधिक मात्रामा रगत जमेको थियो। शल्यक्रिया सफल भएपनि रक्तश्राव बढी भएकाले चढाएको रगतसमेत नजमेपछि थप उपचारका लागि चिकित्सकसहितको टोली साथमै राखी धरान पठाइएको हो। मृत्यु भएपछि मैले पनि थाहा पाएँ, डा पण्डितले बयानमा भनेकी छन्। सरकारी वकिलको चलखेल किटानी जाहेरी, घटनास्थल मुचुल्का, लाशजाँच प्रकृति मुचुल्का, पोस्टमार्टम रिपोर्ट र विभिन्न व्यक्तिहरुसँग गरिएको कागजसहितको अनुसन्धान प्रतिवेदन (मिसिल) प्रहरीले असार २५ गते जिल्ला सरकारी वकिल कार्यालयमा बुझायो। मिसिल वकिल कार्यालयमा टेकाउँदासम्म डा पण्डित पक्राउ परेकी थिइनन्। उनलाई फरार प्रतिवादी बनाएर बुझाइएको प्रतिवेदन सरकारी वकिल कार्यालयले तत्कालै प्रहरीलाई फिर्ता गरिदियो। त्यसको भोलिपल्ट अर्थात असार २६ गते उनी इलाका प्रहरी कार्यालय उर्लाबारीमा हाजिर भइन्। प्रहरीले तत्कालै बयान लियो। बयान प्रमाणित गरेर सरकारी वकिल कार्यालयले त्यसै दिन उनलाई हाजीर जमानीमा छाडिदिएको थियो। सबै कुरा अनुकूल भएपछि डा पण्डित गत बुधबारदेखि अस्पताल हाजिर भएर काम गर्न थालेकी छन्। यस घटनामा चलखेल भइरहेको आशंकालाई बल पुग्ने गरी लामो समय फरार बनेकी डा पण्डितलाई हाजिर भएकै दिन सरकारी वकिल कार्यालयले छाडिदिएको छ। यसमा सरकारी वकिलको भूमिका शंकास्पद देखियो। वकिल कार्यालयले जिल्ला सहायक न्यायाधिवक्ता रोहित पोखरेललाई यो मुद्दा हेर्ने अधिकारी तोकेको छ। चलखेल सुरुबाटै भएको हो। फरार भनिएकी पण्डित सरकारी वकिल कार्यालयसँगकै समन्वयमा प्रहरीमा हाजिर भएकी हुन्। यति गम्भीर घटनामा आफूविरुद्धका प्रमाण नष्ट गर्ने अवसर उनलाई दिइयो, वकिल कार्यालयका एक कर्मचारी भन्छन्, कसैलाई हाजिर जमानीमा छाड्नुपर्ने अवस्था आउँदा अनुसन्धान अधिकारीले लिखित सहमति मागेपछि सरकारी वकिल कार्यालयले समर्थन गर्नुपर्ने हुन्छ। तर, अनुसन्धानले मुख्य दोषी देखाएको प्रतिवादीलाई एकल निर्णय गरेर छाडियो। अनुसन्धान अधिकारीसँग कुनै समन्वय नगरिकन पदको दुरुपयोग गर्दै सहायक न्यायाधिवक्ता पोखरेलले हाजिर जमानीको एकल निर्णय लिएको उनले बताए। उनका अनुसार वकिल कार्यालय एक्लैले यसरी निर्णय लिन नमिल्ने अवस्था हुँदाहुँदै पोखरेलकै जोडबल र सेटिङमा डा पण्डितलाई छाडिएको हो। गम्भीर अपराधमा संलग्न नभएका, भाग्ने सम्भावना नरहेका, सामान्य मुद्दाका प्रतिवादी तथा सुत्केरी, वृद्धवृद्धा, दीर्घरोगीलाई घटनाको गाम्भीर्यता हेरेर र परिस्थितिजन्य अवस्थामा हाजिर जमानीमा छाड्ने गरिएको उनले बताए। भने, तर, हाजिर जमानीमा कानुनको दुरुपयोग गरियो। गम्भीर प्रकृतिको घटनामा प्रमाण नष्ट गर्ने मौका दिइयो। मेडिकल सञ्चालकले अनुसन्धानका क्रममा डाक्टरविरुद्ध दिएको बयान नै फेर्न लगाउने काम भएको ती कर्मचारीले बताए। उनका अनुसार गर्भपतनका क्रममा औषधि प्रयोग गराएका प्रमाणहरु नष्ट गर्नु भनेर आफूलाई डा पण्डितले भनेको बयान सुरुमा मेडिकल सञ्चालकले दिएका थिए। तर, त्यो कुरा बयानबाट हटाइसकिएको छ। दोषीलाई उन्मुक्ति दिन सहायक न्यायाधिवक्ता पोखरेलको दबाबमा बयान नै फेरियो, उनले भने, मेडिकल सञ्चालक घिमिरेलाई पनि यही हिसाबले काउन्सिलिङ गरिएको छ। अनुसन्धानबाट जुटेको प्रमाणलाई आधार बनाएर मुद्दाको अभियोजन गर्दै पीडितलाई न्याय दिलाउन केन्द्रित हुनुपर्ने निकाय पीडकको सहयोगीका रूपमा प्रस्तुत भयो। सरकारी वकिल कार्यालय मोरङका प्रमुख एवं जिल्ला न्यायाधिवक्ता सुवासकुमार भट्टराई हिरासतमा राख्न नपर्ने अवस्था देखिएका कारण डा पण्डितलाई हाजिर जमानीमा छाडिएको र कुनै चलखेल नभएको दाबी गर्छन्। घटना र परिस्थितिलाई हेरेर काम गरेको छौं। यसमा कुनै कमजोरी छैन। हामीबाट पीडकलाई सहयोग गर्ने कुरै आउँदैन, उनले भने, हिरासतमा राख्नुपर्ने गरिको गम्भीर घटना देखिएन। यसमा अरु शंका गर्नुपर्ने कारण छैन। हामीले नियमसंगत काम गरेका छौं। प्रहरीको राय अनुसार मुद्दा नचल्ने घटनामा संलग्नविरुद्ध मुलुकी अपराध संहिताको दफा १७८ बमोजिम ज्यान सम्बन्धी कसूरमा मुद्दा चलाउनुपर्ने र दफा १८६ बमोजिम क्षतिपूर्ति भराउनुपर्ने रायसहितको प्रतिवेदन प्रहरीले बुझाएको थियो। दफा १७८ अनुसार मानिसको ज्यान जान सक्छभन्ने जानीजानी त्यस्तो काम गरेर कसैको ज्यान मरेमा कसूरदारलाई जन्मकैदको सजाय हुने व्यवस्था छ। तर, प्रहरीको राय अनुसार मुद्दा नचलाउने र अनुसन्धानका लागि मेडिकल काउन्सिलमा पठाउने निर्णय सहायक न्यायाधीवक्ता पोखरेलले गत बिहीबार गरिदिएको पाइएको छ। प्रतिवादीहरुले गरेको बयान तथा बुझिएका मानिसहरुले गरेको कागज व्यहोरासहित अनुसन्धानबाट प्राप्त आधार र प्रमाणहरुले प्रस्तुत मुद्दामा ज्यान सम्बन्धीको कसूर आकर्षित हुने नभइ अपराध संहिताको परिच्छेद १९ को इलाज सम्बन्धी कसूर आकर्षित हुने देखिएको र मुद्दाको अनुसन्धान मुलुकी फौजदारी कार्यविधि संहिता, २०७४ को परिच्छेद १६ को दफा १८९ को उपदफा (३) बमोजिमको समितिले गर्ने कानुनी व्यवस्था रहेको हुँदा प्रस्तुत मुद्दाको सकल मिसिलसहितका कागजातहरु अनुसन्धानका लागि नेपाल मेडिकल काउन्सिल बाँसबारी, काठमाडौंमा पठाउने निर्णय गरिएको छ, निर्णयमा उल्लेख छ। नेपाल मेडिकल काउन्सिलले तोकेको विज्ञ चिकित्सक संयोजक रहने समितिमा स्वास्थ्य मन्त्रालयले तोकेको एघारौं तहका विज्ञ अधिकृत, सहन्यायाधिवक्ता, नेपाल प्रहरीका राजपत्राङ्कित प्रथम श्रेणीका अधिकृत र उपभोक्ता हकहित क्षेत्रमा क्रियाशील व्यक्ति सदस्य रहने व्यवस्था छ। समितिले अनुसन्धान गर्दा कसूरको प्रमाण भेटेमा कासूरदारविरुद्ध मुद्दा चलाउन सरकारी वकिल कार्यालयलाई लेखेर पठाउने छ। इलाज सम्बन्धी कसूरको दफा १३१ को उपदफा २ अनुसार बदनियत राखेर इलाज गर्दा तथा कुनै औषधि सिफारिस गर्दा वा खुवाउँदा कसैको ज्यान गएमा जन्मकैदको सजाय हुने कानुनी व्यवस्था छ। दफा २३२ को उपदफा २ अनुसार लापरबाहीपूर्ण तरिकाले इलाज गर्दा कसैको ज्यान मरेमा वा अंगभंग भएमा ५ वर्षसम्म कैद र ५० हजार रुपैयाँसम्म जरिबाना तथा हेलचेक्रयाइँ गरेको कारणबाट मरेमा वा अंगभंग भएमा ३ वर्षसम्म कैद र ३० हजार रुपैयाँसम्म जरिवाना हुने कानुनी व्यवस्था छ। जिल्ला न्यायाधिवक्ता भट्टराईले औषधि उपचार गराउँदा बिरामीको मृत्यु भएमा मुद्दा मेडिकल काउन्सिलले हेर्ने कानुनी व्यवस्था रहेका बताए। उपचार गर्दा बिरामीको ज्यान गएको र चिकित्सक जोडिएको घटना भएकाले मुद्दा नै मेडिकल काउन्सिल पठाउने निर्णय लिइएको उनको भनाइ छ। मेडिकल काउन्सिलको निर्णय अनुसार मुद्दा चल्ने वा नचल्ने यकिन हुने भट्टराईको भनाइ छ।"
लोमान्थाङकोरला जोड्ने ४ पुलको काम धमाधम,"जोमसोम : राष्ट्रिय गौरवको उत्तरी कोरला सडकखण्ड अन्तर्गत लोमान्थाङकोरलानाका जोड्ने चारवटा मोटरेबल पुलको काम द्रुत गतिमा अघि बढेको छ। करिडोर अन्तर्गत जोमसोमकोरलाखण्डको लोमान्थाङदेखि कोरला जोड्ने पुलको कामले गति लिएको (बेनीजोमसोमकोरला)सडक आयोजनाले जनाएको छ। कोरला सडकअन्तर्गत लोमान्थाङ, किम्लिङ, नाम्डोक र भर्मा खोलामा चारवटा पुल निर्माणाधीन अवस्थामा छन्। २०७६ साल असार ३१ गते सम्झौता भएको लोमान्थाङकोरला सडकको ठेक्का एउटै समयमा एकै निर्माण कम्पनीलाई परेको थियो। सम्झौता अवधि २०८० असोज ३० गतेसम्म रहेको यी ४ वटा पुल निर्माण गर्न आयोजनाले मुक्तिनाथ अमित जेभीसँग ठेक्का सम्झौता भएको थियो। सम्झौता अवधि ३ महिना बाँकी रहँदा अन्य योजनाको तुलनामा चार पुलको भौतिक प्रगति सन्तोषजनक रहेको आयोजना प्रमुख जगत प्रजापतिले जानकारी दिए। कोरला जोड्ने लोमान्थाङ पुलको सम्झौता रकम ४ करोड ६८ लाख छ। २० मिटरको एक स्पान रहेको लोमान्थाङ खोला पुलको लम्बाइ २० मिटरको हो। निर्माणको अन्तिम चरणमा रहेको लोमान्थाङ खोला पुलको भौतिक ८९ प्रतिशत छ। लोमान्थाङदेखि कोरला जोड्ने किम्लिङ खोला पुलको सम्झौता लागत ६ करोड ३० लाख छ। २५ मिटरको २ स्पान रहेको किम्लिङ खोला पुलको लम्बाई ५० मिटरको छ। पुलको भौतिक प्रगति ५३ प्रतिशत छ। लोमान्थाङदेखि उत्तर कोरला जोड्ने नाम्डोक पुलको सम्झौता लागत ६ करोड ३७ लाख छ। २५ मिटरको २ स्पानको पुलको लम्बाइ ५० मिटल लामो हुनेछ। पुलको पछिल्लो भौतिक प्रगति ५५ प्रतिशत छ। यस्तै, कोरला जोड्ने भर्मा खोला पुलको सम्झौता लागत ६ करोड ८५ लाख छ। ४० मिटरको २ स्पान पुलको लम्बाइ ४० मिटरको हुनेछ। पुलको भौतिक प्रगति ६० प्रतिशत रहेको छ। लोमान्थाङसहितको उत्तरतर्फका चारवटा पुलको काम अहिले जनशक्ति, उपकरण र निर्माण सामग्री परिचालन भएकाले चाँडै पुलको सम्पन्न हुने आयोजना प्रमुख प्रजापतिको भनाइ छ।"
अध्यक्षमाथि हातपात गरेको आरोपमा गाउँपालिका उपाध्यक्ष प्रहरी नियन्त्रणमा,जुम्ला : जुम्लाको गुठीचौर गाउँपालिकाका अध्यक्ष दानबहादुर बुढामाथि कार्यकक्षमै हातपात गरेको आरोपमा उपाध्यक्ष शान्तिकुमारी मल्ल भण्डारीलाई प्रहरीले नियन्त्रणमा लिएको छ। उपाध्यक्ष भण्डारी पालिकादेखि जिल्ला प्रहरी कार्यालयमा आफैं पुगेकी थिइन्। उपाध्यक्ष भण्डारीमाथि अध्यक्षको कार्यकक्षमा प्रवेश गरेर हातपात गरेको आरोप छ। गाउँपालिका प्रवक्ता अर्जुन महताराका अनुसार उपाध्यक्ष भण्डारीले अध्यक्ष बुढालाई थप्पड र चप्पल प्रहार गरेकी थिइन्। गाउँपालिका अध्यक्ष बुढाले जिल्ला प्रहरी कार्यालय जुम्लामा जाहेरी दिएको गाउँपालिका प्रवक्ता महताराले जानकारी दिए। कार्यालय समय सकिएकाले आइतबार जाहेरी दर्ता हुन सकेको थिएन। सोमबार बिदा परेकाले मंगलबार कार्यालय खुल्ने वित्तिकै जाहेरी दर्ता हुने जिल्ला प्रहरी कार्यालय जुम्लाका प्रहरी नायब उपरीक्षक प्रह्लाद कार्कीले बताए। अध्यक्ष बुढाले बजेट निर्माणदेखि पालिकामा भइरहेका काम कारबाही चित्त नबुझे छलफलका माध्यमबाट समाधान गर्न सकिने पर्याप्त सम्भावना हुँदाहुँदै उपाध्यक्ष भण्डारीले आफूमाथि हातपात गरेको बताए। उपाध्यक्ष भण्डारीले भने अध्यक्ष बुढाले मनपरी बजेट विनियोजन गरेको र आफ्नो अधिकार खोसेको बताए। कार्यपालिकाको बैठकले उक्त घटनाप्रति दुःख व्यक्त गरेको छ। गाउँपालिकाको बजेट पनि आइतबार नै अनुमोदन भइसकेको छ। घटनाबारे उपाध्यक्ष भण्डारीसँग सोधपुछ भइरहेको जिल्ला प्रहरी कार्यालय जुम्लाका सूचना अधिकारी धर्मराज जोशीले जानकारी दिए।
सबै घरमा प्रहरीको फोन नम्बर,"सुर्खेत : कर्णालीमा रहेका सबै घरमा अब प्रहरीको फोन नम्बर टाँसिने भएको छ। प्रदेशमा हुने अपराध नियन्त्रण गर्ने उद्देश्यले प्रदेशभरका हरेक घरमा फोन नम्बर टाँस्न थालिएको हो। सुरक्षित कर्णाली अभियानको सुरुवात गर्दै प्रहरीले हरेक घरको मूल ढोकामा फोन नम्बरसहितको स्टिकर टाँस्न सुरु गरेको छ। कर्णाली प्रदेश प्रहरी कार्यालय सुर्खेतले आइतबारबाट यो अभियान सुरु गरेको छ। आइतबार वीरेन्द्रनगरस्थित वडा नम्बर २ मा रहेका सर्वसाधारणका घरमा प्रहरीको फोन नम्बरसहितका स्टिकर टाँसेर अभियानको थालनी गरिएको हो। उक्त स्टिकरमा जिल्ला प्रहरी, नजिकै रहेको प्रहरी चौकी, दुर्गम बस्ती भएनजिकै रहेको प्रहरी एकाइमा कार्यरत प्रहरीको मोबाइल नम्बर, ट्राफिक प्रहरी, दमकल, एम्बुलेन्स र बाल हेल्पलाइनको फोन नम्बर समावेश गरिएको छ। प्रहरीका अनुसार प्रदेशका १० वटै जिल्लामा रहेका नागरिकका हरेक घरमा यो स्टिकर टाँसिने छ। प्रदेशका जिल्ला र स्थानीय तहअनुसार सम्बन्धित प्रहरी कार्यालय र समुदायनजिकै रहेका प्रहरी एकाइका नम्बरहरू समेटिएका स्टिकर टाँसिने प्रहरीले जनाएको छ। प्रहरी कार्यालयका सम्पर्क नम्बर हरेक घरको मुल ढोकामा टाँसिने भएकाले पनि अपराध नियन्त्रणमा सहयोग पुग्ने प्रहरीको दाबी छ। फोन नम्बर घरमा टाँस्दै प्रहरीले आफ्नो टोल वा समुदायमा कुनै शंकास्पद गतिविधि वा घटना भएमा तत्काल खबर गर्न नागरिकलाई आग्रह गरेको हो। घरको मूल ढोकामै प्रहरीको फोन नम्बर हुने भएकाले पनि नागरिकको प्रहरीसम्म सहज पहुँच हुने र यसले अपराध नियन्त्रणमा सहयोग पुग्ने कर्णालीका प्रहरी प्रमुख डीआईजी भीमप्रसाद ढकालले बताए। उनले भने, सुरक्षित कर्णाली बनाउने हाम्रो उद्देश्य हो, अपराध नियन्त्रणमा नागरिकको सहयोग चाहिन्छ। घरमा टाँसिएको फोन नम्बरले नागरिलाई तत्काल प्रहरीलाई सूचना दिन सजिलो हुनेछ, यसले हामीलाई अपराध नियन्त्रणमा सघाउने छ। प्रहरीका अनुसार कर्णाली प्रदेशमा रहेका ३ लाख ७१ हजार घरधुरीमै पुगेर फोन नम्बरसहितका स्टिकर टाँसिने छ। यसका लागि प्रदेशभर ३ हजार प्रहरी परिचालन हुनेछन्। डीआईजी ढकालले अबको तीन महिनाभित्र प्रदेशका सबै घरमा फोन नम्बर टाँस्ने लक्ष्य रहेको बताए।"
अनि गुड्यो रेल,"महोत्तरी : भौतिक पूर्वाधार तथा यातायातमन्त्री प्रकाश ज्वालाले हरियो झन्डा हल्लाएपछि महोत्तरीको भंगहा स्टेसनबाट नेपालको एकमात्र रेल्वे भारतको जयनगरका लागि प्रस्थान गरेको थियो। पूर्वनिर्धारित समयमा भंगहाको नवनिर्मित रेल्वे स्टेसन पुगेका मन्त्री ज्वालाले आइतबार दिउँसो १ः३० बजेको समयमा हरियो झन्डा देखाएपछि रेल्वे सेवा विधिवत् रूपमा शुभाराम्भ भएको हो। यो सँगै नेपालको एक मात्र रेल्वे सेवाले थप १७ किलोमिटर सेवा विस्तार गरेको हो। भंगहासम्म सेवा विस्तार गर्न रेललाई नव दुल्ही झै सिंंगारिएको थियो। रेल्वे हेर्नका लागि स्थानीयको घुइँचो लागेको थियो। थप १७ किलोमिटर भएपछि अब महोत्तरीको भंगहादेखि जनकपुर हुँदै जयनगरसम्म ५२ किलोमिटरमा रेल्वे सेवा विस्तार भएको हो। भारत सरकारको आर्थिक सहयोगमा रेल्वेको थप १७ किलोमिटर भागको निर्माण सम्पन्न भएको हो। गत जेठ १८ गतेका दिन भारतको इरकन कम्पनी लिमिटेडले नेपाल रेल्वे कम्पनीलाई हस्तान्तरण गरिएको थियो। सुरुमा दुईपटक मात्र सेवा दिँदै आएको रेल्वे सेवा गत मंसिरको विवाहपञ्चमीको दिनदेखि दिनहुँ आउने जाने गरी चारपटक सञ्चालनमा दिँदै आएको थियो। अब सोमबारदेखि दैनिक रूपमा दुवै रेल्वे तीनपटक आउने र जाने गरी ६ पटक सेवा दिने नेपाल रेल्वे विभागका महाप्रवन्धक निरञ्जन झाले बताए। भंगहा स्टेसनबाट मात्र दिनको दुईपटक अर्थात् साँझ र बिहान सेवा दिने भएको छ। उद्घाटन समारोहमा मधेस प्रदेशका भूमि व्यवस्था तथा कृषि सहकारीमन्त्री गोबिन्द न्यौपाने, भंगहा नगरपालिकाका मेयर सञ्जीव साह, भारतीय राजदूतावासका प्रतिनिधिलगायतको सहभागिता थियो। ब्रोडगेज दुईसेट रेल १९ चैत २०७८ देखि कुर्थादेखि जयनगरसम्म सञ्चालनमा आएको थियो।"
देउडामा गुञ्जियो कर्णाली,"वीरेन्द्रनगर : सोमबार साउन १ गते साउने संक्राति अर्थात देउडा पर्वका रूपमा मनाइने दिन। कर्णाली प्रदेश सरकारले गत असार २९ गते बसेको मन्त्रिपरिषदको बैठकको निर्णय अनुसार सार्वजनिक बिदा दियो। सुर्खेतको खुलामञ्च, कालिकोटको सदरमुकाम मान्म बजार लगायतका कर्णालीका १० वटै जिल्लामा देउडा खेल खेलियो। परम्परादेखिको निकै लोकप्रिय कर्णालीको लोक संस्कृतिका रूपमा रहेको देउडा खेल यहाँका हरेक जेष्ठ नागरिकदेखि युवा र बालबालिकामा समेत उत्तिकै मनपर्ने सांस्कृतिक प्रस्तुतिका रूपमा लिइन्छ। कर्णाली प्रदेशमा देउडाको विशेष महत्व छ। छोराको छैटी, ब्रतबन्ध, विवाहदेखि देवताका पैठसम्म जहाँ जतिबेला पनि देउडा दोहोरी नलगाए अर्थात् देउडा नखेलेर कर्णालीका दर्शकलाई रमाइलै हुँदैन। अझ त देउडा खेल नखेलेर, नहेरेर जात्राबाट आएपछि यहाँ रमाइलै भएन भन्ने गरिन्छ कर्णालीमा। देउडा यहाँको सांस्कृतिक कार्यक्रमको पहिलो प्रस्तुति र दर्शकहरूको पहिलो रोजाई पनि हो। जसको महत्व बोध गरेर प्रदेश सरकारले सार्वजनिक बिदा नै दिएको हो। प्रदेश सरकारका आन्तरिक मामिला तथा कानुनमन्त्री एवं सरकारका प्रवक्ता कृष्णबहादुर जिसीले भने, 'कर्णाली देउडा, झोडा, चुट्किला जस्ता परम्परागत लोक संस्कृतिहरूको धनी प्रदेश हो। अझ त खस सव्यताको जननी भनेर चिनिनै कर्णालीमा देउडा प्रतिको मोह कम छैन। सरकारले जनभावना अनुसार नै देउडा पर्व भव्य रूपमा मनाउनका लागि सोमबार सार्वजनिक बिदा दिएको हो।' कालिकोटमा त अछाम र कालिकोटका चर्चित देउडा खेलाउडाहरूको जमघटले देउडा महोत्सव नै लाग्यो। कर्णालीकै देउडा सम्राड भनेर चिनिने नेत्रराज शाही, चर्चित देउडा खेलाउडा पुष्पराज आचार्य, चित्रसिंह गाँउले, अछामकी चर्चित खेलाउडी बिमला बुढा, कालिकोटकी युवा चर्चित देउडा खेलाउडी बिपना सिंह लगायतका दर्जनौँ देउडा खेलाउडाहरूको जमघटले जिल्ला सदरमुकाम मान्म बजार देउडामय बन्यो। साउन महिनामा रोपाई खेतमा, कोदो बारीमा, मकै बारीमा, घाँस काट्ने मेलापात लगायतका हरेक ठाँउहरूमा देउडा गीत गुनगुनाइन्छ। देउडा गायक पुष्पराज आचार्यले भने, 'हरेक मानिसहरू देउडा भने हुरुक्क हुन्छन्। देउडा साहित्य विद्याको एक श्रीङ्गारिक निकै लोकप्रिय विद्या हो। यो नयाँ पुस्ता भन्दा पुरानो पुस्तामा बढी लोकप्रिय थियो। अब त लोप हुने हो की भन्ने चिन्ता छ। देउडा संरक्षणका लागि कालिकोटमा देउडा खेलाउडाहरूकै पहलमा देउडा पर्वका अवसरमा देउडा महोत्सव आयोजना गरिएको हो।' हुँदा हुँदा कर्णालीमा पछिल्लो समय विभिन्न राजनीतिक सभा समारोह, विभिन्न दिवस मनाउँदा, विभिन्न निकायहरूले जनचेतनाका कार्यक्रमहरूमा समेत देउडा प्रस्तुति अनिवार्य बन्दै गएको छ। स्थानीय सरकारहरू र गैरसरकारी निकायहरूले बालबालिकाको पोषण अवस्था सुधार अभियान, सामाजिक विकृति विरुद्धको अभियान, नियमित विद्यालय जाने अभियान, जातीय विभेद न्यूनीकरणको अभियान जस्ता सामाजिक अभियानहरू पनि देउडा मार्फत चलाउन थालेका छन्। परापूर्वकालमा छोराको छैटी, ब्रतबन्ध, विवाहदेखि देवताका पैठसम्म मात्र सीमित देउडा खेललाई अहिले छोरीको छैटी, विवाह, दवावमुलक आन्दोलन, विभिन्न प्रकारका दिवस, खुसियाली कार्यक्रमहरू, अन्य विभिन्न प्रकारका पर्वहरू तथा सामाजिक सचेतनाका कार्यहरूमा समेत खेल्न थालिएको छ। पहिलेका पीहरूले देउडालाई समाजको गहना बनाए जस्तै अहिले नयाँ पीढिहरूले पनि निरन्तरता दिनुपर्ने सुर्खेत खुलामञ्चमा देउडा हेर्न गएका ७३ वर्षीया दर्शक रूपलाल बोहोराले बताए। उनले भने, 'कर्णालीमा देउडा विभिन्न जिल्लामा भिन्न भिन्नै हिसाबले खेल्छन्। खुलामञ्चमा महिनाको १ गते र १५ गते नियमित देउडा हुने हुँदा आफ्नो बालापन सम्झिँदै देउडा खेल हेर्न आउँछु। निकै खुसी लाग्छ।' यद्यपि नयाँ पुस्ताको लगाप पहिलेको तुलनामा केही फरक हुँदा पुरानो संस्कृतिको लोप हुने होकी भन्ने चिन्ता पनि बुढापाकाहरूलाई छ। कालिकोटकी युवा देउडा खेलाउडी विपना सिंहले भनिन्, 'बाले देउडा गीतभन्दा मानिसहरूले हुटिङ गरेको देख्दा देउडा खेल खेल्न चासो राखेकी हुँ। मैले देउडा खेलेको देखेर मानिसहरू देउडा वंशाणुगत गुण जस्तै सर्ने रहेछ भन्छन्। विभिन्न ठाउँबाट निमन्त्रणा आउँछ। मानिसहरू फूल माला, पैसाका माला लगाएर धेरै सम्मान पनि गर्छन्।' यसले देउडा प्रतिको मोह झन बढाउने रहेछ। देउडामा सवाल जवाफ गरिरहँदा समाजको तीतो यथार्थ, माया प्रेम, अन्य सामाजिक सवालहरू पनि उठाउन सकिन्छ। देउडा खेलमा निकै सन्तुष्टि पनि छ।"
बर्खा लागेपछि भजनीका नागरिक बाढीको त्रासमा,"टीकापुर : बर्खा लागेपछि कैलालीको भजनीका नागरिकलाई बाढीको त्रासले सताउने गरेको छ। भजनीमा हरेक वर्ष बर्खामा आउने बाढीले हजारौँ नागरिक विस्थापित हुनुका साथै धनजनको क्षति हुने गर्दछ। बाढीले भजनीका प्रायः सबै वडा प्रभावित हुन्छन्। बाढीले बढी जोखिममा वडा नं ३ र ८ रहेका छन्। पछिल्ला दुई वर्ष यी दुई वडामा धेरै क्षति भएको छ। भजनीकी सुनितादेवी राजी बर्खा लागेपछि राम्ररी सुत्न सकेकी छैनन्। उनलाई सामान्य वर्षा हुँदा पनि बाढी आउँछ कि भन्ने पिरले सताउँछ। पानी पर्न थालेपछि सुनिताले अत्यावश्यक सामानको पोको पार्न थाल्छिन्। गत वर्ष बाढी आउँदा एक वर्षको बच्चासहित विस्थापित भएकी थिइन्। केही दिन स्नेह आश्रयस्थलमा बच्चासहित बसेकी सुनिताको घरखेत सबै बगेपछि साहै्र कठिन भएको थियो। यस वर्ष पनि सुनिता बाढीको त्रासमा छिन् । पोहोर आएको बाढीले घरखेत बगाउँदा सानो बच्चा बोकेर भागेको बिर्सेकी छैन, उनी भन्छिन्, घर छोडेर एक साता आश्रयस्थलमा बसेका थियौँ, अहिले बच्चा दुई वर्षको भयो। यस वर्ष पनि ठूलो वर्षा भएमा घर जोगिने छैन। सुनिताको घरमा बाढी आउने त्रासले अत्यावश्यक सामान पोको पारेर राखिएका छन्। धेरै वर्षा भएमा सुरक्षित स्थानमा जानुपर्छ भनी उनीहरु पूर्वतयारीमा बस्ने गरेका छन्। गत वर्ष घरका केही सरसामान पनि रहेनन्, हरेक वर्ष जोडेको सामान त्यही पानीमा मिसिन्छ, उनले गुनासो गरिन्, अन्त जाने ठाउँ पनि छैन, बाढीले हरेक वर्ष सबै बगाएर सक्छ। वडा नं ८ का खेमराज जैसी पनि बाढीले अघिल्ला वर्ष आँखैअगाडि मानिस बगेको बिर्सिएका छैनन्। बादल गड्गडाउन थालेपछि खेमराजको मन पनि बिचलित हुन्छ। खेमराज र उनका छिमेकी ठूलो वर्षा भएपछि भाग्नुपर्छ भनी पूर्वतयारीमा बस्ने गरेका छन्। जब बादल लाग्छ, आकाश गड्गडाउन थाल्छ, मन निकै बिचलित हुन्छ, उनी भन्छन्, वर्षा नभए खेतीपाति राम्रो हुन्न तर हामीलाई थाहा छ तर बाढीको त्रासले पानी नै नपरोस् भन्ने लाग्छ। गत वर्षको बाढीले वडा नं ८ का सबै टोलमा क्षति पुगेको थियो। बाढीले वडा नै तहसनहस भएको थियो। बाढी नआएको कुनै वर्ष छैन, कुन वर्ष कति क्षति भयो भन्नेमात्र हो, उनी भन्छन्, गत वर्ष त धेरै क्षति भयो। बाढीबाट बच्न भागिरहेका मानिस बाढीमै मिसिए, त्यसैले यस वर्ष हामी बढी त्रासमा छौँ। भजनीकी पुष्पा राजी पनि गत वर्ष बाढी आउँदा गर्भवती थिइन्। बाढीले पुष्पाको पनि घरखेत बाढीले बगाएको थियो। बाढीपछि उहाँ पाँच दिन स्नेह आश्रयस्थलमा गएर बसेकी थिइन्। उनले त्यो बेला भोगेका पीडा भुलेकी छैनन्। अहिले पनि उहाँलाई बाढी आउँछकी भन्ने त्रासले सताइरहन्छ। गर्भवती थिएँ, हिँडडुल गर्नै गाह्रो भइरहेका बेला बाढीले घर बगायो, घर छोडेर आश्रयस्थलमा बस्नुपर्यो, पुष्पाले भनिन्, आश्रयस्थलमा त खान, बस्न समस्या भएन, घर फर्केपछि बगेको घर पुनःनिर्माण, खाद्यान्न अभावजस्ता कुराले सतायो। पुष्पाको बच्चा अहिले आठ महिनाको छ। पुष्पालाई बाढीको डर रातिको समयमा बढी लाग्छ। सुतेको बेला बाढी आएर थाहै नपाइ बगिन्छ कि भन्ने डर लाग्छ, उनी भन्छिन्, दिउँसो भए त भाग्न सकिन्छ, राति बच्चासहित भाग्न पनि कठिन हुन्छ। भजनीमा वडा नं ८ को कृष्णनगर, काढाढिक, सोनाफाटा, जनकपुर, खैरागोड्चौरा, छच्छरहवा, बहादुरपुर, दैलेखीटोल, भर्खान टोल, कालिका टोल बाढीको जोखिममा रहेका टोल हुन्। त्यस्तै वडा नं ३ को बर्दवाफाटा, नयाँबस्ती, ढुसी, पकरिया डाडा, जवलपुर, कन्हैयापुर, कसुमघाट, वडा नं ५ को कौवाखेडा, दुदुवाफाटा, पगियापसार, कर्मदेव, लालबोझी, ७ को चर्रा, हिम्मतपुर, २ को पल्टुपुर, मोहनपुर र कटानपुर, वडा नं ४ र ९ को कुडीमा समेत बाढीले क्षति पुगाउने गरेको छ। भजनीमा पथरैया, मोहना, काढा र कन्द्रा नदीले क्षति पुगाउने गरेको छ। नगर प्रमुख केवल चौधरी पूर्वतयारीका कार्य भइरहेका, विपद् व्यवस्थापन समितिसँग छलफल भइरहेको बताउँछन्। सङ्घसंस्थाको सहयोगमा पालिकाले पलियापुरमा १६ परिवारका उच्च घर निर्माण गरिदिएको छ, चौधरी भने, हरेक वर्ष बाढी आउँछ। सोह्र परिवारलाई ढुक्क भयो। अन्य ठाउँमा बाढी आएपछि भाग्नैपर्छ। भजनीमा बाढीले विस्थापित हुने सयौँ परिवारले हुलाकी सडकको आश्रय लिनुपर्ने बाध्यता छ। बाढी आउँदा केही परिवार उच्च घर, केही विद्यालयमा आश्रय लिन्छन् भने अधिकांशले हुलाकी राजमार्गलाई आश्रयस्थल बनाउँछन्। पालिकाले बाढीबाट बच्न पूर्वतयारी, पूर्वकार्यका कार्य समुदायमा सिकाएको छ। पालिकाले नदी नियन्त्रणको काम गर्न नसक्ने भएकाले पूर्वतयारी, खोज तथा उद्धार, बाढीपछि राहत वितरणजस्ता कार्य गर्दै आएको छ। भजनीमा गत वर्ष आएको बाढीले सात हजार ९६ परिवार विस्थापित भएका थिए। उनीहरु करिब एक महिनापछि घर फर्किएका थिए।"
"पुल जीर्ण, हिँड्न जोखिम","गोरखा : वर्षौंअघि निर्माण भएको गोरखाको आरुपोखरी र आरुघाट जोड्ने र आरुपोखरी र तान्द्राङ सिमलाफेद जोड्ने झोलुंगेपुल जीर्ण भएपछि स्थानीयवासी जोखिमपूर्ण यात्रा गर्न बाध्य भएका छन्। आरुघाट गाउँपालिका८ आरुपोखरीबाट आरुघाट बजार जाने टुहुरेस्थित स्तुल खोलाको पुल तथा आरुपोखरीबाट सिमलाफेद जोड्ने बेलौंतेभट्टीको पुल अति जीर्ण भएको स्थानीयबासीले बताएका छन्। हाम्रो मुख्य बजार आरुघाट जाने झोलुंगेपुल अति जीर्ण भएको छ, स्थानीय किसान बुद्धि तिमिल्सिना भन्छन्, ठाउँठाउँको फलेक कुहिएर झरिसकेको छ। कतै सालको बोक्रा ओछ्याएर काम चलाइएको छ, कतै उत्तिसको लाँक्रा ओछ्याइएको छ। ठूलाठूला प्वाल छन्। लठ्ठा समात्दै तर्नुपर्ने भएको छ। सो पुल साविक आरुपोखरी गाविसका ढाँडगाउँ, लामबगर, कौसिनी, आहाले, ढकालगाउँ, सुनारगाउँका बासिन्दाले उपभोग गर्ने गर्छन्। दैनिक एक सय जनाभन्दा धेरैले यो पुल तर्छन्, उनी भन्छन्, हामी दूध बेच्न आरुघाट बजार जाँदा पनि यो पुल तर्नुपर्छ। हाइस्कुल पास गरेर ११, १२ पढ्न आरुघाट जाने विद्यार्थीले पनि यही पुल तर्नुपर्छ। लास बोकेर बूढीगण्डकी घाट जाने बाटो पनि यही हो। बिरामी बोकेर आरुघाट जाने बाटो पनि यही हो। यो पुल जोखिम हुँदा हामीलाई धेरै समस्या छ। ३०, ४० वर्षअघि निर्माण भएको सो पुल समयसमयमा मर्मत सम्भार नहुँदा जीर्ण भएको उनले बताए। त्यस्तै, साविक आरुपोखरी गाविसको आहाले, कौसिनी, ढाँडगाउँ र साविक तान्द्राङ गाविसको सिमलाफेद र मजिनथोक गाउँका बासिन्दा वारपार गर्ने झोलुंगे पुल जीर्ण हुँदा जोखिमपूर्ण यात्रा गर्न बाध्य भएको स्थानीय गोविन्द खनाल बताउँछन्। यताका किसानको खेतबारी उता पनि छ, उताका किसानको खेतबारी हाम्रोतिर पनि छ, उनी भन्छन्, किसानले घाँसदाउरा ओसार्ने बाटो यही हो। दैनिक कम्तीमा पनि वारिका ५० र पारिका ४० घरका बासिन्दाले यो पुल तर्छन्। शिक्षक विद्यार्थी पनि यो पुल तरेर वारपार गर्छन्। हिउँदका बेला खोला तरेर आवतजावत गरे पनि बर्खाका बेला यो पुल तर्नुको विकल्प नरहेको उनले बताए। तर, पुल जीर्ण हुँदा अति जोखिम छ, अर्का स्थानीय ठाकुर खनाल भन्छन्, राजेश्वर देवकोटा राष्ट्रियसभाका सांसद हुँदा सांसदकोषको २५ हजार रुपैयाँमा थपथाप गरेर यो पुल बनाइएको हो। समयसमयमा मर्मतसम्भार नहुँदा पुल जोखिम भएको हो। चुनावका बेला सबै उम्मेदवारले यो पुल पुनर्निर्माण गर्ने आश्वास दिए पनि चुनाव सकिएपछि कसैले वास्ता नगर्ने उनले बताए।"
"खुकुरी प्रहारबाट छोरी गम्भीर घाइते, बुवा पक्राउ","स्याङ्जा : भीरकोट नगरपालिका७ मा बुवाले खुकुरी प्रहार गर्दा आइतबार एक बालिका गम्भीर घाइते भएकी छन्। घरायसी विवादका क्रममा भीरकोट ७ चिउरीखर्कका ४० वर्षीय यमबहादुर गुरुङले १७ वर्षीया छोरी जुनालाई खुकुरीले हानेका हुन्। होटल व्यवसाय गर्दै आएका उनले घरायसी कुरामा विवाद हुँदा छोरीमाथि धारिलो हतियार (खुकुरी) प्रहार गरेको प्रहरी नायब उपरीक्षक रविन्द्रप्रसाद खनालले जानकारी दिए। घाइते बालिकाको भीरकोट नगर अस्पतालमा प्राथमिक उपचारपछि पश्चिमाञ्चल क्षेत्रीय अस्पताल पोखरामा लगिएको छ। अहिले उनको सोही अस्पतालमा उपचार भइरहेको र अवस्था गम्भीर रहेको प्रहरीले जनाएको छ। प्रहरीले आरोपित गुरुङलाई नियन्त्रणमा लिई आवश्यक अनुसन्धान गरिरहेको छ। उनको घरबाट अवैध हतियार समेत प्रहरीले बरामद गरेको छ। प्रहरीका अनुसार भरुवा बन्दुक, फलामको छर्रा ७ वटा, ५० ग्राम बारुद, छर्रा, सिसा लगायतका सामग्री बरामद गरेको हो।"
उदयपुरमा सम्बन्ध विच्छेदका घटनामा वृद्धि,"उदयपुर : वैदेशिक रोजगार र पारिवारिक कलहका कारण उदयपुरमा बर्सेनि सम्बन्ध विच्छेदका घटना बढ्दै गएका छन्। गत आर्थिक वर्षमा अदालतबाट भएका न्याय सम्पादनका विषयमा सोमबार आयोजित पत्रकारसँगको भेटघाटमा ४५५ वटा मुद्दा सम्बन्ध विच्छेदको रहको जनाएको छ। जिल्ला न्यायाधीश कृष्णप्रसाद सुवेदीका अनुसार दर्ता भएका मुद्दा मध्ये ३३ प्रतिशत सम्बन्ध विच्छेद रहेका छन्। आव ०७९०८० मा १ हजार ३९२ वटा नयाँ मुद्दा दर्ता र र अघिल्लो आवबाट ६४२ वटा जिम्मेवारी सरी २ हजार ३४ वटा मुद्दा रहेको उनले बताए। दर्ता भएकामध्ये १ हजार २३६ अर्थात ६० दशमलव २७ प्रतिशत फर्छ्यौट भएको र ८०८ मुद्दा जिम्मेवारी सरेको बताए। अदालतको गत पाँच वर्षको तथ्यांक हेर्दा ०७९०८० मा सबैभन्दा बढि १ हजार ३९२ मुद्दा दर्ता भएका छन्। तथ्यांक अनुसार देवानी १ हजार ३०१, सरकारवादी फौजदारी ४१९, दुनियाँवादी फौजदारी २७०, रिट २१ र पुनरावेदन २३ मुद्दा दर्ता रहेको छ। त्यसमध्ये सम्बन्धविच्छेद ४५५, जवरजस्तिकरणी ६०, लागूऔषध ६०, बहुविवाह र बालविवाह १६, घरेलु हिंसा १६ र मानव बेचबिखन ४ रहेका छन्। दर्ता भएकामध्ये सम्बन्ध विच्छेदका ३३६ वटा फर्छ्यौट भएको र ११९ वटा जिम्मेवारी सारिएको न्यायाधीश सुवेदीले बताए। त्यसैगरी थुनुवा मुद्दा संख्या ९१, थुनुवा संख्या ११२, बाल इजलासबाट सुनुवाइ हुने मुद्दा ५६, जिम्मेवारी सरेका ६४२, नयाँ दर्ता भएका मुद्दाको फर्छ्यौट ७१५, एक वर्ष भित्रका मुद्दा ६७७, अठार महिना भित्रका मुद्दा ८४, १८ महिना नाघेका मुद्दा ४४, दुई वर्ष नाघेका मुद्दा ३ रहेको जनाइएको छ। सूचना अधिकारी बुद्धराज निरौलाले अदालतको वार्षिक लक्ष्यको कार्ययोजना अनुसार तीन वटा मुद्दा बढि दर्ता भएको र ९४ घटी फर्छ्यौट भएको बताए। तीन जना न्यायाधीश दरबन्दी रहेको अदालतमा सबैभन्दा बढी मुद्दा न्यायाधीश कृष्णप्रसाद सुवेदीको इजलासबाट ६० दशमलव २७ प्रतिशत फैसला भएको उनले बताए। त्यस्तै मेलमिलापमा आदेश भएका ३६८ मुद्दामध्ये ८० वटा मेलमिलाप भएको र निवेदनतर्फ ३२५ रहेकोमा २२० कार्यान्वयन गरिएको उनले बताए। फैसला कार्यान्वयनतर्फ कैद र जरिवानाको लगत फर्छ्यौटमा हालसम्म जरिवानातर्फ २१ करोड ७३ लाख २८ हजार ६४० रहेकोमा ३ करोड ७२ लाख ३८ हजार ६३१ रुपैयाँ अर्थात् १७ दशमलव १३ प्रतिशत असुल गरिएको तहसिलदार देवराज भट्टराईले बताए। त्यस्तै कैदतर्फ हालसम्म २ हजार ७६१ वर्ष ११ महिना २७ दिन रहेकोमा ६२० वर्ष ५ वर्ष १७ दिन अर्थात् २२ दशमलव ४५ प्रतिशत कैद भुक्तान भएको उनले बताए। त्यस्तै कैद जरिवाना लागेका ४ हजार ८५३ जना व्यक्तिमध्ये ३०६ जनाले भुक्तान गरिसकेको उनले बताए। क्षतिपूर्तितर्फ १ करोड ३७ लाख १४ हजार ८२५ रुपैयाँमध्ये ५ लाख २४ हजार ५० रुपैयाँ भराएको बताए। फैसला कार्यान्वयनका लागि प्रहरीसँग समन्वय गरी अघि बढ्नुपर्ने हुन्छ,' तहसिलदार भट्टराईले भने, अदालतका लागि छुट्टै प्रहरी छैन, त्यहीँ जनशक्तिबाट काम गर्नु पर्ने भएकाले सबै परिस्थिति मिलाउँदा फर्छ्यौट प्रतिशत घटेको हो।' कार्यक्रममा बोल्दै न्यायाधीश सुवेदीले एक मुद्दामा प्रतिवादी र अर्को मुद्दामा पीडित धेरै भएका कारण दुई वटा मुद्दा १८ महिना बढी नघाउनु परेको बताए। उनले स्वतन्त्रता र स्वच्छन्दताका नाममा सम्बन्ध विच्छेदका घटनाले प्रसय पाएको बताए। उनले भने, सकेसम्म पुनः घरवार होस भनेर हामीले मेलमिलाप गराउने प्रयास गरेका छौ, तर परिस्थिति सोचे अनुरूप नभएपछि एउटा निर्णय गर्न बाध्य छौं।' उनले अदालतले छिटोछरितो र गुणस्तरीय न्याय सम्पादन, न्यायमा पहुँच अभिवृद्धि, न्यायिक सुशासनको प्रवर्द्धन, अदालत व्यवस्थापन सुदृढीकरण र न्यायपालिकाप्रतिको आस्था र विश्वास अभिवृद्धिमा ध्यान दिँदै हरेक किसिमको न्याय तथा कार्यसम्पादन अगाडि बढाएको बताए।"
आजदेखि वीपी राजमार्गमा 'नाइट बस' सञ्चालनमा,"सिन्धुली : बनेपासिन्धुलीबर्दीबास (वीपी) राजमार्गमा सोमबारदेखि रातिको समयमा पनि सार्वजनिक यातायात सञ्चालन हुने भएका छन् । यसअघि स्थानीय प्रशासनले कमलामाई नगरपालिका ९ भिमानमा रोक्दै आएका सार्वजनिक यातायातका साधन सामेबारबाट खुल्ला गरिएको हो । स्थानीय प्रशासनले सडक सुरक्षाको कारण देखाउँदै वीपी राजमार्गअन्तरगत कमलामाई नगरपालिका ९ भिमान चेकपोष्ट र काभ्रेपलान्चोक जिल्लाको काभ्रेभञ्ज्याङ चेकपोष्टमा साँझ ७ बजेदेखि बिहान ५ बजेसम्मकका लागि सार्वजनिक यातायातका सवारी साधनलाई रोक लगाउँदै आएको थियो । व्यवसायीहरूको माग र स्थानीय प्रशासनसँगको समन्वयमा साउन १ गते सोमबारदेखि सिन्धुली जिल्ला अन्तरगत भिमानमा रोकिदै आएको सवारीलाई सिन्धुली सदरमुकाम सिन्धुलीमाढी तथा बसपार्कसम्म आउन दिने निर्णय भएको जिल्ला प्रशासन कार्यालय सिन्धुलीले जनायो । आइतबार बागमती प्रदेशका आन्तरिक मामिला तथा कानुनमन्त्री गंगानारायण श्रेष्ठ,प्रमुख जिल्ला अधिकारी सुनिता नेपाल, सिन्धुलीका प्रहरी प्रमुख राजकुमार सिलवाल, सिन्धुली उद्योग वाणिज्य संघका अध्यक्ष अर्जुन श्रेष्ठसहितको छलफल तथा समन्वयमा भिमानमा रोकिदै आएका सवारीलाई भिमानबाट सिन्धुलीमाढीसम्म आउन दिने सहमति भएको हो । साँझ सात बजेबाट वीपी राजमार्गको भिमान र काभ्रेभन्ञ्याङबाट सार्वजनिक सवारी प्रवेशमा रोक लगाउँदा सयौं सवारी साधनहरू अलपत्र पर्ने गरेका थिए । २४ सै घण्टा निर्वाध सञ्चाल हुनुपर्ने वीपी राजमार्गमा पूर्वी नेपाल तथा मध्यतराईबाट राजधानी जाने सवारी भिमान र राजधानीबाट बाहिरिने सवारी साधनहरु काभ्रेभन्ञ्याङमा रातको समयमा रोकिँदा हजारौंले सास्ती व्यहोर्दै आएका छन् । भिमान बजारमा प्रयाप्त होटल नहुँदा यात्रुहरुलाई रातको समयमा बस्न समेत कठिन हुने गरेको थियो । वीपी राजमार्गमा दिउँसो भने मालवाहक ट्रक सञ्चालनमा रोक छ । यस्ता ट्रकहरूलाई राति आठ बजेबाट सञ्चालन अनुमति दिइएको छ । सिन्धुली उद्योग बाणिज्य संघका अध्यक्ष अर्जुन श्रेष्ठका अनुसार दिउँसो ट्रक तथा ट्रिफर चल्न नदिने रातको समयमा बस तथा यात्रुबाहक सवारी सञ्चालन हुन नदिने गर्दा व्यवसायी र यात्रुहरू निक्कै समस्यामा पर्ने गरेका छन् । रातको समयमा भिमानबाट सिन्धुली बसपार्कसम्म सवारी आउन दिँदा पनि धेरै राहत हुने उनको भनाइ छ । श्रेष्ठका अनुसार रातको समया सिन्धुली बसपार्क आउने सवारीले भोलिपल्ट कमलामाई नगरपालिका ७ स्थित शिवनगरमा रहेको ट्राफिक चोकबाट टाईम कार्ड लिएर सार्वजनिक यातायात सञ्चालन गर्न सक्नेछन् । वीपी राजमार्गको भिमानदेखि काभ्रेभन्ञ्याङसम्म प्रहरीले टाइमकार्ड लागू गरेको छ । यस खण्डमा सञ्चालन हुने सार्वजनिक यातायातले अनिवार्य टाइमकार्ड प्रयोग गर्नुपर्दछ ।"
"सिन्धुलीमा लङ्गुरखोला बाबाधाम मेला सुरु, भक्तजनको घुइँचो","सिन्धुली : सिन्धुलीको दूधौली नगरपालिका२ लङ्गुरखोलास्थित प्रसिद्ध १०८ मधुगंगा महादेव मन्दिरमा साउन महिनामा लाग्ने बाबाधाम मेला सोमबारदेखि सुरु भएको छ। मन्दिरमा हरेक वर्षझैँ यस वर्ष पनि साउन महिनाको पहिलो सोमबारबाट मेला सुरु भएको हो। मधुगंगा महदेवको दर्शन गर्न तथा मेला भर्नका छिमेकी जिल्लाका साथै लागि छिमेकी मुलुक भारतबाट हजारौंको संख्यामा पहेँलो र गेरु रंगको बस्त्र लगाएर भक्तजनहरू मन्दिर पुगेका छन्। प्रत्येक साउन महिनाभर लाग्ने मेलामा विशेष गरी साउनको पहिलो सोमबार भक्तजनाहरूको घुइँचो लाग्ने गरेको छ। महादेवको दर्शन तथा मेला भर्न सिन्धुली तथा छिमेकी जिल्लाहरू सर्लाही, महोत्तरी, धनुषा, सिरहा, रौतहट, उदयपुर, रामेछाप, पर्सा लगायत भारतको सितामाढी, मधुवनी लगायतका स्थानबाट बोलबमका भक्तजनहरू आइपुगेका बोलबम मेला व्यवस्थापन समितिले जनाएको छ। गत वर्षहरू झै यस वर्ष पनि मेलाका लागि शनिबारदेखि नै भक्तजनहरूको बाक्लो उपस्थित हुँदै गएको वडाध्यक्ष रितेश राउतले जनाए। यस वर्ष मेलाको व्यवस्थापन दूधौली नगरपालिका आफैंले मिलाएको छ। साउन महिनाभरी मन्दिरमा मेला लाग्ने भए पनि विशेष गरी साउनको पहिलो सोमबार र त्यसपछिका सोमबाहरूमा भक्तजनाहरूको बाक्लो उपस्थित हुने गरेको छ। मधुगंगा महादेवको मन्दिरमा शुद्ध मनले निराहार व्रत बसी महादेवको दर्शन गर्नाले मनले चिताएको इच्छा पूरा हुने विश्वास रहेको छ। यस महादेव मन्दिरमा साउन महिनाभरमा एक लाख बढी भक्तजनहरूले दर्शन गर्ने गरेकोमा यस वर्ष भने भक्तजनहरूको संख्यामा वृद्धि हुने मन्दिरका पुजारी बद्रिबहादुर मगरले बताए। सन्तान, धन, शिक्षा प्राप्ति र रोगब्याधी हटाउनका लागि भक्तजनहरू महादेवको दर्शनका लागि मन्दिर आउने गरेको स्थानीय रेखराज दाहालले बताए। भक्तजनहरूबाट बर्सेनि ७ देखि १० लाख रुपैयाँसम्म भेटी मन्दिरमा जम्मा हुने गरेको छ। उक्त भेटीबाट हालसम्म मन्दिर परिसरमा सातवटा धर्मशालाको समेत निर्माण सम्पन्न गरिएको मन्दिर व्यवस्थापन समितिले जनाएको छ। यस्तै जिल्लाको सुनकोशी गाउँपालिकास्थित कुशेश्वर महादेव मन्दिर र कमलामाई नगरपालिका४ को सिद्धबाबा मन्दिरमा पनि सोमबार सयौं भक्तजनको उपस्थित रहेको छ।"
म्याग्दीमा ५६ प्रतिशत पुँजीगत बजेट खर्च असारमा,"बेनी : म्याग्दीमा आर्थिक वर्ष २०७९०८० मा ७४६५ प्रतिशत विकास बजेट खर्च भएको छ । संघीय सरकारको ८२७७ प्रतिशत र प्रदेशको ६९८० प्रतिशत बजेट खर्च भएको हो । पुजिगत शीर्षकमा दुईवटै सरकारका निकायको १ अर्ब ९ करोड १२ लाख ४३ हजार ८१४ रुपैयाँ बजेट विनियोजन भएकोमा ८१ करोड ४६ लाख २१ हजार ७०६ रुपैयाँ खर्च भएको कोष तथा लेखा नियन्त्रकको कार्यालयले जनाएको छ । विकास योजना तथा कार्यक्रमका लागि पुँजीगत शीर्षकमा बजेट विनियोजन हुनेगर्छ । म्याग्दीमा प्रदेशका १० र संघीय सरकारका ३० वटा कार्यालय छन् । कोलेनिकाका लेखापाल तथा सूचना अधिकारी भीष्म थापाका अनुसार पुँजीगत शीर्षकमा खर्च भएको मध्ये ५६७२ प्रतिशत अथवा ४६ करोड २१ लख १७ हजार ९४२ रुपैयाँ असार महिनामा खर्च भएको हो । संघीयतर्फ पुँजीगत शीर्षकमा ४० करोड ७७ लाख ७२ हजार रुपैयाँ विनियोजन भएकोमा असार महिनामा २४ करोड २४ लाख ६१ हजार ९६२ रुपैयाँसहित कूल ३३ करोड ७५ लाख २३ हजार ६९ रुपैयाँ खर्च भएको छ । ८२७७ प्रतिशत पुँजीगत बजेट खर्च गरेका संघीय कार्यालयहरुले आर्थिक वर्षको अन्तिम असार महिनामा मात्रै ७१८३ प्रतिशत खर्च गरेका छन् । प्रदेशका कार्यालयमा पुँजीगत शीर्षकमा ६८ करोड ३४ लाख ७१ हजार ९१४ रुपैयाँ विनियोजन भएकोमा ४७ करोड ७० लाख ९८ हजार ६३७ रुपैयाँ खर्च भएको छ । खर्च भएको मध्ये ४६०३ प्रतिशत् अथवा २१ करोड ९६ लाख ५५ हजार ९८० रुपैयाँ असार महिनाको हो । चालुतर्फ कूल ४ अर्ब १८ करोड ८५ लाख ३३ हजार ७३२ रुपैयाँ बिनियोजन भएकोमा ९२४६ प्रतिशत अथवा कूल ३ अर्ब ८६ करोड ९१ लाख १९ हजार ९०० रुपैयाँ खर्च भएको कोष तथा लेखा नियन्त्रकको कार्यालयले जनाएको छ । संघीय र प्रदेशको चालु बजेटमा तलबभत्ता, प्रशासनिक खर्चका साथै स्थानीय तहलाई दिइने अनुदान समेत समेटिएको छ । समग्रमा म्याग्दीमा भित्रिएको कूल ५ अर्ब २७ करोड ५७ लाख ७७ हजार ५४६ रुपैयाँ बजेट मध्ये ८८७७ प्रतिशत अथवा ४ अर्ब ६८ करोड ३७ लाख ४१ हजार ६०८ रुपैयाँ खर्च भएको छ । २०७८०७९ मा पुँजीगत शीर्षकमा विनियोजन भएको मध्ये ७१२३ प्रतिशत बजेट खर्च भएको थियो । त्यसअघिको वर्ष ६६ प्रतिशत खर्च भएको थियो । पुँजीगत खर्च राष्ट्रिय रुपमा भन्दा जिल्लाको अगाडि छ । संघीय सरकारको ५५ प्रतिशत र प्रदेश सरकारको ६६ प्रतिशत पुँजीगत बजेट खर्च भएको छ । स्थानीय तहहरुले भएको खर्च विवरण र बचत भएको रकम फिर्ता गरी नसकेकाले यथार्थ खर्च विवरण प्राप्त हुन र समग्र जिल्लाको बजेट परिचालनको वास्तविक अवस्था पहिचान गर्न अझै केही दिन लाग्ने कोष तथा लेखा नियन्त्रक रामभक्त रानाभाटले बताए । पुँजीगत शीर्षकको बजेटको ठूलो मात्रा असार महिनामा खर्च गर्ने प्रवृति सुधार नहुनु बजेट परिचालनको प्रमुख चुनौतिका रुपमा रहेको छ । म्याग्दीमा सबैभन्दा धेरै पुँजीगत बजेट भएको पूर्वाधार विकास कार्यालयको कूल ४३ करोड ६९ लाख १ हजार रुपैयाँमध्ये २७ करोड ७० लाख २६ हजार ७२९ रुपैयाँ खर्च भएको छ । पुँजीगततर्फ ३३ करोड १७ लाख ६२ हजार रुपैयाँ बजेट रहेको संघीय खानेपानी तथा ढल व्यवस्थापन आयोजनाले २८ करोड ४० लाख ३७ हजार ५७० रुपैयाँ खर्च गरेको छ । कूल १६ करोड ३६ लाख दश हजार रुपैयाँ पुँजीगत बजेट भएको खानेपानी जलस्रोत तथा सिचाइ विकास डिभिजन म्याग्दीले १२ करोड ८५ लाख ८० हजार ६ रुपैयाँ खर्च गरेको छ ।"
एक वर्षमा १ अर्ब २६ करोड बढीको सामग्री बरामद,"काठमाडौं : सशस्त्र प्रहरीले एक वर्षमा १ अर्ब २६ करोड भन्दा बढीको सामग्री बरामद गरेको छ। आर्थिक वर्ष २०७९०८० मा सशस्त्र प्रहरीले १ अर्ब २६ करोड ४४ लाख २४ हजार ३ सय ७० रुपैयाँ बराबरको चोरीपैठारीका सामान नियन्त्रणमा लिएको हो। यो रकम भन्सार दाखिला भएको छ। आर्थिक वर्ष २०७८०७९ को भन्दा यस आर्थिक वर्षमा करिब २७ प्रतिशत बढी दाखिला भएको प्रवक्ता तथा सशस्त्र प्रहरी वरिष्ठ उपरीक्षक राजेन्द्र खड्काले बताए। आर्थिक वर्ष २०७९०८० मा सशस्त्र प्रहरी बल नेपालका बाहिनी मुख्यालयहरूले वन पैदावार, सुनचाँदी र अवैध रुपैयाँ बरामद गरेका हुन्। सशस्त्र प्रहरीले सीमा क्षेत्रको सुरक्षालाई थप मजबुद बनाउनका लागि बीओपीको संख्या बढाउनुको साथै सीसीटीभी जडान र मनिटरिङ बढाएको छ।"
"उपत्यकाको फोहोर व्यवस्थापनमा फेरि अवरोध, बञ्चरेडाँडा र सिसडोलको बीचमै रोकिए गाडी","काठमाडौं : पटकपटक रोकिंदै आएको काठमाडौं उपत्यकाको फोहोर व्यवस्थापन आजदेखि पुनः रोकिएको छ । अन्तिम फोहोर व्यवस्थापनस्थल आसपासका बासिन्दाको अवरोधका कारण आज काठमाडौं उपत्यकाको फोहोर व्यवस्थापन हुन नसकेको हो । यसअघि काठमाडौं महानगरपालिकासँग भएको सहमति कार्यन्वयन नभएको भन्दै नुवाकोटको ककनी गाउँपालिका र धादिङको धुनीबेँसी नगरपालिकाका केही बासिन्दाले अवरोध गरेकाले आज उपत्यकाका १८ स्थानीय तहको फोहोर व्यवस्थापन हुन नसकेको हो । धुनीबेंसी नगरपालिका१ का वडाध्यक्ष मानबहादुर तामाङका अनुसार सहमति भएको एकवर्ष वितिसक्दासम्म महानगरले स्थानीयबासीको मागप्रति व्यवास्ता गरेकाले फोहोर व्यवस्थापनमा रोक लगाइएको हो । उनले भने,'फोहोर र मानिससँगै बस्नै सक्दैन, की फोहोरलाई अन्यत्र व्यवस्थापनका लागि प्रबन्ध गर्नुपर्यो की उक्त स्थानका बासिन्दालाई उपयुक्त स्थानमा स्थानान्तरण गर्नुपर्यो,अन्यथा फोहोर व्यवस्थापनमा समस्या आइरहन्छन् । आज बिहान फोहोर बोकेर ल्याण्डफिल्ड साइटमा जाँदै गरेका गाडी स्थानीयबासीको अवरोधका कारण बञ्चरेडाँडा र सिसडोलको बीचमै रोकिएको पनि वडाध्यक्ष तामाङले जानकारी दिए। फोहोर बोकेका करिब ५० वटा गाडी रोकिएका थिए । स्थानीयबासीले सहमतिका नाममा आफूहरूलाई झुक्याइएको आरोप लगाएका छन् । कामपाले यसअघि कुहिने र नकुहिने फोहोर वर्गीकरण गरेर कुहिने फोहोर मात्र व्यवस्थापन गर्नेलगायत सहमति ल्याण्डफिल्ड साइट पीडित क्षेत्रका बासिन्दासँग गरेको थियो । यता कामपाको पूर्वाधार सल्लाहकार सुनिल लम्सालले यसअघि स्थानीयवासीसँग भएको सम्झौताअनुसार नै काम भइरहेको भन्दै फोहर व्यवस्थापनमा रोक लगाउनु राम्रो नभएको बताए। उनले भने ,स्थानीयबासीको मुख्य माग आसपासका तीन हजार रोपनी जग्गा अतिग्रहण गरिदिनुपर्यो भन्ने हो कामपाले मात्र गर्न सक्दैन त्यसका लागि केन्द्र सरकारसँग छलफल भइरहेको छ ।' विगतका वर्षमा पनि स्थानीयबासीकै अवरोधका कारण उपत्यकाको फोहोर महिनौं सडकमै थुप्रने गरेको थियो । कामपाले यसवर्ष वर्ष फोहोर व्यवस्थापनमा कुनै समस्या हुँदैन भने पनि साउन महिना लागेसँगै फोहोर रोकिन थालेको छ । यसअघि सिसडोलमा व्यवस्थापन हुँदै आएको उपत्यकोको फोहोर गत भदौ सातदेखि बञ्चरेडाँडामा व्यवस्थापन हुँदै आएको छ । रासस"
बालबालिका सम्बन्धी कसुरमा एलओडीका म्यानेजरसहित दुई जना पक्राउ,"काठमाडौं : बालिकालाई क्लब प्रवेशमा अनुमति दिएको कसुरमा ठमेलस्थित एलओडी लर्ड अफ ड्रिङस का म्यानेजर पक्राउ परेका छन्। जिल्ला प्रहरी परिसर काठमाडौंका प्रमुख एसएसपी दानबहादुर कार्कीका अनुसार बालिकालाई क्लबमा प्रवेश गराएको घटनामा अनुसन्धान गर्न प्रहरीले काठमाडौंको ठमेलस्थित एलओडी (लर्ड अफ ड्रिक्स) का म्यानेजर सहदेव सेढाईं र काउन्टरमा काम गर्ने सपना ढुंगानालाई पक्राउ गरेको हो। गत जेठ ३१ गते एलओडीमा गएकी एक १६ वर्षकी बालिका बलात्कृत भएकी थिइन्। बालिकाले जिल्ला प्रहरी परिसर ललितपुरमा जाहेरी दर्ता गराएकी छन्। यही घटनापछि आफ्नो कार्य क्षेत्रमा घटना घटेको भन्दै प्रहरी परिसर काठमाडौंले बालबालिका सम्बन्धी कसुरमा मुद्दा दर्ता गरेको छ। घटनाको अनुसन्धानका लागि एलओडीका म्यानेजर र कर्मचारीलाई नियन्त्रणमा लिइएको थियो। घटनापछि प्रहरीले उमेर नपुगेको व्यक्तिलाई क्लबमा प्रवेश गराएको भन्दै अनुसन्धान गरिरहेको छ। यही प्रकरणमा यसअघि एलओडीका सञ्चालक रुदिल बल्लभ श्रेष्ठ र राजुसिंह सुवाल पक्राउ परेका थिए। तर घटना भएका बेला क्लबमा उपस्थित नदेखिएको भन्दै उनीहरू बोलाएका बेला उपस्थित हुने गरी छुटेका छन् बालिका बलात्कार प्रकरण के हो ? गत जेठ ३१ गते एलओडी गएकी नाबालिगलाई बागडोल लगेर बलात्कार गरेको अभियोगमा पोखराका सुदनबहादुर कोइराला प्रहरी नियन्त्रणमा छन्। जिल्ला प्रहरी परिसर ललितपुरका प्रवक्ता नवराज कार्कीका अनुसार सुदनले १६ वर्षीय बालिकालाई झुक्काएर कोठामा पुराई बलात्कार गरेको उजुरी परेको छ। कार्की भन्छन्, बालबालिका सम्बन्धी ऐन २०७५ को दफा ६६ अनुसार नाबालिगलाई मनोरञ्जनस्थलमा प्रवेश गराउन पाइँदैन। एलओडी सञ्चालकले बालबालिकाको उमेर नै नहेरी प्रवेश दिएको भेटिएको छ। जुन गैरकानुनी हो। ३१ जेठमा बिहान बागडोलस्थित कार्यालयमा बलात्कृत भएको भन्दै पीडितले प्रहरी कहाँ किटानी जाहेरी दिएकी थिइन्। जाहेरी परेपछि कोइरालालाई पक्राउ गरेर प्रहरीले अनुसन्धान थालेको थियो। बयानका क्रममा उनले पीडित उमेर पुगेको युवती भएको दाबी गरेका थिए। उमेर नपुगेका बालिकाले क्लबमा प्रवेश नपाउने जिकिर गर्दै कोइरालाले बालिका नाबालिग नभएको बयान दिएका थिए। प्रहरीका अनुसार उदयपुरकी नाबालिग एसईई दिएर काठमाडौं आएकी थिइन्। नाबालिगले आफू साथीसँग क्लब गएको बताएकी छन्। क्लब गएर रमाइलो गर्ने क्रममा सुदिनसँग चिनजान भएको थियो। नाच्ने र रमाइलो गर्ने क्रममा सँगै गएकी साथी उनीबाट छुटेकी थिइन। साथी हराएपछि सुदिनले तिम्रो साथीलाई मेरो साथीले मेरो कोठामा लगेको छ भनेर झुक्काएका थिए। साथी भेटिने आशले सुदिनको कुरा विस्वास मान्दै नाबालिग बागडोल पुगेकी थिइन। सुदिनको कोठामा पुगेपछि उनले नाबालिगलाई जवरजस्ती बलात्कार गरेका थिए। मदिराको नशामा रहेका सुदिनले नाबालिगलाई प्रभावमा पारेर बलात्कार गरेको प्रहरीको भनाइ छ। सुदिनकै कोठाबाट नाबालिगले आफन्तलाई फोन गरेर घटनाको बारे जानकारी दिएकी थिइन्। आफन्तले प्रहरीलाई खबर गरेका थिए। नाबालिगलाई बिहानको ४ बजे नै प्रहरीले उद्धार गरेको थियो। प्रहरी हिरासतमा रहेका सुदनले नाबालिगको उमेरको विषयमा प्रश्न उठाएका थिए। उनले नाबालिक भएको भए क्लबमा प्रवेश कसरी पायो ? भन्ने सोधपुछका लागि प्रहरीले एलओडी सञ्चालकलाई पनि नियन्त्रणमा लिएको थियो।"
सार्वजनिक सवारीको भाडा घट्यो (सूचिसहित),"काठमाडौं : सरकारले पेट्रोलियम पदार्थमा स्वचालित मूल्य प्रणाली लागू गरेसँगै सार्वजनिक यातायातको भाडा घटाएको छ। स्वचालित प्रणालीमा डिजेल र पेट्रोलको मूल्य घटाए लगत्तै यातायात व्यवस्था विभागले आजदेखि लागू हुनेगरी सार्वजनिक यातायातको भाडा समायोजन गरेको हो। स्वचालित प्रणालीअनुसार पेट्रोलमा ६ रुपैयाँ र डिजेलमा ४ रुपैयाँ घटेको छ। यसैलाई आधार बनाएर यातायात व्यवस्था विभागले यात्रुवाहक सवारी साधानमा २१३ प्रतिशत,मालवहाक पहाडमा २७८ र तराईमा ३०९ प्रतिशतले भाडा घटाएको हो। 'सार्वजनिक यातायातको भाडा समायोन गर्दा आधार मानिएको इन्धनको बजार मूल्य ५ प्रतिशत वा सो भन्दा बढीले बढेमा वा घटेमा विभागले अभ्यास गर्दै आएको वैज्ञानिक भाडा समायोजन प्रणाली अनुसार स्वचालित रुपमा अन्तर प्रदेश सार्वजनिक यातायातको भाडा बढ्ने वा घट्ने व्यवस्था छ। सार्वजनिक यातायातको भाडादर स्वचालित प्रणाली बमोजिम समायोजन गरिएको हो, 'विभागले जारी गरेको सूचनामा भनिएको छ। हेर्नुहोस् भाडा सूचि"
वीरगन्ज महानगरले लियो नारायणी अस्पतालको सरसफाइको जिम्मा,"वीरगन्ज : वीरगन्जस्थित नारायणी अस्पतालको सरसफाइ सोमबारदेखि वीरगन्ज महानगरपालिकाले गर्न सुरू गरेको छ । महानगरपालिका र अस्पताल प्रशासनबीच भएको सम्झौता अनुसार साउन १ गतेदेखि महानगरपालिकाले अस्पतालको सरसफाइको जिम्मा लिएको हो । पहिलो दिन सोमबार महानगरका मेयर राजेशमान सिंह आफैं सरसफाइ शाखाका कर्मचारीको टोलीका साथ अस्पतालमा पुगेर सरसफाइ गराएका हुन् । त्यसक्रममा मेयरले अस्पतालमा गरिएको सरसफाइको अनुगमन गर्दै अस्पताल परिसर सफा र स्वच्छ राख्न अस्पतालमा रहेका सेवाग्राहीलाई समेत आग्रह गरे । अस्पतालको सफाइ र व्यवस्थित पार्किङमा अटेर गर्नेलाई जरिवाना समेत गरिने मेयर सिंहले बताए । अस्पताालका मेडिकल सुपरिटेन्डेन्ट डाक्टर चित्तरञ्जन साहले अब अस्पतालको सरसफाइमा लापरबाही हुन नदिने बताए । अस्पतालको सेवा पनि गुणस्तरीय बनाउनका लागि आफूहरू लागि परेकाले यसमा पनि महानगरको साथ र सहयोग पाउने आपेक्षा रहेको उनले बताए । अस्पतााल प्रशासन र महानगरपालिकाबीच भएको सम्झौता अनुसार साउन १ गतेदेखि एक वर्षका लागि नारायणी अस्पतालको शल्यक्रिया र वार्डभित्र बाहेक अस्पतालको सबै क्षेत्रमा महानगरपालिकाले सरसफाइ गर्ने उल्लेख छ । अस्पतालको शौचालय,बरण्डा,भर्याङ,प्रशासनिक भवनका साथै अस्पताल परिसरको सरसफाइ महानगरले गर्ने सम्झौतामा उल्लेख छ । शल्यक्रिया कक्ष र वार्डको सफाइ भने अस्पताल प्रशासन आफैले गर्ने मेसु साहले बताए । सम्झौता अनुसार ,अस्पतालमा सरसफाइ गरेवापत महानगरपालिकाले अस्पतालसँग कुनै शुल्क लिने छैन । यस्तै सरसफाइका लागि वीरगन्ज महानगरपालिकाले अस्पताालमा ९ जना कर्मचारी खटाएको र त्यसवापत अस्पतालसँग महानगगरपालिकाले कुनैपनि शुल्क नलिने पनि सम्झौतामा उल्लेख छ । अस्पताल परिसरमा जथाभावी फोहोर गर्ने व्यक्तिविरुद्ध वीरगन्ज महानगरपालिकाको फोहोर मैला व्यवस्थापन ऐन २०७५ बमोजिम दण्ड जरिवाना तथा कारबाही समेत गर्ने सम्झौतामा उल्लेख रहेको महानगरपालिकाको ससरसफाइ महाशाखाका प्रमुख सरफुदिन मियाँले बताए ।"
कर्णालीमा आज सार्वजनिक बिदा,"कर्णाली : कर्णाली प्रदेश सरकारले साउने सङ्क्रान्ति तथा देउडा पर्वको अवसरमा सार्वजनिक बिदा दिएको छ । प्रदेश सरकार आन्तरिक मामिला तथा कानुन मन्त्रालयले एक सूचना जारी गर्दै यहाँका सबै सरकारी तथा सार्वजनिक संस्थानमा आज सार्वजनिक बिदा दिइएको जनाएको छ । कर्णाली प्रदेश सरकारको विसं २०७९ चैत २९ गते बसेको मन्त्रिपरिषद् बैठकले गरेको निर्णयअनुसार आज प्रदेशभर सार्वजनिक बिदाको सूचना प्रकाशन गरिएको मन्त्रालयका प्रवक्ता निधिराज न्यौपानेले जानकारी दिए । कर्णालीको ऐतिहासिक सांस्कृतिक महत्व बोकेको साउन १ गते साउने सङ्क्रान्तिअर्थात् देउडा पर्व माथिल्लो कर्णालीका जिल्ला तथा वीरेन्द्रनगरमा भव्य कार्यक्रम गरेर मनाईदैछ । बेथिति, विकृति र शारीरिक विकार मुक्त गरिने दिनका रुपमा मनाइने यो पर्वमा आज कर्णालीमा राँको बाल्ने र लुतो फाल्ने गरिन्छ । त्यस्तै, यहाँका नागरिकको सामाजिक, सांस्कृतिक, आर्थिक र राजनीतिक जीवन तथा सुशासनबारे लय, गीत र शारीरिक हाउभाउबाट प्रकट गर्न मनोरञ्जनात्मक तवरले खेलिने देउडा सुर्खेत वीरेन्द्रनगर र जुम्ला खलङ्गामा विशेष कार्यक्रमका साथ सम्पन्न हुने कर्णाली देउडा समाज जुम्लाका अध्यक्ष कर्णबहादुर बुढ्थापाले जानकारी दिए । वीरेन्द्रनगरमा हरेक महिनाको १ र १५ गते देउडा खेल्ने सांस्कृतिक प्रचलन रहिआएको छ । घण्टाघर नजिक आज साँझ ७ बजे राँको बाल्ने र लुतो फाल्ने कार्यक्रम रहेको जुम्ली एकता सेवा समाज सुर्खेतका अध्यक्ष अमृत पाण्डेले बताए। रासस"
भुक्तानीको माग गर्दै निर्माण व्यवसायीले गरे सडक डिभिजन कार्यालय घेराउ,"रौतहट: बिल भुक्तानीको माग गर्दै निर्माण व्यवसायीहरूले सडक डिभिजन कार्यालय,रौतहटको कार्यालय घेराउ गरेका छन् । चालु आर्थिक वर्षमा सम्पन्न गरेका विभिन्न विकास निर्माणको काम सम्पन्न गरेर कार्यालयमा पेश गरिएको विलको रकम भुक्तानी नगरेको भन्दै चन्द्रनिगाहपुरस्थित सडक डिभिजन कार्यालयमा आइतबारदेखि विरोध कार्यक्रम तथा धर्नामा बसेका हुन । निर्माण व्यवसायी संघ,रौतहटका पदाधिकारीहरु सडक डिभिजन कार्यालयको गेटमा विरोधस्वरुप टायर बालेर धर्नामा बसेका छन् । सो कार्यालयअन्तरगत रौतहट र सर्लाही दुई जिल्लामा संघीय भौतिक पूर्वाधार मन्त्रालयका विकास निर्माणका कार्यक्रमहरू सञ्चालन हुँदै आएको छ। कार्यालयले विभिन्न निर्माण व्यवसायीको २५ करोड रुपैयाँ बढि रकमको बिल भुक्तानी नगरेकाले बाध्य भएर सडक डिभिजनमा धर्ना र कार्यालय घेराउ गर्नुपरेको निर्माण व्यवसायी संघ,रौतहटका अध्यक्ष कृष्णदेव यादवले बताए । 'सम्झौता र कार्यादेश बमोजिम सवै काम सम्पन्न हुँदा पनि कार्यालयले पैसा नआएको भनेर असार मसान्तसम्म पनि भुक्तानी नदिएको व्यवसायीको गुनासो छ । दुई जिल्लाका ४० जना बढि निर्माण व्यवसायीले भुक्तानी नपाएको गुनासो गरेका छन् । दुईवटा पुल र अन्य सडक निर्माण योजनाको रकम भुक्तानी नभएको बताइएको छ । सडक डिभिजन रौतहटका प्रमुख दरोगा प्रसादले व्यवसायीलाई कमिसन लागि दु:ख दिने गरेको आरोप निर्माण व्यवसायीको रहेको छ । सडक डिभिजन कार्यालयका नायव सुब्बा रुपलाल यादवले अर्थमन्त्रालयबाट पैसा निकासा नभएकले भुक्तानी हुन नसकेको बताउँदै सबै कुरा आफूले भन्न नमिल्ने बताए।"
"कास्कीको पोल्याङफेदीमा बस र मोटरसाइकल ठोक्किँदा एकजनाको मृत्यु, अर्का गम्भीर घाइते",बेसीसहर : कास्कीको रूपा गाउँपालिका ३ पोल्याङफेदीमा सवारी दुर्घटनामा परी सोमबार बिहान एकजनाको मृत्यु भएको छ । पोखराबाट लमजुङतर्फ आउँदै गरेको ग १ ख ७६८६ नम्बरको यात्रुबहाक बस र लमजुङबाट पोखरातर्फ जाँदै गरेको ग १५ प ८४८३ नम्बरको मोटरसाइकल सोमबार बिहान पौने ८ बजे पोल्याङफेदीमा ठक्कर खाँदा दुर्घटना भएको हो । दुर्घटनामा परी मोटरसाइकलमा सवार लमजुङको मध्यनेपाल नगरपालिका  ६ भोर्लेटारका अन्दाजी २३ वर्षीय विवेक विकको मृत्यु भएको हो । मोटरसाइकलमा सवार दिपेन्द्र विक गम्भीर घाइते भएका छन्। उनको गण्डकी अस्पताल पोखरामा उपचार भइरहेको छ । दुर्घटनापछि सख्त घाइते भएका दुवैजनालाई उपचारका लागि गण्डकी अस्पताल पोखरामा लगिएकोमा उपचारका क्रममा विवेक विकको निधन भएको कास्की प्रहरीले जनाएको छ । अर्का घाइते दिपेन्द्र विकको अवस्था गम्भीर रहेको प्रहरीले जनाएको छ । प्रहरीले बसका चालक विशाल गुरूङलाई नियन्त्रणमा लिएको छ ।
कमलामाईका सात सहकारी खारेज,"सिन्धुली : कमलामाई नगरपालिकाले मातहतका सातवटा सहकारी संस्थाको दर्ता खारेजी गरिदिएको छ । दर्ता भएको लामो समयसम्म पनि कुनैपनि कारोवार तथा गतिविधि नगरी निष्कृय रहेका सातवटा सहकारी संस्था खारेज गरेको हो । कमलामाई नगरपालिकाका प्रमुख प्रशासकीय अधिकृत सूर्यप्रसाद दाहालका अनुसार कमलामाई नगरपालिका ८ मा रहेको कमलामाई सृजनशील जडीबुटी सहरकारी संस्था, वडा नम्बर ३ मा रहेको जनशक्ति जुनार उत्पादन कृषि सहकारी संस्था, वडा नम्बर १० को वनस्पति जडीबुटी र एकीकृत सामुदायिक विद्युत सहकारी संस्था खारेज भएका हुन्। यस्तै कमलामाई नगरपालिका ११ रानिचुरीमा रहेका रानीचुरी कृषि सहकारी संस्था,वडा नम्बर १४ रानिवासमा रहेको रानिवास दलित उत्थान कृषि सहकारी संस्था र वडा नम्बर ११ मा रहेको रानीचुरी दलित उत्थान सहकारी संस्थाको दर्ता खारेजी गरिएको हो । यी सहकारी संस्थाहरू २०५९ देखि २०७१ सम्ममा डिभिजन सहकारी कार्यालय धनुषामा दार्ता भएका थिए । यी सहकारी संस्था लामो समयदेखि निष्कृय रहेको पाइएपछि सहकारी ऐन २०७४, सहकारी नियमावली २०७५ तथा कमलामाई नगरपालिका सहकारी ऐन २०७५ को दफा ६६ (विघटन र दर्ता खारेज) को उपदफा ५ बमोजिम दर्ता खारेज गरिएको हो,दाहालले भने। खारेज भएका सहकारी संस्थाबाट अब कुनै किसिमका कारोबार नहुने दाहालको भनाइ छ ।"
"नक्कली कागजात पेश गरी श्रम स्वीकृति, कुवेत हिँडेका तीनजनालाई अध्यागमनले फर्कायो","काठमाडौं : अध्यागमनले नक्कली कागजात पेश गरी श्रम स्वीकृति लिएका तीनजनालाई कुवेत जान प्रस्थान अनुमति दिन अस्वीकार गरेको छ । नक्कली कागजपत्र पेश गरेर श्रम स्वीकृति लिएको पाइएपछि त्रिभुवन अन्तर्राष्ट्रिय विमानस्थलस्थित अध्यागमन कार्यालयले कुवेत हिँडेका तीनजनालाई प्रस्थान अनुमति नदिएको हो । जनकपुरस्थित श्रम तथा रोजगार कार्यालयले उनीहरुलाई श्रम स्वीकृति दिएको हो । अध्यागमनले चन्द्रबहादुर गुरुङ,राजकुमार श्रेष्ठ र काजीराम श्रेष्ठलाई कुवेत जाने अनुमति नदिइ फिर्ता पठाएको हो । उनीहरूले कुवेतको नक्कली कागजात ( ) पेश गरी श्रम स्वीकृति लिएको खुलेको छ । जबकी कुवेत नपुगी त्यहाँको   लिन नसकिने जानकारहरू बताउँछन्। चन्द्रबहादुर र राजकुमार पहिलो पटक विदेश जाँदै थिए। काजीराम भने यसअघि दुवइ गएका थिए। अध्यागमनका अधिकारीहरूले कागजात जाँच गर्दा श्रम स्वीकृतिलगायत उनीहरूको प्रवेशाज्ञा र रोजगार कम्पनीसँग भएको सम्झौता पत्रमा समेत समस्या देखिएको छ । सम्झौता पत्रमा भएको कम्पनीलगायतको विवरण फरक पाइएपछि अध्यागमनका अधिकारीहरूले उनीहरूमाथि थप सोधपुछ गरेका थिए । श्रम कार्यालयका अधिकारीले नक्कली कागजातका आधारमा उनीहरूलाई कसरी श्रम स्वीकृति दिए भन्ने विषय अनुसन्धानको पेचिलो विषय बनेको छ । अर्को मुलकको   बनाएर उनीहरूले किर्ते काम गरेको समेत अध्यागनका अधिकारीहरूले बताएका छन् । कुवेत एयरलाइन्सको उडान नम्बर केयू ३९२ बाट उनीहरू सोमबार बिहान त्यसतर्फ प्रस्थान गर्दै थिए ।"
साउने सोमबारको ब्रत : पशुपतिमा भक्तजनको भीड (फोटोफिचर),"काठमाडौं : आज साउन महिनाको पहिलो सोमबार। साउने सक्रान्तिको दिन सोमबार बिहानैदेखि पशुपतिनाथ मन्दिर पूजाआजा एवं दर्शन गर्ने भक्तजनको भीड लागेको छ। साउने सोमबारका अवसरमा बिहान ३ बजेदेखि नै पशुपतिका चारै ढोका खोलिएको पशुपति क्षेत्र विकास कोषले जनाएको छ। मन्दिरमा भक्तजन बिहानदेखि पूजा एवं दर्शनका लागि लाममा बसेका छन्। अन्य विशेष पर्वमा जस्तै आज पनि पशुपतिनाथमा भक्तजनको प्रवेशका लागि चार स्थानबाट लाम लाग्ने व्यवस्था गरिएको छ। साउनको सोमबार पशुपतिनाथ मन्दिरलगायत देशभरका शिवालयमा भक्तजनको भीड लाग्ने गर्छ । साउन महिना र सोमबार भगवान् शिवजीको महिना र बार भएकाले पनि यस अवसरमा धेरै भक्तजनको भीड लाग्ने जनाइएको छ। सौरमास अनुसार यस वर्ष साउन महिनामा अधिकमास अर्थात् मलमास परेको छ। अधिकमास परेको बेला व्रत गर्ने कि नगर्ने भन्ने धेरैमा अन्योल छ। तर साउने सोमबारको ब्रत नित्य हुने भएकाले अधिकमासले फरक नपर्ने नेपाल पञ्चाङ्ग निर्णायक समितिले जनाएको छ। सौरमास अनुसार सूर्य दक्षिणतिर सरेर कर्कट रेखामाथि पुग्ने हुनाले यस दिनलाई कर्कट संक्रान्ति पनि भनिन्छ। आज बिहानै स्नान गरी शिवालयमा पूजाआजा एवं दर्शन गरेमा मनोकांक्षा पूरा हुने, अटल सौभाग्य प्राप्त हुने धार्मिक विश्वास भएकाले विशेष गरी महिला भक्तजनको भीड लागेको छ। रातो एवं हरियो पहिरनमा सजिएका भक्तजनले पशुपति क्षेत्र भरिभराउ छ। साउनको सोमबारलाई लक्षित गरेर कोषले अतिरिक्त जुत्ताचप्पल कक्षको व्यवस्था गरेको छ। भक्तजनको भीड बढ्ने भएपछि सुरक्षालगायत सबै प्रबन्ध गरिएको छ। विवाहित महिलाले श्रीमान्को दीर्घजीवनको कामना र अविवाहित महिलाले योग्य वरको कामना गर्दै साउने सोमबारको व्रत बस्ने भन्ने भनाइ पनि प्रचलित छ। सुख, शान्ति एवं समृद्धिका लागि साउन महीना र सोमबार सबैले शिवको उपासना गर्नुपर्ने शास्त्रीय वचन धार्मिक ग्रन्थमा रहेको छ यस वर्ष साउनमा पाँच वटा सोमबार परेको छ। साउन १, ८, १५, २२ र २९ गते सोमबार परेको छ। तस्बिर : अभिषेक महर्जन लाइभ हेर्नुहोस्"
भारतबाट ल्याइएका सबै सामानको भन्सार बुझाउनुपर्ने,"विराटनगर : विराटनगर महानगरपालिकाले भारतबाट खरिद गरेर ल्याइएका सबै सामानको भन्सार महसुल अनिवार्य बुझाउनुपर्ने नियम आजदेखि लागू गरेको छ । भारतीय बजार जोगवनीबाट आयात गरिएका सबै सामानमा महानगरले भन्सार अनिवार्य गरेको हो । किनमेलका लागि भारतीय बजार जोगवनी जान कडाइ गर्ने विषयमा केही दिनयता माइकिङ तथा प्रचार गर्ने कामलाई जारी राखिएको थियो । त्यसका लागि विराटनगर महानगर, विराटनगर भन्सार कार्यालय, प्रहरीसमेतका निकाय सक्रिय थिए । यसअघि घरायसी प्रयोजनका लागि थोरै परिणाममा ल्याइने सामानमा भन्सार महसुल लिने गरिएको थिएन । व्यापारिक प्रयोजनका सामानमा मात्रै भन्सार शुल्क लिने गरिएको थियो । थोरै परिणामको मरमसला, ५ किलोसम्म चिनी, ५० किलोसम्म चामल, केही पिस कपडालगायत घरसायी प्रयोजनका लागि ल्याउने गरिएका सामान नेपाली उपभोक्ताले भारतबाट भन्सार नतिरिकन ल्याउन पाउँथे । व्यवहारिक समस्या हेरेर थोरै परिणामको सामानमा भन्सार छुट दिने गरिएको थियो । नेपालमा भन्दा भारतमा सामान सस्तो पाइने भन्दै घरायसी प्रयोजनका लागि भनेर सीमा पारिको जोगवनी बजारमा किनमेलका लागि जाने नेपालीको घुइँचो लाग्ने गरेको थियो । सीमा वारिको विराटनगरलगायतका बजार भने सुनसान हुन्थे । नेपाली बजारको व्यापार खस्किएको थियो । विराटनगर महानगरपालिकाका मेयर नागेश कोइरालाले भारतीय बजारमा खरिद गरिएका मालसामान भन्सार पास गरेर मात्रै नेपाल भित्र्याउन भन्सार नाकामा कडाइ गरिएको जानकारी दिए । घरयासी प्रयोजनका नाममा बिना भन्सार सामान भित्राउँदा स्वेदशी बजार प्रभावित बनेसँगै सीमा नाकामा कडाइ गरिएको उनको भनाइ छ । स्थानीय बजार प्रवद्र्धनका लागि उचित कदम चाल्नुपर्ने अवस्था आएको कोइराला बताउँछन् । अब उपभोक्ताले खरिद गरेर ल्याउने सबै सामानमा भन्सार महसुल अनिवार्य गरिएको उनी बताउँछन् । जति परिणामको सामान भएपनि अब भन्सार नतिरिकन ल्याउन पाइने छैन, उनले भने, जोगवनी नगएर विराटनगरमै सामान खरिद गर्न महानगरबासीलाई अपिलसमेत गरिएको छ । विराटनगरबासीहरु सस्तो सामान पाइन्छ भनेर जोगवनी गएको देखिन्छ । अब जोगवनी जाने काम बन्द गरिदिनुहोस् । विराटनगरकै व्यापारीलाई सहयोग गरौँ, उनले भने । जोगवनीमा गएर सामान किनेर विराटनगरका व्यापारीलाई प्रवद्र्धन नगर्ने र विराटनगरको बजार सुकाउने गरी कार्य भए राम्रो नहुने कोइराला बताउँछन् । अब बिना भन्सारका सामान विराटनगर भित्रिन नदिने उनको भनाइ छ । विराटनगरबाट भारत प्रवेश गर्ने जोगवनी नाका ।"
१० हजार अमेरिकी डलरसहित लेबनानी नागरिक पक्राउ,"काठमाडौं : त्रिभुवन अन्तराष्ट्रिय विमानस्थलबाट १० हजार अमेरिकी डलरसहित एक जना विदेशी नागरिकलाई प्रहरीले पक्राउ गरेको छ। आइतबार राति नेपाल एयरलाइन्सको जहाजबाट दुबई जान लागेका लेबनानी नागरिक एल यमन महम्मदलाई १० हजार अमेरिकी डलर पक्राउ गरिएको प्रहरीले जनाएको छ। प्रहरीका अनुसार विमानस्थलका नियमित जाँचको क्रममा उनको साथमा १० हजार डलर फेला परेको हो। प्रहरी स्रोतले भन्यो, हामी विमानस्थलमा नियमित जाँच गरिरहेका थियौं। उहाँको साथमा १० हजार अमेरिकी डलर फेला पर्यो। रकमको स्रोतको विषयमा सोधपुछ गर्दा उहाँले उचित जवाफ दिन सक्नुभएन। त्यसैले पक्राउ गरिएको हो। प्रहरीले उनलाई पक्राउ गरेर थप अनुसन्धान गरिरहेको जनाएको छ।"
गिद्धको महत्व बुझाउने पुस्तक,"पोखरा : प्रकृतिका कुचिकार गिद्धको महत्व बुझाउने पुस्तक पोखरामा सार्जजनिक भएको छ। गिद्ध संरक्षण अभियन्ता तथा आईयूसीएन गिद्ध विज्ञ समूह नेपालका सदस्यसमेत रहेका कृष्णप्रसाद भुसालले लेखेको पुस्तक गिद्ध प्रकृतिका कुचिकार पुस्तक सार्वजनिक गरिएको हो। पुस्तकका लेखक भुसाल, संरक्षणकर्मी राजु आचार्य, डिभिजन वन कार्यालय कास्कीका डिभिजन वन अधिकृत केदार बराल, पोखरा पंक्षी समाजका अध्यक्ष मनशान्त घिमिरेलगायतले पुस्तक सार्वजनिक गरेका हुन्। पुस्तकमा गिद्धको उत्पत्ति, विकासक्रम वितरण, गिद्धको आहार, प्रजनन, र बानी व्यहोरा, गिद्धको पारिस्थितिकीय महत्व, गिद्धको सामाजिक, धार्मिक र साँस्कृतिक सम्बन्धलगायतका विषय समेटिएको छ। गिद्धको किताब लेख्नुको कारण बताउँदै भुसालले गिद्ध संरक्षणको क्षेत्रमा काम गर्दा गरिएको अध्ययन अनुसन्धानलाई समेटेर पुस्तक निकाल्दा आम पाठकले गिद्धको महत्वका बारेमा बुझ्न थप उपयोगी हुने ठानेर पुस्तक प्रकाशन गरेको बताए। पुस्तक बिक्री भएको रकम गिद्ध अनुसन्धान गर्ने विद्यार्थीका लागि प्रदान गरिने भुसालले बताए।"
