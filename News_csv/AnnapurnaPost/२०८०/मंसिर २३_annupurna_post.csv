शीर्षक,विवरण
गैरीखेतको डिलमा,"जमानामा पानीघट्ट जवान थियो। आज ऊ बूढो भयो। गाउँभरिका मान्छेलाई मीठो मसिनो खुवाउने पानीघट्ट आज आफैं भोको छ। कुनै बेला पालो कुरिरहेका घट्टाला (पिठो पिस्न गएका मान्छे)हरूको लामो ताँती लाग्ने पानीघट्ट आज एक्लो छ। ऊबेला घडीको सेकेन्डको सुर्इं जस्तो व्यस्त घट्ट, आज महाला (ब्याट्री) सक्केको घडीको हालतमा छ। आफ्नै लयमा बगिरहेको छ, खोलगाड खोलो। मान्छेको जीवनको लय पनि यसरी नै बग्दो हो, नफर्किने गरी। फरक यति मात्रै हो, खोलगाड खोलाले अर्को खोला भेटाएपछि उनीहरू सागरसम्म सँगै बग्छन्। सँगै हिँड्छन्। दुःखसुख साझा गर्छन्। छुट्टिँदैनन्। कुनै दुई ओटा खोला आपसमा भेटिएपछि उनीहरूको सम्बन्धको डोरी झन् मजबुत भइदिन्छ। तर आफ्नो जिन्दगी बाँच्दाबाँच्दै भेटिएका दुईजना मान्छे मसानघाटसम्म सँगै रहन्छन् भन्ने हुँदैन। उनीहरू छुट्टिन पनि सक्छन्। उनीहरूको सम्बन्धको घर जतिखेर पनि भत्किन सक्छ। घमण्ड, लोभ र ईष्र्याको छेस्कोले मित्रताको वासलात जुनसुकै बेला पनि असन्तुलित भैदिन सक्छ। गुलाबी घामका किरणले पूर्वको चन्किली डाँडाको हरियो कोखबाट धरतीमा हाम फाले। रात सकिएर दिनको घमण्ड सुरु भइसकेको थियो। उषाकालमा मर्निङ वाक गरिरहेको धरती उज्यालोले सिञ्चित भयो। गैरीखेतको डिलमा वयस्क भटमासका बिरुवामा अडेस लाएर म, माइली बहिनी, भाइ र आमा बसेका छौं। खोलगाडको बगर छेउका साना चौरहरूमा शीतलबस्तीका गोठाला र उनीहरूका गाईबस्तु मुख मिठ्याइरहेका छन्। एक टकले गाईबस्तुका घाँणा (बस्तुभाउको घाँटीमा झुन्ड्याउने घण्टी) बजिरहेका छन्। सूर्यको राप र तापले धरतीबाट बाफ उडेर आकाशतिर गइरहेछ। मनमा प्रश्न उब्जियो कति लामो र अप्ठेरो हुँदो हो बाफ हिँडेको बाटो ? दल्लाको रुखमा एक जोडी ढुकुर चुच्चोमा चुच्चो र पखेटामा पखेटा जोडेर बसेका छन्। प्वाँखहरू हावाले हल्लाइरहेको छ। मानौं, उनीहरूको भ्यालेन्टाइन डे आजै हो। शीतका थोपाहरू धानको पातमा लहरै उभिएका थिए। माइसको (मानिसको) जुनी भन्न्ु पन धानका पातमी अड्क्याको शीतका थोपा जसो त हो। कैतक (कुन बेला) भुइँमा पोख्खिन्या (खस्ने) हो। कइकी (कसैलाई) था नाई। खेतको डिलमा फुलेको हजारी फूल (सयपत्री) टिपेर कानमा सिउँरिदै आमा बोलिन्। अर्को जुनीमा फूल भएर जन्मिएँ भने म त्यही फूल हुन चाहन्छु, जुन फूल मेरी आमाको कानमा छ। जसले आमालाई झन् सुन्दर देखाएको छ। खेतको डिलमा बसेर मनमनै यति कुरा सोचेर भ्याएँ। आमाको सुन्दरता देखेर डाह लाग्यो। साँच्चै कति राम्री मेरी आमा। मनको क्यानभासमा लोकबहादुर क्षेत्री र सावित्री शाहको पुरानो लोकगीत बज्यो (छम् छम् नाची देऊ निहुरेर, हातमा रूमाल कानमा फूल सिउरेर।)शिवकी पार्वती प्यारी, रामचन्द्रकी सीता देश भन्दो घरबारी होइजा, कर्म भन्दो बिता खोलगाड खोलाको खोली किनारमा पिठ्यूँमा डोको बोकेर गोल्का (घाँसको प्रकार) काट्दै गरेकी एक घसारीले यो गीत गाइन्। खोला पारी गाएको गीतको मीठो स्वर खोला वारिसम्म गुञ्जियो। मान्छेलाई चाहिए जस्तो मान्छेको स्वरलाई खोला तर्न साँघु (काठेपुल) नचाहिँदो रहेछ। हाम्रा कान झन् ठाडा भैगए।आयो जोवन फर्किन्या नाई, माया प्रिती लाइजापारिकी घसारी को होइ, आइजा बिँडी खाइजा आमाले आफ्नो चोलीमा बाँधेको सुर्के थैली झिकिन्। सुर्के थैलीबाट बिँडी र सलाई झिकिन्। बिँडी सल्काएर एक सर्काे तानेर धुवाँ आकाशतिर फालिन्। बूूढीऔंला र चोरऔंलाको बीचमा बिँडी च्यापिन् अनि पारिकी घसारीलाई माथिको गीत फर्काइन् (धूमपान स्वास्थ्यका लागि हानिकारक छ)।केही उचाइमा पुगेपछि आमाले उडाएको धुवाँ फाट्यो। धुवाँ हराउँदै हराउँदै गयो। तपाईंका दुःखका शृंखला पनि यसैगरी फाटे हुने। यसैगरी हराए हुने है आमा ? मैले भनें। आमा मौन बसेर मुस्कुराइन्। एकैछिन पछि आमाले सल्काएको बिँडी निभ्यो। आधा शताब्दी उमेरको दैलो टेकेकी मेरी आमाका समस्या बिँडी निभे जस्तै कहिले निभ्लान् ? बढ्दो उमेर सँगै ढाड दुख्ने समस्या, धेरै सन्तान र कम जन्मान्तरले एउटी आमाको शरीरमा पार्ने असर, बढ्दो उमेरसँगै रजोनिवृत्तिले ल्याउने उतारचढावसँग आमा एक्लै सिंगल म्यान आर्मी भएर जुधिरहनु भएको छ। दिनको उमेर आधा भयो। बाआमाको उमेर जस्तो। वरका जेठ परका कात्तिाक कोही फाल्तु हुँदाइन यो गाउँको उखान हो। यस उखानले भनेअनुसार जेठ र कात्तिकमा मान्छेहरू व्यस्त हुन्छन्। सबैका खेततिर चहलपहल उस्तै थियो। सरगको (आकाशको) एक कुनाबाट बादल उदाउँदै थियो। आमाको सुर्के थैली झिकें। खोलेर हेरें। आधा पुडिया बिँडी, एक थान सलाई र गोली धागो (सिलाइको धागो) भेट्टाएँ। मैले आमालाई सोधें, ठिन्का छैन आमा ? कठै ! अब ठिन्का कसले पाड्छ ? न अब कोही ठिन्का बनाउँदा कोही, न पहिलाजसो झुल पाइँदो। प्राचीनकालमा जुन बेला सलाई र लाइटरको विकास भएको थिएन वा सलाई र लाइटर गाउँको पहुँचमा पुगेको थिएन। त्यो बेला एउटा सानो फलामको बांगो टुक्रा र डौंसिल ढुंगा (एक प्रकारको सेतो ढुंगा) एकआपसमा घोटिन्थ्यो र त्यहाँबाट सानो आगोको झिल्को निस्कन्थ्यो। त्यही झिल्कोमा झुल (एक प्रकारको पोथ्राको पात र फललाई सुकाएर, माडेर बनाइएको कपास जस्तो चिज) सल्काइन्थ्यो। यसबाट बिँडी, चुरोट, तमाखु, हुक्का सल्काइन्थ्यो। त्यसपछि त्यो झुललाई अंगारमा राखेर, फुकेर आगो सल्काइन्थ्यो। यस प्रकारको जिनिसलाई ठिन्का भनिन्छ। ठिन्कामा बलेको आगोबाट सिक्न सकिन्छ (क्रान्तिको झिल्को कहिल्यै सानो हुँदैन)। समय र विकासको रिले दौडमा गाउँ पछिपछि हिँड्दै जाँदा त्यस्तो जिनिस हिँड्दाहिँड्दै बीच बाटोमा छुट्यो कतै। हरायो कतै। घरघरमा अँगेनोअँगेनोमा सलाई र लाइटर पुगेपछि ठिन्का कुनै कुनामा थन्कियो होला। त्यसपछि गाउँले ठिन्का चिन्न छोड्यो। पछिल्लो पुस्ताले न ठिन्का चिन्यो, न ठिन्काले पछिल्लो पुस्तालाई नै चिन्यो। ठिन्कालाई कतै कतै थोस्के पनि भन्ने चलन छ। अचेल ठिन्का बोकी हिँड्नेहरू कतै भेटिँदैनन्। लाइटर बोकी हिँड्नेहरू जताततै छन्।  यतिञ्जेल बुवा र भाइ मिलेर बोरो बनाइरहेका थिए। बोरो बाँधिरहेका थिए। धानको बोटबाट धान झार्न खेतमा बनाइने एक प्रकारको टेन्टलाई बोरो भन्छन्। बोरो बनाउन करिब नौ ओटा लामा लठ्ठी चाहिन्छ। गाँजाको बोटलाई गाउँमा भाँगो भन्दछन्। बारीबाट काटेर ल्याएको भाँगाको बोटलाई केही दिन पानीमा राखिन्छ। केही दिनपछि त्यसबाट रेसादार बोक्रा निकालिन्छ। त्यसपछि चर्खामा कातिन्छ अनि आगोमा पकाइन्छ। कुटिन्छ। त्यसपछि धागो बन्छ। यस्तो प्रकारको धागोलाई सुर्तो भन्दछन्। यो धागोलाई चाँदमा बुनिन्छ। अनि चाहिएको सामग्री जस्तो मुड्या थैलो, दुन्यायो, बोल्ल्यो बनाइन्छ। पहिले पहिले गाउँमा त्रिपाल पुगेका थिएनन्। त्रिपालको काम दुन्यायोले गथ्र्यो। कतै ओछ्याउन परे दुन्यायो चाहिन्थ्यो। कतै बिस्कुन सुकाउन परे दुन्यायो चाहिन्थ्यो। गाउँको पूरा दुनियाँलाई उबेला दुन्यायोले कब्जा गरेको थियो। त्यसपछि गाउँमा सडक र बजार पुग्यो। सहरबाट सडकले त्रिपाल बोकेर गाउँ पुयायो। विस्तारै व्यस्त दुन्यायोले सदाका लागि आराम पायो। त्रिपालले काम पायो। गाँजा खेतीमा थप कडाइ भयो। प्रशासनले गाँजा खेती गर्न दिएन। कतै खेती गरेको भेटिए प्रहरीले नष्ट गरिदिन्थे। प्रहरीले खेती मात्रै नष्ट गर्दैनथिए, उनीहरूले किसानका सपना र आशा पनि नष्ट गर्थे। गाँजा खेती हराएसँगै गाउँबाट चाँद हरायो। चर्खा हरायो। पुरानो पुस्ताले पछिल्लो पुस्तालाई चाँद बुन्न सिकाएनन्। नयाँ पुस्ताले उस्तो सरोकार र चाँसो राखेनन्। मेरी हजुरआमाले आमालाई चाँद बुन्न सिकाइनन्। चाँद हराएपछि गाउँबाट दुन्यायो, बोल्ल्यो, मुड्या थैलो एक साथ हराए। बोरो बनाउँदा भुइँमा दुन्यायो ओछ्याइन्थ्यो। अचेल दुन्यायोको काम त्रिपालले गर्छ। दुई ओटा त्रिपालको चेप एकआपसमा बाँध्न पहिले पहिले सडोको (दुम्सीको) काँडा र प्वाँख प्रयोग हुन्थ्यो। अचेल सडो हतपत पाइँदैन। नरहे बाँस, नबजे बाँसुरी भनेजस्तै सडो नपाइए पछि, काँडा पनि पाइँदैन। आजभोलि दुईटा त्रिपालको धार (चेप) बाँध्न सियो र धागो प्रयोग हुन्छ। माइली बहिनीले आमालाई सियो र धागो मागेर ल्याई। धागोको गुजुल्टोमा सियो नांगै थियो।मैले आमालाई सोधें, पोक (गिद्धको प्वाँख) पाइँदैन आमा ? नाइँ हो रे। अच्याल गडुल (गिद्ध) पाइँदैनन्। गडुल नपाइएपछि पोक काँबाटी आन्नु (कहाँबाट ल्याउनु) ?घाँटीको चाप्की (एक प्रकारको पोते) मिलाउँदै आमाले भनिन्। अचेल महिलाले चाप्की लाउन छोडे। महिलाको घाँटीबाट मात्रै हैन, चाप्की गाउँबाट पनि छुट्दैछ, स्टेसनमा रेलको यात्रु छुटे जस्तो। बाले दुईटा त्रिपालको चेप बाँधे। मैले बालाई सोधें, दुईटा त्रिपालको मन त सियो र धागोले सिलाउने। दुइटा मान्छेको मन केले सिलाउने ? बा मुसुक्क मुस्कुराए। बहिनी दाँत छोडेर हाँसी।पहिले सियो यसरी नांगो राखिन्न थियो। गिद्धको प्वाँखलाई फेदभन्दा अलि माथि काटेर फालिन्थ्यो। अनि प्वाँखको डाँठभित्र सियो राखिन्थ्यो। यसरी सियो सुरक्षित हुन्थ्यो। यसरी राख्दा न हराउला भन्ने डर, न घोच्ला भन्ने पिर। समय जति छिटोछिटो दौडियो त्यति छिटो गिद्धहरू लोप हुँदै गए। अचेल गाउँमा गिद्ध छैनन्। गिद्धहरू सिंहदरबारतिर छन् क्यारे। गैरीखेतको आकाशमा गिद्ध उड्न छोडे। गिद्ध देखिन छोडे। उडे पनि फाट्टफुट्ट कहिलेकाहीँ देखिन्छन्। बरु चुनाव ताका नेता बोकेर हेलिकप्टर उड्छन्। बिरामी पशु उपचार गर्दा प्रयोग गरिने रासायनिक औषधिको कारण गिद्ध मरे। मान्छेले गिद्धका प्राकृतिक बासस्थान मासे। पहिले सिनोलाई एकान्त खुला ठाउँमा फाल्दा गिद्धको आहार हुन्थ्यो। अचेल मान्छेले सिनो गाड्न थाले। यसरी प्रकृतिको सच्चा कुचिकार गिद्ध पनि हराउँदै हराउँदै गयो। कुचिकार नै हराएपछि प्रकृति झन्झन् फोहोर हुँदै गयो। गिद्ध हराएपछि पोक हरायो। पोक हराएपछि सियो नांगो भयो। नव पुस्ताका लागि प्वाँख र सियोको कथा एकादेशको कथा भयो। ००० दिनको उमेर आधा भयो। बाआमाको उमेर जस्तो। वरका जेठ परका कात्तिक कोही फाल्तु हुँदाइन यो गाउँको उखान हो। यस उखानले भनेअनुसार जेठ र कात्तिकमा मान्छेहरू व्यस्त हुन्छन्। सबैका खेततिर चहलपहल उस्तै थियो। सरगको (आकाशको) एक कुनाबाट बादल उदाउँदै थियो। यो दृश्य देखेपछि बादलसँगै बाआमाको मनमा चिन्ता उब्जियो। हामी सबैले आफ्नो कामको गति बडाओैं।कान्छी बहिनी झोलामा तरकारी र रोटी, चुइँगमको एक बट्टामा पानी, अर्को बट्टामा मोही लिएर छिटोछिटो हामी भएतिर आई। उसलाई पनि हामीलाई जस्तै हतार हुँदो हो। मैले फेरि आमालाई सोधें, आमा हाम्रो घरमा भिर्को (ठेकी) छैन ? नाइँ। अच्याल भिर्को कोही बनाउँदाइन (बनाउँदैनन्)। भिर्को बनाउन जान्याका चदारा (विश्वकर्मा) बितिगया (बिते)। नयाँ छोराछोरी भिर्को बनाउन जान्दाइन (जान्दैनन्)। पहिलाका जसो गुराँस, ठैयार (ठेकी बनाउन चाहिने रुखको काठ) पाइँदाइन (पाइँदैनन्)। सबैका हाम्राई जसा चुइँगमका बट्टा छन्। त्यसमै छार्इं (मोही) हाल्दा। सिकर्मीले कानमा पेन्सिल च्यापेजस्तो आमाले कानमा बिँडी च्यापेर भनिन्। आमा बिँडीको अम्मली हुन्। आमाले भने जस्तो ठेकी बनाउन जानेका कालिगड गाउँमा छैनन्। जानेकाहरू कोही बिते। कोही अन्यत्र बसाइँ सरे। जानेहरूले आफूसँगै जानेको कला पनि लगिगए। नयाँ पुस्ताले ठेकी बनाउन सिकेनन् वा सिक्न चाहेनन्। पहिलाको जस्तो ठेकी बिक्री हुन छोडे। गाईभैंसी पाल्ने किसानहरू घटेपछि, ठेकीको संख्या घट्यो। यसरी ठेकी पनि गाउँबाट लोप हुँदै गयो। अचेल हरबखत अब कस्तो घर बनाउने ? भन्ने कुराले हाम्रो घरमा बारम्बार प्रवेश पाउँछ। भूकम्पले घर चिराचिरा पारेको छ। २०३६ सालमा हजुरबाले बनाएको घर हो। यही पिरले घरजस्तै बाआमाको मन पनि चिराचिरा भएको छ। चर्किएको घरमा, चर्किएको मन लिएर बस्नु भनेको पेट्रोलपम्पमा चुरोट सल्काउनुु जस्तै खतरा हुँदो रहेछ। भूकम्पले धेरैका घरमात्रै हैन मन पनि भत्किएका छन्। अब घर कस्तो बनाउने भन्ने कुरामा भाइ, बा र मेरो मत मिलेन। नयाँ घर ढलानसहितको बनाउने कुरामा बा र भाइ सहमत थिए। भूकम्प प्रतिरोधी तर पुरातन महत्त्वसहितको घर बनाउने पक्षमा म थिएँ। गाउँमा पुराना मोडेलका पडाले (स्लेटले) छाएका घर विस्तारै हराउँदैछन्। पहिला गाउँमा जस्तापाता पुगेका थिएनन्। सबै घर पडाले छाएका थिए। अचेल आधा गाउँ जस्तापाताले खाइसकेको छ। गाउँमा सिमेन्ट, बालुवा र रड पुगेपछि, ढुंगा माटो र काठ किनार लागे। सम्बन्धमा पनि आफ्नो स्वार्थ पूरा भएपछि मान्छे यसैगरी किनार लाग्दो हो। आधुनिक युगमा वर्तमानको हाँगो समाएर उभिँदा घरमात्रै हैन, सम्बन्ध पनि भूकम्प प्रतिरोधी हुन जरुरी छ। ००० गैरीखेत दुई खोलाको बीचमा छ। गैरीखेत सकिएपछि दुईटा खोला, खोलगाड र सिन्दूरे एकआपसमा हात मिलाउँछन्। अंकमाल गर्छन्। उनीहरू एकअर्कामा समर्पित भई बग्छन्। प्रेमजोडीको भाषामा भन्दा दुई मुटु एक हुन्छन्। तर उनीहरूका विशेषता छुट्टाछुट्टै छन्। सायद मान्छेको जीवनमा पनि यो कुरा लागू हुँदो हो। दुई खोलाको बीचमा, गैरीखेतको मुन्तिर पुरानो पानीघट्ट छ। पानीघट्ट पनि के भन्न्ु ? केवल पानीघट्टको अस्थिपञ्जरमात्रै बाँकी छ। पानीघट्ट चलाउन दुवै खोलाबाट कुलो ल्याइएको छ। कुलाको मास्तिर (माथितिर) ठूलो आरो (एक प्रकारको जंगली फल) लटरम्म पाकेको छ। जुँडीगाने (जुरेली) र सैटाल्नाको (मैनाको) बथान पाकेको आरो खाइरहेका छन्। कराइरहेका छन्। चराको जातलाई जता गयो उतै रमाइलो। पानीघट्टका भँगारा (घट्ट मालिक) गिरी बूढा हुन्। उनी चार गाउँमा नाम चलेका गन्ने मान्ने मान्छे थिए। उनी पैसावाल थिए। धनवाल थिए। जग्गा जमिनवाल थिए। भन्नेहरूले गिरी बूढालाई यही पानीघट्टले गिरी बूढा बनाइदिएको हो पनि भन्थे। उनीसँग पैसा भएकै कारणले होला, गिरी बूढो पैसा राख्ने ठाउँ नपाएर माटोमुनि खाडल खनेर पैसा राख्छु भनेर गाउँलेहरू लख काट्थे। त्यो समय पनि बितेर गयो। बूढाको चर्चा बिस्तारै सेलाउँदै गयो। उनी बिस्तारै हराए। यो पंक्तिकारलाई कसैले सुनाएको छ अचेल गिरी बूढाले दुईटा भैंसी पालेर आनन्दले बसेका छन्। जमानामा पानीघट्ट जवान थियो। आज ऊ बूढो भयो। गाउँभरिका मान्छेलाई मीठो मसिनो खुवाउने पानीघट्ट आज आफैं भोको छ। कुनै बेला पालो कुरिरहेका घट्टाला (पिठो पिस्न गएका मान्छे)हरूको लामो ताँती लाग्ने पानीघट्ट आज एक्लो छ। कुनै बेला मान्छेहरूको भीड जम्मा गर्ने पानीघट्ट आज सुनसान छ। घट्टभित्र मात्रै होइन, बाहिरसमेत बस्ने ठाउँ नपाइने पानीघट्ट आज खालीखाली छ। ऊबेला घडीको सेकेन्डको सुर्इं जस्तो व्यस्त घट्ट, आज महाला (ब्याट्री) सक्केको घडीको हालतमा छ। गर्भवती महिलालाई सातु पिसेर खुवाउने पानीघट्ट आज आफैं बाँझो हुन पुगेको छ। बूढापाकाहरू भन्थे, समय सबैकी खानुु। आखिर समयको खेल न हो। पुराना दिनहरू सम्झेर म एकपल्ट नोस्टाल्जियाको भूगोलभित्र छिरें। हाम्रो खेतसँगै जोडिएको भएर होला यो पानीघट्ट बहुत प्रिय थियो। आउन जान सजिलो। अरू घट्टभन्दा नजिक पनि। दुईटा खोलाबाट पानी ल्याएका कारण हिउँदमा पनि बन्द हुँदैनथ्यो। मेरी आमा बरोबर गहुँ र कोदाको भारी बनाएर आज पन (पनि) गिरी बूढाको घट्टबाटी पिनीकन (पिसेर) ल्याउनू है भन्थिन्। कैयौंपटक समयमै मेरो पालो नआएर अँधेरोमा घर पुगेको थिएँ। कैयौंपटक छिटो पालो आएर घाम नडुब्दै घर आइपुगेको थिएँ। घाम डुब्छ। भोलि फेरि उदाउँछ। तर गिरी बूढाको पानीघट्ट सधैंका लागि डुब्यो। अहिलेको यो पंक्तिकार, उबेलाको नियमित घट्टालो चाहन्छ, त्यो घट्ट फेरि जवान होस्। फेरि हराभरा होस्। सडकसँगै गाउँमा बिजुलीबत्ती आयो। तीनचार ओटा मिल एकसाथ खुले। पिठो पानीघट्टमा पिस्नुभन्दा मिलमा पिस्दा छिटो, छरितो र सजिलो हुँदोरहेछ भन्ने कुराले धेरैको दिमाग खुल्यो। खुलेका मिलहरूले धेरै पानीघट्ट निले। धैरैका पानीघट्ट उडाइदिए। धेरै भँगाराको रोजीरोटी खोसीदिए। यसरी गाउँबाट हराउने चिजवस्तुको लामो सूचीमा पानीघट्ट पनि थपियो। विस्तारै पानीघट्ट पनि लोपोन्मुख बाटोमा उकालो हिँडिरहेछ। मिल खुलेपछि गाउँमा धेरै ओखलहरू बाँझा छन्। सालिक र मूर्तिजस्तो उनीहरू पनि एक्लै उभिएका छन्। तिनीहरू कहिलेकाहीँ मात्रै प्रयोगमा आउँछन्। अब गाउँमा जिताडो (जाँतो) एउटा परिवारसँग मात्रै छ। ओखल र जिताडोले पनि क्रमशः गाउँ छोड्दैछन्। ०००विस्तारै सूर्य पश्चिमतिर धकेलियो। अब एक्कैछिनमा दिनको घमण्ड पनि सक्किजानेछ। बुवा र भाइले धान झारी सकेछन्। आमा आफ्नो नियमित कर्म, धानमा बतौन (धान र पोलाटो छुट्ट्याउने काम) लागिन्। शिरशिर हावाले भटमासका पात मज्जाले हल्लायो। बालककालमा फिरफिरे हल्लाएको झल्को मेटियो। पराल बोक्ने खेतालाहरूको ताँती लामो थियो। आधा भरिएको धानको थैली काँधमा हाल्दै मनबहादुर दाइ हाम्रो खेतमा आइपुगे। सायद लामो बाटो हिँड्दाहिँड्दै दाइ भोकाएका थिए। आमाले रोटी खान दिइन्। मनबहादुर नाम जस्तै सबैको मन मनमा बसेका छन्। मनबहादुर दाइ बडाइँ गरिदिएबापतको धान लिन आएका हुन्। कर्णाली प्रदेश र सुदूरपश्चिम प्रदेशका पहाडी जिल्लामा बडाइँ गर्ने पुरानो प्रचलन अझैं छ। असार महिनामा दमाहा बाजा बजाएर, टीका लगाएर रोपाइँको उद्घाटन गर्ने चलन छ। त्यसपछि मात्रै छुपुमा छुपुु लय मिलाएर हिलोमा धान रोपिन्छ। यस्तो चलनलाई बडाइँ गर्नुु भन्छन्। यसपालिको बडाइँ मनबहादुर दाइले गरेका रहेछन्। असारमा यसरी बडाइँ गरेबापत कात्तिकमा धान भित्र्याउँदा केही माना धान बडाइँ गर्ने मान्छेलाई दिने चलन छ। पहिलेपहिले यो काम उनका बुवासँगै एकदुई जना अरूले गर्दै आएका थिए। कालले उनका बुवालाई सधैंका लागि खोसेर लग्यो। बुवाका केही साथी अन्यत्र बसाइँ सरे। केही भारततिर लागे। त्यसपछि यो काम एकल मनबहादुर दाइको काँधमा आयो। मनबहादुर छन् र त बडाइँ जीवित छ। उनले डोगडी छोडेको दिन, डोगडीबाट बडाइँ गर्ने चलन पनि सधैंका लागि उनका बुवा हराए जस्तै हराइ जानेछ। त्यसपछिको नयाँ पिँढी बडाइँ कुन चराको नाउँ हो भन्ने अवस्थामा पुग्नेछन्। आमाले मनबहादुर दाइलाई केही माना धान दिएपछि उनी खुसी हुँदै अर्को किसानको खेतमा पुगे। त्यहाँबाट पनि उनले धान लिनु थियो।हाम्रो सबै काम सकियो। मुड्या थैलाभरि धान, दिनभरि थाकेको शरीर र नयाँ चामलको भात खाने रहर बोकेर हामी घर फर्कियौं। घर पुगेपछि बाले रेडियो बजाए। रेडियोमा गीत बज्दै थियोआग लागी स्याउलीका खात दौरा बल्दा दुनीआज भोलि मुखै नबोल्दी, कैका कुणा सुनी।गायक प्रकाश थापा र गायिका राधिका हमालले गाएको गीत हो, यो। गीतकार राजेन्द्र शाह बीपीका शब्द हुन्।"
कता छन् लोकप्रिय १० कवि ?,"साहित्यको एउटा विधा हो कविता। कवितालाई शब्दहरूका गुण, तिनका लम्बाइ र ध्वनि, अनि तिनका अर्थहरूका माध्यमले कलात्मक बनाइन्छ। तिनै कला दिने व्यक्ति हुन् कवि। कविताको माध्यमबाट मनका बह पोख्नेमात्रै नभई, मुलुक र समाजमा क्रान्ति ल्याएका उदाहरण धेरै छन्। तर, पछिल्लो समय त्यहीँ शब्दमा शक्ति दिने केही चर्चित कवि गुमनाम छन्। आजको अंकमा तीमध्ये १० कविको ठेगान अन्नपूर्णकर्मी रविन भट्टराई ले खोजेका छन्। शब्द खेलाउन माहिर काइँला  वैरागी काइँला सानो छँदा बोलाउने नाम काइँला थियो उनको। फुपू र बज्यूहरूले ओझाहाङ भन्दथे रे। तर, जन्मकुण्डलीमा लेखियो बझाङ। अनि, विद्यालयमा गुरु कृष्ण शर्माले राखिदिए तिलविक्रम नेम्वाङ। नाममा अदलबदल भइरहने चर्चित कवि हुन् उनी। विभिन्न समयमा दिइएका परिचय गौण राख्दै उनी आफैंले सन् १९६२ देखि वैरागी काइँला भन्ने परिचय नै सधैंका लागि कायम गरे। पाँचथर पौवामा १९९६ साउन २५ मा जन्मिएका उनको यही नाम नेपाली कवितामा नमेटिने बन्यो। उनी थोरै कविता लेखेर धेरै नाम कमाउने भाग्यशाली कवि हुन्। अहिले उनी विभिन्न कारणले शब्द खेलाएर कविता बनाउँदै नामलाई निरन्तरता दिन नयाँ कवितामा लेख्ने अवस्थामा छैनन्। उनले थोरै कविता लेखे तर खँदिला, गम्भीर र उत्कृष्ट लेखे। पाठकका निम्ति घतलाग्दो र बिर्सन नसक्ने लेखे। क्याम्पसस्तरीय अध्ययनकालमै कवितामा प्रसिद्धि कमाएका उनी आफ्नो समयका प्रखर प्रयोगवादी कवि हुन्। यो क्षेत्रमा उनले आयमेली कविका रूपमा प्रसिद्धि कमाए। सिकारु कविका निम्ति अनुकरणीय र प्रेरणाका स्रोत भए। जति कविता लेखे, प्रायः सबै लोकप्रिय भए। उनले स्नातक तहसम्मको औपचारिक शिक्षा हासिल गरे। उनी आयामेली आन्दोलन (२०२०) मार्फत साहित्य क्षेत्रमा नयाँ युगको सुरुवात गर्ने साहित्यकारको रूपमा चिनिन्छन्। यस्तै, उनी मन्थन साहित्य संस्था शताब्दी काठमाडौं जस्ता संस्थाका सल्लाहकार भए। २०४७ सालमा तत्कालीन राजकीय प्रज्ञा प्रतिष्ठानका सदस्य भएका थिए। दुरुह र विलक्षण बिम्बहरूमा भाषाको चामत्कारिक विलास गर्ने कवि काइँला २०६२६३ को जनआन्दोलनका सक्रिय सहभागी पनि हुन्। उनी २०६६ देखि २०७० सम्म प्रज्ञाप्रतिष्ठानका कुलपतिका रूपमा कार्यरत थिए। उनले रत्नशोभाशुभलक्ष्मी मुन्धुम पुरस्कार पनि प्राप्त गरे। किराँत लिम्बू जातिमा रहेको धर्मशास्त्र मुन्धुमबारे पाँच दशकदेखि निरन्तर खोज, अनुसन्धान, लिपिबद्ध गरी दर्जनभन्दा बढी कृति प्रकाशन गरेका स्रष्टा काइँलाले २०७५ को जगदम्बाश्री पुरस्कार पाए, लिम्बू भाषा तथा मुन्धुम संस्कार र संस्कृतिको अध्ययनअनुसन्धान तथा अभिलेखीकरण गरेबापत। २०१८ सालमा ईश्वरबल्लभ सम्पादक र काइँला प्रकाशक भएर फूल पात पतकर पाक्षिक पत्रिका दुई अंक निकाले। तर, तेस्रो आयामको प्रकाशनपछि नै कविका रूपमा आफू परिचित भएको उनको स्वीकारोक्ति छ। उनको चर्चित कविता मातेको मान्छेको भाषण मध्यरातपछिको सडकसित, अन्धा मान्छेहरू र हात्ती, वैरागी काइँलाका कविताहरू कैयौं पाठकका निम्ति एडिक्सन नै हो। यति ठूलो उचाइ र पाठकबाट प्रेम पाएका काइँला भने आफूलाई बित्थामा अरूले कवि मानेकोमा गुनासो गर्छन्। ख्यालख्यालमै अरूले भनिदिएर कवि बनेको उनी सुनाउँछन्। पछिल्लो समय रोगले च्यापेपछि उनी घरमै आराम गरिरहेछन्। सरस्वतीका भक्त सरुभक्त  सरुभक्त लामो कपाल। कम बोल्ने स्वभाव। सफा अक्षर कापीमा लेख्न सक्ने गुण। अनि, शब्दहरूलाई नेपाली साहित्यको जुनै विधामा पनि न्याय दिएर समेट्न सक्ने खुबी भएका कवि हुन् सरुभक्त। वास्तविक नाम भक्त श्रेष्ठ भए पनि उनी सरस्वतीको भक्तका रूपमा सरुभक्त भएर साहित्यको समुद्रमा छाल ल्याए। अन्य विधामा सँगै कवितामा दम राखे। नेपाली साहित्यको क्षेत्रमा उनको योगदान अतुलनीय छ। नेपाल राजकीय प्रज्ञा प्रतिष्ठानले बर्सेनि गर्ने नाट्य महोत्सवमा पुरस्कृत भए र पाएको पुरस्कार पनि बहिष्कार गरेका उनले उपन्यासमा मदन पुरस्कार नै पाए। नेपाल राजकीय प्रज्ञा प्रतिष्ठानको नाट्य विभागको प्राज्ञ भए। संगीत नाट्य एकेडेमीको कुलपति भए। उनी कति थोक भए थोरै शब्दमा अटाउँदैन। सरुभक्त पोखराको बगरमा पिताजीको पुख्र्यौली घरमा बस्थे। उनले पढेको क्याम्पस हो, पृथ्वीनारायण। पोखरामा पोयुसा अर्थात् पोखरेली युवा सांस्कृतिक परिवारले गतिविधि गर्न थालेपछि उनको कलम अझै तिखारियो रे। पोखराका कवि भूपि शेरचन प्रज्ञा प्रतिष्ठान पुगेपछि राजाबाट बक्सिस हुने शीर्षकमा कविता लेखेर कविता उत्सवको प्रतियोगिता धेरै भए। केही पछि उनी पढ्न काठमाडौं हानिए। यतै रहेर साहित्यमा जमे। उनी एक युवतीसँगको एकोहोरो प्रेमको उपहार आफ्नो नाम ठान्छन्। उनले प्रेमका आवेग र अतृप्तिलाई साहित्यिक ऊर्जाको रूपमा प्रयोग गरेका छन्। पागल बस्ती उपन्यास चर्चित बन्यो। जसले मदन पुरस्कार पायो। सरुभक्तले जे लेखे संग्रह बने। सरुभक्तको तरुनी खेती प्रकाशित भएपछि एक झमट निकै आलोचना भयो। केही नेपाली महिला लेखक आक्रोशित भए, त्यस उपन्यासको विपक्षमा देखिए। उनी सफल गीतकार पनि हुन्। जो निकै चर्चित र लोकप्रिय भए। अहिले उनी पहिले जति त लेख्दैनन्। तर, विभिन्न साहित्यिक कार्यक्रममा सक्रिय उपस्थिति छ। अविवाहित कवि उनी अक्षरका पुजारी नै हुन्भन्दा फरक पर्दैन। उनका कविता विधातर्फ बोक्सीको आह्वान र घोषणापत्र (कविता संग्रह) २०४०, कवि, प्रेमी र पागल (कविता संग्रह) २०५०, प्रयोगशालाभित्र (कविता संग्रह) २०५८, इतर समय (कविता संग्रह) २०६१ छन्। सुखदुःख जसराजका शब्द जसराज किराँती काठमाडौं, धरान र इटहरीमा भेटिरहने कवि हुन् जसराज किराँती। त्यसैले त उनको कवितामा समग्रता भेटिन्छ। जन्मथलो खोटाङ, बुइँपा भए पनि उनी सबै क्षेत्रका प्यारा छन्। उमेरले ८० कटे उनी। अहिले पनि ढिँडो, च्याँख्ला, मोही र कोदोको रक्सी खान मन लाग्छ रे। काठमाडौं जोरपाटीमा बस्छन्, कविता लेखनमा पहिले जति नलागे पनि साहित्यिक कार्यक्रममा जाउँ जाउँ लाग्न छाडेको छैन उनलाई। जीवनका सबै हिउँदबर्खा खोटाङकै सेरोफेरोमा बिताएका जसराजले साहित्यकर्मको बीजारोपण पनि त्यहीँ गरे। जीवनका उकालीओराली काट्दै सुखदुःखका कविता त्यहीँ लेखे। खोटाङमै तीन कविताकृति प्रकाशित भए। त्यसैले उनलाई खोटाङ बाहिरका पाठकमा कवि जसराज किरातीको नामले परिचय दियो। उनले केही वर्षअघि प्रेम साहित्य सम्मान पनि पाए। यद्यपि, उनको कवि परिचय अझैसम्म लुकेको छ। खोटाङ बुइँपाका चाम्लिङ राईका सन्तान हुन् जसराज। २००१ साउन १७ गते धनहर्क र धर्मलक्ष्मी राईका एक्लो सन्तान भएर जन्मिए उनी। १४ वर्षमा जसराजले बल्ल क, ख लेख्न सिके रे। त्यति नै बेला गाउँमा विद्यालय खुल्यो र उनले पढ्न पाए। जसलाई ठूलो सौभाग्य मान्छन् जसराज। आईए पढेपछि भने उनी भाँडा बेच्न हिँडेनन्। बरू आफू पढेको स्कुलमा पढाउँदै, सामाजिक गतिविधिमा संलग्न हुँदै समय बिताए। विस्तारै कविता लेखनमा पनि उनको मन लहसिएको थियो। बुइँपास्थित गाउँ बस्ने क्रममा तीन पटक उपप्रधानपञ्च भए उनी। आफू पढेको विद्यालयका शिक्षक गोरखबहादुर श्रेष्ठले साहित्यिक पुस्तक पढ्न दिएसँगै जसराजको मन साहित्यतिर मोडियो। गोरखबहादुर चर्चित जनगायक रामेशका दाजु थिए। उनैको प्रेरणामा साहित्यका किताब पढेको जसराज सुनाउँछन्। यद्यपि कविता लेख्ने उत्प्रेरणा कहाँबाट आयो, स्वयं जसराजलाई थाहा छैन। २०२२ सालदेखि निरन्तर कविता लेखिरहेका छन् उनी। २०३७ सालमा साहित्यकार परशु प्रधान सिडियो भएर खोटाङ आएको मौकामा मात्रै उनको पहिलो कवितासंग्रह उज्यालो खोज्ने आँखाहरू प्रकाशित भयो। परशु र बासु शशीको त्यो गुण जसराज कहिल्यै बिर्सिंदैनन्। २०५७ मा दोस्रो कविता संग्रह जसराज किरातीका कविता प्रकाशन गरे। उनका कविता साहित्यिक पत्रिकामा छापिन थाले। २०६५ मा उनको तेस्रो कवितासंग्रह जसराज किरातीका प्रतिनिधि कविता छापियो। त्यसबेलादेखि अब जाग्नुपर्छ भन्ने सोचका साथ उनले आफ्नै खर्चमा जसराज किराती प्रतिभा पुरस्कार स्थापना गरे। देशका चर्चित युवाकविहरूलाई प्रोत्साहन गर्न यो पुरस्कारको दिइरहेको उनको भनाइ छ। जो कविताले परिवर्तन देख्छन् मञ्जुल कवि मञ्जुल साहित्यको त्यसमा पनि कविता विधाका एक खम्बा नै हुन् भन्दा धेरै हुँदैन। अझै नयाँ पुस्तालाई दन्त्यकथाजस्तो लाग्ने पात्रमध्येमा पर्छन् मञ्जुल। नेपाल राष्ट्र बैंकको छँदाखाँदाको जागिर छाडेर गीतसंगीतका माध्यमबाट समाज परिवर्तन गर्न गाउँघर डुल्ने एक पात्र हुन् उनी। तर, पछिल्लो समय मञ्जुल अचानक सेलाएको अनुभव धेरैको छ। पछिल्लोपटक २०६८ सालमा उनले आत्मकथा पुस्तक पहाडजस्तोबाटोजस्तो म सार्वजनिक गरेका थिए। त्यसपछि उनको साहित्य पढ्न नपाएका धेरै छन्। छेकुडोल्मा जस्तो सशक्त उपन्यास लेखेका मञ्जुल चर्चित कविको अग्रस्थानमा छन्। उनका समूहले गाएको गाउँगाउँबाट उठ बस्ती बस्तीबाट उठ जस्ता गीत आज पनि लोकप्रिय छन्। थाहा नभएको रोगका कारण केही वर्ष उनी लेखपढ बन्द गर्नेमात्र होइन, घरबाहिर पनि निस्कन छाडेका थिए। एक वर्षअघि चिकित्सकले उनलाई उमेरजन्यबाहेक अरू रोग नभएको प्रमाणित गरेपछि पुनः सक्रिय छन्। उनी अहिले पनि सार्वजनिक कार्यक्रममा पनि देखिन थालेका छन्। ७८ वर्ष पार गर्दैगर्दा उनको साहित्यको चाख पनि उत्तिकै छ। कवि मञ्जुलको ब्रह्माण्ड कविको घर कविता संग्रह कोरियाली भाषामा अनुवाद भएको छ। उनको नेपाली साहित्यको भण्डार भर्नमा ठूलो योगदान छ। नेपाली साहित्यिक आकाशका उज्ज्वल नक्षत्र कवि मञ्जुलको वास्तविक नाम मेघराज शर्मा नेपाल हो। उनको जन्म २००३ फागुपूर्णिमाका दिन पिता टीकाबल्लभ नेपाल र माता जमुना नेपालको महिलो छोराको रूपमा भोजपुर गोगनेमा भएको हो। आफ्नो घर भोजपुर पोखरेमा भए पनि मावल गोगनेमा जन्मिएका उनको कान्ति पूर्णिमाको जून जस्तै उज्यालो बोकेर चम्किरहेको पाइन्छ। २१ वर्षको कलिलो उमेरमा नै छेकुडोल्मा जस्तो चर्चित उपन्यास लेखेका मञ्जुलका साइँली मोरीलाई (गीतसंग्रह), गायक यात्री (कवितासंग्रह), सम्झनाका पाइलाहरू (यात्रा संस्करण), मञ्जुलका नयाँ कविताहरू, सिद्धिचरणहरू, मृत्यु, चोकटी र बाल्यकालसँग खेल्दै (कविता संग्रह), पहाडजस्तो म, बाटोजस्तो म (संस्मरण) आदि कृति प्रकाशित छन्। उनी व्यथित काव्य पुरस्कार, उत्तम पुरस्कार, सिद्धिचरण काव्य पुरस्कार, साझा पुरस्कारलगायतका राष्ट्रिय पुरस्कारबाट पुरस्कृत तथा पाँच दर्जनभन्दा बढी संघसंस्थाबाट सम्मानित छन्। वाम आन्दोलन र विचारसँग नजिक रहेर एक समय काम गरेका उनका रचना शोषित पीडित, गरिब, दुःखी जनताका पक्षमा जीवन्त बनेर उभिएका छन्। अनि उनको कविता गीत भयोआमा हुनआमा हुन साह्रै असजिलो छपहाड जस्तोउचाइमा पुगेर मैदान भै दिनुपर्ने नेपथ्यले गाएको यो गीत आजभन्दा आठ वर्षअघि नेपथ्यको युट्युब च्यानलमा अपलोड गरिएको थियो। यो चर्चितमध्येको एक गीतमा पर्छ। तर, यो वास्तवमा कविता थियो कवि तीर्थ श्रेष्ठको। यो कवितालाई अनुमतिबिना गीत बनाउँदा नेपथ्यका अमृत गुरुङले उनीसँग माफ नै मागेको सम्झन्छन् तीर्थ। तर, गीत सार्वजनिक भएपछि श्रेष्ठको चर्चा पनि चुलियो। कवि मनु मञ्जिल पर्वतको दोबिल्ला भन्ने ठाउँमा गाडीबाट ओलिएर अर्थर भन्ने गाउँमा जाने क्रममा उनले आमा कविता लेखेका थिए रे। त्यसो त श्रेष्ठको चर्चा आमा गीतबाट मात्र भएन। उनी सानैबाट कविता लेख्न रुचाउँथे। नेपाली भाषा साहित्यमा कलम चलाउने श्रेष्ठले गीत, गजल, मुक्तक र अन्य विधामा पनि कृति सार्वजनिक गरिसकेका छन्। २०१६ कात्तिक १६ गते कास्कीको पोखरामा धर्मप्रसाद र योगमायाको जेठो सन्तानका रूपमा जन्मिए तीर्थ। कविता चर्चित भए पनि उनी जन्मदिने आमासँग हुर्किन पाइनन्। जसले हुर्कायो, उनले जन्म दिएकी होइनन्। उनले कान्छीआमा पूर्णलक्ष्मीबाट कहिल्यै नराम्रो व्यवहार भोग्नु परेन। उनी अहिले आफूलाई नाफाको जीवन बाँचिरहेको भन्न रुचाउँछन्। भन्छन्, आफ्नै मलामी देख्ने मान्छे पनि म नै पहिलो हुँला। २०१६ मा जन्मिएका उनी दोस्रोपटक जन्मिएको भन्न रुचाउँछन्। केही समयअघि मृत्युलाई नजिकबाट नियालेर फर्किएको मान्छे हुन् उनी। उनको स्वास्थ्यमा अचानक समस्या देखिएर बेहोस भएपछि थप उपचार गर्न हेलिकप्टरबाट काठमाडौं लाने क्रममा अनुहारमा स्लाइन ड्रप खसेर बिउँझिएका थिए। अहिले पनि उनी आराम गरेर बसेका छन्। कक्षा ३ मा पढ्दै गर्दा विद्यालयको भित्तेपत्रिकामा उनको पहिलो कविता छापियो २०३९ सालमा। सरल भाषामा गहन अभिव्यक्ति दिन सक्ने उनको कविताको शक्ति हो। उनको धर्सैधर्साको चक्रव्यूहमा (कविता संग्रह) मदन पुरस्कारको लागि पनि छनोट चरणमा परेको थियो। यसबाहेक उनका तीर्थ श्रेष्ठका कविताहरू, जिन्दगीको कुरुक्षेत्रबाट कविता संग्रह, मञ्जुल र कुमार आलेसँग पाइलाका नीबहरूले संयुक्त कविता संग्रह, महाभारतका गीतहरू तथा जिन्दगीको गोधूलीमा (मुक्तक संग्रह), मेरै हिमालजस्तो (गीत संग्रह) प्रकाशित छन्। उनी राष्ट्रिय प्रतिभा पुरस्कार, मोती युवा पुरस्कार, शिरोमणि पुरस्कार, बासु शशी स्मृति पुरस्कार, पहलमान सिंह स्वाँर स्मृति प्रतिभा पुरस्कार, भूपि स्मृति साहित्य पुरस्कार आदि पाएका छन्। भोगाइलाई उतार्ने कला मञ्जु काँचुली साहित्यकार भीमनिधि तिवारीकी कान्छी सुपुत्री मात्रै उनको परिचय होइन, एक सहित्य क्षेत्रकी नक्षत्र नै हुन् मञ्जु काँचुली। साहित्यिक धरातलमा आफ्नै स्वाभिमानमा गर्व गर्न जानेकी उनी अनुभूतिलाई शब्दमा शक्तिशाली उतार्न सक्दा चर्चित साहित्यकार बनिन्। उनका कविता र कथाहरू समसामयिकताभित्रका बिम्बपूर्ण प्रभावशाली हरफहरू हुन्। कवितामा आफ्नै खालको सम्प्रेषण व्यक्त गर्न सिपालु कवयित्री मञ्जुको पछिल्ला कृति त छैनन् तर यस क्षेत्रमा योगदान उच्च छ। उनी अहिले केही कार्यक्रममा हिँड्छिन्, नयाँ पुस्तालाई प्रेरणा दिन्छिन्। काँचुली उपनाम झुन्ड्याएर साहित्यजगत्मा प्रवेश गरेकी यिनी डिल्लीबजार, काठमाडौंमा माता भुवनेश्वरीकै माया पाएर २००७ माघमा जन्मेकी हुन्। विश्वास र विवेकलाई हुर्काएर कठिन जीवनपथमा लड्दैभिड्दै लागिपरेकी मञ्जुले नेपाली विषयमा एमए प्रथम श्रेणीमा सर्वप्रथम भएर आफ्नो क्षमता देखाएकी थिइन्। नेपाली कविता क्षेत्रमा उल्लेखयोग्य प्रतिभाका रूपमा सुपरिचित छन् मञ्जु। बीएको अध्ययनमा अंग्रेजी साहित्यको विशेष अध्ययन गर्न पाएर पनि यिनी साहित्यमा लहरिँदै गइन्। साहित्यसेवा र लेखन क्षेत्रमा आएकीमा सन्तुष्ट नै रहेकी यिनी आफ्नै अनुभूति र भोगाइले पनि तीव्र साहित्यिक अभिव्यक्ति पोख्न सक्षम र सक्रिय छन्। मञ्जुका प्रकाशित पुस्तकहरूमा किरणका छालहरू (कवितासंग्रह), केही माया केही परिधि (कथासंग्रह), मेरो जीवन मेरो जगत् (कवितासंग्रह), मञ्जु काँचुलीका कथा (कथासंग्रह), टु सिस्टर्स (कवितासंग्रह), पलकभित्रपलकबाहिर (कवितासंग्रह), आत्मप्रतीत (कवितासंग्रह) आदि छन्। कवितामा उनको भाषाप्रयोग सुन्दरमात्र छैन, शैलीको छनोटमा यिनले देखाएको कलात्मकता विशिष्ट छ। शब्दमा दम दिने कुन्ता कुन्ता शर्मा सर्वाधिक चर्चित कविता पोथी बास्नु हुँदैन उनै कवि कुन्ता शर्माको सिर्जना हो। अहिले पनि उनी यो कविता भनेर माहोल तताउँछिन्। समयसापेक्ष अझै कविताको भाव रहेको बताउँछिन्। तर, पछिल्लो समय उनका कविता जन्मिएका छैनन्। उनी कार्यक्रममै व्यस्त भइरहेकी छन्। २००३ भदौ १ गते शनिबार जन्मिएकी उनी पुरुषद्वारा नारीहरूप्रति गरिएका थिचोमिचो माथि कविताका माध्यमबाट कडा रूपमा उत्रिइन्। यसरी कवितामार्फत व्यंग्यप्रहार गर्ने कुन्ता शर्मा नेपाली साहित्यकी सशक्त नारी हस्ताक्षर हुन्। मनहरि र टुकमाया चौलागाईंकी छोरी कुन्ता शर्मा पेसाले शिक्षिका हुन्। उनले २९ वर्षसम्म विभिन्न विद्यालयमा अध्यापन गरेको देखिन्छ। विद्यालयहरूमा उनले पढाउँदा तत्कालीन सरकारले दुःख दिन सरुवा गर्दा सरुवा गरेकै स्थानमा पठाएको देखिन्छ। त्यसपछि उनी राजनीतिमा लागिन्। हुन त उनी विद्यालयमा पढाइरहेकै बेला पनि भित्रभित्रै सक्रिय रूपमा राजनीतिमा थिइन्। त्यसैले उनले कति ठाउँ पुगेर दुःख पाएको र कतिपय ठाउँमा सुख पाएको देखिन्छ। उनी प्रत्यक्ष रूपमा २०५६ सालमा सम्पन्न प्रतिनिधिसभा सदस्य निर्वाचित भइन्। त्यसबेला उनी नेपाल कम्युनिस्ट पार्टी एमालेको टिकटबाट सांसद भएकी थिइन्। त्यसपछि उनले जनहित र महिलासम्बन्धी समस्याहरूलाई संसद्मा पेस गरेको कुरा उनी भन्ने गर्छिन्। २०५६ सालमा नेकपा एमालेबाट प्रतिनिधिसभा सदस्यमा बिजयी हुनुभएकी शर्मा राजनीतिक जीवनमा पनि उत्तिकै सफल महिलाको रूपमा चिनिन्छिन्। मोफसलबाट तीसको दशकमै प्रकाशित साहित्यिक पत्रिका संकल्प की प्रकाशकसम्पादक हुन् कुन्ता शर्मा। उसो त उनको हेरिडेटी नै काव्यिक हो। हजुरबुवा र बुवाले सुनाएका केही कविता उनी कण्ठस्तै सुनाउँछिन्। ५२ वर्ष अघिबाट कविता लेखेर २०५२ सालमा प्रथम कविता कृति म उभिएको ठाउँ का २५ कविता र केही फुटकर कविताबाहेक कविका थप काव्य कृति आएका छैनन्। आफूमाथि अमानवीय व्यवहार भएकाले कुन्ताको कवित्व जाग्यो। उनले पोथी बास्नु हुँदैन शीर्षकको कविता लेखिन्। यही कविताले कुन्ता शर्मालाई कवित्वको उचाइमा पुर्याएको देखिन्छ। जब कविता अचानक छापियो उषा शेरचन (भट्टचन) राजतन्त्र हुँदै गणतान्त्रिक व्यवस्थासम्म निरन्तर कलम चलाउने साहित्यकारमा पर्छिन् उषा शेरचन (भट्टचन)। उनका कवितामा अझै बढी दम छ। छोरी पढाउनु अपराधसरह ठानिने त्यो समयमा स्नातक तहसम्म अध्ययन गरेकी उनले ती अनेक बाधा छिचोल्दै आफूलाई साहित्यिक, व्यावसायिक तथा सामाजिक रूपमा स्थापित गराइन्। २०४८ सालमा नजन्मेका आस्थाहरू कवितासंग्रह प्रकाशन गरेकी उनका अक्षरहरूका शिविरबाट (मुक्तक संग्रह, २०५६), सर्वकालीन पीडा र जागृतिका शंखघोष (कविता संग्रह, २०६३), तेस्रो रंग (कथा संग्रह, २०७०), आधि (उपन्यास, २०७६) कृति प्रकाशित छन्। गुञ्जनको वार्षिक मुखपत्र, नारी साहित्यको विधागत इतिहास देखि देवकोटा शताब्दी अभिलेखलगायत दर्जनौं कृतिको उनले सम्पादन गरेकी छन्। पहिले यति सक्रिय उनी अहिले चुपचापजस्तै छन्। पुख्र्यौली थलो मुस्ताङथाकखोलाकी उषा शेरचन थकाली समुदायबाट राष्ट्रियस्तरमा प्रसिद्ध भएकी प्रथम महिला साहित्यकार हुन्। उनी सातैबाट कविता लेख्थिन् रे। तर, आफैंभित्र मात्र सीमित राख्थिन्। स्नातक तह जन्मथलो पोखराको पृथ्वीनारायण क्याम्मसमा पढिन्। त्यहाँ उनका सहपाठी साहित्यका विविध विधाहरूमा समानुपातिक रूपमा कलम चलाउन सक्ने बहुमुखी प्रतिभाका धनी सरुभक्त थिए। त्यसै क्याम्पसमा अर्का युवा कवि तीर्थ श्रेष्ठ, कवि तथा गीतकार प्रकट पंगेनी शिव, गीतकार तथा कवि विनोद गौचन पनि थिए। र, विनोदले उनको कविताको कपी देखे र सुटुक्कै जिन्दगी कविता सारेर गोरखापत्रमा पठाइदिए। एक्कासि उनको कविता गोरखापत्रमा छापिएको कुरा साथीबाट सुन्दा उनी छक्क परिन् रे। त्यसपछि उनको साहित्यमा यात्रा सुरु भएको थियो। आफ्नै कवितामा दंगदास विक्रम डिल्लीविक्रम इङ्वाबा डिल्लीविक्रम इङ्वाबा नाम नै उनको साहित्यमा विक्रम सुब्बा बनेर उदायो। २००९ पुस २० गते पाँचथरको फिदिम ६, बोदिनमा जन्मिएका कवि विक्रमको कविताले साहित्यप्रेमीको मनमा छोइरह्यो। परिवारका एक्लो छोरो विक्रम साहित्यबाहेक विकाससम्बन्धी तालिम दिन पनि पोख्त मानिन्छन्। विदेशीलाई भाषा सिकाएको लामो अनुभव छ उनीसँग। भाषासम्बन्धी अनुसन्धानमा पनि सम्मिलित सुब्बाले नेपालका धेरै दुर्गम ठाउँको पनि यात्रा गरेका छन्। तर, पछिल्लो समय साहित्य विधाबाट गुमनाम जस्तै छन्। उनका शान्तिको खोजमा (खण्डकाव्य), कविको आँखा कविताको भाका (कवितासंग्रह), सगरमाथा नांगै देखिन्छ (कवितासंग्रह), सुम्निमा पारुहाङ (मुन्धुम काव्य), कन्साइस लिम्बू ग्रामर एन्ड डिक्स्नरी, विक्रम सुब्बाका कविता र गीतहरू, निरंकुश जुँगाविरुद्ध ले धेरैको मन जितेको छ। लेखिसक्ने बित्तिकै हरेक कविलाई आफ्नो कविता सानदार, बिछट्टै गज्जबको कविता लेखें भनेर दंग लाग्थ्यो रे उनलाई। अनि भन्छन्, लाग्नु पनि पर्छ। यही दंगदास पार्ने बिन्दासेपन नै कविता र कविको नातालाई निरन्तर बलियो बनाउने भिटामिन ऊर्जा हो। तथापि, यो बेहोसी उमंगको क्षण हो। उनी थप्छन्, भर्खर बच्चा जन्मेका बेला आमाले बच्चामात्र देख्छिन्। बच्चाको जिउभरिका फोहोर, साल, नाल, रगत लत्पतिएको देख्दिनन्। उमंगको पहिलो जोडदार आँधी गुज्रेर गएपछि, आमाको मनस्थिति नर्मल अवस्थामा आएपछि आमाले बच्चाको जिउको फोहोर देख्न थाल्छिन्। कविले पनि लेखिसक्नेबित्तिकै कवितामा कुरा दोहोरिएको, बिम्ब र प्रतीकहरूको तालमेल नमिलेको, मिथकको प्रयोग अति भएको, शब्द छनोट र वाक्य गठन नमिलेको आदि केही देख्दैन। उनका यस्ता मीठा तर्क धेरै छन्। सुन्नेले भन्छन्, आगामी दिनमा पनि कविता र तर्क आइरहनु पर्छ है कवि विक्रम। उकुसमुकुस शब्दमा उतार्ने मीन मीनबहादुर विष्ट साला पहाडमें क्या है कविता संग्रहले एक समय बजार नै ततायो। हो त्यहीँ कविताका सर्जक हुन् कवि मीनबहादुर विष्ट। उनको भनाइ नै हो कविताको शक्ति भनेकै मुटु हल्लाउन सक्नु हो। र, उनी त्यस्तै पनि लेख्छन्। तर, त्यसपछि उनले मुटु हल्लाउने कविता लिएर त्यति देखिएका छैनन्। विगत चार दशकअघिदेखि नै खरो र बिम्बात्मक कविता लेख्दै आएका कवि विष्टले आफूले लेखेका कविता छापिएपछि तत्कालीन पञ्चायती प्रशासनले दिएको दुःख पछिल्लो पटक सुनाएका थिए। आफूले लेखेका कविता स्वाभाविक रूपमा प्रस्फुटन भई जन्मिएको बताउँदै लामो समयदेखि काव्यकारिताबाट टाढा रहेको आफूलाई बारम्बार घच्घच्याइएकोले यो कृति आउन सकेको बताउँछन् उनी। उनी अहिले पनि आपू कवितामा केही राम्रो दिने सोचमा गुमनाम छन्। २०३० को दशकदेखि सक्रिय शक्तिशाली कवि थिए उनी। आलोचनात्मक चेतका कवि विष्टका कवितामा देशको चिन्ता र सामाजिक विसंगतिप्रति प्रहार पाइन्छ। बीचमा केही दशक कविता लेखनबाट टाढिएका उनको पछिल्लो कवितासंग्रह साला पहाडमें क्या है नै हो। २०११ सालमा प्यूठानमा जन्मिएका उनले अमेरिकाको युनिभर्सिटी अफ क्यालिफोर्नियाबाट शिक्षा नीति विषयमा विद्यावारिधि गरेका छन्। विष्टको प्रारम्भिक लेखन विद्यालय तहदेखि नै भयो। पोखरा क्याम्पसमा पढ्दा उनले केही कविता लेखे र सुनाए। त्रिभुवन विश्वविद्यालय, कीर्तिपुरमा प्रवेश गरेपछि भने अलि राम्रो साहित्यिक माहोल पाए। प्रकाशनका हिसाबले वेदना पत्रिकामा उनको पहिलो कविता सहर मेरो सहर छापिएको थियो। यो २०३६०३७ सालतिरको कुरो हो। २०३६ सालपछि जब साला पहाडमें क्या है, गाउँको पाठशाला, जर्साबको कुकुर, म पुनः गिरफ्तार भएको छु लगायत कविता छापिए। त्यसपछि पाठक, समीक्षक, सम्पादकप्रकाशकबाट सकारात्मक प्रतिक्रिया पाउन थाले र उनले लेखिरहे। अब पनि केही लेख्ने सोचमा देखिन्छन् उनी।"
क्रिकेटर पूजाको चर्चा,"गौशाला (महोत्तरी) : मधेसका छोरीहरूले आमाबुवाको प्रत्यक्ष निगरानीमा रहेर कामकाज गरिरहेका हुन्छन्। उनीहरूलाई निर्वाध रुपमा बाहिर घुमफिर गर्न घरपरिवारले अनुमति दिँदैन। मधेसको यस्तो अवस्थालाई चिर्दै महोत्तरीकी पूजा महतो राष्ट्रिय क्रिकेट खेलाडी बन्न सफल भएकी छन्। उनी छोटो समयमै चर्चा कमाउन सफल खेलाडी हुन्। क्रिकेट खेल्नकै लागि उनले विभिन्न देशको भ्रमण गरिसकेकी छन्। गौशाला नगरपालिका९ डुवरबन्नाकी १७ वर्षीया पूजा नेपाली क्रिकेट टोलीकी चर्चित अलराउन्डर हुन्। बाल्यकालमै भारतको नयाँदिल्ली बसाइँका क्रममा आफूले क्रिकेट सिक्ने मौका पाएको पूजा बताउँछिन्। आर्थिक रुपमा विपन्न उनको परिवार लामो समयदेखि भारतमा बस्दै आएको थियो। पूजा बुवाको इच्छामा क्रिकेट खेलाडी बनेको बताउँछिन्। म जन्मिँदा समाजले मेरो आमाबुवालाई नानाथरिका दुःख दिएका थिए। छोरीले केही गर्न सक्दैनन् भन्दै उपहास गर्थे। बुवाले भारतको नयाँ दिल्लीमा मजदुरी गरेर मलाई पालनपोषण गर्नुभयो। मेरो शिक्षादिक्षामा कुनै किसिमको कमी हुन दिनु भएन, पूजा भन्छिन्, शिक्षा र खेलमा घरपरिवारले सदैव सहयोग गरिरह्यो। त्यसकै फलस्वरुप आज म यस उचाइमा पुग्न सफल भएकी छु। उनी आफूलाई सफल खेलाडी बनाउन बुवाले धेरै मेहनत गरेको बताउँछिन्। मलाई क्रिकेटर बनाउन बुवाले धेरै नै मेहनत र परिश्रम गर्नुभएको छ। मेरो सफलताका लागि दिनरात खटिरहनुहुन्थ्यो, पूजा भन्छिन्। बुवा इच्छा अनुसार नै आफूले क्रिकेटलाई पेसाका रुपमा अंगालेको पूजा बताउँछिन्। म क्रिकेटका माध्यमले आफ्नो बुवाको अधुरो सपना पूरा गर्न सफल भएको छु। मलाई थाहा छ, मेरो घरपरिवारले यहाँसम्म ल्याउनका लागि धेरै नै कठिनाइको सामना गरेको छ, उनी भन्छिन्, आर्थिक रुपले विपन्न भएकै कारण बुवाले चाहेर पनि क्रिकेटलाई निरन्तरता दिन सक्नु भएन। उहाँले आफ्नो खेलकुदको सपनालाई बाध्यताले गर्दा बिचमै छोड्नु पर्यो। मैले बुवाको अधुरो सपना पूरा गरिदिएको छु। उनी बुवाको प्रेरणाकै कारण क्रिकेटमा आकर्षित बताउँछिन्। बुवाले सुरुमा क्रिकेटप्रति आकर्षित पार्नुभयो। दिल्लीमा अध्ययनरत रहँदा त्यहाँको विद्यालयको मैदान हुँदै अन्तर्राष्ट्रिय मैदानमा उत्रिनँ पाउँदा धेरै नै खुसी छु, उनी भन्छिन्, म बुवा र परिवारको गुण कहिले पनि बिर्सन सक्तिनँ। नेपाल क्रिकेट संघ (क्यान) का उपाध्यक्ष रोशन सिंहको पहलमा राष्ट्रिय टोलीमा सहभागी हुन पाएको पूजाले बताइन्। उनी भन्छिन्, भाइ कृष्ण महतोलाई जिल्लास्तरीय यू१६ प्रतियोगितामा छनोट गराउने क्रममा बुवाको रोशन सरसँग सम्पर्क भएछ। त्यसपछि बुवाले मेरो कुरा पनि गर्नु भएछ। रोशन सरको पहलमा राष्ट्रिय टोलीमा छनोट भएकी हुँ, उनी भन्छिन्, राष्ट्रिय टोलीबाट अन्तर्राष्ट्रिय प्रतियोगिता खेल्न पाउँदा निकै खुसी छु। यसै वर्ष राष्ट्रिय टोलीमा डेब्यु गरेकी पूजाले मलेसिया र हङकङ सम्मिलित यू१९ शृंखलामा उत्कृष्ट प्रदर्शन गरेकी थिइन्। सानो उमेरमै उनले देश तथा विदेशमा राष्ट्रको नाम उँचो बनाउन सफल भएको भन्दै अहिले गृह जिल्लामा सम्मान थाप्न ब्यस्त छिन्। उनले खेलमैदान व्यवस्थापनका लागि सरोकारवाला निकायसँग क्रिकेटर पूजाले आग्रह गर्दै आएकी छन्। खेलमा हारजित भइहाल्छ। देशमा रहेका तीनै तहका सरकारले खेलाडी प्रोत्साहनका लागि भूमिका निर्वाह गर्नु जरुरी छ, उनी भन्छिन्।"
भारत रिसाउँछ भन्ने अनुमान गरेर सरकार एयरपोर्ट चलाउन डराउँछ : केपी ओली,"गोरखा : नेकपा एमाले अध्यक्ष केपी शर्मा ओलीले चीनले दिएको सहयोग लिन पनि नेपाल डराउने गरेको बताएका छन्। समृद्धिका लागि संकल्पयात्राअन्तर्गत गोरखा आएका अध्यक्ष ओलीले लुम्बिनी र पोखरा अन्तर्राष्ट्रिय विमानस्थल चलाउन सरकार डराएको प्रस्ट्याए। 'चीनले लुम्बिनीमा, पोखरामा एयरपोर्ट बनाए पनि चल्न दिएका छैनन्। दिएका छैनन् नि के भनौँ, चलाएका छैनन्। चलाउन पाउँदैनौं भनेर भित्र भनेका होलान्, बाहिर त भनेका छैनन्। एयरपोर्ट चलाउनु पर्यो नि। तर भारत रिसाउँछ होला भन्ने अनुमान गरेर सरकार एयरपोर्ट चलाउन डराउँछ,' उनले भने। चीनलाई पर्यटक पठाइदेऊ भन्ने हो भने दशौं लाख पर्यटक लिएर आफैं आउने उनको दाबी छ। लुम्बिनी चल्यो भने बुद्ध धर्मावलम्बीको ओइरो लाग्ने उनले बताए। नेपालको उत्पादन चीन पठाइदिए जति पनि किनिदिन्छौं भन्दा पठाउन पनि डराएको, चीनमा उत्पादन गरेको बस्तु पठाइदिन्छौं भन्दा किन्न डराएको ओलीको आरोप छ। प्रजातान्त्रिक शासन व्यवस्थामा प्रतिस्पर्धा हुने भएकाले स्वच्छ प्रतिस्पर्धा गर्न अध्यक्ष ओलीले बताए। 'प्रजातन्त्रमा प्रतिस्पर्धा गर्न पाइन्छ। त्यही भएर यो व्यवस्था हामीले छानेर, रोजेरै ल्याएको हो नि। प्रतिस्पर्धा भनेको मारामार होइन। प्रतिस्पर्धा भनेको घिनलाग्दो तरिकाको होइन। प्रतिस्पर्धा स्वस्थ हुनुपर्छ। काम गरेर प्रतिस्पर्धा गरेर देखाउनुपर्छ। तर यहाँ त काम गरेर देखायो भने सरकारबाट खेद्छन्। नाकाबन्दीसँग डटेर सामना गर्यो भने, कहिल्यै नाकाबन्दी नहुने गरी उत्तरतिर व्यापार, पारावहन सम्झौता गर्यो भने, ठूलाठूला काम गर्यो भने, विकास गर्यो भने, सुशासन ल्यायो भने, अर्थतन्त्र उँभोतिर लगाइयो भने सबै मिलेर सरकारबाट हटाउँछन्,' उनले भने। लिपुलेक, लिम्पियाधुरा, कालापानीको प्रश्न उच्चस्तरीय भेटघाट र संवादहरूमा नउठ्ने गरेको उनले बताए। 'त्योभन्दा गए गुज्रिएको अवस्था के हुन्छ? त्योभन्दा देशप्रतिको बेइमानी के हुन्छ? हामीले संयुक्तरूपमा बनाएको रिपोर्ट कार्यान्वयन गरौं कि फाल्दिउँ, के गरौं भनेर सोध्न पनि नसक्ने? रिसाउँछन् जस्तो लागेको होला, त्यो पनि रिसाउँछन् कि भन्ने अनुमान होला। हामी राष्ट्रियताका मामलामा यस्तो कमजोर हुनुहुँदैन,' उनले भने।"
निजी क्षेत्रमा हुने भ्रष्टाचारलाई दण्डनीय बनाउन कानुनी व्यवस्था गरिँदैछ : प्रधानमन्त्री,"सुशासनका लागि भ्रष्टाचार नियन्त्रण अनिवार्य शर्त हो। भ्रष्टाचारको प्रकृतिमा प्रविधिको विकाससँगै जटिलता उत्पन्न हुँदै गएका कारण भ्रष्टाचारको नियन्त्रणमा पनि राज्य त्यत्तिकै चनाखो हुनुपर्दछ प्रचण्डले भने। काठमाडौं : प्रधानमन्त्री पुष्पकमल दाहाल प्रचण्डले निजी क्षेत्रमा हुने भ्रष्टाचारलाई कसुरको रूपमा परिभाषित गरी दण्डनीय बनाउन कानुनी व्यवस्था गर्ने बताएका छन्। भ्रष्टाचारविरूद्धको अन्तर्राष्ट्रिय दिवस २०८० को उपलक्ष्यमा शनिबार आयोजित कार्यक्रममा उनले भ्रष्टाचारलाई सरकारी, सार्वजनिक, निजी क्षेत्र र नागरिक समाजसँगको सहकार्य र सहयोगमा निवारण गर्ने कार्यमा नेपाल सरकार प्रयत्नशील रहेको उल्लेख गरेका हुन्। भ्रष्टाचार लगायत अन्य गैरकानुनी ढंगबाट आर्जित सम्पत्ति विदेशबाट पुनः प्राप्तिका लागि कानुनी र संरचनागत प्रबन्ध तयार गरी कार्यान्वयन गर्ने तयारी हुँदैछ। प्रधानमन्त्री प्रचण्डले भने, निजी क्षेत्रमा हुने भ्रष्टाचारलाई कसुरको रूपमा परिभाषित गरी दण्डनीय बनाउन कानुनी व्यवस्था गरिँदैछ। बहुआयामिक विषयको रूपमा रहेको भ्रष्टाचारलाई सरकारी, सार्वजनिक, निजी क्षेत्र र नागरिक समाजसँगको सहकार्य र सहयोगमा निवारण गर्ने कार्यमा नेपाल सरकार प्रयत्नशील छ। सुशासन कायम गरी सेवाग्राहीहरूलाई सर्वसुलभ ढंगबाट सेवा प्रवाह गर्नु राज्यको प्रमुख दायित्व भएको उनको भनाई छ। सुशासनका लागि भ्रष्टाचार नियन्त्रण अनिवार्य शर्त हो। भ्रष्टाचारको प्रकृतिमा प्रविधिको विकाससँगै जटिलता उत्पन्न हुँदै गएका कारण भ्रष्टाचारको नियन्त्रणमा पनि राज्य त्यत्तिकै चनाखो हुनुपर्दछ। प्रचण्डले भने, भ्रष्ट्राचार नियन्त्रण गरी सभ्य समाज निर्माण गर्ने कार्यमा राज्यका सबै जिम्मेवार संयन्त्र, निकाय र पदाधिकारीले गम्भीरतापूर्वक आफ्ना कानुनी दायित्वलाई अझ बढी जिम्मेवारीका साथ निर्वाह गर्ने प्रतिबद्धता जरूरी छ। उनले भ्रष्टाचार लगायत अन्य गैरकानुनी ढंगबाट आर्जित सम्पत्ति विदेशबाट पुनः प्राप्तिका लागि कानुनी र संरचनागत प्रबन्ध तयार गरी कार्यान्वयन गर्ने तयारी भइरहेको बताए। उनले भने,भ्रष्टाचारका कारणहरूको पहिचान गरी त्यसको निवारणका निम्ति सरकारले राज्यका सबै संयन्त्रहरूलाई प्रचलित कानुनबमोजिम परिचालन गरिरहेको छ। सरकारले गरिहेको प्रयत्न र परिणाम अपूर्ण आम नागरिकमा क्रमशः आशाको सञ्चार हुँदै गएपनि यो प्रयत्न र परिणाम पूर्ण नभएको उनको भनाई छ। प्रधानमन्त्री प्रचण्डले भ्रष्टाचार नियन्त्रण र सुशासनका लागि सरकारले गरिहेको प्रयत्न र परिणाम अपूर्ण रहेको स्वीकार गरे। भ्रष्टाचारका कारणहरूको पहिचान गरी त्यसको निवारणका निम्ति सरकारले राज्यका सबै संयन्त्रहरूलाई प्रचलित कानुनबमोजिम परिचालन गरिरहेको छ। त्यसको सकारात्मक परिणामसमेत हासिल भएका कारण आम नागरिकमा क्रमशः आशाको सञ्चार हुँदै गएको छ। उनले भने, यो प्रयत्न र परिणाम पूर्ण छैन। आगामी दिनमा भ्रष्टाचार नियन्त्रणका लागि थप प्रभावकारी कदम चाल्नुपर्ने जिम्मेवारी सरकारसामु छ। राष्ट्रसंघको महासभाले महासन्धि पारित गरेकोले प्रभावकारी कार्यान्वयनका लागि अन्तर्राष्ट्रिय सहकार्य प्रबर्द्धन गर्नका दिवसको विशेष महत्व रहेको उनको भनाई छ। नेपालले भ्रष्टाचारविरूद्धको संयुक्त राष्ट्रसंघीय महासन्धिमा १० डिसेम्बर २००३ मा हस्ताक्षर गरेकोमा ३१ मार्च २०११ मा महासन्धिको अनुमोदन गरेदेखि नै महासन्धि कार्यान्वयनका लागि रणनीति तथा कार्ययोजना बनाई महासन्धिको कार्यान्वयन गर्दै आएको छ। प्रधानमन्त्री प्रचण्डले भने, भ्रष्टाचार गरी वा अन्य गैरकानुनी कार्यबाट आर्जन गरेको सम्पत्ति विदेशमा लुकाउने, विदेशमा गैरकानुनी रूपमा लगानी गर्ने, अन्तरदेशीय वा संगठित अपराधमा प्रयोग गर्ने जस्ता कार्यले अन्तर्राष्ट्रिय शान्ति र सुरक्षामा खलल पुग्न सक्ने कुरालाई दृष्टिगत गरी संयुक्त राष्ट्रसंघको महासभाले यो महासन्धि पारित गरेकोले महासन्धिको प्रभावकारी कार्यान्वयनका लागि अन्तर्राष्ट्रिय सहकार्य प्रबर्धन गर्नका लागि यस दिवसको विशेष महत्व छ।"
पूर्वराष्ट्रपति भण्डारीले गृहमन्त्री श्रेष्ठको स्वास्थ्यबारे लिइन् जानकारी,काठमाडौं : पूर्वराष्ट्रपति विद्यादेवी भण्डारीले उपप्रधानमन्त्री एवं गृहमन्त्री नारायणकाजी श्रेष्ठको स्वास्थ्य अवस्थाबारे जानकारी लिएकी छन्। बाँसबारीस्थित सहिद गंगालाल राष्ट्रिय हृदयरोग केन्द्रमा उपचाररत रहेका गृहमन्त्री श्रेष्ठलाई भेटी उनको स्वास्थ्य अवस्थाबारे पूर्वराष्ट्रपति भण्डारीले जानकारी लिएको श्रेष्ठका स्वकीय सचिव सुरेशकाजी श्रेष्ठले जानकारी दिए। मन्त्री श्रेष्ठको यही मङ्सिर १९ गते मुटुमा समस्या आएपछि एन्जियोप्लास्टि सर्जरी गरिएको थियो। उनको स्वास्थ्य अवस्था सुधार भइरहेको र चाँडै नै डिस्चार्ज हुने केन्द्रका कार्यकारी निर्देशक डा चन्द्रमणि अधिकारीले बताए।
खोटाङमा नेपाली कांग्रेसभित्र विवाद : कारबाही परेका व्यक्ति नै महासमिति सदस्य,"उदयपुर : महासमिति सदस्य चयनका विषयलाई लिएर नेपाली कांग्रेस खोटाङमा विवाद चुलिएको छ। पार्टीको अनुशासन विपरित गतिविधि गर्ने व्यक्ति कारवाहीको क्रममा रहेका बेला महासमिति सदस्यमा निर्वाचित गराएको भन्दै महाधिवेशन प्रतिनिधिले आपत्ति जनाएका हुन्। विधान र नीति नियम विपरित महासमिति सदस्य चयन गरिएको भन्दै महाधिवेशन प्रतिनिधिले आपत्ति जनाई नेपाली कांग्रेस केन्द्रीय निर्वाचन समितिसंग विधिसम्मत निर्वाचनको माग गरेका छन्। १३ जना महाधिवेशन प्रतिनिधिले हस्ताक्षरसहित केन्द्रीय निर्वाचन समितिको कार्यालय सानेपा पुगेर बदरको माग गरेका हुन्। उनीहरुले मनोमानी ढंगबाट गरिएको उक्त कार्य तत्काल बदर गरी विधिसम्मत निर्वाचन गराउन माग गरेका हुन्। मंसिर २० गते जिल्ला सभापति विष्णुकुमार राईले महाधिवेशन प्रतिनिधि तथा क्षेत्रीय प्रतिनिधिलाई जानकारी नगराई विधान र नीति नियम विपरित नाटकीय ढंगले महासमिति सदस्य चयन गरिएको महाधिवेशन प्रतिनिधि बिरकाजी राईले बताए। उनका अनुसार महासमिति सदस्य चयनगर्दा महाधिवेशन प्रतिनिधि र क्षेत्रीय प्रतिनिधिलाई जानकारी गराएर मात्रै गठन गर्नुपर्ने प्रावधान छ तर नेपाली कांग्रेस खोटाङले पार्टीको विधान र नीति नियम विपरित महासमिति सदस्य चयन गरिएकोले खोटाङका २४ जना महाधिवेशन प्रतिनिधि मध्ये १३ जनाले असहमति जनाएका छन्। असहमति जनाउनेहरुमा केन्द्रिय सदस्य तथा महाधिवेशन प्रतिनिधि, प्रतिनिधिसभा सदस्य सरस्वती बजिमय, प्रदेशसभा सदस्य तथा पार्टीका कोसी प्रदेश महामन्त्री भुपेन्द्र राई, संविधानसभा सदस्य तथा महाधिवेशन प्रतिनिधि हिरा गुरुङ, पूर्व सभापति तथा महाधिवेशन प्रतिनिधि नरेशकुमार श्रेष्ठ, वीरकाजी राई रहेका छन्। त्यसैगरी महाधिवेशन प्रतिनिधि तथा हलेसी तुवाचुङ नगरपालिकाकी नगर प्रमुख विमला राई, महाधिवेशन प्रतिनिधि इच्छुराम राना, विश्वनाथ निरौला, शान्तिदेवी राई, दिवराज राई, रुद्र गिरी, इन्द्रप्रसाद घिमिरे, डिल्लीकुमारी आचार्य रहेका छन्। नेपाली कांग्रेस खोटाङका सभापति विष्णुकुमार राई र महाधिवेशन प्रतिनिधि सुवासकुमार पोखरेलले नेपाली कांग्रेस केन्द्रीय कार्यालयको निर्देशन र नीति नियम विपरित २०७९ को निर्वाचनमा पार्टी नीति विपरीत काम गरी पार्टीलाई गम्भीर क्षति पुगेको सवुत प्रमाणसाथ रहेको छ।' पत्रमा भनिएको छ, केन्द्र र प्रदेश अनुशासन समितिले उनीहरुलाई कारवाहीको सिफारिस गरिसकेको र केन्द्रीय अनुशासन समितिले उनीहरुलाई स्पष्टीकरण सोधी सकेको अवस्थामा फेरी उनीहरुलाई नै सम्मान दिनु पार्टीको औचित्य रहेन।' राईले भने, यस अवस्थामा विवादित व्यक्तिहरु सोही सिद्धान्त बमोजिम मौन वा तटस्थ बस्नु पर्नेमा हामी अधिकांश महाधिवेशन प्रतिनिधि र क्षेत्रीय प्रतिनिधिलाई कुनै जानकारी तथा सूचना नै नदिई एकएक महासमिति सदस्य निर्वाचनको नाटक मञ्चन गरेकोप्रति हामी महाधिवेशन प्रतिनिधि तथा सिङ्गो खोटाङ कांग्रेस आश्चर्य चकित छौँ। कुनै पनि विषयमा कारवाहीको सिफारिस गरिएको व्यक्तिलाई निर्वाचित भएको घोषणा गर्नु गैरकानुनी र अराजक भएको बताउदै सभापति राई र महाधिवेशन प्रतिनिधि पोखरेललाई नेपाली कांग्रेस केन्द्रीय अनुशासन समितिवाट कारवाहीको टुंगो नलागेसम्म जिल्लाका सम्पूर्ण कार्यक्रमहरु बहिष्कार गर्ने पनि उनीहरूको भनाइ छ।"
मन्त्रिपरिषद्मा सहभागी नगराएर मुख्यमन्त्री सुरेन्द्रराज पाण्डेले सहमतिको पालना गरेनन् : माधव नेपाल,"कास्की : नेपाल कम्युनिष्ट पार्टी (एकीकृत समाजवादी)का माधवकुमार नेपालले देशको अर्थतन्त्रमा देखिएको संकटका कारण प्रभावित बनेका व्यवसायी र ऋणीलाई सरकारले सहुलियत दिने कार्यक्रम ल्याउनुपर्ने बताएका छन्। समाजवादी प्रेस संगठन नेपाल कास्कीले पोखरामा आयोजना गरेको पत्रकार सम्मेलनमा अध्यक्ष नेपालले अहिले अर्थतन्त्र कामचलाउको अवस्थामा छ भनेर चित्त बुझाएर बस्न नहुने बताए। उनले भने, 'विभिन्न कारणले धेरै व्यवसायीको हालत खराब भएको छ। ऋणको ब्याज बढेको छ। ऋण तिर्न नसकेर गम्भीर संकटमा परेका व्यवसायीलाई ऋण चुक्ता गर्ने समय बढाएर हुन्छ वा ब्याजदर घटाएर हुन्छ राहत तथा लगानीकर्ता र ऋणीलाई सहुलियत दिनेबारे सरकारले सोच्नुपर्छ।' अध्यक्ष नेपालले जनताका पीडा समाधान गर्ने गरी सरकारले काम गर्नुपर्नेमा जोड दिए। उनले बेथिति र विसंगति अन्त्यका लागि पटकपटक आफ्नो पार्टीले सरकारको ध्यानाकर्षण गर्दैआएको बताए। उत्पादन वृद्धि गर्ने र युवालाई स्वदेशमै रहने वातावरण निर्माण गरिनुपर्नेमा उनले जोड दिए। एकीकृत समाजवादी चुनौती सामना गर्ने आँट राखेर सबै शक्तिलाई एकताबद्ध बनाएर अघि बढिरहेको अध्यक्ष नेपालले स्पष्ट पारे। 'हामी कसैप्रति आग्रह पूर्वाग्रह राख्दैनौं। हाम्रो निम्ति राष्ट्र र जनता नै मूल कुरा हुन्। राष्ट्रियताको रक्षा, राष्ट्रिय हितको प्रवर्द्धन र स्वाभिमानको रक्षा हाम्रो निम्ति मुख्य कुरा हुन्,' उनले भने। गण्डकीमा एकीकृत समाजवादीलाई मन्त्रिपरिषद्मा सहभागी नगराएर मुख्यमन्त्री सुरेन्द्रराज पाण्डेले सहमतिको पालना नगरेको अध्यक्ष नेपालको आरोप थियो। उनले पार्टीलाई मन्त्रिपरिषद्मा सामेल गराउने विषयमा थप कुराकानी गर्ने स्पष्ट पारे। केन्द्रीय, प्रदेश र स्थानीय सरकारले आफ्नो विकासको प्राथमिकता तोकेर त्यही अनुरुप काम गर्नुपर्ने अध्यक्ष नेपालको सुझाव थियो।"
परराष्ट्रमन्त्री साउद कतार प्रस्थान,काठमाडौं : परराष्ट्रमन्त्री नारायणप्रकास (एनपी) साउद आज कतार प्रस्थान गरेका छन्। दोहा सम्मेलनमा सहभागी हुन उनी आज त्यसतर्फ प्रस्थान गरेका हुन्। आइतबारदेखि कतारमा सुरु हुन गइरहेको दोहा २१औं फोरममा सहभागिता जनाउने क्रममा परराष्ट्रमन्त्री साउदले इजरायलमा बेपत्ता विपिन जोशीको रिहाइको विषय गम्भीरताका साथ उठाउने उनका प्रेस संयोजक केशव साउदले जानकारी दिए। कतारमा रहँदा मन्त्री साउदले आफ्नो कतारी समकक्षीसँगै विदेश राज्यमन्त्री सुल्तानबिन साद अलमुखारीसँग भेटवार्ता गर्नेछन्। मन्त्री साउदले यसअघि यही मङ्सिर ८ गते राज्यमन्त्री मुखारीसँग परराष्ट्र मन्त्रालयमा भएको भेटमा पनि जोशीको रिहाइका लागि पहल गरिदिन आग्रह गरेका थिए। उनले मङ्सिर ७ गते नेपालका लागि इजरायलका राजदूत हनान गोडरलाई मन्त्रालयमा बोलाउनु भइ जोशीको रिहाइका बारेमा छलफल गर्नुभएको मन्त्री साउदको स्वकीय सचिवालयले जनाएको छ।
पुर्खाले लडेर बनाएको मुलुक हामीले जोगाउनुपर्छ : केपी ओली,"गोरखा : विश्वमा जम्मा १९ वटा मात्र मुलुक स्वाधीन रहेका बेला स्वाधीन रहेको मुलुकलाई स्वतन्त्र र स्वाधीन बनाउन नसक्नु लज्जाको विषय भएको नेकपा एमालेका अध्यक्ष केपी शर्मा ओलीले टिप्पणी गरेका छन्। पार्टीले सञ्चालन गरेको समृद्धिका लागि संकल्पयात्रा अन्तर्गत गोरखा आएका अध्यक्ष ओलीले राष्ट्रियताका मामलामा लज्जास्पद काम गर्न नहुने तर्क गरे। हिजो हाम्रा पुर्खाहरुले लडेर देश बचाए, लडेर देश बनाए। आज हामी अडिए पुग्छ, तर अडिनै नसक्ने खालको कमजोरी देखाउनु नेपाल र नेपालीहरुका लागि लज्जाको विषय हो, शनिबार बिहान गोरखामा आयोजित कार्यक्रममा बोल्दै उनले भने, लिपुलेक, लिम्पियाधुरा, कालापानीको प्रश्न हाम्रा उच्चास्तरीय भेटघाट र संवादहरुमा उठ्दैन। त्योभन्दा गए गुज्रिएको अवस्था के हुन्छ ? त्योभन्दा देशप्रतिको बेइमानी के हुन्छ ? हामीले संयुक्त रुपमा बनाएको रिपोर्ट कार्यान्वयन गरौँ कि फाल्दिउँ, के गरौँ भनेर सोध्न पनि नसक्ने ? रिसाउँछन् जस्तो लागेको होला, त्यो पनि रिसाउँछन् कि भन्ने अनुमान होला। हामी राष्ट्रियताका मामलामा यस्तो कमजोर हुनुहुँदैन। चीनले दिएको सहयोग लिन पनि नेपाल डराउने गरेको अध्यक्ष ओलीको आरोप छ। चीनले लुम्बिनीमा, पोखरामा एयरपोर्ट बनायो, चल्न दिएका छैनन्। दिएका छैनन् नि के भनौँ, चलाएका छैनन्। चलाउन पाउँदैनौ भनेर भित्र भनेका होलान्, बाहिर त भनेका छैनन्। एयरपोर्ट चलाउनु पर्यो नि। तर भारत रिसाउँछ होला भन्ने अनुमान गरेर सरकार एयरपोर्ट चलाउन डराउँछ, उनले भने, चीनलाई मात्र पर्यटक पठाइदेऊ भन्ने हो भने दशौं लाख पर्यटक लिएर आउँछन्, आफ्नै प्लेनमा। लुम्बिनी चल्यो भने वुद्ध धर्मावलम्बीको ओइरो लाग्छ। नेपालको उत्पादन चीन पठाइदिए जति पनि किनिदिन्छौँ भन्दा पठाउन पनि डराएको, चीनमा उत्पादन गरेको बस्तु पठाइदिन्छौं भन्दा किन्न पनि डराएको आरोप उनको छ। प्रजातान्त्रिक शासन व्यवस्थामा प्रतिष्पर्धा हुने भएकाले स्वच्छ प्रतिस्पर्धा गर्न अध्यक्ष ओलीको भनाइ छ। प्रजातन्त्रमा प्रतिस्पर्धा गर्न पाइन्छ। त्यही भएर यो व्यवस्था हामीले छानेर, रोजेरै ल्याएको हो नि, उनले भने, प्रतिस्पर्धा भनेको मारामार होइन। प्रतिस्पर्धा भनेको घिनलाग्दो तरिकाको होइन। प्रतिस्पर्धा स्वस्थ हुनुपर्छ। काम गरेर प्रतिस्पर्धा गरेर देखाउनु पर्छ, तर यहाँ त काम गरेर देखायो भने सरकारबाट खेद्छन्। नाकाबन्दीसंग डटेर सामना गर्यो भने, कहिल्यै नाकाबन्दी नहुने गरी उत्तरतिर व्यापार, पारावहन सम्झौता गर्यो भने, ठूलाठूला काम गर्यो भने, विकास गर्यो भने, सुशासन ल्यायो भने, अर्थतन्त्र उँभोतिर लगाइयो भने सबै मिलेर सरकारबाट हटाउँछन्। काममा प्रतिस्पर्धा गरेर देखाउनु पर्नेमा उनले जोड दिए। बुढीगण्डकी जलविद्युत आयोजना नेपाली आफैंले बनाउँछु भन्नु हाँस्यास्पद भएको उनले तर्क गरे। पहिलोपल्ट म सरकारको नेतृत्व गर्दा बुढीगण्डकी आयोजनालाई अघि बढाउन खोजेँ। सरकार ढालियो। बुढीगण्डकीलाई खारेज गरियो। फेरि दोस्रोपल्ट मैले सरकारको नेतृत्व गर्दा फेरि त्यसलाई अघि बढाउन खोजेँ। फेरि सरकार ढालियो। फेरि आयोजना खारेज गरियो। गर्न खोजेको के हो, त्यो थाहा छैन, अध्यक्ष ओलीले भने, म के भन्न चाहन्छु भने नेपालको परियोजना कुन देशले बनाउँदा नेपाललाई फाइदा हुन्छ, त्यसै देशलाई दिनुपर्छ। तर एउटा देशलाई दिनै नहुने, अर्को देशलाई दिनै पर्ने। जिएमआरले अपर कर्णाली जिम्मा लिएर नबाएको पन्ध्र वर्ष भयो, फेरि पनि अर्को आयोजना उसैलाई दिनुपर्ने, के छ यसमा ? सरकारले बुढीगण्डकी आयोजना आफैं बनाउने गफ दिने गरेको उनले बताए। कहिलेकहीँ सरकारमा रहनेहरुले बढी नै गफ दिने गर्छन्। एकचोटी मैले नै शेरबहादुरजीलाई बुढीगण्डकी के गर्नुहुछ भनेर सोधेँ। उहाँले हामी आफैं बनाउँछौँ भन्नुभयो। हामीसँग पैसा छ र ? भनेर सोध्दा उहाँले मज्जाले पैसा छ भन्नुभयो। कर्मचारीलाई तनखा खुवाउन आन्तरिक ऋण उठाउनु हुन्छ, बुढीगण्डकी आफैं बनाउँछु भन्नुहुन्छ। प्रधानमन्त्रीको धाक। ' 'अहिलेको अवस्थामा अझै केही वर्षसम्म नेपाल आफैंले बूढीगण्डकी बनाउन कुनै सम्भव देखिंदैन। आफैंले बनाउन सक्ने ४८० मेगावाटको फुकोट कर्णाली आयोजना अर्कालाई दिने, यस्तो ठूलो आयोजना, जुन हामी बनाउन सक्दैनौं, त्योचाहिँ हामी नै बनाउँछौँ भनेर राख्ने, यो ठिक छैन।, उनले भने। राज्य कोषबाट ७६ अर्ब मुआब्जा दिइसकेकाले बुढीगण्डकी जसरी पनि बनाउनै पर्ने उनको भनाइ छ।"
अमेरिकी राजनीतिमा नेपाली,"अमेरिकामा नेपालीहरू राजनीतिका माध्यमबाट जनताको सेवा गर्ने इच्छा गर्छन्। फाट्टफुट्ट गर्दागर्दै यो क्रम बढ्दो छ। अमेरिकामा नेपालीहरू राजनीतिका माध्यमबाट जनताको सेवा गर्ने इच्छा गर्छन्। यसका उदाहरण फाट्टफुट्ट गर्दागर्दै बढ्दो देखिन्छ। यसको पछिल्लो एउटा खुड्किलो थियो, गत नोभेम्बर ७ मा अमेरिकामा भएको विभिन्न राज्यमा विभिन्न पद वा अन्य प्रयोजनको निर्वाचन। बिजोर वर्षमा हुने अफ एअर इलेक्सन निर्वाचनमा स्थानीय सरकारमा नेपाली मूलका नयाँ अनुहार थपिए। एउटै नगरमा दुई वडासदस्य। त्यो पनि अमेरिकाको तेस्रो सानो राज्य कनेटिकटमा। भयो के भने कनेटिकट राज्यको ब्य्रानफोर्ड नगरमा नेपाली मूलका दुई व्यक्तिले उम्मेदवारी दिए। दुवैले जिते। डेमोक्रेटिक पार्टीका तर्फबाट रामचन्द्र श्रेष्ठ र रिपब्लिकनका तर्फबाट चिरन न्यौपाने। कनेटिकट, अमेरिकाको एउटा उत्तरपूर्वी राज्य हो भने ब्यार्नफोर्ड, न्युयोर्कबाट करिब ७४ माइल उत्तरपूर्वमा छ। २८ हजार जनसंख्या भएको ब्यार्नफोर्डमा २ सयभन्दा बढी नेपाली परिवारको बसोबास छ। उक्त राज्य अमेरिकाको न्यु इंग्ल्यान्डका ६ राज्यमध्ये एक हो, जसमा रोड आइल्यान्ड, कनेटिकट, म्यासच्युसेटस्, न्यु ह्याम्सर, भर्मन्ट र मेन पर्छन्। टेक्सस राज्यलाई छाड्ने हो भने न्यु इंग्ल्यान्डका ६ राज्यलगायत अमेरिकाको यो पूर्वी पाटोमा नेपालीको बसोबास उल्लेख्य छ। क्षेत्रफलका कुरा गर्ने हो भने टेक्सस, न्यु इंग्ल्यान्डका ६ राज्यको कुल क्षेत्रफलभन्दा १ लाख ९६ हजार ६ सय वर्गमाइल बढी (आकारमा ३७३ गुणा) छ। पूरै अमेरिकाको जनगणना वितरणले पनि पूर्वमा घना आवादी देखाउँछ। अमेरिकालाई उत्तरदक्षिण पारेर बीचमा आधा पार्नु हो भने यो मुलुकको ८० प्रतिशत जनसंख्या पूर्व (काल्पनिक) मा पर्ने आधा भागमा छ। अमेरिकाको जनसंख्या करिब ३३ करोडभन्दा बढी छ। ब्यार्नफोर्डको शब्दावलीमा वडासदस्यलाई आरटीएम भनिन्छ, जसको पूरा अर्थ रिप्रजेन्टेटिभ टाउन मिटिङ हो। यस नगरमा ३० आरटीएम छन्। आरटीएम दुई वर्षका लागि चुनिन्छन्। यहाँ हुन्छ के भने कुनै आरटीएम कार्यकालको बीचमा पदबाट बाहिरियो भने निर्वाचन हुँदैन। उसकै दललाई एउटा प्रतिनिधि छानेर उक्त पदमा पठाउन भनिन्छ। सन् २०२१ मा आरटीएम पदमा निर्वाचित हुनुअघि रामचन्द्र श्रेष्ठलाई डेमोक्रेटिक पार्टीले छानेर रिक्त स्थानका लागि पठायो। त्यस वर्ष नोभेम्बर २ मा भएको श्रेष्ठ भए, अनि सन् २०२३ नोभेम्बर ७ मा पनि। रिपब्लिकनका चिरन न्यौपाने पनि श्रेष्ठ झैं कार्यकालको बीचमा खाली भएको आरटीएम पद पूरा गर्न उक्त दलबाट छानिएर गए। अनि नोभेम्बर ७ मा निर्वाचित। दुवै आरटीएमसँग मैले छोटो अन्तर्वार्ता गर्ने अवसर पाएको थिएँ। अर्काे के पनि भइदियो भने चिरन मात्र यस्ता जनप्रतिनिधि भए, जो रिपब्लिकनका हुन्। यसअघि निर्वाचित नेपाली मूलका विभिन्न प्रतिनिधि सबै डेमोक्रेटिकका छन्। कनेटिकटको ब्यार्नफोर्डबाट उत्तरपश्चिम करिब ८४ माइल पार गर्दा न्युयोर्क राज्यको १०३औं डिस्ट्रिक्ट पुगिन्छ, जहाँ सराह्रना श्रेष्ठ जनप्रतिनिधि छन्। उनी सन् २०२२ नोभेम्बरको मध्यावधिमा उक्त डिस्ट्रिक्टको एसेम्बलीमा निर्वाचित भएकी हुन्। उनी पनि डेमोक्रेटिकबाट विजयी भइन्। अमेरिकामा नेपाली मूलका जनप्रतिनिधिका कुरा गर्दा सराह्रना मात्र निर्वाचित महिला जनप्रतिनिधि हुन्। उनको डिस्ट्रिक्टमा करिब १ लाख ३४ हजार मानिस बस्छन्। न्युयोर्क आकारमा अमेरिकाको ठूलोबाट ३०औं राज्यमा पर्छ, जहाँ करिब १ करोड ९९ लाख मानिस बस्छन्। डेमोक्रेटिकका अर्को विजयी हुन्, सन् २०१८ मा मेरिल्यान्ड राज्यको डिस्ट्रिक्ट ८ बाट निर्वाचित ह्यारी (एचबी) भण्डारी। भण्डारी सामाजिक सञ्जाललगायत अरू सञ्चार सहज भएपछि विजयी एक्लो जस्तो भए। त्यसैले उनको चर्चा बढी भयो। अमेरिकामा नेपालीभाषीको राजनीतिका कुरा गर्दा झट्ट उनकै नाम सम्झिन्छ। उनी सन् २०२२ नोभेम्बर ८ मा पुनः निर्वाचित भए। ह्यारीको डिस्ट्रिक्ट ८ मा १ लाख २८ हजार मानिस बस्छन्। करिब ६१ लाख ६७ हजार जनसंख्या भएको मेरिल्यान्ड राज्य नवौं सानो राज्य हो। मेरिल्यान्ड राज्यकै इन्डियन हेड नगरका उपप्रमुख किरण (रोन) सिटौला। डेमोक्रेटिकका उनी सन् २०१५ मा उक्त नगरका उपप्रमुख निर्वाचित भए। सिटौला गत मे महिना तेस्रो कार्यकालका लागि निर्वाचित भए। चारवर्षे कार्यकाल गर्दागर्दै यतिका वर्ष पुर्याएका सिटौला उक्त पदमा नरहने इच्छा गरेका छन्। उनलाई अमेरिकामा सार्वजनिक पदमा निर्वाचित पहिलो नेपालीका रूपमा चिनिन्छ भने इन्डियन हेड नगरका लागि भने उनी अमेरिका नजन्मेको पहिलो निर्वाचित व्यक्ति पनि हुन्। अमेरिका भर्जिनियाको हर्नडन नगर परिषद्को निर्वाचनमा प्रदीप ढकाल भएका थिए, सन् २०१८ नोभेम्बरमा। उक्त मध्यावधि निर्वाचनमा ६ जना काउन्सिल सदस्यको लागि चुनाव भएको थियो। ढकालले पाँचौं स्थान हासिल गर्दै विजय भएका थिए। स्वतन्त्र उम्मेद्ववार ढकाल पछिल्लो पटक सन् २०२२ नोभेम्बर ८ मा पुनः निर्वाचित भएका छन्। हर्नडन नगरमा अहिले २४ हजारको बसोबास छ। अमेरिकाको भर्जिनिया १४औं सानो राज्य हो, जहाँ करिब ८६ लाख ८४ हजार मानिस बस्छन्। टेक्सस राज्यको युलेस सिटी काउन्सिल मेम्बरमा टीका पौडेल विजयी भएका थिए। उनी सन् २०२१ जुन महिनामा भएको निर्वाचनमा दुई वर्षका लागि सिटीको मेम्बर निर्वाचित भएका हुन्। टेक्सस राज्य, अमेरिकाको दोस्रो ठूलो राज्य हो, जहाँ करिब २ करोड ९३ लाख मानिस बस्छन्। पछिल्लो समयमा नेपालीले टेक्ससलाई मुख्य गन्तव्य बनाएका छन्। युलेस सिटीमा करिब ६१ हजार मानिस बस्छन्। पौडेलको कार्यकाल सन् २०२४ मेसम्म छ। सन् २०२० को जनगणनाले नेपाली २ लाख १९ हजार ५ सय भने पनि नेपालबाट आएका आप्रवासीको अनौपचारिक संख्या ४ देखि ५ लाख भएको बताइन्छ। नेपालीभाषी भनेर दोस्रो ठूलो समूहका रूपमा अमेरिकामा पुनस्र्थापित भुटानी शरणार्थीलाई चिनिन्छ। अमेरिकी सरकारले ९६ हजार २ सय १३ नेपालीभाषी भुटानीलाई सन् २००८ पछि बसोबास गराएको छ। यहाँका ४० भन्दा बढी राज्यमा बसाइए पनि उनीहरू पछिल्ला वर्षहरूमा पेन्सलभेनिया, ओहायो र केन्टकीमा बढी केन्द्रित छन्। दोस्रो बसाइँका रूपमा यी राज्य रोजेसँगै सन् २०१९ नोभेम्बरमा ओहायोमा बस्दै आएका भुवन प्याकुरेल त्यहाँको रेनोल्ड्सबर्ग सहरको वडा ३ को नगरपरिषद् सदस्यमा निर्वाचित भए। ओहायो, अमेरिकाको १६औं सानो राज्य हो, जहाँ करिब १ करोड १९ लाख मानिस बस्छन्। रेनोल्ड्सबर्ग सहरको जनसंख्या करिब ४१ हजार छ। डेमोक्रेटिक पार्टीबाट विजयी प्याकुरेललाई अमेरिकामा सार्वजनिक पदमा निर्वाचित पहिलो भुटानीका रूपमा चिनिन्छ। यसरी अपत्यारिलो र धिमी गतिमा नेपाली मूलका आप्रवासी अमेरिकी राजनीतिमा उदाउँदै छन्।"
सरकारले मात्रै महिलामाथिको विभेद् अन्त्य गर्न सक्दैन : मन्त्री आचार्य,"काठमाडौं : महिला, बालबालिका तथा ज्येष्ठ नागरिक मन्त्री सुरेन्द्रराज आचार्यले सरकारले मात्रै महिलामाथिको विभेद् अन्त्य गर्न नसक्ने बताएका छन्। काठमाडौंमा आयोजित एक कार्यक्रममा मन्त्री आचार्यले महिलामाथिको विभेद् अन्त्य गर्न समाजमा सचेतना ल्याउनुपर्ने र सरकारले संविधानमा उल्लेख कानुन कार्यान्वयनमा जोड दिनुपर्ने बताए। उनले संविधानमा उल्लेख समावेशीको विषयलाई कार्यान्वयनमा लैजान सरोकारवाला सबै गम्भीर हुनुपर्ने बताए। निर्वाचनमा पनि दलहरूले समानुपातिक ढंगले महिलालाई स्थान दिन नसके उनको भनाइ छ। उनले महिला विभाग खारेज गर्ने निर्णय आफू मन्त्रालय आउनुभन्दा पहिले नै भएको दाबी गरे। विभाग खारेज भए पनि यसले गर्ने काम अब मन्त्रालयको एउटा शाखाले गर्ने उनले बताए।"
एनसेलको सेयर बिक्री रोक्न रिट,"काठमाडौं : प्रतिनिधिसभा सदस्य अमरेशकुमार सिंहले दूरसञ्चार सेवा प्रदायक कम्पनी एनसेलको सेयर स्वामित्व खरिद बिक्री रोक्न माग गर्दै शुक्रबार रिट दर्ता गरेका छन्। सर्वोच्च अदालतमा दायर गरिएको रिटको प्रारम्भिक सुनुवाइका लागि आइतबार पेसी तोकिएको छ। सांसद सिंहले रिटमा नेपालको नियम, कानुनको पालना नगरी कर छल्ने उद्देश्यले निकै कम मूल्यमा ८० प्रतिशत सेयर बिक्री गर्न भएको सम्झौतालाई मान्यता नदिन परमादेशको माग गरेका छन्। नेपालको नियमनकारी निकायले अनुमति नदिएको अवस्थामा गरिएको सेयर कारोबारको वैधानिकता उत्प्रेषणको आदेशले बदर गर्न समेत रिटमा माग गरिएको छ। आजियाटा र स्पेक्ट्रलाइट यूके लिमिटेडबीच कारोबार अपारदर्शी भएको र एनसेलको अनुमतिपत्र रहुञ्जेलसम्म आजियाटाले एनसेलको आम्दानी लैजाने गरी सेयर खरिदबिक्रीको सम्झौता भएको दाबी रिट निवेदनमा गरिएको छ। एनसेल कम्पनीको सेयरबिक्रीमा विधिको शासनलाई चुनौती भएको उल्लेख गर्दै रिटमा अहिलेसम्मकै सबैभन्दा ठूलो भ्रष्टाचार काण्ड भएको जिकिर गरिएको छ।"
देशको आर्थिक स्थिति विदेशीसँग ऋण लिएर तलब खुवाउने अवस्थामा पुग्यो : डा कोइराला,"देशका ठूला भ्रष्टाचारमा राजनीतिक नेता, कर्मचारी र व्यापारी जोडिएको भन्दै भ्रष्टाचार अन्त्य नगरेसम्म देशको विकास नहुने उनले बताए । काठमाडौँ : नेपाली कांग्रेसका नेता डा शेखर कोइरालाले कांग्रेस एक्लै चुनाव लडेत्रमात्र बलियो पार्टी बन्ने दाबी गरेका छन्। चितवनकाठमाडौँ प्रजातान्त्रिक सङ्गमको ३३ औँ वार्षिक साधारणसभा तथा १२ औँ अधिवेशनको आज उद्घाटन गर्दै उनले पार्टीलाई परिवर्तन गर्दै बलियो बनाउनका लागि जनतामाझ जानुपर्ने बताएका हुन्। जबसम्म हामी एक्लै चुनाव लड्न सक्दैन तबसम्म पार्टी झन्झन् कमजोर हुँदै जान्छौँ, उनले भने। नेता कोइरालाले देशको आर्थिक स्थिति विदेशीसँग ऋण लिएर कर्मचारीलाई तलब खुवाउने अवस्थामा पुगेको भन्दै चिन्ता व्यक्त गरे। डा कोइरालाले कांग्रेसलाई जनतासँग जोड्न सकेमात्र परिवर्तन हुने बताए। देशलाई सम्हाल्ने लोकतान्त्रिक पार्टी कांग्रेस हो। कांग्रेस परिवर्तन नभई मुलुक परिवर्तन हुन सक्दैन। कांग्रेसलाई जनतासँग जोड्न सकेमात्र पार्टी परिवर्तन भएर अगाडि बढ्न सक्छ, डा कोइरालाले भने। केही समयदेखि चितवन प्रजातान्त्रिक आन्दोलनभन्दा अलग बाटोबाट हिँडिरहेको छ। यो कांग्रेसकै केन्द्रीय नेतृत्वका कारण भएको हो। यसको नतिजा चितवनमा कांग्रेसको सङ्गठन कमजोर हुँदै गएको छ। यसलाई बलियो बनाउन सबै एकजुट हुनुपर्छ, कोइरालाले भने। उनले स्वदेशमा अध्ययन र काम गर्ने वातावरण नभएकाले गत वर्षमात्र प्लस टु पढेर एक लाख २७ हजार विद्यार्थी विदेश गएका भन्दै उक्त युवाशक्तिलाई स्वदेशमा रोक्नका लागि सरकारले ठोस कार्यक्रम अगाडि सार्नुपर्ने बताए। कुनै पनि देशलाई समृद्ध बनाउन कृषि उत्पादन बढाउन जरुरी रहेको कोइरालाको भनाइ थियो। देशका ठूला भ्रष्टाचारमा राजनीतिक नेता, कर्मचारी र व्यापारी जोडिएको भन्दै भ्रष्टाचार अन्त्य नगरेसम्म देशको विकास नहुने उनले बताए। महाधिवेशन भएको दुई वर्ष बित्न लाग्दासम्म पार्टीको भ्रातृ संस्था तथा विभागलाई पूर्णता दिन नसक्नु पार्टी नेतृत्वको कमजोरी भएको नेता कोइरालाले बताए।  रासस"
महिला सहभागिता वृद्धिका लागि राजनीतिक दल नै बढी सजग हुनुपर्छ : थपलिया,"काठमाडौँ : निर्वाचन आयोगका प्रमुख आयुक्त दिनेशकुमार थपलियाले संविधान र कानुनमा उल्लेखित व्यवस्थानुसार राज्यका तीन वटै तहमा महिला सहभागिता वृद्धिका लागि राजनीतिक दलहरु नै बढी सजग हुनुपर्ने बताएका छन् । लैङ्गिक हिंसाविरुद्धको १६ दिने अभियानअन्तर्गत अन्तरपार्टी महिला सञ्जालले निर्वाचनसम्बन्धी एकीकृत कानुनको प्रस्तावित विधेयकमाथि शुक्रबार आयोजित छलफलमा प्रमुख आयुक्त थपलियाले संविधानमा राज्यका सबै तहमा ३३ प्रतिशत महिलाको सहभागिता अनिवार्य भनेको र स्थानीय तहका प्रमुख र उपप्रमुखमा एक महिला अनिवार्य हुने मर्म बोके पनि राजनीतिक दलले गठबन्धन गरेर निर्वाचन लडेकाले दुवै पदमा पुरुष जितेका धेरै उदाहारण रहेको उल्लेख गरे। प्रमुख आयुक्तले राष्ट्रपति र उपराष्ट्रपतिमध्ये एकमा फरक लिङ्ग र समुदाय हुनुपर्ने कानुनी व्यवस्थालाई आयोगले व्याख्या गर्दा त्यसरी व्याख्या नगरिदिन कतिपय महिला नेत्री र अधिकारकर्मीले नै आग्रह गरेको स्मरण गर्दै अधिकारको वकालत भाषणमा मात्र नभइ व्यवहारमा पनि गर्न आग्रह गरे । निर्वाचन आयुक्त डा जानकीकुमारी तुलाधरले दिगो विकासको लक्ष्य प्राप्तिका लागि स्थानीय तहमा ४२, प्रदेश तहमा ३६ र सङ्घीय संसद्मा ३३ प्रतिशत महिला अनिवार्य प्रतिनिधित्व हुनुपर्ने भएकाले संविधान र कानुनी व्यवस्थालाई कार्यान्वयन र संशोधनबाट लक्ष्य हासिल गर्नुपर्ने बताए । उनले नेपालको संविधानको विभिन्न धारा र राज्यका निर्देशक सिद्धान्तका व्यवस्थाको मर्मलाई आत्मसाथ गरेको निर्वाचन व्यवस्थापनसम्बन्धी विधेयकको मस्यौदा तयार गरिएको जनाए । कार्यक्रममा महिला नेत्री र अधिकारकर्मीले स्थानीय तहका वडाका ५० प्रतिशत महिला निर्वाचित गराउन, अध्यक्ष र उपाध्यक्षमा अनिवार्य महिला विजयी गराउन, निर्वाचनमा महिलाको समग्र सहभागिता बढाउन माग गरेका थिए । सञ्जालका अध्यक्ष कल्याणी रिजालले वडाध्यक्षमा पनि ३३ प्रतिशत महिला सुनिश्चित हुनुपर्ने विधेयकको प्रस्तावना सकारात्मक रहेको बताइन् । आयोगले निर्वाचन व्यवस्थापनलाई अझ बढी स्वच्छ, निष्पक्ष, सहज र प्रभावकारी बनाउन संविधान, सर्वोच्च अदालतबाट भएका निर्देशनात्मक आदेश तथा अन्तर्राष्ट्रिय अभ्यास र विगतका अनुभव तथा पृष्ठ पोषण समेतका आधारमा साविकको निर्वाचनसम्बन्धी कानुनमा परिमार्जन गरी निर्वाचनसम्बन्धी कानुनलाई संशोधन र एकीकरण गर्न बनेको विधेयक नेपाल सरकार गृह मन्त्रालयमा पठाइसकेको छ । सो विधेयकमाथि नेपाल सरकार मन्त्रिपरिषद्बाट २०७८ पुस १४ गते सैद्धान्तिक सहमति प्राप्त भएको थियो । विधेयकमा प्रतिनिधिसभा वा प्रदेशसभा सदस्यका लागि पहिलो हुने निर्वाचित हुने निर्वाचन प्रणालीतर्फ उम्मेदवारी दिँदा कम्तीमा ३३ प्रतिशत महिला उम्मेदवार दिनुपर्ने उल्लेख छ । यस्तै स्थानीय तहको अध्यक्ष वा उपाध्यक्ष, प्रमुख वा उपप्रमुखमध्ये कम्तीमा एक जना महिला उम्मेदवार हुनुपर्ने, एउटा पदमा मात्र उम्मेदवारी दिँदा महिला उम्मेदवार दिनुपर्ने एवम् वडाध्यक्षको पदमा उम्मेदवारी दिँदा सम्बन्धित स्थानीय तहका सम्पूर्ण वडाध्यक्षमध्ये कम्तीमा ३३ प्रतिशत महिला उम्मेदवार दिनुपर्ने उल्लेख छ ।  रासस"
कोप२८ सम्मेलन नेपालका लागि उपलब्धिमूलक : मन्त्री महतो,"युएई (दुबई) : वन तथा वातावरणमन्त्री डा वीरेन्द्रप्रसाद महतोले जलवायु परिवर्तनसम्बन्धी संयुक्त राष्ट्रसंघीय सम्मेलन (कोप२८) नेपालका लागि उपलब्धिमूलक भएको बताएका छन्। युनाइटेड अरब इमिरेट्स (युएई)को दुबईमा आयोजना भएको सम्मेलनमा सहभागी भई नेपाल फर्किने क्रममा उनले यसपटकको सम्मेलनमा नेपालका मुद्दाबारे चर्चा हुनुका साथै प्राथमिकता पाएको उल्लेख गरे। कोप२८ मा सहभागी भएर मन्त्री डा महतो आज स्वदेश फर्किएका हुन्। उनले सम्मेलनमा नेपालको सरकारी तथा गैरसरकारी प्रतिनिधिको एकै स्वर रहेको र यसपटक नेपालले आफ्ना मुद्दा जोडदाररूपमा उठाएको उल्लेख गरे। 'यसपटक हामी वानडोर विन्डोज सिस्टमबाट प्रस्तुत भएका थियौं। यसको परिणाम हाम्रा आवाज प्रभावकारी भएका छन्,' उनले भने। युएईको दुबईमा यही मङ्सिर १४ गतेदेखि सुरु भएको उक्त सम्मेलन मङ्सिर २६ गतेसम्म चल्नेछ। यस सम्मेलनको प्रारम्भमै अन्य सम्मेलनको तुलनामा हिमालका मुद्दाबारे चर्चामात्र भएन यसले प्राथमिकतासमेत पाएको छ। मन्त्री डा महतोले कोप२८ को पूर्वसन्ध्यामा संयुक्त राष्ट्रसंघका महासचिव एन्टोनियो गुटेरेसले नेपाल भ्रमण गरेको र नेपाललाई उच्च प्राथमिकतामा राखेकाले पनि यसपटक सम्मेलनमा नेपालका मुद्दाले विश्व मञ्चमा चर्चा भएको बताए। यसपटकको सम्मेलनमा नेपालको आफ्नै पेभिलियन भएकाले जलवायु परिवर्तनका बारेमा प्रभावकारीरूपमा छलफल तथा अन्तर्क्रिया गरिएको मन्त्री डा महतोले जानकारी दिए। उनले डिसेम्बर ३ मा एसियाली विकास बैंकद्वारा आयोजित मन्त्रिस्तरीय कार्यक्रमलाई सम्बोधन गरेका थिए। त्यस्तै डिसेम्बर ३ मा नै बैंकद्वारा लञ्चिङ मेलम्ची डिजास्टर ड्यामेज एसेसमेन्ट रिपोर्ट कार्यक्रमलाई पनि मन्त्री डा महतोले सम्बोधन गरेका थिए। त्यस्तै डिसेम्बर ५ मा भने मन्त्री डा महतोले नेपाल्स मिटिगेशन इफोट्र्स : रोड टु नेट जिरो कार्यक्रममा र स्केलिङ अप इन्भेष्टमेन्ट इन एड्यप्टेशन द्याट लिभ्स नो वन बिहाइण्ड विषयक उच्चस्तरीय कार्यक्रममा पनि सम्बोधन गरेका छन्। डिसेम्बर ६ मा उनले बिल्डिङ ब्लक्स अफ क्लाइमेट एम्बिसनः पिपुल, नेचर, एण्ड एक्सन कार्यक्रम र लोकल्ली लेड एड्यप्टेशन प्राक्टिस इन नेपाल कार्यक्रममा सम्बोधन गरेका थिए। कोप२८ नेपाल पेभेलियनमा डिसेम्बर ३ देखि ८ तारिखसम्म २५ वटा विभिन्न साइड इभेन्ट्स सञ्चालन भएका थिए। आगामी दिनमा यही पेभेलियनमा अन्य १४ भन्दा बढी साइड इभेन्ट्स हुने मन्त्री डा महतोले जानकारी दिए।"
राष्ट्रियसभाको उम्मेदवार छान्न एकीकृत समाजवादीले बोलायो सचिवालय बैठक,"काठमाडौं : नेकपा (एकीकृत समाजवादी)ले यही मङ्सिर २८ र २९ गते सचिवालय बैठक काठमाडौँमा बोलाएको छ । बैठकले राष्ट्रियसभाको आसन्न निर्वाचनमा पार्टीका तर्फबाट उम्मेदवार बन्न मापदण्ड तय गर्नुका साथै मापदण्डका आधारमा उम्मेदवार छनोट गर्ने छ । सचिवालय बैठकले गर्ने निर्णयलाई स्थायी समिति र पोलिट्ब्यूरो सदस्यको बैठकले अनुमोदन गरेपछि कार्यान्वयन गरिने छ । पार्टीको आन्तरिक विवाद समाधानमा केन्द्रित हुने छलफलमा इलाममा हुने प्रतिनिधिसभाको उपनिर्वाचनलगायत सबै तहका उपनिर्वाचनमा पार्टीका तर्फबाट आवश्यक तयारी, समन्वय र सहजीकरण गर्ने विषयमा छलफल गरिने महासचिव घनश्याम भुसालले जानकारी दिए । सुशासन, जनजीविका, समसामयिक राजनीतिक विषयमा छलफल गरिने बैठकमा समान विचार राख्ने राजनीतिक दलहरू, सङ्घसंस्था तथा समूहसँग भएका कार्यगत एकताबारे जानकारी गराइने छ । देशभर साङ्गठनिक अवस्था, जनवर्गीय सङ्गठनको कार्यप्रगतिको समीक्षा गरिने बैठकमा केही नेताहरूको जिम्मेवारी हेरफेरसमेत गरिने छ । रासस"
सडक स्तरोन्नति नहुँदा यात्रा असहज,"नवलपुर : नवलपरासी (बर्दघाटसुस्तापूर्व)का बासिन्दा प्रदेश राजधानी पोखरा चितवन, पश्चिम नवलपरासी, रुपन्देही र पाल्पा हुँदै जानुपर्ने अवस्था छ। सदरमुकाम कावासोतीलाई प्रदेश सदरमुकामसम्म जोड्ने सडक स्तरोन्नति नहुँदा सास्ती खेप्नुपरेको छ। पूर्वपश्चिम राजमार्गको दलदलेबाट एक सय २५ किलोमिटरको यात्रा गरेर पोखरा पुग्न सकिने भए पनि सडक स्तरोन्नति नहुँदा समस्या भएको छ। 'पूर्वपश्चिम राजमार्गसँग जोडिएको देवचुली नगरपालिका१३ दलदलेबाट कुमसोत, पोखरी, कोखे, डेढगाउँ हुँदै तनहुँको मानपुर, भिमाद भएर पोखरा जाने छोटो सडकको ट्रयाक खुलेको छ', देवचुली नगरपालिका१२ गैँडीका शेरबहादुर पौडेलले भने, 'सडकको स्तरोन्नति नहुँदा यात्रा सहज छैन।' कुमसोत कटेपछि पोखरीसम्म करिब सात किलोमिटर सडक अत्यन्तै जीर्ण छ। हुप्सेकोट गाउँपालिकाको पाङ्ग्रेमा पहिरो गइरहन्छ। 'करिब तीन दशक अगाडि यो ट्रयाक खुलेको हो। अहिलेसम्म स्तरोन्नति गरिएको छैन', उनले भने। बौदीकाली गाउँपालिकाको पोखरीबाट कोखेसम्म सडक स्तरोन्नति गरिएको छ। 'पाङ्ग्रेमा बर्खाको बेला सधैँ पहिरो खस्ने गरेको छ', पौडेलले भने। दलदलेधौवादी सडकखण्ड (देवचुली खण्ड)का सडक निर्माण समितिका अध्यक्ष रामप्रसाद मरासेनीले सडक निर्माण भएको लामो समय हुँदासमेत स्तरोन्नति हुन नसक्नु दुःखद विषय भएको बताए। 'हामीले प्रत्येक मुख्यमन्त्रीलाई सडकको अवस्थाबारे जानकारी गराए पनि आश्वासन मात्रै पाउने गरेका छौँ', उनले भने। सडक स्तरोन्नति गरिए नवलपुरको व्यापार, पर्यटनलगायतका लागि सहज हुन्छ। पहाडी क्षेत्रमा उत्पादन भएका फलफूल तथा कृषिजन्य सामग्री सहजरुपमा बजार लैजान सकिने स्थानीय बताउँछन्। २०४५ सालमा उक्त सडकको ट्रयाक खोल्ने काम गरिएको थियो।"
एकै रात छ घरमा चोरी,"बागलुङ : बागलुङमा एकै रात छ घरमा चोरी भएको छ। जिल्लाको बडिगाड गाउँपालिका५ खौलार बजारमा छ घरमा घरबाट सुनसहित पाँच लाख रुपैयाँ बराबरको चोरी भएको हो। गाउँपालिकाको केन्द्र नजिक रहेको बजारका एकै रातमा आधा दर्जन घरमा चोरी हुँदा स्थानीय त्रसित भएका छन्। बजारको पाँच पसलबाट नगद र एक घरबाट सुनचाँदी भएको बडिगाड गाउँपालिकाकी अध्यक्ष गण्डकी थापा अधिकारीले जानकारी दिए। रातको २ देखि ३ बजेको समयमा स्थानीय अर्जुनप्रसाद खरेलको घरबाट साढे तीन तोला सुन, खौलार बजारको प्रज्ज्वल दाना पसलबाट नगद ६० हजार, खरेल भाडा पसल तथा हार्डवयरबाट नगद १५ हजार, जलजला होटलबाट नगद १० हजार, मायालु होटलबाट पाँच हजार कक्षपति स्टोर्सबाट चार हजार नगद चोरी भएको अध्यक्ष अधिकारीले बताए। सबै घरका ताल्चा फुटालेर चोर प्रवेश गरेको स्थानीयको भनाइ छ। चोरी भएका हरेक पसलमा घरको पछाडिबाट च्यानल गेटको ताल्चा फुटाएर चोरी भएको उनको भनाइ छ। चोरी भएको खरेल भाँडा पसल तथा हार्डवयरको सिसि क्यामेरामा एक अर्धबैंशे पुरुष अनुहारमा मुकुण्डो लगाएर झोला बोकेको र पीपिइ लगाएर घरको पछाडिबाट छिरेर काउन्टरको घर्रासहित चोरी गरेको देखिन्छ। जिल्ला प्रहरी कार्यालय बागलुङका सूचना अधिकारी एवं प्रहरी नायब उपरीक्षक मदन केसीले सिसि क्यामराद्वारा घटनाको सुक्ष्म अनुसन्धान गरिने बताए। चोरी भएको ठाउँमा प्रहरीलाई सिभिलमा खटाइने र सीसीटीभी फुटेज फेला परेको हुँदा त्यसलाई आधार बनाएर अनुसन्धान अगाडि बढाएको केसीको भनाइ छ।"
आइतबार देशका यी स्थानमा हुने छ हिमपात,"काठमाडौं : आइतबार कोशी, बागमती र गण्डकी प्रदेशको पहाडी भूभागमा आंशिक बदली रही देशका बाँकी भूभागमा मौसम सामान्यतया सफा रहनेछ। मौसम पूर्वानुमान महाशाखाका अनुसार कोशी र गण्डकी प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। आइतबार राति कोशी, बागमती र गण्डकी प्रदेशका पहाडी भूभागमा आंशिक बदली रही देशका बाँकी भूभागमा मौसम सामान्यतया सफा रहनेछ।"
"सोलुखुम्बुको एक गोठमा आगलागी, बालकको मृत्यु",सोलुखुम्बु : सोलुखुम्बुको सोलुदुधकुण्ड नगरपालिका २ फुङ्बुचेको एक गोठमा आगलागी हुँदा ४ वर्षीय बालकको जलेर मृत्यु भएको छ। मृत्यु हुनेमा सोलुदुधकुण्ड नगरपालिका ४ सुर्केका सोमम शेर्पाका छोरा अन्दाजी वर्ष ४ का पासाङ शेर्पा रहेका छन्। जिल्ला प्रहरी कार्यालय सोलुखुम्बुका सुचना अधिकारी प्रहरी निरीक्षक रामचन्द्र शाहका अनुसार गत बिहीबार सोलुदुधकुण्ड नगरपालिका २ फुङबुचेका दाछिरी शेर्पाको नाकगोठमा आगलागी हुँदा दाछिरीको भान्जा पर्ने पासाङको गोठमै जलेर मृत्यु भएको हो। बिहीबार सााँझ अन्दाजी ५ बजेको समयमा गोठमा आगो बालेर बालककी आमा मपुङ घरतर्फ गएकी र मामा दाछिरी चौरी लिन जंगल गएको अवस्थामा आगलागी भएको प्रहरी निरीक्षक शाहले बताए। आगोले जलेर बालकको शव चिन्न नसक्ने अवस्थामा फेला परेको बालकको शव पोष्टमार्टम पश्चात आफन्तलाई जिम्मा लगाइएको जिल्ला प्रहरी कार्यालय सोलुखुम्बुले जनाएको छ।
रारामा चार महिनामा चार हजार पर्यटक,"मुगु : कर्णालीको उत्कृष्ट पर्यटकीय गन्तव्य मानिएको रारामा चार महिनायता चार हजार पर्यटकले भ्रमण गरेका छन्। गत साउन १ गतेदेखि कात्तिक मसान्तसम्म आन्तरिक पर्यटक चार हजार चार सय ९०,सार्क मुलुकका २६ अन्य विदेशी ९५ जनासहित चार हजार छ सय ११ पर्यटकले रारा भ्रमण गरेका रारा राष्ट्रिय निकुञ्ज कार्यालयले जनाएको छ। यस वर्ष रारामा पर्यटक आगमन आशालाग्दो हिसाबले बढिरहेको कार्यालयका सूचना अधिकारी जयहरि धितालले बताए। दसैँतिहार बिदाको मौका पारेर रारामा आन्तरिक पर्यटक बढी आएका उनको भनाइ थियो। पर्यटकको आगमन बढेसँगै चार महिनामा १२ लाख राजस्व संकलन भएको धितालले जानकारी दिए। गत वर्ष रारा भ्रमणमा आन्तरिक पर्यटक ११ हजार, सार्क मुलुकबाट २६ र अन्य विदेशी एक सय ८३ जना आएका निकुञ्जले जानकारी दिएको छ। रारा भ्रमणमा आउने आन्तरिक पर्यटकबाट प्रतिव्यक्ति एक सय, सार्क मुलुककासँग प्रतिव्यक्ति एक हजार पाँच सय र अन्य विदेशीसँग तीन हजारका दरले प्रवेश शुल्क उठाउने गरेको धिमालले जानकारी दिए। हवाईमार्गबाट ७५ र सडकमार्गबाट २५ प्रतिशत पर्यटक रारा भ्रमण गर्न आउने गरेका छन्। सडक र हवाईमार्ग भरपर्दो नहुँदा रारामा अझै पर्यटकको संख्यामा उल्लेख्य वृद्धि हुनसकेको छैन।"
हिउँमै भेडीगोठ,"ढोरपाटन : समुन्द्री सतहदेखि तीन हजार एक सय मिटरको उचाइ। वरपर सेताम्य हिउँ। चौबिसै घण्टा चिसो सिरेठो चलिराख्ने। माथिपट्टी नांगा डाँडा, छेउमै घना जंगल। त्यही जंगलको एक तलपट्टी भेडीगोठ। करिब एक हजारको हाराहारीमा भेडा बाख्राको ठूला बथान। नजिकै मध्यपहाडी लोकमार्ग। दैनिक लोकमार्ग भएर दर्जनौं गाडी चर्को आवाजमा हरन बजाउँदै ओहोरदोहोर गर्छन्। ती गाडीका आवाजमले भेडीगोठालेलाई छुँदैन। उनीहरू आफ्नै धुनमा भेडाको स्याहारसुसारमा व्यस्त हुन्छन्। एक दशक अगाडिसम्म बागलुङ, पूर्वी रुकुम र रोल्पाको सिमाना पातीहाल्ने सुनसान थियो। लोकमार्गको ट्र्याक खुले पनि गाडी गुड्दैनथे। तीन जिल्लाका भेडी गोठालाको मात्रै यहाँ चहलपहल हुन्छ। लोकमार्गसँगै जोडिएका गोठमा अहिले पनि गोठाला बस्दै आएका छन्। चिसो याममा गाली खुट्टा भेडीगोठाले काम गरिरहेका भेटिन्छन्। धेरैजसो गोठालाहरू असार र कात्तिक महिनामै बेंसी झरे पनि चार जना अहिले पनि पातीहाल्ने क्षेत्रमा भेडाबाख्राको हेरचाहमा व्यस्त छन्। केही दिन अगाडि वर्षासँगै परेको हिमपातले तीन दिन दैनिकी कष्टकर बन्यो। चिसो ह्वात्तै बढेपछि यहाँ भएका गोठाला बेंसी झर्ने तरखरमा छन्। अहिले पूर्वी रुकुमको भूमे गाउँपालिकाका श्रीप्रसाद पुन, जोरप्रसाद पुन, सत गुरुङ र रास गुरुङको परिवार भेडीगोठमा छन्। उनीहरूका ठूलो संख्यामा भेडाबाख्रा हुँदा अहिलेसम्म पातीहाल्ने क्षेत्रमै रहेका हुन्। उनीहरू सबैले भेडापालन थालेको दशकौँ बित्यो। पाँच पुर्खादेखि भेडापालन गर्दै आएको बताउने श्रीप्रसाद ६१ वर्षको भए। उनले भेडापालन थालेको ५३ वर्ष भयो। बाउबाजेले गर्दै आएको पेसालाई अंगालेका गुरुङले आफ्ना हातपाखुरा चल्दासम्म यही काम गर्ने चाहना रहेको बताए। उमेर ढल्दै गए पनि गुरुङमा काम गर्ने जोस जाँगर भने युवाको जस्तै छ। गुरुङका सबै दौतरी यही पेसामा लागे पनि अहिलेका नयाँ पुस्ताले भेडाबाख्रा पालनमा चासो दिँदैनन्। नयाँ पुस्ताले परम्परागत पेसालाई चासो नदिँदा पुर्खौंदेखि गर्दै आएको पेसा हराउने डर गुरुङलाई छ। आफ्नो पालामा पढ्ने लेख्ने र विदेश जाने चलन नहुँदा गाउँका सबै मानिस पशुपालनमा लागेको सुनाउँदै अहिलेका पुस्ता विदेश पलायन हुन र बजार झर्ने गरेको गुरुङले बताए। भेडापालनबाटै परिवार चलाउनेदेखि सम्पत्ति जोड्नेसम्म गरेको सुनाउने गुरुङले हिजोआज गाउँमा विकास हुँदै गएपछि पुरानो पेसा लोप हुने अवस्थामा पुगेको सुनाए। गत असारमा पशुचौपाया लिएर लेक आएको भन्दै चिसो बढेकाले अब गाउँ झर्ने गुरुङको भनाइ छ। 'यो चिसोमा बस्न हामीहरूलाई बानी पर्यो, अहिले मात्रै होइन वर्षौंदेखि लेकबेंसी गरेर भेडाबाख्रा पाल्दै आएका छौँ, कहिले हिउँ, कहिले झरी वर्षा, यो सबै सहन थालेका छौँ, यो वर्षको पहिलो पटक मङ्सिरमै हिउँ पर्यो, हिउँले भेडाबाख्रा कठ्याङ्ग्रिएर मर्ने हुँदा अब गाउँमै जाने तयारी गरेका छौँ', गुरुङले भने, 'पहिला गोठ हुन्थे, पशुचौपाया र गोठाला हुन्थेउँ, अहिले त लेक पनि निकै रमाइलो भएको छ, दिनदिनै गाडी आउँछन्, गाडी आएपछि हामीहरूलाई पनि धेरै सजिलो भएको छ, पहिले खर्च बोकेर ल्याउनुपर्थ्यो, अचेल गाडीमा हालेर ल्याउँछौँ, गाउँ जान परे पनि सजिलै छिट्टै पुगेर आउन पाएका छौँ, जंगलमा गाडी गुड्दा पनि रमाइलो लाग्दो रैछ।' पातीहाल्ने क्षेत्रमा तीन जिल्लाका भेडा गोठाला आउने गरे पनि बागलुङको निसीखोला र रोल्पाली भेडा गोठाले असोजमै बेसी झरेका थिए। निसीखोला र रोल्पामा बेंसीमा पनि चरन क्षेत्र बढी हुँदा उनीहरू पहिले नै बेंसी झरेका हुन्। पूर्वी कुरुमका गोठाला भने पुरै झरिसकेका छैनन्। अहिले पातिहाल्ने क्षेत्रमा रहेका गोठालामध्ये जोरप्रसाद पुन पनि छन्। पुनको यहाँ रहेको बथानमा करिब तीन सय भेडाहरू छन्। उनले पनि भेडा पाल्न थालेको तीन दशक बढी भयो। गाउँका सबै पशुपालनमा आबद्ध भएको हुँदा उनी पनि ११ वर्षकै उमेरदेखि यो पेसामा लागेका थिए। भेडापालनले अहिलेसम्म गाउँका धेरैलाई विदेश जानबाट रोकेको पुन बताउँछन्। हिउँदमा बेंसी र बर्खामा लेकमा बसेर भेडा पाल्ने किसानको न्यूनतम पनि एक सय ५० बढी भेडाबाख्रा हुने हुँदै उनीहरू बेचेर विदेश जान नसकेको उनको भनाइ छ। जता गएर जे पेसा अङ्गाले पनि जीवनयापन नै गर्ने भएको भन्दै गाउँमै परम्परादेखि गरिँदै आएको काम गरे पनि परिवार चलाउन सकिने पुनले बताए। आफू अहिलेसम्म कुनै पनि ठूलाठूला सहरमा नपुगेको उनको भनाइ छ। पुनले भने, 'जहाँ गएर पनि काम गर्नै पर्छ, पैसा कमाउन सहज छैन, यहाँ लेक हो, हिउँले चिसो छ, फोहर कपडा लगाएर हिँड्नुपर्छ, तर कमाइ त यहाँ पनि छ नि, अरुको गुलामी गर्नुभन्दा यही मालिक बनेर भेडागोठालो गर्नु राम्रो लाग्छ हाम्लाई, वर्षमा १५२० भेडाबाख्रा बेचे पनि परिवार चलाउन सकिन्छ, मैले त छोरा भतिजलाई पनि यही आउँ, यही पेसामा लाग भन्छु तर मान्दैनन्, हामीहरूले कहिल्यै पनि काम सानो ठूलो मानेनौँ र आफ्नो ठाउँमै काम गर्नु पर्छ भनेर लाग्यौँ।' मध्यपहाडी लोकमार्गले भेडीगोठ जोडिएपछि ग्राहक बथानमै आएर भेडाबाख्रा किन्ने गरेको सत गुरुङले बताए। पहिलेपहिले आफूहरू बागलुङको निसीखोला, बुर्तिबाङ, हुँदै गुल्मीको रिडीसम्म पुग्ने गरेको सुनाउँदै अचेले भेडा बिक्रीका लागि टाढा जान नपर्ने उनको भनाइ छ। हरेक वर्ष गोठबाटै लाखौँको भेडाबाख्राको बिक्री हुने गुरुङले बताए। रासस"
गोलियासहित दर्जन बढी व्यक्ति पक्राउ,"रौतहट : काठको गोलियासहित दर्जन बढी व्यक्ति पक्राउ परेका छन्। डिभिजन वन कार्यालय रौतहटले शनिबार सयौँ क्यूफिट सालको काठसहित एक दर्जन बढी व्यक्तिलाई पक्राउ गरेको हो। राष्ट्रिय वनमा तस्कर प्रवेश गरेको सूचनाका आधारमा गएको गस्ती टोलीले साइकलसहित काठ बरामद गरेको डिभिजन वन कार्यालय रौतहटका प्रमुख शैलेन्द्रकुमार मिश्रले जानकारी दिए। दुई दिनअघि पनि सशस्त्र वन सुरक्षा गस्ती टोलीले रौतहटको बलेरी जंगलबाट दुईवटा साइकल जोडेर लोड गरिएका सालको गोलिया र साइकल बरामद गरेको थियो। गत साउन १५ गते यता सशस्त्रको वन सुरक्षा टोलीले ३ सय ९७ क्यूफिट सालको काठ बरामद गरेको छ। सो अवधिमा काठ तस्करी र अवैध सिकारमा संलग्न १५ जनालाई पक्राउ गरेको जनाएको छ। काठ तस्करीमा प्रयोग गरिएको पिकअप भ्यान १ थान, ट्याक्टर १ थान, टायर गाडा २ थान, मोटरसाइकल १ थान र साइकल १४ थान बरामद भएको डिभिजन प्रमुख मिश्रले जानकारी दिए।"
अन्तरिक्षमा फेला परे ६ अद्भुत ग्रह,"एकछिन सोचौं त, ब्रह्माण्डमा पृथ्वीजस्तै ग्रह फेला परे के होला ? हामी कल्पना गर्न सक्छौं त्यहाँ पनि जीव होला र त्यसमध्ये शक्तिशाली जीवले शासन गरेको होला। हो अहिले वैज्ञानिक यसकै खोजीमा छन्, किनकि अन्तरिक्षमा पृथ्वीभन्दा ठूला ६ वटा अद्भुत ग्रह फेला परेका छन्। विभिन्न आकारका ग्रहहरू भएको हाम्रो सौर्यमण्डल बन्दा ब्रह्माण्डमा ठूला उथलपुथलहरू भएका थिए। तर, अहिले फेला परेको सौर्यमण्डल निर्माण हुँदा त्यस्तो केही नभएको अनुमान गरिएको छ। पृथ्वीबाट सय प्रकाश वर्ष टाढा रहेको उक्त सौर्यमण्डलमा ६ वटा ग्रह छन्। ती सबैको आकार लगभग उत्रै छ। तिनको उत्पत्ति १२ अर्ब वर्षअघि भएको हो। तर, त्यसपछि तिनमा खासै ठूलो परिवर्तन भएको छैन। त्यसैले ती ग्रहहरूको उत्पत्ति कसरी भयो र तिनमा जीवको अस्तित्व छ कि छैन भन्ने अध्ययन गर्न तिनलाई उपयुक्त मानिएको छ। वैज्ञानिक जर्नल नेचर मा यो अनुसन्धान प्रकाशित भएको छ। हाम्रो सौर्यमण्डल निर्माण हुने प्रक्रिया उथलपुथलयुक्त थियो। उत्पत्तिका क्रममा केही ग्रहहरू एकअर्कामा बज्रिएका थिए र तिनको कक्ष खल्बलिएको थियो। अनि वृहस्पति र शनिजस्ता विशाल ग्रहहरू र पृथ्वीजस्ता तुलनात्मक रूपमा साना ग्रहहरू पनि बनेका थिए। अहिले पत्ता लागेको सौर्यमण्डललाई वैज्ञानिकहरूले एचडी ११००६७ नामकरण गरेका छन्। यसका सबै ग्रहको आकार लगभग उत्रै छ। हाम्रो सौर्यमण्डलमा भएका ग्रहहरूले सूर्यलाई परिक्रमा गर्न लाग्ने अवधि भिन्नाभिन्नै छ। तर, एचडी ११००६७ मा सबै ग्रहहरू सँगसँगै जस्तो आफ्नो माउतारालाई परिक्रमा गर्छन्। परिक्रमा कक्षको सबैभन्दा भित्र रहेको ग्रहले तारालाई तीन पटक परिक्रमा गर्दा लाग्ने समयमा त्यसपछि रहेको ग्रहले झन्डै दुई फेरा मार्छ। त्यो क्रम चौथो ग्रहसम्म जारी रहन्छ। त्यसपछि बाँकी दुइटा ग्रहले आफ्नो कक्षमा परिक्रमा गर्ने सापेक्षित गति परिवर्तन भएर ४ः३ को औसत हुन पुग्छ। ग्रहहरूको यस्तो जटिल अनुक्रम यति स्पष्ट छ कि अनुसन्धानकर्ताहरूले प्रत्येक ग्रह र त्यसले कक्षमा परिक्रमा गर्ने अवधिसँग ताल र लय मिल्ने गरी एउटा संगीत नै पनि रचना गरेका छन्। उक्त अनुसन्धानको नेतृत्व युनिभर्सिटी अफ शिकागोका डा रफाएल लुकेले गरेका थिए। उनले एचडी ११००६७ लाई एउटा उत्कृष्ट सौर्यमण्डल को संज्ञा दिएका छन्। वारिक युनिभर्सिटीकी डा मारिना लाफार्गामाग्रो उक्त सौर्यमण्डल सुन्दर र अद्वितीय भएको बताउँछिन्। कसैले पनि पहिला नदेखेको कुरा देख्न पाउनु निकै रोचक छ, उनले भनिन्। विगत ३० वर्षमा खगोलविद्हरूले हजारौं सौर्यमण्डल पत्ता लगाएका छन्। तर, ग्रहहरूको उत्पत्तिबारे अध्ययन गर्न ती उपयुक्त थिएनन्। ग्रहहरूको समान आकार र समग्र प्रणालीको अक्षुष्ण अवस्थाका कारण खगोलविद्हरूले यो सौर्यमण्डललाई अध्ययनका लागि उपयुक्त मानेका छन्। ग्रहहरूको तुलना गर्दै समानता र विषमता खोज्न सकिने उनीहरू ठान्छन्। त्यसो गर्दा ती ग्रह पहिला कसरी बने र क्रमशः विकसित भए भन्ने चित्र बन्न सक्छ। उक्त प्रणालीमा एउटा चम्किलो तारा छ जसले ती ग्रहहरूको वायुमण्डलमा जीवहरूको अस्तित्व भए नभएको खोज्न सघाउन सक्छ। ६ वटै ग्रहलाई खगोलविद्हरूले उपवरुण (सबनेप्च्युन) भनेका छन्। ती ग्रह पृथ्वीभन्दा ठूला तर वरुणभन्दा साना छन्। वरुण पृथ्वीभन्दा चार गुना ठूलो छ। ती ग्रहहरू पृथ्वीभन्दा दुई वा तीन गुना ठूला छन्। गत सेप्टेम्बरमा अर्को एउटा सौर्यमण्डलमा के २१८बी नामक सबनेप्च्युन ग्रह पत्ता लागेको थियो। त्यो ग्रहको वायुमण्डलमा पृथ्वीमा प्राणीहरूले उत्पादन गर्ने र जीवको अस्तित्वको संकेत गर्ने एउटा ग्यास भएको संकेत फेला परेको थियो। त्यसैले अहिले नयाँ ग्रहहरू फेला परेको विषयमा धेरैको रुचि बढेको देखिन्छ। हाम्रो सौर्यमण्डलमा त्यस्तो सबनेप्च्युन ग्रह छैन। तर आकाशगंगामा त्यस प्रकारको ग्रहको संख्या धेरै भएको ठानिन्छ। वास्तवमा खगोलविद्हरूलाई ती ग्रहबारे धेरै कम थाहा छ। ती ग्रहमा कति चट्टान, ग्यास वा पानी छ भन्ने अनि त्यहाँ जीवका लागि आवश्यक परिस्थिति उपलब्ध छ कि छैन भन्ने कुरा कसैलाई पनि थाहा छैन।"
चार वर्षपछि सौराहामा हात्ती महोत्सवको तयारी,"भरतपुर : कोरोनाका कारण स्थगन गरिएको हात्ती महोत्सव चार वर्षपछि पुनः सुरु गर्न लागिएको छ। सन् २०१८ पछि यस वर्ष हात्ती महोत्सव गर्न लागिएको हो। क्षेत्रीय होटल संघ, सौराहाको आयोजनामा हुने १७ औं हात्ती तथा पर्यटन महोत्सवको तयारी गरिएको छ। आगामी पुस १० देखि १४ गतेसम्म अंग्रेजी नयाँ वर्षमा पर्यटक भित्र्याउने उद्देश्यका साथ महोत्सव आयोजना गर्न लागिएको हो। हात्ती तथा पर्यटन महोत्सवका संयोजक ओमप्रकाश पाण्डेका अनुसार लामो समयदेखि रोकिएको महोत्सव यसपटकदेखि नयाँ ढंगबाट गर्न लागिएको हो। महोत्सवका लागि सरोकारवालासँग छलफल सुरु गरिएको छ। हात्तीमैत्री गतिविधि मात्रै सञ्चालन गरेर अघिल्ला महोत्सवभन्दा यसपटक फरक बनाउन खोजिएको उनले बताए। पहिला गरिँदै आएको छावाको फुटबल, पोलो, हात्ती दौडजस्ता गतिविधिले हात्तीलाई दुःख हुने गरेको गुनासो बढेपछि यस वर्ष त्यस्ता गतिविधि नगर्ने उनको भनाइ छ। यसपटक हात्तीको वनभोज, हात्ती सुन्दरी प्रतियोगिता मात्रै गर्ने योजनामा आयोजक रहेको क्षेत्रीय होटल संघका महासचिव गुणराज थपलियाले बताए। योसँगै डुंगा दौड, पर्यटकीय गोष्ठी र सेमिनार गरिनेछ। हात्ती महोत्सवको मुख्य आकर्षण भनेको हात्ती सुन्दरी प्रतियोगिता भएको भन्दै उनले हात्तीको सरसफाइ, स्वास्थ्य र सजावटको मूल्यांकन गरी हात्तीलाई सुन्दरीको उपाधि दिइनेछ। महोत्सवमा हात्तीलाई बिदा दिएर एक दिन उसलाई मनपर्ने परिकार खुवाइनेछ। यसपटक ३० निजीसहित ४० हात्ती वनभोजमा सहभागी गराइने युनाइटेड हात्ती सञ्चालन सहकारी संस्थाका अध्यक्ष दीपेन्द्र खतिवडाले जानकारी दिए। हात्तीको संरक्षण प्राथमिकतामा राखिएको भन्दै उनले हात्तीको स्याहार, स्वास्थ्यसहितको कार्यक्रम अहिलेको मुख्य आकर्षण हुने बताए। यसपटक चित्रसारीको चौरमा महोत्सव गर्न लागिएको हो। यसअघि बाघमारा मध्यवर्ती सामुदायिक वनमा हात्ती महोत्सव हुँदै आएको थियो। चितवन राष्ट्रिय निकुञ्ज, मध्यवर्ती सामुदायिक वन र यससँगै बग्ने नदीमा रहेका वन्यजन्तु, चराचुरुंगी, जलचरलगायतका अवलोकन गर्ने बर्सेनि सौराहामा स्वदेशी तथा विदेशी पर्यटक आउने गर्दछन्। यहाँ आउने पर्यटकलाई नयाँ स्वादको मनोरञ्जन प्रदान गर्न हात्ती महोत्सव गरिँदै आएको संघका पूर्वअध्यक्ष सुमन घिमिरेले बताए। अङ्ग्रेजी नयाँ वर्षको अवसर पारेर आयोजना गरिने महोत्सवले स्वदेशीसँगै विदेशी पर्यटकलाई थप आकर्षित गर्ने उनको भनाइ छ। रासस"
श्रीमानलाई विदेश पठाउने एजेन्ट खोज्दै राधा,"सिमरा : बारा जितपुरसिमरा उपमहानगरपालिका११ अम्बाडारकी २३ वर्षीया राधा चौधरी यतिबेला डेढ वर्षको छोरा च्यापेर सिमरा र कलैया धाइरहेकी छिन्। होटलमा काम गर्न साउदी अरब गएका श्रीमान् एक महिनामै फर्किएपछि राधा अहिले विदेश पठाइदिने एजेन्टलाई खोज्न भौंतारिरहेकी छन्। आर्थिक अवस्था अत्यन्तै कमजोर भएका कारण राधासँग गाडीमा आवत्जावत गर्ने पैसा पनि छैन। त्यसैले उनी सासूले चलाएको साइकलमा बसेर न्याय खोजिरहेकी छिन्। पछिल्लो ६ महिनादेखि प्रशासन र सरोकारवाला निकायको दैलोमा पुगिरहेकी राधाले न एजेन्ट फेला पार्न सकेकी छिन् न त पैसा फिर्ता पाउने आश्वासन पाएकी छिन्। राधाले कलैया बरेवाका अबास मियाँ नामका एजेन्टलाई नगद र आफन्तसँग २५ किलोको खसी सापटी मागेर दिएकी थिइन्। एजेन्टबाट ठगिएको भन्दै न्याय माग्न प्रहरीसमक्ष पुग्दा केही गर्न नसक्ने भनेर पन्छाउने गरेको राधा बताउँछिन्। श्रीमानलाई विदेश पठाउन २ लाख ५० हजार नगद र २५ किलोको खसी लिएको एजेन्टले उल्टै धम्क्याउने गरेको राधाको भनाइ छ। पैसा नदिएसम्म एजेन्टले काम गर्ने बताएपछि तीन लाख मागेकोमा अढाई लाख नगद र एउटा खसी दिएको राधा बताउँछिन्। एजेन्टविरुद्ध मुद्दा प्रक्रिया अगाडि बढाउन बलियो प्रमाण र पर्याप्त रकम नहुँदा राधाको परिवार बिचल्लीमा छ। सामान्य लेखपढसमेत नगरेकी राधा एजेन्टको विश्वास गर्दा पीडित हुनु परेको बताउँछिन्। होटलमा काम पाइन्छ। सधैं राम्रो हुन्छ भनेर ऋण खोजेर पठायौं, राधाले भनिन् तर त्यहाँ पुगेर काम नपाएपछि कम्पनीले एक महिनामै फिर्ता पठाइदियो। त्यतिबेलादेखि नै एजेन्टको खोजी गरिरहेका छौं तर फेला पार्न सकेका छैनौं। राधाको २५ वर्षीय श्रीमान् विजय चौधरी ललितपुर कुपण्डोलमा रहेको इनोभेटिभ ह्युमन रिसोर्स डेभलपमेन्ट प्रालिमार्फत साउदी अरबको फल अल अरेबिया कन्ट्र्याक्टिङ कम्पनीमा काम गर्न गएका थिए। एजेन्टले होटलमा काम लगाइदिने बताए पनि विजय र रोजगारदाता कम्पनीबीच भएको सम्झौतामा कामको प्रकार लोडिङ र अनलोडिङ उल्लेख छ। सोबापत प्रतिमहिना तलब र खाना गरी एक हजार तीन सय साउदी रियाल विजयले पाउने सम्झौतापत्रमा जनाइएको छ। तर, साउदी अरब पुगेको एक महिनासम्म विजयले काम नपाएको र एक महिनापछि कम्पनीले फिर्ता गरिदिएको राधा बताउँछिन्। त्यहाँ पुगेपछि श्रीमान्ले केही काम पाउनुभएन। एक महिनासम्म कोठामै सुतेर बस्नुपर्यो, राधाले भनिन्, एक महिनापछि कम्पनी आफैंले फर्काइदियो। यता हाम्रो बिचल्ली भयो। विदेशबाट फर्किएका विजय अहिले नेपालगन्जमा जाली बनाउने कम्पनीमा काम गरिरहेका छन्। श्रीमान्लाई काममा पठाएर राधा भने एजेन्टले लिएको पैसा फिर्ता लिन संघर्ष गरिरहेकी छिन्। श्रीमान् विदेशबाट फर्किएपछि अर्को देश पठाइदिन्छु भन्दै आश्वासन दिने गरेको एजेन्टले अहिले पैसा फिर्ता नदिने भन्दै धम्की दिएको राधा बताउँछिन्। एजेन्टले प्रहरीमा गएर पनि केही हुँदैन। पैसा फिर्ता दिन सक्दिन जे गर्नु छ गर भन्दै धम्क्याउँछ, राधाले भनिन्, प्रहरीले पनि हामीले यहाँ केही गर्न सक्दैनौं, काठमाडौं जानुस् भन्छ। अब हामी कहाँ जाने ? डेढ वर्षको काखे छोरालाई बोक्दै सासूले चलाएको साइकलमा बसेर कलैया र सिमरा धाइरहेकी राधा न्याय नपाएको दुःखेसो गर्छिन्। जिल्ला प्रशासन कार्यालय बाराले आवश्यक प्रक्रिया अघि बढाउन राधाको फाइल जिल्ला प्रहरी कार्यालय बारामा पठाएको केही महिना भइसकेको छ। प्रहरीले प्रमाण खोजिरहेको छ। एजेन्टलाई पैसा दिएको प्रमाण राधासँग छैन। मेनपावर कम्पनीले पैसा आफूलाई नदिएको बताउँछ। विजयले पासपोर्ट फिर्ता पाएका छैनन्। जसका कारण राधा पीडित छिन्। एजेन्टलाई नगद पैसा दिएका थियौं। प्रहरीले प्रमाण खोजिरहेको छ, राधाले भनिन्, अब प्रमाण नभए हामीले पैसा फिर्ता पाउँदैनौं र ? प्रहरीले राधालाई मुद्दा प्रक्रियामा अघि बढ्न अनुरोध गरेको छ। तर मुद्दा प्रक्रियामा जान राधासँग पैसा छैन। पैसा नभएका कारण गाडीसमेत चढ्न नसकेकी राधाले मुद्दाका लागि आवश्यक पर्ने रकम जुटाउन पुनः ऋण खोज्नुपर्ने अवस्था छ। एजेन्टले लिएको पैसा उठाउनका लागि ऋण खोज्ने सामथ्र्य नभएपछि राधा अहिले सुरक्षित आप्रवास (सामी) परियोजना र आप्रवासी हकहित सञ्जालमा पुगेकी छिन्। स्विस सरकारको सहयोगमा सञ्चालित सामी परियोजनाको जितपुरसिमरास्थित परामर्श केन्द्रका सूचना परामर्शकर्ता नवराज घिमिरेले राधाको परिवारलाई एजेन्टले ठगेको बताउँछन्। विदेश पठाउने भन्दै एजेन्टले राधासँग पैसा र खसी लिएको तर प्रमाण नभएका कारण समस्या भइरहेको घिमिरेले बताए। राधासँग प्रमाण नभएका कारण झन् पीडित हुनु परेको अवस्था छ। हामीले प्रयास गरिरहेका छौं।, घिमिरेले भने, अब यस विषयमा स्थानीय प्रशासन र स्थानीय सरकारले चासो दिएर लाग्नुपर्छ। अनि मात्रै पीडितले न्याय पाउने देखिन्छ। एजेन्टसँग आफूले पीडितको विषयमा कुरा गर्दा बसेर मिलाउनुपर्छ भन्दै पन्छिने गरेको घिमिरे बताउँछन्। वैदेशिक रोजगार विभागसम्म पुगेर न्यायका लागि लड्न पीडितसँग सामथ्र्य नभएका कारण स्थानीय स्तरबाट यसको समाधानको उपाय खोजिनुपर्ने घिमिरेको भनाइ छ। आप्रवासी हकहित सञ्जाल मधेस प्रदेश महासचिव शंकर सिम्खडाले राधाले एजेन्टविरुद्ध अघि बढाएको फाइलमा प्रहरीले व्यक्ति फेला नपरेको भनेर उल्लेख गरेको बताउँछन्।"
आगलागी पीडितलाई जस्तापाता,मुगु : जिल्लाको छायाँनाथ रारा नगरपालिका४ भामवाडाका आगलागी पीडितलाई जस्तापाता सहयोग गरिएको छ। गत कात्तिक २० गते विद्युत् सर्ट भएर आगलागी हुँदा देवीराज रावलको घर जलेर नष्ट भएको थियो। सोही नगरपालिका१३ का हाल स्पेनमा रेस्टुरेन्ट व्यवसाय गर्दै आएका अक्कल बोहोराले ६० हजार रुपैयाँ बराबरको जस्तापाता उपलब्ध गराएका हुन्। आगलागीबाट करिब ९ लाखको क्षति भएको देविराजका बुवा जस रावलले बताए।
राहुघाट जलविद्युत् आयोजनालाई गति दिन ऊर्जामन्त्रीको निर्देशन,"म्याग्दी : ऊर्जा, जलस्रोत तथा सिँचाइमन्त्री शक्तिबहादुर बस्नेतले नेपाल विद्युत् प्राधिकरणले म्याग्दीमा निर्माण गर्दै गरेको ४० मेगावाट क्षमताको राहुघाट जलविद्युत् आयोजनाको निरीक्षण गरेका छन्। शनिबार म्याग्दीको रघुगङ्गा गाउँपालिका३ तिल्केनीचौरमा निर्माणाधीन आयोजनाको विद्युतगृह निरीक्षण गर्दै उनले आयोजना चाँडोभन्दा चाँडो निर्माण सम्पन्न गर्न निर्देशन दिए। मन्त्री बस्नेतसहित संविधानसभा सदस्य गोविन्द पौडेल, गण्डकी प्रदेशसभा सदस्य हरिबहादुर भण्डारी, नेपाल विद्युत् प्राधिकरणका कार्यकारी निर्देशक कुलमान घिसिङलगायतले उक्त आयोजनाको निरीक्षण गरेका थिए। सो अवसरमा आयोजनाका अधिकारी, परामर्शदाता र निर्माण कम्पनीका प्रतिनिधिले मन्त्री बस्नेतलाई आगामी २५ महिनाभित्र आयोजना निर्माण सम्पन्न हुने जानकारी गराएका थिए। राहुघाट जलविद्युत् आयोजना निर्माणमा भएको ढिलाइले समग्र देशलाई नै नोक्सानी भएको उल्लेख गर्दै मन्त्री बस्नेतले नदीजन्य निर्माण सामग्रीको सहज आपूर्तिका लागि वैकल्पिक स्रोत खोज्नुपर्नेमा जोड दिए। वैकल्पिक स्रोत पहिचान गरी आयोजनालाई नदीजन्य निर्माण सामग्रीको अभाव हुन नदिन सहजीकरण हुन्छ, उनले भने, कार्ययोजनाअनुसार आयोजना सञ्चालन हुने गरी आयोजना, निर्माण कम्पनी र परामर्शदाताले काम गर्नुहोस्। आयोजनाको प्रवर्द्धक प्राधिकरणको सहायक कम्पनी रघुगङ्गा हाइड्रोपावरका प्रबन्ध सञ्चालक गणेश केसीले हालसम्म ६५ प्रतिशत भौतिक प्रगति भएको राहुघाट जलविद्युत् आयोजनाबाट सन् २०२५ मार्च महिनाभित्र विद्युत् उत्पादन सुरु गर्ने कार्ययोजनासहित काम भइरहेको जानकारी दिए। छ दशमलव दुई सय किलोमिटर सुरुङमध्ये अब सात सय मिटरमात्र खन्न बाँकी छ। बाँध र विद्युतगृह निर्माणको काम पनि ५० प्रतिशतभन्दा बढी सकिएको छ, उनले भने। निर्माण कम्पनी जयप्रकाश एशोसिएट्सका आयोजना व्यवस्थापक हरिश अग्रवालले नदीजन्य निर्माण सामग्रीको अभाव आयोजना निर्माणका लागि चुनौती बनेको बताए। सर्वोच्च अदालतको २०७८ असारको आदेशका कारण कालीगण्डकी नदीबाट ढुङ्गा, गिट्टी र बालुवा उत्खनन गर्न नपाउँदा नदीजन्य निर्माण सामग्रीको अभाव भएको उनको भनाइ थियो। ठेक्का सम्झौतामा कालीगण्डकीको नदीजन्य सामग्री प्रयोग गर्ने उल्लेख भएको र कालीगण्डकीबाट सामग्री नपाउँदा समस्या भएको आयोजना व्यवस्थापक अग्रवालले बताए। नेपाल विद्युत् प्राधिकरणका कार्यकारी निर्देशक घिसिङले राहुघाटलगायत कालीगण्डकी र सहायक नदीबाट उत्पादन हुने विद्युत् केन्द्रीय ग्रिडमा जोड्न दुई सय २० केभी क्षमताको कालीगण्डकी करिडोर प्रसारण लाइन निर्माण भइसकेको बताए। भारतीय आयात निर्यात (एक्जिम) बैंकको ६७ मिलियन अमेरिकी डलर सहुलियतपूर्ण ऋण तथा प्राधिकरण र सरकारको संयुक्त लगानीमा २०६६ सालमा सो आयोजना निर्माण अघि बढाइएको हो। कमजोर आर्थिक अवस्थाका कारण २०७२ सालमा पुरानो निर्माण कम्पनी आइभिआरसीएलसँगको ठेक्का तोडेर कम्पनीको अवधारणा र इन्जिनियरिङ प्रक्युमेन्ट एण्ड कन्ट्रयाक्ट (इपिसी) प्रारुपमा राहुघाट जलविद्युत् आयोजना निर्माण अघि बढाइएको थियो। पहिलेको कार्यतालिका र सम्झौताअनुसार राहुघाट २०७० सालमा निर्माण सकिनुपर्ने थियो। २०७४ मंसिरमा छ अर्ब रुपैयाँमा ठेक्का सम्झौता गरेको भारतको सिभिल ठेकेदार जयप्रकाश एशोसिएटस् (जेपी)ले पनि निर्धारित समयभित्र आयोजना निर्माण सम्पन्न गर्न सकेन। ४५ महिनाको ठेक्का सम्झौताको म्याद भएको आयोजना सन् २०२३ जनवरीदेखि सञ्चालन गर्ने लक्ष्य थियो। कोरोना महामारी र विपद्का कारण निर्माण कम्पनीले लक्ष्यअनुसार काम गर्न नसकेका कारण सन् २०२४ अक्टोबरसम्म ठेक्का सम्झौताको म्याद थप गरिएको छ। पुरानो निर्माण कम्पनी आइभीआरसीएलले आठ वर्षमा १० प्रतिशत काम गरेको थियो। विसं २०७५ असारमा पहुँचमार्ग र विसं २०७६ असारमा सुरुङ खन्न सुरु गरेको सिभिल ठेकेदार जेपीले हालसम्म पिप्लेमा ६१ मिटर गहिरो सर्चसाफ्ट, तीन सय २९ मिटर बटम प्रेसर साफ्ट, छ सय ५४ मिटर लामो चारवटै अडित (मुख्य सुरुङमा पुग्ने पहुँचमार्ग) र एक सय ९६ मिटर ठाडो सुरुङ निर्माण सकेको छ। अडिट१ बाट बाँधतर्फ जाने ७५ मिटर लामो सुरुङ जोडिएको छ। छ दशमलव दुई सय ७० किलोमिटर लामो सुरुङमध्ये हालसम्म पाँच हजार पाँच सय ७० मिटर निर्माण सकिएको छ। सात सय मिटर सुरुङ खन्न बाँकी छ। बाँध निर्माणस्थलमा अडिट१, अँधेरीखोलामा अडिट२, पिप्लेमा अडिट३ र तिल्केनी चौरमा अडिट नं ४ खन्ने कार्य सम्पन्न गरी ती अडिटबाट सुरुङ निर्माणलाई तीव्रता दिएको आयोजनाले जनाएको छ। रघुगङ्गा४ दग्नाम र ५ नं वडा झिँको सिमानामा १७ मिटर अग्लो र ३१ मिटर लामो अर्धजलाशययुक्त (पिआरओआर) प्रविधिको बाँध निर्माणको काम ६० प्रतिशतभन्दा बढी सकिएको आयोजनाका व्यवस्थापक राज विष्टले बताए। तिल्केनीचौरमा विद्युत्गृहको संरचना निर्माण तीव्रताका साथ भइरहेको छ। घुमाउने तालदेखि ११ किलोमिटर पहुँचमार्ग र एउटा ट्रस प्रविधिको पक्की पुल निर्माण गरी विद्युत्गृह र बाँधलाई सिधा सडकले जोडिएको छ। यसअघिका दुई वर्ष बुग्लको पहिराका कारण बर्खायामको चार महिना बाँध निर्माणको काम रोकिएको थियो। यस वर्ष बर्खायाममा पनि बाँध, सुरुङ र विद्युत्गृह निर्माणले निरन्तरता पाएको थियो। आयोजनाले सन् २०२३ जनवरी ३१ देखि वार्षिक २४ करोड पाँच लाख ९३ हजार ३४ युनिट विद्युत् उत्पादन गर्ने लक्ष्यसहित २०७५ चैतमा विद्युत् खरिद बिक्री सम्झौता (पीपीए) गरेको थियो। राहुघाटबाट उत्पादन हुने विद्युत् केन्द्रीय ग्रिडमा जोड्न कालीगण्डकी करिडोरअन्तर्गत दुई सय २० केभी (डबल सर्किट) क्षमताका दानाकुश्मा प्रसारण लाइनमा जोड्न लुप इन लुप आउट (लिलो)को चार टावर निर्माण गरिएका छन्।"
खेत जोतिरहेका किसानको करेन्ट लागेर मृत्यु,रौतहट : जिल्लाको माधवनारायण नगरपालिका७ लौकाहामा करेन्ट लागेर शनिबार कृषकको मृत्यु भएको छ। खेत जोतिरहेका बेला विद्युत्को तार खसेर तारले छोएपछि बैजुलाल पण्डितको करेन्ट लागेर मृत्यु भएको प्रहरीले जनाएको छ। हलो जोतिरहेका बेला नजिकै रहेको ११ हजार भोल्टको तार खसेर करेन्ट लागेपछि पण्डितको ज्यान गएको र गोरु मरेको जिल्ला प्रहरी रौतहटले जानकारी दिएको छ। घटनापछि जिल्ला प्रहरीबाट प्रहरी निरीक्षक झलक शर्माको टोली पुगेर घटनाको अनुसन्धान गरेको जनाएको छ।
भ्रष्टाचारविरुद्ध नेपालगन्जमा वाकाथन,"नेपालगन्ज : भ्रष्टाचारविरुद्धको अन्तर्राष्ट्रिय दिवसको अवसरमा नेपालगन्जमा पैदल यात्रा गरिएको छ । शनिबार बिहान नेपालगन्जमा तेस्रो वाकाथन आयोजना गरिएको हो । भ्रष्टाचार विरुद्धका लागि सँगै हिँडौं भन्ने मूल नारासहित गणेशमान चोकबाट नेपालको राष्ट्रिय झण्डा र भ्रष्टाचारविरोधी गीत बजाउँदै सयौंको संख्याका नागरिक अगुवा, सामाजिक अभियन्ता, सुरक्षाकर्मी, विद्यार्थी, खेलाडीलगायतले वीपी चोक हुँदै धम्बोझी चोकसम्म झण्डै एक किलोमिटर पैदल यात्रा गरेका थिए । विभिन्न क्षेत्रका ब्यक्तिले वाकाथनमा ऐक्यबद्धता जनाएका थिए । बास नेपालले सन् २०२१ बाट हरेक वर्ष वाकाथन आयोजना गर्दै आएको छ ।"
किसानले पाएनन् दूधको २२ करोड भुक्तानी,"चितवन: जिल्लाका दुग्ध उत्पादक किसानले दूध बिक्रीबापतको २२ करोड रकम पाउन सकेका छैनन्। यहाँ रहेका एक सय १५ दुग्ध उत्पादक सहकारीले सो रकम भुक्तानी पाउन नसक्दा किसानले समेत दूधको मूल्य पाउन नसकेका हुन्। असोजदेखिको भुक्तानी रकम नपाउँदा किसान चिन्तित बनेको जिल्ला दुग्ध उत्पादक सहकारी सङ्घका अध्यक्ष किशोर वगालेले बताए। उनले भने, 'दुग्ध विकास संस्था र निजी दुग्ध उत्पादक कम्पनीले दूध लगेबापतका रकम अहिलेसम्म नदिँदा किसानलाई समस्या भएको छ।' हरेक १५१५ दिनमा दूधको भुक्तानी पाउनुपर्ने भए पनि लामो समयसम्म दूधको भुक्तानी नपाउँदा दुग्ध उत्पादक किसानले पशुलाई आहार खुवाउनसमेत कठिन बन्दै गएको उनको भनाइ छ। दुग्ध विकास बोर्डबाट यहाँका किसानले ११ करोड, पोखरामा रहेको सुजल डेरी उद्योगले दुई करोड र अन्य निजी डेरी कम्पनीको गरेर २२ करोड रकम बाँकी रहेको छ। यहाँ दैनिक तीन लाख ५० हजार लिटर दूध उत्पादन हुँदै आएको बगालेले बताए। उनले भने, 'अहिले दूध खपत हुन कठिन भएको छ, तर जेनतेन गइरहेको छ।' यहाँ उत्पादित दूधमध्ये एक लाख ५० हजार लिटर जिल्ला बाहिर जाने गरेको छ। अन्य दूध जिल्लामै खपत हुने गरेको उनले जानकारी दिए। उनले भने, 'किसानले भुक्तानी नपाउँदा समस्या भएको छ, अन्य जिल्लामा मिल्क होडिडे मनाउन थाले, यहाँ अहिले नै त्यस्तो नहोला भन्नेमा छौँ।' उत्पादित दूध बिक्री गर्न कठिन हुने गरेको उनले बताए। अघिल्ला वर्षको तुलनामा यस वर्ष यो समयमा कम दूध बिक्री भएको उनले जानकारी दिए।"
चिटिक्क लोमान्थाङ,"म्याग्दी : माटोको पर्खालले घेरिएको मुस्ताङको धार्मिक एवं पर्यटकीय महत्त्वको लोमान्थाङको सडक र गल्लीमा ढुंगा छापिएपछि चिटिक्क परेको छ। सघन सहरी तथा भवन निर्माण आयोजना बागलुङको पर्यटकीय सहर तथा बस्ती पुनःउत्थान कार्यक्रमअन्तर्गत लोमान्थाङको पर्खालभित्रको सडक, पैदलमार्ग र गल्लीमा ढुंगा बिछ्याइएको हो। संघीय सरकारले गत वर्षदेखि सुरु गरेको ढुंगा छपान कार्य प्रभावकारी बनेपछि चालु आर्थिक वर्षमा प्रदेश सरकार र गाउँपालिकाले ऐतिहासिक र सांस्कृतिक बस्ती लोमान्थाङलाई थप आकर्षित बनाउन उक्त योजनालाई पूर्णता दिएको लोमान्थाङ गाउँपालिका५ का वडाध्यक्ष ढुढुके विष्टले बताए। 'लोमान्थाङका बस्तीलाई धुलो, हिलोमुक्त र सफा बनाउन पर्खालभित्रको सडक, गल्ली र पैदलमार्गमा ढुंगा छपाउने कार्यलाई निरन्तरता दिएका छौँ,' उनले भने, 'पर्खालबाहिरको सडकलाई व्यवस्थित गर्न प्रदेश सरकारमार्फत ढलान हुँदै छ।' ढुंगा छपान गरेपछि मौलिकताको संरक्षणसँगै धुलो उड्ने र हिलो हुने समस्या हटेर सफासुग्घर बनेको छ। यसअघि बस्तीभित्र छपाएको ढुंगा उप्किएका थिए। कतिपय ठाउँमा ढुंगा छपाइएको थिएन। योजनामार्फत आव २०७९८० मा लोमान्थाङ बस्तीभित्र ढुंगा छपानका निम्ति करबाहेक एक करोड २७ लाख ६ हजार ५०६ रुपैयाँमा ठेक्का सम्झौता भएको विष्टले जानकारी दिए। उक्त ठेक्कामार्फत चार हजार ४४२५ वर्गमिटर क्षेत्रफलमा स्लेट ढुंगा छपान भएको आयोजनाका इन्जिनियर योगेन्द्र वस्ताकोटीले बताए। उनका अनुसार चालु आवमा ढुंगा छपानका निम्ति गाउँपालिकाले ७० लाख रुपैयाँ बजेट विनियोजन गरेको छ। गण्डकी प्रदेशको भौतिक पूर्वाधार विकास तथा यातायात व्यवस्था मन्त्रालयअन्तर्गतको पूर्वाधार विकास कार्यालय मुस्ताङमार्फत कार्यान्वयन हुने गरी लोमान्थाङ बस्तीभित्रको सडक ढलान गर्न चालु आर्थिक वर्षमा पाँच करोड ५० लाख रुपैयाँ विनियोजन भएको गाउँपालिकाका अध्यक्ष टसी न्हर्वु गुरुङले बताए। लोमान्थाङ स्वागत गेटबाट लोमनथाङ वालवरिपरि ढलान बाटो निर्माणका निम्ति दुई शीर्षकमा पाँच करोड र अर्को ऐतिहासिक गाउँवरपर पक्की सडक शीर्षकमा ५० लाख रुपैयाँ बजेट विनियोजन भएको मन्त्रालयले जनाएको छ। केही दिनअघि लोमान्थाङ पुगेर फर्किएका प्रदेश सरकारका भौतिक पूर्वाधार विकास तथा यातायात व्यवस्थामन्त्री रेशमबहादुर जुग्जालीले ऐतिहासिक, सांस्कृतिक र पर्यटकीय महत्त्वको लोमान्थाङ बस्तीलाई व्यवस्थित बनाउन मन्त्रालयले प्राथमिकता दिएको बताए। चीनको स्वशासित क्षेत्र तिब्बतसँग मुस्ताङको सिमाना जोडिएको छ। लोमान्थाङ पालिकाको केन्द्र समेत रहेकाले यहाँका सडक र गल्लीमा नाली निर्माण गरेर ढल व्यवस्थापन गरिएको जनाइएको छ। चोक र सडकछेउमा १५० सडकबत्ती जोडेर रातको समयमा उज्यालो बनाइएको अध्यक्ष गुरुङले जानकारी दिए। उनका अनुसार बस्तीभित्र विद्युत्को तारलाई भूमिगत बनाइएको छ। माटोको पर्खालभित्र रहेको लोमान्थाङको मुख्य बस्तीमा तत्कालीन मुस्ताङ राजाको दरबार र गुम्बासहित माटोले बनाइएका करिब २०० घर छन्। ३० फिटभन्दा अग्लो माटोको पर्खालले घेरिएको बस्तीको बीचमा लोमान्थाङ दरबार छ। यहाँका घर, दरबार, गुम्बा सबै माटोले बनेका छन्। प्रकृति, संस्कृति, रहनसहन, संस्कार र मौलिक जीवनशैली आदि सुन्दरता अवलोकनका निम्ति लोमान्थाङमा पर्यटक आउँछन्। ऐतिहासिक महत्त्वको लोमान्थाङ बस्ती पर्यटकीय हिसाबले पनि महत्त्वपूर्ण मानिन्छ। रासस"
"फुङ्लिङमा आगलागी, ५ लाखको क्षति","फुङ्लिङ : ताप्लेजुङको सदरमुकाम फुङ्लिङ नगरपालिकामा आज बिहानै एउटा घरमा आगो लाग्दा त्यो नष्ट भएको छ भने पाँच लाख बराबरको क्षति भएको छ । सदरमुकाम बजार नजिक फुङ्लिङ नगरपालिका५ उकालीपानी टोलमा रहेको लालबहादुर गुरुङको घरमा आगलागी हुँदा रु पाँच लाख बराबरको क्षति भएको जिल्ला समन्वय समितिका सदस्य विष्णु तिवारीले राससलाई जानकारी दिए। फुङ्लिङ नगरपालिकाको दमकलको सहयोगमा स्थानीयवासी, नेपाल प्रहरी, सशस्त्र प्रहरी बल र नेपाली सेनाको सक्रियतामा आगो निभाइएको छ ।"
पेस्तोल र गोलीसहित ३ जना पक्राउ,"मकवानपुर : हेटौंडा उपमहानगरपालिका१० बाट १ थान पेस्तोल र २० थान गोलीसहित तीन जना पक्राउ परेका छन्। पक्राउ पर्नेमा हेटौंडा उपमहानगरपालिका९ का ३३ वर्षीय निश्चल पौडेल, ३५ वर्षीय गणेश घले र ३० वर्षीय प्रितम क्षेत्री रहेका छन्। सोही उपमहानगरपालिका९ स्थित सूर्य प्रसाद पौडेलको घरमा मंसिर १८ गते गोली प्रहार भएको घटनाको अनुसन्धानका क्रममा घटनामा उनीहरूको संलग्नता खुल्न आएपछि जिल्ला प्रहरी कार्यालय मकवानपुरबाट खटिएको प्रहरीले पक्राउ गरेको हो। उनीहरूबाट हतियार सफा गर्ने रड, लागूऔषध खैरो हेरोइन जस्तो देखिने पदार्थ २ ग्राम ४ सय मिलिग्राम, लागूऔषध तौल गर्ने डिजिटल तराजु २ थान, मोटरसाइकल २ थान, मोबाइल ५ थान, नगद ५० हजार रुपैयाँ र घटनामा प्रयोग भएको कपडा १ थानसमेत प्रहरीले बरामद गरेको छ। यस सम्बन्धमा प्रहरी आवश्यक अनुसन्धान गरिरहेको छ।"
बागलुङमा सुन्तला उत्पादनमा कमी,"गलकोट : बागलुङको सुन्तला पकेट क्षेत्रमा यस वर्ष उत्पादनमा कमी आएको छ। सुन्तला गाउँका रूपमा चिनिएको जिल्लाको सिगाना गाउँमा बर्सेनि औंशा कीराको सङ्क्रमण बढ्दै गएकाले उत्पादनमा कमी आएपछि किसान चिन्तित बनेका छन्। सिगानाका अगुवा सुन्तला किसान रामबहादुर खड्काको बगानमा यसपटक मात्रै नौ प्लाष्टिकका बोरामा झरेका सुन्तला संकलन गरिएको छ। सुन्तला बढी उत्पादन हुने सिगाना, बिहुँ र सर्कुवालगायत क्षेत्रमा औंशा कीराको सङ्क्रमणले सुन्तला झर्न थालेपछि उत्पादनमा गिरावट आएको हो। बजेट अभावमा औंशा कीराको सङ्क्रमणलाई न्यूनीकरण गर्न नसक्दा पछिल्लो समय बागलुङमा सुन्तला उत्पादनमा कमी आएको खड्काले बताए। बोटमा नै कीरा लागेर भुइँमा सुन्तला झर्न थालेको उनको भनाइ थियो। वार्षिक रू दुई लाखदेखि तीन लाखसम्मको आम्दानी सुन्तलाबाटै गर्दै आएको छु। बर्सेनि सुन्तलामा औँशाको सङ्क्रमण बढ्दै गइरहेको छ, खड्काले भने, बगानमा झरेकै सुन्तला नौ प्लाष्टिकका बोरा भइसके। रोग दिनप्रतिदिन बढ्दै गएको छ। स्थानीय सरकारले कुनै चासो दिएको छैन। बागलुङ नगरपालिकाले सुन्तला किसानलाई प्रदान गर्दै आएको अनुदानसमेत काट्यो। पाक्ने बेलाका सुन्तलामा औंशा कीरा देखिएपछि बिक्री गर्ने तयारीमा जुटेका किसानलाई निराश बनाइदिएको छ। अहिले एउटा बोटबाट १० देखि २० प्रतिशतसम्म सुन्तला झरेको बताउँदै यो क्रम बर्सेनि बढ्दै आएको किसानको भनाइ छ। अहिले बोटबाट सुन्तला कुहिएर झर्न थालेपछि जिल्लाका कृषक समस्यामा परेका छन्। जिल्लाको धेरै सुन्तला उत्पादन हुने क्षेत्रमामा औंशा कीरा समस्या दिनथालेको कृषि ज्ञान केन्द्रका बागबानी विकास अधिकृत कुमार पुनले बताए। उनका अनुसार सिगाना, बिहुँ र सकुर्वालगायत स्थानमा सुन्तला खेतीमा औँशाका सङ्क्रमण देखिएको छ। झरेका फल व्यवस्थापन गर्नका लागि प्लाष्टिकका बोरा प्रदान गरे पनि गत वर्ष बजेट अभावमा उपचार गर्न सम्भव नभएको बताउँदै पुनले यस वर्ष औंशा नियन्त्रणका लागि छ लाख रुपैयाँ विनियोजन भएको जानकारी दिए। अन्नबाली छाडेर व्यावसायिक सुन्तला उत्पादनमा लागेका किसान फल झरेपछि मर्कामा परेका छन्। बर्सेनि औँशाको समस्या बढ्दै आएको छ। कीराका कारण सुन्तला उत्पादनमा कमी आउने देखिएको छ, पुनले भने, झरेका सुन्तलाको सही व्यवस्थापन गर्न आवश्यक छ भने यसपटक सिगाना र बिहुँमा औंशाको उपचार गर्ने योजनामा छौं। यसका लागि बजेटको समेत व्यवस्थापन भइसकेको छ। सुन्तलालगायत अमिलो प्रजातिका फलफूलमा औंशा कीराको संक्रमण देखिएपछि केन्द्रले किसानको बगैंचामा पुगेर त्यसको अध्ययनका साथै रोकथाम र व्यवस्थापनबारे सचेत गराउँदै आएको छ। यस वर्ष भने केही स्थानमा उपचार पनि गरिने पुनले बताए। उनका अनुसार सुन्तला, जुनार, मौसम, भोगटे, निबुवा, विमिरो, कागती, ज्यामिरलगायत फलफूलमा यो रोगको संक्रमण फैलिरहेको छ।"
भक्तपुरमा भेटियो दुर्लभ चरा स्वेतमाथा कलहाँस,"भक्तपुर : भक्तपुरमा पहिलोपटक साइबेरियन दुर्लभ पक्षी स्वेतमाथा कलहाँस अर्थात् ग्रेटर ह्वाइट फेन्टेट गुज भेटिएको छ। पक्षी संरक्षण तथा अन्वेषणकर्ता सञ्जय था श्रेष्ठले काठमाडौं उपत्यकामा पहिलोपटक भक्तपुरको हनुमन्ते फाँटमा हाँस प्रजातिको दुर्लभ चरा स्वेतमाथा कलहाँस भेटिएको जानकारी दिए। कलहाँस नेपालमा पहिलोपटक सन् २००४ मार्च २४ मा देखिएको थियो। त्यतिबेला कोशी टप्पु वन्यजन्तु आरक्षणमा दुईवटा कलहाँस भेटिएका थिए। गर्मी मौसममा निकै माथि उचाइमा उडेर बास बस्ने कलहाँस चरा गत वर्ष नारायणी नदी आसपास क्षेत्रमा चारवटा पाइएको थियो। रुस, साइबेरियालगायत अति चिसो मुलुकबाट जाडो छल्न नेपाल प्रवेश गर्ने क्रममा हनुमन्तेमा आइपुगेको बताउँदै पक्षीविज्ञ डा कमलराज गोसाइ, सुजन श्रेष्ठ र सूर्यमान श्रेष्ठले हनुमन्तेमा यी चराको तस्वीरसमेत कैद गरेका छन्। गोसाइका अनुसार यो चरा चिसो मौसममा बस्न नसक्ने भएकाले चिसो छल्न नेपाल आएको हो। कलहाँस हनुमन्तेमा आएपछि हिमालयन नेचर, वर्ड कन्जरभेसन नेपाल र विश्वकै चराहरूको अवस्थाबारे रेकर्ड राख्ने ईवर्ड नेपालले अभिलेख गरेको उनले बताए। करिब तीनदेखि चार केजी तौल हुने कलहाँस जाडो छल्न नेपाल आएपछि करिब दुई महिनापछि गन्तव्यतर्फ फर्कने गर्दछ।"
"अवैध काठसहित ट्याक्टर नियन्त्रणमा, प्रहरीलाई घुस दिन खोज्ने २ जना समातिए","झापा : झापा प्रहरीले अवैध काठसहित दुई जनालाई पक्राउ गरेको छ। प्रहरी चौकी शनिश्चरेका प्रहरी नायव निरीक्षक कुमार खड्काको नेतृत्वमा खटिएका टोली शनिबार बिहान साढे ५ बजेको समयमा अर्जुनधारा नगरपालिका५ बाँसबारीस्थित भित्री सडक खण्डबाट काठसहित ट्याक्टर नियन्त्रणमा लिएको जिल्ला प्रहरी कार्यालय झापाले जनाएको छ। प्रहरीले ट्याक्टरसहित अर्जुनधारा ३ निवासी ४० वर्षीय कृष्ण श्रेष्ठ र सोही ठाउँका ३८ वर्षीय रोहित घतानीलाई पक्राउ गरेको छ। उत्तरबाट दक्षिणतर्फ आउँदै गरेको मे १ त ८०५ नम्बरको ट्याक्टरलाई गोप्य सूचनाको आधारमा प्रहरीले चेकजाँच गर्दा माटोले छोपेर काठ ल्याएको फेला पारेको थियो। प्रहरीले चिरान गरेको ५ फिटको २ थान, ६ फिटको ११ थान, ७ फिटको १९ थान, ८ फिटको २० थान गरी जम्मा ५२ थान अन्दाजी ५४५ क्युफिट सखुवा जातको काठ फेला परेको थियो। बरामद गरिएका काठको मुल्य २ लाख ७० हजारको प्रहरीको अनुमान छ। उक्त काठ नियन्त्रणमा लिने क्रममा प्रहरीलाई काठ तस्कर समूहले ९५ हजार घुस दिन खोजेको दाबी गरिएको छ। प्रहरीले उक्त नगद, काठ, ट्याक्टरसहित दुवै जनालाई आवश्यक कारबाहीका लागि डिभिजन वन कार्यालय झापा बुझाउने जनाइएको छ।"
रुसी सेनामा कार्यरत पाल्पाका विष्णु एक हप्तादेखि सम्पर्कविहीन,"तानसेन : एक महिनाअघि रुसी सेनामा भर्ना भइ युक्रेन सिमानाको युद्धमा खटिएका पाल्पा रैनादेवी छहरा गाउँपालिका३ भुवनपोखरी रुगका विष्णुबहादुर पौडेल एक हप्तादेखि परिवारबाट सम्पर्कविहीन भएका छन्। युक्रेन सिमानामा युद्धमा खटिएका रुसी सेनामा कार्यरत पौडेल बिरामी भएपछि सीमा क्षेत्रकै अस्पतालमा भर्ना भएका जानकारी विष्णुले पविारमा खबर गरेका उनका भाइ प्रदीप पौडेलले बताए। अस्पतालमा फोर्न सम्पर्क गर्न नपाउने अवस्थामा बिरामी परेका पौडेलले लुकेर घरपरिवारसँग समयसमयमा सम्पर्क गरे पनि एक हप्तादेखि कुनै सम्पर्क नभएको प्रदिपले बताए। अस्पतालबाट सम्पर्क भए पनि कुन अस्पतालमा भर्ना भएका हुन् भन्ने बारे जानकारी दिन नसकेको निजकी श्रीमती सुमित्रा रायमाझी पौडेलले बताइन्। विष्णु गएको असोज २९ गते नेपालबाट रुस गएका थिए। रुस गएको केही समयपछि नै उनी रुसी सेनामा भर्ना भएका थिए। रुसमा वैदेशिक रोजगारमा नजान अनुरोध गरे पनि विभिन्न एजेन्टको माध्यमबाट श्रीमान रुस पुगेका श्रीमती सुमित्राले बताइन्। ३ नोभेम्बर २०२३ मा विष्णुलाई रुसी सेनामा भर्ना भएको नियुक्ति पत्र दिइएको थियो। त्यसपछि उनलाई युक्रेनमा सीमामा खटाएको थियो। विष्णुलाई दिइएको नियुक्ति पत्रमा रुसी राइफल म्यानको जिम्मेवारी दिइएको थियो। उनलाई रोस्टभ रिजनको पेरसिअनोस्कि गाउँमा खटाएको नियुक्तिपत्रमा उल्लेख गरिएको श्रीमती सुमित्राले बताइन्। युक्रेन सीमामा हिउँ परेको अत्याधिक चिसोको कारण विष्णुलाई छाती दुख्ने, तथा फोक्सोमा समस्या आएपछि अस्पताल भर्ना भएका श्रीमती सुमित्राले बताइन्। 'अस्पतालबाट लुकीछिपि समय समयमा छोटोछोटो कुराकानी भएको थियो। एजेन्टमार्फत रुसी सेनामा भर्ना भए पनि श्रीमानले रुसी सेनाबाट छुटकारा पाई नेपाल फर्किने इच्छा देखााउनुभएको थियो। भाग्न मिल्ने अवस्था छैन, २० वर्ष कैद हुन्छ जे जसरी हुन्छ पहल गरिदिन अनुरोध गर्नुभएको थियो', उनले भनिन्। तर एक हप्तादेखि भने सम्पर्क नै नभएको सुमित्राले बताइन्। घरपरिवारले अस्पतालमा भर्ना भएका पौडेललाई स्वदेश फिर्ताको पहल गरिदिन नेपाल सरकार, परराष्ट्र मन्त्रालय, रुसमा रहेको नेपाली दुतावास, गैर आवासीय नेपाली संघ लगायत तहमा अनुरोध गरेका छन्। पौडेलले नेपाली सेनाको जागिरबाट ३ वर्ष अघि अवकाश पाएका थिए। पौडेल वैदेशिक रोजगारीकै सिलसिलामा विभिन्न एजेन्ट मार्फत रुसमा पुगेका हुन्। उनकी श्रीमती रैनादेवी छहरा वडा नं ३ भुवनपोखरीमा बस्दै आएकी छन्। उनीहरुका एक छोरा एक छोरी छन्।"
रारामा चार महिनामा चार हजार पर्यटक,"मुगु : कर्णालीको उत्कृष्ट पर्यटकीय गन्तव्य मानिएको रारामा चार महिनायता चार हजार पर्यटकले भ्रमण गरेका छन् । गत साउन १ गते देखि कात्तिक मसान्तसम्म आन्तरिक पर्यटक चार हजार चार सय ९०, सार्क मुलुकका २६ अन्य विदेशी ९५ जनासहित चार हजार छ सय ११ पर्यटकले रारा भ्रमण गरेका रारा राष्ट्रिय निकुञ्ज कार्यालयले जनाएको छ । यस वर्ष रारामा पर्यटक आगमन आशालाग्दो हिसाबले बढिरहेको कार्यालयका सूचना अधिकारी जयहरि धितालले बताए। दसैँतिहार बिदाको मौका पारेर रारामा आन्तरिक पर्यटक बढी आएका उनको भनाइ थियो । पर्यटकको आगमन बढेसँगै चार महिनामा १२ लाख राजस्व सङ्कलन भएको धितालले जानकारी दिए। गत वर्ष रारा भ्रमणमा आन्तरिक पर्यटक ११ हजार, सार्क मुलुकबाट २६ र अन्य विदेशी एक सय ८३ जना आएका निकुञ्जले जानकारी दिएको छ । रारा भ्रमणमा आउने आन्तरिक पर्यटकबाट प्रतिव्यक्ति एक सय, सार्क मुलुककासँग प्रतिव्यक्ति एक हजार पाँच सय र अन्य विदेशीसँग तीन हजारका दरले प्रवेश शुल्क उठाउने गरेको धिमालले जानकारी दिए। हवाईमार्गबाट ७५ र सडकमार्गबाट २५ प्रतिशत पर्यटक रारा भ्रमण गर्न आउने गरेका छन् । सडक र हवाईमार्ग भरपर्दो नहुँदा रारामा अझै पर्यटकको सङ्ख्यामा उल्लेख्य वृद्धि हुनसकेको छैन । रासस"
सर्लाहीमा १५ बिघामा गरिएको गाँजाखेती नष्ट,"मलङ्गवा : सर्लाही प्रहरीले लालबन्दी नगरपालिका १४, नारायण खोलास्थित १५ बिघा क्षेत्रफलमा लगाइएको गाँजा खेती नष्ट गरेको छ । सर्लाहीका प्रमुख जिल्ला अधिकारी कोमलप्रसाद धमला नेतृत्वको सुरक्षाकर्मीको टोलीले गाँजा खेती नष्ट गरेको हो । नारायण खोला र आसपासका क्षेत्रको विशाल भूभागमा गाँजाखेती गरिएको सूचनाका आधारमा परिचालन भएको सुरक्षाकर्मीको टोलीले १५ बिघा क्षेत्रफलमा लगाएको गाँजा नष्ट गरेको सर्लाहीका प्रहरी प्रमुख प्रवीण धितालले जानकारी दिए। गाँजा नष्ट गर्न जिल्ला प्रहरी कार्यालय मलङ्गवा, नेपाल प्रहरी विशेष सुरक्षा गण ढल्केवर, सशस्त्र प्रहरी सुरक्षा बल लालबन्दी र इलाका प्रहरी कार्यालय लालबन्दीबाट एक सय ५० जनाभन्दा बढी सुरक्षाकर्मी परिचालन भएका थिए । प्रहरीले प्रत्येक वर्ष सर्लाहीको चुरे क्षेत्रमा गाँजा फडानी गर्दै आएको छ तर स्थानीयले गाँजाखेती गर्न छाडेका छैनन् । सडक नपुगेको र खोलाको बगर भएर जानुपर्ने जिल्लाकै सबैभन्दा दुर्गम भेगमा पर्ने चुरेक्षेत्रस्थित नारायण खोलाका स्थानीयले केही वर्षदेखि अन्य बाली लगाउन छाडेर गाँजाखेती गर्दै आएका छन् । सर्लाहीको बागमती, हरिवन, लालबन्दी र ईश्वरपुर नगरपालिकाअन्तर्गत पर्ने चुरे क्षेत्रको डाँडाकाँडामा गाँजाखेती रोकिएको छैन ।"
चिसोले जनजीवन प्रभावित,"जुम्ला : जुम्लाको न्यूनतम तापक्रम माइनसमा झरेसँगै जाडोले यहाँको जनजीवन प्रभावित भएको छ । हावापानी फिल्ड कार्यालय जुम्लाका अनुसार जिल्लाको न्यूनतम तापक्रम२ दशमलव ६ डिग्री र अधिकमत तापक्रम १५ दशमलव ६ डिग्री सेल्सियस रहेको कार्यालय प्रमुख महेश शर्माले जानकारी दिए। तापक्रम माइनसमा झरेसँगै बिहानबेलुका घरबाट बाहिर निस्कन कठिन भएको चन्दननाथ नगरपालिका४ निवासी सरिता न्यौपानेले बताए । एक सातादेखि बढेको चिसोले जिल्लाको जनजीवन प्रभावित भएको छ । चिसो बढेपछि अस्पतालमा बिरामीको सङ्ख्या पनि बढेको छ । चिसो बढेसँगै रुघाखोकीका बिरामीको चाप बढेको कर्णाली स्वास्थ्य विज्ञान प्रतिष्ठान शिक्षण अस्पतालका निर्देशक पुजन रोकायले बताए। चिसोकै कारण यहाँका स्वास्थ्य केन्द्रलगायत प्रतिष्ठानमा ज्वरो, रुघाखोकी, दम, कोल्ड डायरियाका बिरामीको सङ्ख्या बढेका छन् । अहिले दैनिक दुई सयभन्दा बढी बिरामी उपचारका लागि प्रतिष्ठानमा आउने गरेका छन् । लगातार बढ्दै गएको जाडोबाट बालबालिका, वृद्ध र सुत्केरी महिला बढी प्रभावित भएका छन् । बालबालिका, वृद्धवृद्धा र सुत्केरी महिलामा रुघाखोकी, ज्वरो, दम, हातगोडा सुनिने, दुख्नेलगायत समस्या देखिएको तिला गाउँपालिको रारालिही स्वास्थ्यचौकीमा प्रमुख कमल रावतले बताए।"
काभ्रेमा नेत्ररोग विशेषज्ञहरूको अन्तर्राष्ट्रिय सम्मेलन सुरु,"काभ्रे : जिल्लाको बनेपामा रहेको रेयुकाई एईको मासुनागा आँखा अस्पतालको आयोजनामा शुक्रबारदेखि अन्तर्राष्ट्रिय नेत्ररोग विशेषज्ञहरुको सम्मेलन सुरु भएको छ। स्वास्थ्य तथा जनसङ्ख्या मन्त्री मोहनबहादुर बस्नेतले सम्मेलनको उद्घाटन गरेका छन्। कार्यक्रममा मन्त्री बस्नेतले चिकित्सा शिक्षा ऐनलाई संसोधन गर्नुपर्ने आवश्यकता रहेको बताए। चिकित्सा शिक्षा ऐनलाई संसोधन नगरे आगामी ५ वर्षभित्र नेपालमा चिकित्सा शिक्षा अध्ययन गर्ने विद्यार्थी नै नहुने दावीसमेत गरे। ऐनभित्र रहेका राम्रा कुरालाई आत्मसात गर्ने र संसोधन गुर्नपर्ने कुरालाई संसोधन गर्न मन्त्री परिषद्मा प्रस्ताव पेश गरेको उनले जानकारी दिए। एक सयदेखि तीन सय शैय्या सञ्चालन रहेका अस्पताललाई पारामेडिक्स र नर्स तथा तीन सयभन्दा बढी शैय्या सञ्चालनमा रहेका अस्पताललाई एमबिबिएस डाक्टर पढाउने अनुमति दिने योजनासमेत मन्त्रालयले अघि बढाएको उनको भनाइ थियो। कार्यक्रममा डुली इन्टरमेड इन्टरनेशनल अमेरिकाका अध्यक्ष स्कट ह्यामिल्टनले सबैको सहयोगबाट मात्रै अन्धोपन निवारण गर्न सकिने बताउँदै आँखा अस्पतालका लागि गर्दै आएको सहयोग आगामी दिनमा समेत निरन्तर रहने बताए। कार्यक्रममा अस्पतालका अध्यक्ष मधु आचार्यले सन् २००७ मा सुरु भएको अस्पतालले हालसम्म करिब दश लाख नागरिकको आँखाको विभिन्न उपचार गरेको जानकारी दिए। कार्यक्रममा जिल्ला समन्वय प्रमुख दिपक कुमार गौतम, बनेपा नगरपालिकाका प्रमुख शान्तिरत्न शाक्य, विपी कोईराला स्वास्थ्य विज्ञान प्रतिष्ठानका कार्यकारी निर्देशक डा सगुन जोशी, मधेश स्वास्थय बिज्ञान प्रतिष्ठानका रजिष्ट्रार डा विनोदकुमार यादव, सेवा फाउण्डेशनका क्षेत्रिय निर्देशक रविन्द्र शाक्यले आँखा अस्पतालले अन्धोपना निवारणका लागि पुर्एको योगदानको चर्चा गरेका थिए। शुक्रबारबाट सुरु भएको नेत्र रोग विशेषज्ञहरुको सम्मेलनमा अमेरिका र नेपालका करिब १५० विशेषज्ञको उपस्थिति रहेको छ। सम्मेलनकै अवसर पारेर आँखा अस्पतालमा नवनिर्मित ओपिडी ब्लकको उद्घाटनसमेत गरिएको छ।"
लुम्बिनीमा भारतनेपाल सांस्कृतिक महोत्सव,"लुम्बिनी : नेपालस्थित भारतीय राजदूतावासले लुम्बिनीमा भारतनेपाल सांस्कृतिक महोत्सव आयोजना गरेको छ । लुम्बिनी विकास कोष र लुम्बिनी बौद्ध विश्वविद्यालयसँगको सहकार्यमा भारतीय राजदूतावासले शुक्रबार महोत्सवमा बौद्ध धर्मलाई केन्द्रमा राखी भारत र नेपालको समृद्ध सांस्कृतिक सम्पदा तथा परम्परा प्रस्तुत गरिएको थियो । महोत्सवको संस्कृति, पर्यटन तथा नागरिक उड्डययनमन्त्री सुदन किराती, र लुम्बिनी प्रदेशका मुख्यमन्त्री डिल्लीबहादुर चौधरी नेपालका लागि भारतका लागि राजदूत नवीन श्रीवास्तवले संयुक्तरूपमा उद्धाटन गरेका हुन्। कार्यक्रममा मन्त्री किरातीले महोत्सवका माध्यमबाट दुई देशबीचको बलियो सांस्कृतिक एवं ऐतिहासिक सम्बन्धलाई अझ सुदृढ बनाउन सकिने बताए । शताब्दीऔँ पुरानो नेपाल र भारतबीचको जनस्तरको सम्बन्धलाई यस्ता महोत्सवले अझ सुमधुर बनाउन महत्वपूर्ण भूमिका निर्वाह गर्ने बताए। राजदूत श्रीवास्तवले हरेक वर्ष लुम्बिनीमा यस्ता महोत्सव आयोजना गरिने बताउँदै त्यसबाट दुवै देशका साझा सम्पदा, परम्परा र संस्कृतिबारे नेपाली र भारतीयलाई जानकारी हुने र त्यसले एकअर्कालाई नजिक ल्याउन सहयोग गर्ने बताए। स्याण्ड मण्डला चित्रकला प्रदर्शनी तथा फोटो प्रदर्शनी शनिबार पनि खुला रहनेछ । भारतीय राजदुतावासले जारी गरेको विज्ञप्तिमा भनिएको छ, यस्तो महोत्सव अब हरेक वर्ष लुम्बिनीमा आयोजना गर्ने र साझा सम्पदा, परम्परा र संस्कृति मनाउन भारत र नेपालका मानिसहरुलाई एकै ठाउँमा ल्याउन सहयोग गर्ने निर्णय गरिएको छ । महोत्सवले दुई देशबीचको बलियो सांस्कृतिक र ऐतिहासिक सम्बन्धलाई पनि उजागर गरेको छ । महोत्सवमा बौद्ध धर्मलाई केन्द्रमा राखी भारत र नेपालको समृद्ध सांस्कृतिक सम्पदा तथा परम्परालाई देखाइएको थियो । महोत्सवको मुख्य आकर्षण भारतको लद्दाखस्थित हेमिस मठका भिक्षु कलाकारहरुले तयार पारेको स्याण्ड मण्डला चित्रकला प्रदर्शनी, प्रख्यात फोटोग्राफर बेनोय बहलका तस्वीरमा आधारित फोटो प्रदर्शनी, भारतीय र नेपाली परिकारसहितको स्ट्रिट फुड फेस्टिभल र साँस्कृतिक कार्यक्रम रहेको थियो । यसैगरी महोत्सवको उद्धाटन समारोहमा बौद्ध सम्पदा स्थलका आकर्षक तस्बिर समेटिएको फोटो प्रदर्शनीलाई पनि समावेश गरिएको थियो । प्राचीन कालदेखि अहिलेसम्मको बौद्ध धर्मसँग सम्बन्धित स्मारक र कला सम्पदाबारे विस्तृत जानकारी फोटोमार्फत प्रदर्शनीले दिएको छ। साँझ भएको सांस्कृतिक कार्यक्रममा भारतको लेहस्थित थिक्से मठका कलाकारहरुको चाम नृत्य, दूतावासस्थित स्वामी विवेकानन्द सांस्कृतिक केन्द्रका कलाकारहरुको भरतनाट्यम, स्थानीय कलाकारहरुको थारु नाच र नेपालको सुकर्म ब्याण्डले प्रस्तुत गरेको सितार वादनले दर्शकहरु मन्त्रमुग्ध भएका थिए । सांस्कृतिक कार्यक्रमको प्रस्तुतिपछि लुम्बिनी विश्व शान्ति तथा सद्भाव आगन्तुक केन्द्रमा स्ट्रिट फुड फेस्टिभलको आयोजना गरिएको थियो । उक्त फुड फेस्टिभलमा पकोडा, थारु शैलीको तरुवा, साबुदाना वडा, नेवारी परिकार बारा, जेरी र अन्य विभिन्न प्रकारका भारतीय र नेपाली परिकारहरु राखिएका थिए । शुक्रबार बिहान लुम्बिनी बौद्ध विश्वविद्यालयमा यस महोत्सवकै एक हिस्साको रुपमा सामुदायिक विकास र विश्वव्यापी कल्याणमा बौद्ध शिक्षाको प्रभाव अन्वेषण शीर्षकको एक शैक्षिक गोष्ठीको पनि आयोजना गरिएको थियो ।"
त्रिभुवन विमानस्थल हुँदै रोकिएन सुन तस्करी,"बरामद भएको १४ किलो सुनको शुद्धता चेकजाँचका लागि भन्सार विभाग पठाइएको छ, घटनाको छानबिन गर्न ६ सदस्यीय समिति गठन भएको छ। काठमाडौं : तस्करहरूले नेपालमा सुन भित्र्याउन अनेक जुक्ति लगाउँछन् भन्ने उदाहरण त्रिभुवन अन्तर्राष्ट्रिय विमानस्थलबाट समयसमयमा पक्राउ परेका घटनाले देखाउँछन्। ग्रामदेखि किलो हुँदै क्विन्टलसम्मका सुन विमानस्थलबाट छिराउने प्रयास गरेका धेरै गिरोह र सुन पक्राउ पनि परे। तर, रोकिएन तस्करी। आखिर किन ? प्रहरी अधिकारी यसको उत्तर पनि समयअनुसार फरकफरक दिन्छन्। कुनै समय भन्छन्, अन्य मुलुकमा सुन तस्करी गर्न। र, कहिले भन्छन्, नेपालमा महँगो भएर। पछिल्लो साता पक्राउ परेको सुन भने नेपालमा विवाहको मौसममा महँगो भएर भन्ने केहीको भनाइ पनि छ। कारण सुन पसलमा छापा मारेर र व्यापारीकै संलग्नतामा केही किलो भित्र्याएको प्रहरीले फेला पारेको छ। बिहीबार राति यूएईबाट आएका एक नेपाली नागरिकको जिउमै १४ किलोग्राम सुन बरामद भयो। तर उनले ल्याएको पहेँलो धातु सुन भए, नभएको परीक्षण हुन बाँकी नै छ। विमानस्थलस्थित भन्सार कार्यालयका अधिकारीहरूले दुबईबाट सुन आउँदै गरेको सुराकीका आधारमा एक दिनअघिबाटै विमानस्थलमा निगरानी गरिएको दाबी गरेका छन्। उनीहरू भन्छन्, हाम्रो प्रयास सफल भयो। विमानस्थल भन्सार कार्यालयका प्रमुख टोकराज पाण्डेले दुबईबाट १० किलो सुन आउँदैछ भन्ने सूचना पाएर निगरानी गर्दा सो परिमाणमा सुन बरामद भएको दाबी गरे। विदेशबाट नेपाल आएका सम्भावित सबै उडान र यात्रुहरूमाथि निगरानी बढाएपछि पाएको नतिजाले सूचना सही भएको पुष्टि भएको उनी बताउँछन्। उनका अनुसार सुन कहिले आउँदै छ भन्ने स्पष्ट सूचना नभए पनि सुन ल्याउने व्यक्तिको हुलिया र सुन आउन लागेको बारे सूचना आएको थियो। सुन निगरानीका लागि विमानस्थल भन्सार प्रमुख पाण्डे आफैं खटिएका थिए। बिहीबार राति ११४० मा दुबईबाट आएको फ्लाई दुबईको उडान नम्वर ५७३ बाट काठमाडौं आएका चन्द्र घलेको साथबाट १४ किलो सुन बरामद भयो। दिएको सूचना र हुलिया घलेसँग मिल्यो। पाण्डे भन्छन्, घलेले ज्याकेटको गोजी र जुत्तामा बिस्कुट आकारको सुन लुकाएर ल्याएका थिए। गोरखाका घलेलाई नियन्त्रणमा लिएपछि उनले उक्त सुन गोरखाकै मीनबहादुर घलेको हो भनेर बताएका थिए। सोही आधारमा मीनबहादुर घलेलाई समेत पक्राउ गरिएको छ। उनका अनुसार मीनबहादुर घले सुनचाँदी खरिद बिक्री गर्ने व्यवसायमा संलग्न व्यक्ति हुन्। विमानस्थल सुरक्षा प्रहरी प्रमुख डीआईजी अर्जुन चन्द ठकुरीका अनुसार प्रारम्भिक अनुसन्धानका क्रममा बरामद भएको १४ किलो सुन लिन चन्द्र घले भिजिट भिसामा दुबई गएको खुलेको छ। उनले मीनबहादुरको योजनामा काम गरेको हुन सक्ने प्रहरीको अनुमान छ। डीआईजी चन्द भन्छन्, उनी विमानबाट ओर्लनेबित्तिकै हामीले वाक थ्रुबाट एक्सरेमा ल्याएर चेकजाँच गरेका थियौं। सर्टभित्र ज्याकेटजस्तो झोला बनाएर सात वटा बिस्कुटमा दुई किलोको दरले १४ किलो सुन ल्याएका रहेछन्। केही सुन जुत्तामा पनि लुकाएका थिए। उनीहरूको फोन पनि निगरानीमा लिएर अनुसन्धान भइरहेको छ। एक्सरे मेसिनमा चेकजाँच गर्दा जसरी पनि सुन डिटेक्ट हुने नै थियो। तर, यदि उनले अरूसँग भेट्ने वा केही समय बिताउन पाएको भए सुन हराउने सम्भावना पनि भएको भन्सार प्रमुख पाण्डे बताउँछन्। उनका अनुसार अघिल्लो दिन पनि दुबईबाट आएको केही विमान र यात्रुको अनुसन्धान गरिएको थियो। ६ सदस्यीय छानबिन समिति गठन बरामद भएको १४ किलो सुनको शुद्धता चेकजाँचका लागि भन्सार विभाग पठाइएको छ। यो घटनाको छानबिन गर्न ६ सदस्यीय छानबिन समिति गठन भएको छ। छानबिन समितिको संयोजकमा भन्सार कार्यालयका अधिकृत मनिराम पौडेल, प्रहरी नायब उपरीक्षक सूर्यप्रकाश सुवेदी, भन्सार अधिकृतहरू प्रकाश निरौला, डिल्लुप्रसाद शर्मा, लोकराज ढुंगाना र शाखा अधिकृत मञ्जु थापा रहेका छन्। उनीहरूले घटनाको छानबिन गरेर पाँच दिनभित्र प्रतिवेदन बुझाउनेछन्। नेपालमा राष्ट्र बैंकले तोकेका वाणिज्य बैंकहरूले सरकारले निर्धारण गरेको कोटाअनुसारको परिमाणमा मात्रै सुन आयात गर्न पाउँछन्। त्यसका लागि पनि दैनिक १० किलोग्रामको सीमा तोकिएको छ। यसै कारणले पनि नेपालमा सुनको तस्करी बढेको केहीले बताउँछन्। दुबईमा सुनको मूल्य प्रतितोला नेपालको भन्दा १७ हजार रुपैयाँ सस्तो छ। सुनको मूल्य उच्च भइरहँदा र छिमेकी देश भारतमा यसको माग धेरै भएका कारण पनि नेपालमा तस्करी भएर आउने सुन खुला सिमाना भएको भारततर्फ लगिँदै आएको छ। गत साउनमा मोटरसाइकलको उपकरणका नाममा हङकङबाट भित्र्याइएको ६० किलो सुन बरामद भएको थियो। त्यसअघि पनि भेपमा राखेर ल्याइएको ठूलो मात्रामा सुन बरामद भएको थियो। दुई किलो सुन बरामद यस्तै, बिहीबार राति साढे ९ बजे काठमाडौंको नागढुंगा नाकाबाट पनि दुई किलो सुन बरामद भएको छ। उपत्यका अपराध अनुसन्धान कार्यालयका प्रवक्ता रवीन्द्र रेग्मीका अनुसार रसुवाबाट काठमाडौं आउँदै गरेको स्कार्पियो गाडीमा उक्त सुन भेटिएको थियो। चन्द्रागिरि२ नागढुंगा चेकपोस्टमा सुरक्षा चेकजाँच गर्दा रसुवाको केरुङ नाका हुँदै भन्सार छली गरेको अवैध सुन बरामद भएको हो। सुनसँगै पक्राउ पर्नेमा रसुवाका विरु तामाङ, ग्यालछिरिङ तामाङ, र सुनील भुजेल रहेका छन्। उनीहरूलाई संगठित अपराध निवारण ऐन, २०७० अनुसारको कसुरमा म्याद थप गरी अनुसन्धान भइरहेको छ। प्रवक्ता रेग्मी भन्छन्, रसुवाबाट भन्सार छलीको सुन आउँदैछ भन्ने गोप्य सूचना प्रहरीले पाएको थियो। उक्त गाडीलाई नियन्त्रणमा लिएर चेकजाँच गर्दा, गियर बक्समा सुनको बिस्कुट भेटिएको थियो। पाण्डे पनि पक्राउ गत मंगलबार न्युरोडमा सञ्चालित ओम पर्ल गोल्ड प्रालि र कैलाश ज्वेलर्स प्रालि का सञ्चालक पदमप्रसाद पाण्डे पनि पक्राउ परेका थिए। उपत्यका अपराध अनुसन्धान कार्यालयका प्रमुख सोमेन्द्रसिंह राठौरका अनुसार कैलालीको लम्कीचुहा नगरपालिका७ का पदमप्रसाद पाण्डेलाई अवैध सुन तथा हुन्डी कारोबारमा संलग्न रहेको आरोपमा प्रहरीले पक्राउ गरेको हो। उनको साथबाट प्रहरीले ७८ किलो अवैध सुन र ४१ सय डलर पनि बरामद गरेको छ। उनलाई नेपाल राष्ट्र बैंकअन्तर्गतको कसुरमा म्याद थप गरी जिल्ला प्रहरी परिसर टेकुमा अनुसन्धान भइरहेको छ। उनले दुबई र चीनबाट भन्सार छलेर सुन ल्याएको आरोप छ। यो पनि पढ्नुहोस त्रिभुवन अन्तर्राष्ट्रिय विमानस्थलबाट करिब तीन किलो सुनसहित विदेशी नागरिक पक्राउ सुन प्रकरणमा अनुसन्धान गर्न पूर्वन्यायाधीशको संयोजकत्वमा आयोग गठन दुबईबाट तस्करी गरी ल्याइएको सुन विमानस्थलमा लुटपाट सुन तस्करीमा संलग्न ९ जना पुर्पक्षका लागि थुनामा अवैध ७८ किलो सुनसहित सञ्चालक पक्राउ एनसेल प्रकरण छानबिन गर्न उच्चस्तरीय समिति विमानस्थलबाट १४ किलो सुनसहित २ जना पक्राउ बरामद १४ किलो सुनबारे छानबिन गर्न समिति गठन रसुवाबाट काठमाडौं भित्र्याउँदै गरेको दुई किलो सुन बरामद, तीनजना पक्राउ"
