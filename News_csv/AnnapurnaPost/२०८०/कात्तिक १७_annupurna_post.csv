शीर्षक,विवरण
न्याय नपाए अदालत जानू,"संविधानसभाबाट बनाइएको नेपालको संविधानले प्रस्तावनामै सामाजिक न्याय को सुनिश्चितता गरेको छ । तर, त्यही संविधानका परिपालकहरूबाट संविधान दिवसकै साइतमा जब निर्धा, निमुखा र पीडितमाथि अन्याय भयो, अदालतले देखाइदियो न्याय नपाए आउनुस्, ढोका खुला छ । नेपालगन्जका चेतन मानन्धरलाई हतियार प्रहार गरी सार्वजनिक स्थलमा रिगल भनिने योगराज ढकालले हत्या गरेका थिए । उनलाई अदालतले आजीवन काराबास तोकेको थियो । राजनीतिक आस्थाका आधारमा शक्ति र पहुँच भएका उनले गत असोज ३ गते राष्ट्रपतिबाट ६० प्रतिशत हाराहारी कैद छुट पाई बाहिर निस्कने अवसर पाए । यसको तीव्र विरोध भयो । चेतनकी पत्नी भारती शेर्पा मानन्धरले रिगललाई फेरि कारागार पठाउन माग गर्दै सर्वोच्चमा रिट दिइन् । पटकपटक अचेत हुँदै न्यायको संघर्षस्वरूप आमरण अनशन बसिन् । अन्ततः हिजो सर्वोच्च अदालतको पूर्ण इजलासले उनलाई न्याय दिएको छ । त्यतिमात्र होइन, खबरदार ! यो देशमा कसैले अन्याय गर्न पाउँदैन भन्ने गतिलो सन्देश दिएको छ । धन्न न्यायालय छ र सत्ता र शक्तिका तुजुक हुनेहरूबाट निरीह सर्वसाधारण जोगिन पाएका छन् । नत्र कति चेतनहरू यसरी निहत्था मारिएका मारियै हुने थिए । निरंकुश शासनको दबदबामा समेत नझुकेको, नडराएको इतिहास छ हाम्रो अदालतसँग । २०६१ मा तत्कालीन राजा ज्ञानेन्द्रले शासन हातमा लिएसँगै राजनीतिक प्रतिरोध गर्नेहरूलाई ठेगान लगाउन भ्रष्टाचारविरुद्ध भन्ने नाममा पूर्वसचिव भक्तप्रसाद कोइरालाको अध्यक्षतामा शाही आयोग बनाए । त्यसविरुद्ध परेको रिटमा न्यायाधीशहरू केदारप्रसाद गिरी, मीनबहादुर रायमाझी, रामनगिना सिंह, अनुपराज शर्मा र रामप्रसाद श्रेष्ठको इजलासले उक्त आयोग खारेज गरिदियो । नेपाल अधिराज्यको संविधानले भ्रष्टाचार सम्बन्धमा अनुसन्धान, तहकिकात गर्ने निकाय र मुद्दा हेर्ने निकायको छुट्टाछुट्टै व्यवस्था गरेकोमा छानबिन कारबाही गर्ने र सजाय गर्ने समेतको कार्य एउटै निकायलाई तोक्ने कार्य संविधानको उद्देश्य र भावनाअनुकूल रहेको भन्न मिल्नेसमेत देखिन आएन, भनेर सर्वोच्चले राजाको अभीष्ट पूरा हुनबाट रोकेको थियो । सर्वोच्च अदालतले सुरुबाटै न्यायमा सर्वोच्चता प्रदर्शन गर्दै आएको छ । पहिला प्रधानन्यायाधीश हरिप्रसाद प्रधानसहितको इजलासले गरेको एउटा राजनीतिक प्रतिशोधविरुद्धको फैसला इतिहासमा उस्तै प्रशंसनीय छ । राजाको लालमोहरमा प्रधानमन्त्री बनेका राष्ट्रिय प्रजा पार्टीका अध्यक्ष मातृकाप्रसाद कोइरालाले २०१० असोज ४ गते राजाकै इशारामा आफ्नै भाइ नेपाली कांग्रेसका सभापति बीपी कोइरालालाई काठमाडौं उपत्यकाको चार भन्ज्याङ कट्नबाट प्रतिबन्ध लगाएका थिए । गृह मन्त्रालयमार्फत जारी गरिएको उक्त आदेशविरुद्ध बीपी रिट लिएर सर्वोच्च पुगे । प्रधानन्यायाधीश प्रधानसहित, प्रकाशशमशेर जबरा, भैरवराज पन्त, महेन्द्रबहादुर महत क्षत्री र भगवतीप्रसाद सिंहको पूर्ण इजलासले २०१० कात्तिक २६ मा गृहको उक्त आदेश गैरकानुनी भनी खारेज गरेको थियो । राजाको चाहनाविपरीत त्यस कालखण्डमा समेत अदालत उच्च विवेक प्रयोग गर्न निडर बनेको थियो । गत असोज ३ गते देशले संविधान दिवसको उत्सव मनाइरहँदा राष्ट्रपति रामचन्द्र पौडेलबाट अनुमोदन भएको कैद छुटका निर्णयले धेरै न्यायप्रेमीको मन रोएको थियो । ती रोएका मनलाई सर्वोच्च अदालतले मल्हम लगाइदिएको छ । वरिष्ठतम् न्यायाधीश ईश्वरप्रसाद खतिवडासहित सपना मल्ल प्रधान र डा कुमार चुडालको पूर्ण इजलासले गरेको निर्णयले सरकारको अन्यायपूर्ण स्वेच्छाचारितालाई लगाम लगाइदिएको छ । साथै, नवनिर्वाचित राष्ट्रपतिको नैतिकतामा गम्भीर प्रश्नसमेत उब्जाएको छ । वर्तमान प्रधानन्यायाधीश विश्वम्भरप्रसाद श्रेष्ठको नेतृत्वमा न्यायालयले साख बढाउने कार्यसमेत गर्दै आएको छ । यस्ता फैसलाले राज्यमा न्यायालयको औचित्य पुष्टि गर्छन् । र, अदालत जनताको भरोसा बन्छ ।"
"५ वर्षमा रिगल जस्तै ६,७४६ ले पाएका थिए कैदमुक्ति","काठमाडौं : पछिल्लो पाँच वर्षमा योगराज ढकाल रिगल जस्तै ६ हजार ७ सय ४६ जघन्य अपराधमा संलग्न भएकाहरूले उनमुक्ति पाएका छन्। २०७६ यता राजनीतिक दबाब र प्रभावमा परेर १ सय ३५ आममाफीसहित ६ हजार ७ सय ४६ जनाले कैद मिनाहा पाएका छन्। यो तथ्यांकले पछिल्लो समय उनमुक्ति दिने प्रवृत्ति बढिरहेकोे देखाउँछ। जुनसुकै अपराध संलग्न भएकालाई सरकारले आममाफीसहितको कैद मिनाहा गरिरहेको छ। पछिल्लो पाँच वर्षमा सरकारले १ सय ३५ जनालाई आममाफी दियो। यही पाँच वर्ष ६ हजार ६ सय ११ जना कैद मिनाहा पनि गरिएको छ। राष्ट्रिय दिवस पारेर यसरी आममाफी र कैद कट्टा गरिँदा पीडितले न्याय मरेको महसुस गरे। प्रजातन्त्र दिवस, गणतन्त्र दिवस र संविधान दिवसका अवसरमा सरकारले आममाफी र कैद मिनाहा दिने गरेको छ। २०७४ मा जारी भएको फौजदारी अपराध संहिताको दफा १५९ मा आममाफीसम्बन्धी प्रावधान राखेको छ । त्यसका लागि फैसलाबमोजिम सजाय पाएको व्यक्तिले गृह मन्त्रालयमार्फत राष्ट्रपतिसमक्ष निवेदन दिनुपर्छ। आममाफी दिने कारण खुलाई गृह मन्त्रालयले नेपाल सरकारलाई सिफारिस गर्ने र सरकारले राष्ट्रपतिसमक्ष सिफारिस गराएर माफी गराउन सक्ने प्रावधानको कानुनी व्यवस्था गरिएको छ। गृह मन्त्रालयले माफी सम्बन्धमा निर्णयका लागि सरकारसमक्ष कारण खुलाएर सिफारिस पेस गर्नुपर्छ। तर, यातना, क्रुर तथा अमानवीय तरिकाले वा नियन्त्रणमा लिई ज्यान मारेको, जाति हत्यालगायत अन्य केही कसुरमा भने माफी दिने कारबाही गर्न नसकिने प्रावधान दफा १५९ कै उपदफा (४) मा छ। तर, भ्रष्टाचार, यातना, जबरजस्ती करणी, क्रुर तथा अमानवीय तरिकाले वा नियन्त्रणमा लिई ज्यान मारेको, जाति हत्या, विस्फोटक पदार्थ, अपहरण, शरीर बन्धक वा व्यक्ति बेपत्ता, मानव बेचबिखन तथा ओसारपसार, सम्पत्ति शुद्धीकरण, र तीन वर्षभन्दा बढी कैद सजाय हुने लागू औषधको ओसारपसार वा कारोबारलगायतका कसुरमा माफी दिलाउने कारबाही नै गर्न नसकिने कानुनी प्रावधान छ। माफी दिलाउने प्रावधान रहेको अपराध संहिताको दफा १५९ कै उपदफा (५) ले भने पुनरावेदन चलिरहेको वा मुद्दा अन्तिम भई नसकेको अवस्थामा चाहिँ माफी दिलाउने कारबाही गर्नै नसक्ने भनी बाध्यकारी कानुनी व्यवस्था गरेको छ। फौजदारी कसुर (सजाय निर्धारण तथा कार्यान्वयन) ऐनले कैद कट्टाको व्यवस्था गरेको छ। कैदमा रहँदा चालचलनमा सुधार आएमा र निजले ५० प्रतिशत कैद सजाय भुक्तान गरेमा निजलाई भएको कैद सजाय कारागारले तोकिएबमोजिम कट्टा गर्न सक्ने व्यवस्था छ। मुलुकी फौजदारी कार्यविधि संहिता जन्मकैदलाई २५ वर्ष गणना गरेको छ। यो प्रावधानलाई मिचेर सरकारले आममाफी र कैद छुट दिँदै आएको छ। यस्तो कानुनी व्यवस्था भए पनि पछिल्लो समयमा सरकारले मुद्दा चलिरहेका विषयमा धमाधम आममाफी र कैद मिनाहा गरिरहेको छ। आममाफीका कारण राष्ट्रपतिसमेत विवादमा पर्दै आएका छन्। यसले गणतन्त्र, संविधान र प्रजातन्त्रकै खिल्ली उडाएको छ। सरकारकोे सिफारिसमा राष्ट्रपतिद्वारा आममाफी दिने कानुन व्यवस्था छ। जसले गर्दा राष्ट्रपति नै विवादमा पर्ने गरेका छन्। २०७६ सालयता २०७९ सालमा सबैभन्दा बढीलाई माफी दिइएको थियो। यो बेला शेरबहादुर देउवा प्रधानमन्त्री थिए। देउवा, केपी शर्मा ओली र पुष्पकमल दाहाल प्रचण्ड यो पाँच वर्षको अबधिमा प्रधानमन्त्री भएका छन्। राष्ट्रपति विद्यादेवी भण्डारी र रामचन्द्र पौडेल राष्ट्रपति थिए। गृह मन्त्रालयका अनुसार २०७६ सालमा २२ जनालाई आममाफी दिइएको थियो। यी सबैलाई संविधान दिवसमा नै आममाफी दिइएको छ। यो वर्ष गणतन्त्र दिवस र प्रजातन्त्र दिवसमा भने आममाफी नदिएको गृह मन्त्रालयको तथ्यांकले देखाएको छ। यो वर्ष १ हजार २३ जनाको कैद कट्टा भएको थियो। जसमध्ये गणतन्त्र दिवसमा ४ सय ३४, संविधान दिवसमा २ सय ६०, प्रजातन्त्र दिवसमा ३ सय २९ जनाको कैद कट्टा भएको थियो। २०७७ सालमा २४ जनालाई आममाफी दिइएको थियो। २०७७ सालमा गणतन्त्र दिवसमा ८ जना, संविधान १ जना, प्रजातन्त्र दिवसमा १५ जनालाई आममाफी दिएको थियो। सरकारले वर्ष १ हजार १ सय २ को कैद मिनाहा भएको थियो। गणतन्त्र दिवसमा २ सय ३३ संविधान दिवसमा २ सय ८९ र प्रजातन्त्र दिवसमा ५ सय ८० जनाको कैद कट्टा भएको थियो। २०७८ सालमा २० जनाको आममाफी दिइएको छ। गणतन्त्र दिवसमा आममाफी दिइएको थिएन। संविधान दिवसमा ८ जना र प्रजातन्त्र दिवसमा १२ जनालाई आममाफी दिइएको थियो। त्यस्तै १ हजार ४ सय ५४ जनाको कैद मिहाना भएको थियो। गणतन्त्र दिवसमा ४ सय ३० संविधान दिवसमा ५ सय २३ र प्रजातन्त्र दिवसमा ५ सय १ जनाको कैद मिनाहा भएको छ। २०७९ सालमा सबैभन्दा बढीले आममाफी पाएका थिए। यो वर्ष गणतन्त्र दिवसमा १६, संविधान दिवसमा २१ जना र प्रजातन्त्र दिवसमा १३ गरी ५० जनालाई सरकारले आममाफी दिएको थियो। यो वर्ष १ हजार ८ सय ८० को कैद मिनाहा भएको छ। गणतन्त्र दिवसमा ८ सय १८, संविधान दिवसमा ६ सय ८१ र प्रजातन्त्र दिवसमा ३ सय ८१ जनाको कैद कट्टा भएको कारागार व्यवस्थापन विभागले जनाएको छ। कैद मिनाहा पनि यही वर्ष सबैभन्दा बढी भएको छ। २०८० सालमा १९ जना आममाफी पाएका छन्। गणतन्त्र दिवसमा १९ जनालाई आममाफी दिइएको थियो। संविधान दिवसमा भने आममाफी नदिएको गृह मन्त्रालयले जनाएको छ। प्रजातन्त्र दिवसमा आउन नै बाँकी छ। २०८० मा १ हजार १ सय ५२ जनाले कैद मिनाहा पाएका छन्। गणतन्त्र दिवसमा ४ सय ८२ र संविधान दिवसमा ६ सय ७० कैद मिनाहा पाएका छन्। यसरी आममाफी दिइएकाहरू पुनः अपराध कर्ममा फर्किएका छन्। २०८० सालको संविधान दिवसमा कैद मिनाहा भएले पछिल्लो एक महिनाको बीचमा विभिन्न अपराध गरेको सार्वजनिक भइरहेको छ। रुकुम पश्चिमकै सानीभेरी गाउँपालिका९ सिम्लीका ३३ वर्षीय लोकेन्द्र भनिने लोकबहादुर विकले कैद मिनाहा भएको २५ दिनमा एक महिलाको हत्या गरेका छन्। उनले रुकुम पश्चिमको मुसिकोट नगरपालिका७ साँखकी २८ वर्षीया भावना विकको हत्या गरेको प्रहरी बताएको छ। विकको २०८० संविधान दिवसका दिन कैद मिनाहा गरिएको थियो। सरकारले जघन्य अपराधमा संलग्न बाँकेका योगराज ढकाल रिगल, रेशम चौधरी, बालकृष्ण ढुंगेल लगायतलाई जबरजस्ती राजनीतिक आडमा आममाफी र कैद मिनाहा गरिदिएको छ। रिगल को कैद मिनाहापछि भएको रिहाइमा तामझामका साथ अविरजात्रा नै गरेर स्वागत गरिएको थियो। राष्ट्रपति रामचन्द्र पौडेलले रिगललाई गरेको कैद मिनाहालाई तत्काल बदर गर्न परमादेश जारी गरेको छ। यही सरकारको सिफारिसमा रेशम चौधरीलाई आममाफी दिएको थियो। २०७२ भदौ ७ गते कैलालीको टीकापुरमा थरुहट थारुवान आन्दोलनका क्रममा नेपाल प्रहरीका एसएसपी लक्ष्मण न्यौपानेसहित सात सुरक्षाकर्मी र एक नाबालकको मृत्यु हुने गरी भएको हिंसात्मक घटनाका आरोपित चौधरी जन्मकैदको फैसलापछि जेल चलान भएका थिए। उनलाई जिल्ला अदालत कैलाली, उच्च अदालत दीपायल र सर्वोच्च अदालतसमेतले जन्मकैदको सजाय सुनाएका छन्। रेशम चौधरीलाई आममाफी दिनु गलत थियो भन्ने सर्वोच्चको फैसलाले पुनः भनिसकेको छ। सत्ता साझेदारी दल नागरिक उन्मुक्ति पार्टीका संरक्षक हुन् चौधरी। चौधरीकी पत्नी रञ्जिता चौधरी भूमि व्यवस्था, सहकारी तथा गरिबी निवारण मन्त्री छन्। सुदूरपश्चिम प्रदेशमा पनि रेशमको पार्टी सत्तामा छ। ०७५ सालको गणतन्त्र दिवसको अवसरमा सशस्त्र द्वन्द्वकालमा उज्जनकुमार श्रेष्ठको हत्यामा दोषी ठहर हुँदै जेल सजाय भोगिरहेका तत्कालीन माओवादी नेता बालकृष्ण ढुंगेलसहित ८ सय १६ जनाको बाँकी सजाय मिनाहा भएको थियो। श्रेष्ठ हत्याको अभियोगमा ढुंगेल द्वन्द्वकालमै साढे सात वर्ष जेल बसेका थिए। तत्कालीन पुनरावेदन अदालतले सफाइ दिएपछि जेलमुक्त भएका ढुंगेल सर्वोच्चको आदेशसँगै २०७४ कात्तिक १४ गते पुनः जेल चलान भएका थिए। ४० प्रतिशत सजाय भुक्तान भएको तथा राम्रो आचरण भएको भन्दै व्यक्ति हत्यामा दोषी ठहर भई सजाय काट्दै गरेका ढुंगेललाई सरकारले गणतन्त्र दिवसको अवसरमा आममाफी दिएको थियो। उनी त्यतिबेला ओखलढुंगाका उज्जनकुमार श्रेष्ठ हत्यामा दोषी करार भई कर्तव्य ज्यान मुद्दामा जेल सजाय काटिरहेका थिए। उनको मृत्यु भइसकेको छ। उनीहरू जस्तै ६ हजार ७ सय ४६ जनाले उनमुक्ति पाएका छन्। पछिल्ला राष्ट्रपति पौडेलले आममाफी र कैद मुक्त गरेका दुई निर्णय सर्वोच्चले गलत भनिएको छ। रिगल र रेशम चौधरीको केसमा पौडेलले सरकारको सिफारिस सिदासिदा अनुमोदन गरिदिएका थिए। सर्वोच्चले टीकापुर घटनालाई जघन्य फौजदारी कसुर भन्दै राजनीतिक घटनाका नाममा यसमा संलग्नको सजाय माफी मिनाहा दिनु संविधान, कानुन र न्यायको सिद्धान्तविपरीत हुने ठहर गरेको थियो। सर्वोच्चले २०८० जेठ २ मा टीकापुर घटनाका दोषी चौधरीलाई जन्मकैदको सजाय हुने उच्च अदालत दीपायलको फैसला नै सदर गरेको थियो। तर, त्यसको १३ दिनपछि गणतन्त्र दिवस जेठ १५ मा राष्ट्रपति पौडेलले चौधरीको कैद माफी मिनाहा गरिदिएका थिए। फैसलाको करिब ३ महिनापछि तयार पूर्णपाठमा सर्वोच्चले राष्ट्रपतिबाट भएको माफी मिनाहालाई समेत संकेत गर्दै यस्ता गतिविधि संविधान, कानुन र न्यायको मान्य सिद्धान्तविपरीत भएको बताएको छ। सर्वोच्चका न्यायाधीशद्वय डा आनन्दमोहन भट्टराई र नहकुल सुवेदीको इजलासले त्यो फैसला गरेको थियो। रिगल तत्काल नै पक्राउ परिसकेका छन्। अब रेशमचाहिँ कहिले पक्राउ पर्छन् ?"
सिद्धान्तनिष्ठ फैसला,"अब स्वेच्छाचारी रूपमा माफी वा कैद छुट दिने वा कैद कट्टी गर्ने प्रवृत्तिमा अंकुश लाग्ने आशा गर्न सकिन्छ। तिमी जतिसुकै ठूलो र शक्तिशाली भए पनि कानुन तिमीभन्दा माथि र शक्तिशाली छ भन्ने अवधारणाबाट घनिभूत भएको कानुनको शासनको सिद्धान्त आधुनिक लोकतन्त्र र न्यायशास्त्रका लागि कोशेढुंगा साबित भएको छ। लोकतन्त्रका संरक्षक र वाहक राजनीतिक शक्ति एवम् सत्ताले जब आफूलाई स्वेच्छाचारी बनाउँछन् तब न्यायशास्त्रका सामु ठूलो चुनौती उभिन पुग्छ। भारती शेर्पाले पूर्वपतिको हत्यामा दुई तह अदालतबाट दोषी ठहर भई सजाय भोगिरहेका र सर्वोच्च अदालतमा न्यायिक निरूपणको विषय बनेको मुद्दामा खारेज भएको कारागार नियमावलीको नियम २९(१) र २९(१)(क) को प्रयोग गरेर ११ वर्ष ११ महिना ५ दिन कैद बाँकी हुँदाहुँदै पनि कैद छुट पाउनेगरी नेपाल सरकारको सिफारिसमा राष्ट्रपतिबाट संविधान दिवसको दिन भुक्तान हुन बाँकी कैद कट्टा गरी सजाय माफी गर्नेगरी कैद माफी मिनाहा भएको विषय कानुन र संविधानको व्याख्या र न्यायका लागि एक गम्भीर विषय र चुनौती बनेर पेस भएको थियो। कैद माफी, मिनाहा गर्दा संविधान र कानुन मिची स्वेच्छाचारी रूपमा राज्यबाट काम भएको थियो वा थिएन भनी निक्र्योल गर्नुपर्ने यस अहम् महŒवको विषयमा सर्वोच्च अदालतका सम्माननीय कायममुकायम प्रधानन्यायाधीश ईश्वरप्रसाद खतिवडा, माननीय न्यायाधीश सपना प्रधान मल्ल र माननीय न्यायाधीश डा कुमार चुडालको पूर्ण इजलासले कानुनको शासनमा कानुनभन्दा माथि कोही पनि हुँदैन। सबैले कानुनको पालन गर्नुपर्छ भनी प्रस्ट रूपमा सिद्धान्त संंस्थापित गरेको छ। यस निर्णयको पूर्णपाठ आउन केही समय लाग्ने भएता पनि संक्षिप्त आदेश नै १६ पृष्ठ लामो छ। यस निर्णयले न्याय, कानुनको शासन र संवैधानिक सर्वोच्चताका मान्यतालाई संस्थापित गर्न ज्यादै ठूलो योगदान पुर्याएको छ। यस सन्दर्भमा यस निर्णयका केही महत्त्वपूर्ण सिद्धान्त र तिनको दूरगामी प्रभावलाई संक्षेपमा निम्न रूपमा बुझ्न सकिन्छ: अबदेखि सजाय कट्टी गर्ने, छोट्ट्याउने वा मिनाहा गर्नेजस्ता कार्य गर्दा सार्वजनिक हित, चासो र सरोकारका विषयतर्फ पनि दृष्टिगत गर्नुपर्ने भएको छ। सम्मानित सर्वोच्च अदालतले निज रिगल भनिने योगराज ढकाललाई तत्काल पक्राउ गर्न आदेश दिएको थियो। आदेशलगत्तै पक्राउ गर्ने काम पनि सम्पन्न भइसकेको छ। लोकतन्त्र, कानुनको शासन, संवैधानिक सर्वोच्चता र अपराध पीडितको हक सम्बन्धमा यस निर्णयले संस्थापित गरेका सिद्धान्तहरू कालजयी बन्नेछन्। भविष्यमा गरिने माफी, मिनाहा, कैद कट्टीलगायतका कार्य वस्तुगत, कानुनसम्मत र पारदर्शी हुनुपर्ने र नकारात्मक सूचीमा परेकालाई यस किसिमको छुट दिन नमिल्ने गरी संस्थापित सिद्धान्तले यस क्षेत्रमा राज्यशक्तिको दुरुपयोग हुने सम्भावनालाई दह्रोगरी रोक लगाइदिएको छ। यस्ता विषयलाई न्यायिक पुनरावलोकनको विषय बनाएको छ। अब स्वेच्छाचारी रूपमा माफी वा कैद छुट दिने वा कैद कट्टी गर्ने प्रवृत्तिमा अंकुश लाग्ने आशा गर्न सकिन्छ। राज्यका अन्य निकायले गम्भीर गल्ती गरेता पनि निष्पक्ष, निडर र सिद्धान्तनिष्ठ न्यायपालिकाले त्यस्ता गल्ती सच्याउने र कानुनको शासन स्थापित गरी न्यायको प्रत्याभूति गर्न सक्छ भन्ने ओजिलो प्रमाण यो निर्णय हो। वास्तवमा उक्त मुद्दाको निर्णय सुनेर इजलासबाट सर्वोच्च अदालतको प्रांगणमा आइरहंँदा त्यहाँ उपस्थित अग्रणी व्यक्तित्व र सरोकारवालाहरूले न्यायपालिकाबाट न्याय पाउन सकिँदो रहेछ भन्ने विश्वास भयो भनी मलाई एकै स्वरमा भन्नु भएको कुराले न्यायपालिकाको शक्ति नै सिद्धान्तनिष्ठ निर्णय हो र त्यसैबाट जनआस्था मजबुत हुँदो रहेछ भन्ने गर्विलो गरी प्रमाणित भएको अनुभूत गरेको छु। यस निर्णयले संस्थापित गरेका कतिपय सिद्धान्तहरूले अघिल्ला मुद्दाहरूमा संस्थापित सिद्धान्तलाई झनै मजबुत र परिष्कृत बनाएका छन्। पीडितको मञ्जुरी चाहिने, पीडितलाई पुनस्र्थापना गरी क्षतिपूर्ति दिनुपर्ने, सार्वजनिक हित र चासोसमेतलाई मध्यनजर गरिनुपर्नेजस्ता सिद्धान्तहरू नवीनतम र ज्यादै महत्त्वपूर्ण रहेका छन्। यस निर्णयले राज्यको स्वेच्छाचारितामा अंकुश लगाउने र संविधानको विकासमा महत्त्वपूर्ण योगदान पुर्याउने आशा गर्न सकिन्छ। भण्डारी, वरिष्ठ अधिवक्ता हुन्।"
रेशमसम्बन्धी आदेश कता गायब ?,"काठमाडौं : ८ वर्षअघि टीकापुर घटनामा संलग्न रेशमलाल चौधरीलाई सजाय माफी दिनु संविधान, कानुन र न्यायको मान्य सिद्धान्तविपरीत भएको सर्वोच्चले यसअघि नै बताइसकेको छ। न्यायाधीश डा आनन्द मोहन भट्टराई र नहकुल सुवेदीको संयुक्त इजलासले आठ प्रहरी र एक नाबालक मारिएको टीकापुर घटनामा रेशम चौधरीको वारदातस्थलमा उपस्थित, आक्रमणमा संलग्नता रहेको ठहर गरेको गरेको फैसलाको पूर्णपाठै केही अघि सार्वजनिक भएको थियो। अब प्रश्न सर्वत्र छ, रेशम कहिले पक्राउ पर्छन् ? पुष्पकमल दाहाल नेतृत्वको मन्त्रिपरिषद्ले यही जेठ १२ र १४ गतेको सिफारिसअनुसार राष्ट्रपति रामचन्द्र पौडेलले रेशमलाई आममाफी दिएका थिए। आममाफी पाएपछि उनी जेठ १५ गते रिहा भएका थिए। राष्ट्रपति पौडेलले गणतन्त्र दिवसको अवसरमा नेपालको संविधानको धारा २७६ तथा फौजदारी कसुर (सजाय निर्धारण तथा कार्यान्वयन) ऐन, २०७४ को दफा ३७ बमोजिम सरकारको सिफारिसमा चौधरीसहित ४८२ जना कैदीको भुक्तान हुन बाँकी कैद सजाय माफी गरेका थिए। सर्वोच्चले माफी मिनाहा दिने समेतका कार्य गर्नु मुलुकको संविधान, कानुन र न्यायका मान्य सिद्धान्त समेतको हाकाहाकीविपरीत हुने ठहर गरेको छ। फौजदारी कानुनबमोजिमको प्रक्रिया अवलम्बन गरी मुद्दा चलाउनै नमिल्ने भन्नु वा त्यसरी चलाएका मुद्दाहरूलाई राजनीतिक सौदाबाजीको रणनीतिअन्तर्गत फिर्ता लिनु वा स्थापित मूल्य मान्यता र कानुनी व्यवस्थासमेतको उल्लंघन र उपहास हुने गरी माफी मिनाहा दिनेसमेतका कार्य गर्नु मुलुकको संविधान, कानुन र न्यायका मान्य सिद्धान्तसमेतको हाकाहाकीविपरीत हुने देखिन्छ, फैसलाको पूर्णपाठमा भनिएको छ, तसर्थ, प्रस्तुत वारदात राजनीतिक प्रकृतिको हुँदा प्रतिवादीहरूउपर मुद्दा चल्न नसक्ने भनी प्रतिवादीहरूको तर्फबाट उपस्थित विद्वान् कानुन व्यवसायीहरूले लिएको जिकिरसँग सहमत हुनसक्ने कुनै आधार र अवस्था भेटिएन। टीकापुर घटनाको योजनाकार र मुख्य अभियुक्तका रूपमा रेशमलाई अभियोजन गरिएको थियो। उक्त घटनामा प्रहरी वरिष्ठ उपरीक्षक लक्ष्मण न्यौपाने, प्रहरी निरीक्षकद्वय बलराम विष्ट र केशव बोहरा, हवल्दार श्यामबहादुर खड्का, प्रहरी जवान लोकेन्द्रबहादुर चन्द, सशस्त्र प्रहरी वरिष्ठ हवल्दार ललित साउद, सहायक हवल्दार रामबिहारी चौधरी, प्रहरी जवान जनक नेगी र डेढ वर्षीय बालक टेकबहादुर साउदको ज्यान गएको थियो। कैलाली जिल्ला अदालत र उच्च अदालत दीपायलले उनलाई जन्मकैदको सजाय सुनाएको थियो। सर्वोच्चले सदर गरेको थियो। जन्मकैदको सजाय पाएका रेशमलालले जेलमै रहेको बेला नागरिक उन्मुक्ति पार्टी स्थापना गरेका थिए। राष्ट्रपतिबाट कैद माफी पाएसँगै चौधरी रिहा भए लगत्तै मृतक प्रहरी निरीक्षक केशव बोहराकी श्रीमती शारदा कडायतले रिट निवेदन दायर गरेकी छिन्। रेशमलाई जन्मकैदको सजाय माफी दिँदा पीडितहरूसँग कुनै सहमति नलिइएको उल्लेख गर्दै राष्ट्रपतिबाट दिइएको माफी मिनाहाको निर्णय उत्प्रेषणको आदेशबाट बदर गर्न माग रिटमा गरिएको छ। रिट निवेदनमा राष्ट्रपतिको कार्यालय, प्रधानमन्त्री तथा मन्त्रिपरिषद्को कार्यालय, कारागार व्यवस्था विभाग र रेशम चौधरीलाई विपक्षी बनाइएको छ। यो मुद्दा विचाराधीन अवस्थामै रहेको छ। रेशमलाललाई सजाय माफी दिनु संविधान, कानुन र न्यायको मान्य सिद्धान्तविपरीत भएको सर्वोच्चको पूर्णपाठ सार्वजनिक भएको तीन महिना बितिसक्दा पनि प्रहरीले पक्राउ गरेको छैन। राष्ट्रपति पौडेलबाट कैद माफी पाएका रेशमलाल भने सार्वजनिक कार्यक्रममा निर्धक्क उपस्थिति जनाइरहेका छन्। जन्मकैदको सजाय पाएका रेशमलालले जेलमै रहेको बेला नागरिक उन्मुक्ति पार्टी स्थापना गरेका थिए।"
स्वास्थ्यमा विश्व बैंकको सहयोग,"काठमाडौं : नेपालको स्वास्थ्य प्रणाली सुदृढीकरणका लागि नेपाल सरकार र विश्व बैंकबीच १० करोड अमेरिकी डलरबराबरको सहुलियतपूर्ण ऋण र ३८ लाख ४० हजार अमेरिकी डलरबराबरको अनुदान सम्झौतामा हस्ताक्षर भएको छ। नेपाल सरकार र बैंकले अन्तर्राष्ट्रिय विकास संस्था (आईडीए) बाट बिहीबार उक्त रकमबराबरको अनुदानका लागि विद्युतीय रूपमा हस्ताक्षरित वित्तीय सम्झौता भएको हो। उक्त सम्झौताको उद्देश्य नेपालको स्वास्थ्य प्रणालीको गुणस्तर, पहुँच र उत्थानशीलता सुदृढीकरण गर्न रहेको बताइएको छ। बैंकका अनुसार १० करोड अमेरिकी डलरबराबरको सहुलियतपूर्ण ऋण र स्वास्थ्य आपत्कालीन पूर्वतयारी तथा प्रतिकार्य कोष (एचईपीआरटीएफ) बाट ३८ लाख ४० हजार अमेरिकी डलरबराबरको अनुदानका लागि सम्झौता गरिएको हो। यी सम्झौताका सम्बन्धमा यही कात्तिक १० मा विद्युतीय हस्ताक्षर भएको थियो। नेपालमा विश्व बैंकद्वारा वित्तीय लगानी गरिएको यो पहिलो विद्युतीय हस्ताक्षरित आयोजना हो। नेपाल गुणस्तर स्वास्थ्य प्रणाली कार्यक्रम सञ्चालन (नेपाल क्वालिटी हेल्थ सिस्टम्स प्रोग्राम अपरेसन) सम्बन्धी सम्झौतामा अर्थ सचिव डा कृष्णहरि पुष्कर र माल्दिभ्स, नेपाल र श्रीलंकाका लागि विश्व बैंकका राष्ट्रिय निर्देशक फारिस हदादजेर्भोसले हस्ताक्षर गरेका थिए। यी सम्झौता अर्थमन्त्री डा प्रकाशशरण महत, बैंककी कार्यसञ्चालन प्रबन्ध निर्देशक आना वियर्दे र दक्षिण एसियाका लागि विश्व बैंकका उपाध्यक्ष मार्टिन राइजरको उपस्थितिमा भएको थियो। यसैक्रममा अर्थ सचिव पुष्करले गुणस्तरीय स्वास्थ्य सेवा मानव पुँजी विकासको आधारशीला रहेको बताए। उनी भन्छन्, नेपाल गुणस्तर स्वास्थ्य प्रणाली कार्यक्रम सञ्चालनद्वारा तय गरिएको बृहत् सुधारका एजेन्डा उच्च गुणस्तरीय स्वास्थ्य सेवाको पहुँच अभिवृद्धि गर्न निर्णायक हुनेछन्। यस्तै, माल्दिभ्स, नेपाल र श्रीलंकाका लागि विश्व बैंकका राष्ट्रिय निर्देशक फारिस हदादजेर्भोस नेपालमा संकटासन्न जनतालाई संरक्षण गर्ने, र उन्नत उत्पादकत्व र दिगो आर्थिक वृद्धिको मेरुदण्डका रूपमा रहेको मानव पुँजीको सुदृढीकरणका लागि योगदान गर्ने उत्थानशील र समावेशी जनस्वास्थ्य प्रणाली निर्माण गर्न हामी सरकारसँग मिलेर काम गर्न प्रतिबद्ध रहेको बताउँछन्। स्वास्थ्य तथा जनसंख्या मन्त्रालयले यो कार्यक्रम संघीय तहको स्वास्थ्य बिमा बोर्ड र कोशी र गण्डकी प्रदेशका छनोट गरिएका प्रदेश तथा स्थानीय तहसँगको समन्वयमा कार्यान्वयन गर्ने बताइएको छ। विश्व बैंकका अनुसार कार्यक्रमले गुणस्तरीय स्वास्थ्य सेवा प्रवाह गर्न स्वास्थ्य प्रणालीको तत्परतामा सुधार, स्वास्थ्य बिमाको पहुँच अभिवृद्धि र छनोट गरिएका प्रदेश तथा स्थानीय तहमा स्वास्थ्य आपत्कालीन पूर्वतयारी एवं प्रतिकार्य क्षमता सुदृढीकरण गर्ने कार्यमा जोड दिनेछ।"
न्यायालयप्रति कृतज्ञ छु,"क्रुर तरिकाले मेरो श्रीमान्को हत्या गरेका योगराज ढकाल रिगलले राष्ट्रपतिबाट आममाफी पाएपछि म निकै डराएकी थिए। हतास थिएँ। न्यायका लागि निरन्तर लडिरहेँ। अहिले सर्वोच्चको फैसला आउँदा अत्यन्तै खुसी लागेको छ। यो मेरो मात्रै लडाइँ होइन, कानुनको पक्षमा उभिने, न्यायप्रेमी सबै व्यक्तिको सहयोगले संभव भएको हो। हरतरहले सहयोग गर्नुहुने सबैप्रति म कृतज्ञ छु। श्रीमान्को हत्यारा जसले जन्मकैदको सजाय पाएका थिए। उनले आधा सजाय पनि भुक्तान नहुँदै राष्ट्रपतिबाट आममाफी पाएर कैदमुक्त हुनु निकै दुःखद् कुरा हो। कानुनी राज्यको उपहास हो। जेलमुक्त हुँदा ती व्यक्तिको जुन रवाफ थियो नि कुनै विशेष काम गरेर फर्कनुभएको जस्तै थियो। यो दृश्यले मेरो मन छियाछिया भएको थियो। पूरै राज्य नै लागेर मेरा श्रीमान्प्रति अन्याय गरेको थियो। यो दृश्यले मलाई शान्त बस्न दिएन। काठमाडांै आएर मुद्दा गर्ने, अनशन गर्न सक्ने आर्थिक हैसियत मेरो थिएन। देवरहरूले सहयोग गर्नुभयो। विभिन्न संघसंस्थाले साथ दिनुभयो। रिट लिएर सर्वोच्च जाँदै गर्दा म निकै डराएकी थिएँ। हामीलाई न्याय दिने सरकार बिकिसकेको थियो। दलहरू बिकिसकेका थिए। एउटै आस र विश्वास भनेको मलाई कानुनप्रति नै थियो। अदालतप्रति नै थियो। अदालतमा अन्तिम बहस भइरहँदा म कामी रहेकी थिए। आँखा बन्द गरेर बसिरहेकी थिए। सबै त बिकिसक्यो, नेपालको न्याय र कानुन बिक्छ कि बिक्दैन होला भनेर मनमनै सोचिरहेकी थिए। निकै त्रसित पनि थिएँ। नेपालको न्यायालय बिक्यो भने हामीजस्ता पीडित व्यक्ति कहाँ जाने होला ? भन्ने भैराथ्यो। मुटु जोडजोडले धड्किराथ्यो। के आउला ? कस्तो फैसला आउला भन्ने भाथ्यो। रिगलकै पक्षमा फैसला आए देश नै छाडेर जान्छु भन्ने सोचिराथँे। न्यायालयमा कहिल्यै पनि फर्केर हेर्दिन भन्ने लाग्याथ्यो। नेपाल छाडेर इन्डियातिर नै जान्छु भन्ने लाग्याथ्यो। तर, अब फैसला मेरो पक्षमा छ। तपाईं हामी सबैको पक्षमा छ। यो फैसलाले म जस्तै पीडित अन्य व्यक्तिलाई पनि अदालतप्रति विश्वास जगाएको छ। अदालतको आँगन मलाई मन्दिर जस्तै लाग्यो। न्याय दिने न्यायालयप्रति कृतज्ञ छु। (सर्वोच्चको आदेशपछि भारतीले अन्नपूर्ण पोस्ट्लाई दिएको प्रतिक्रिया)"
रिगल प्रहरी नियन्त्रणमा,"नेपालगन्ज : गुण्डा नाइके योगराज ढकाल रिगल रिहाइ उन्मादले पुनः जेल गएका छन्। बिहीबार अपराह्न ४ः३० बजेतिर नेपालगन्जको न्युरोडस्थित सेतु विक चोकनजिक ससुराली घरमा लुकेर बसेको अवस्थामा नियन्त्रणमा लिएको बाँके प्रहरी प्रमुख एसपी सुवास चन्द्र बोहोराले बताए। यद्यपि प्रहरी नियन्त्रण अघि उनले फेसबुक ग्रुप नेपालगन्ज ग्यालरीलार्ई दिएको छोटो अन्तर्वार्तामा आत्मसमर्पण गर्न लागेको बताएका थिए। सम्मानित अदालतले गरेको निर्णयप्रति म सम्मान गर्दै, कानुनमाथि फेरि पनि विश्वास राख्दै, म भोलि फेरि न्याय पाउनेछु भन्ने विश्वास राख्दै म आफूलाई कानुन समक्ष आत्मसमर्पण गर्न जाँदैछु। मलाई लागेको दोषहरूपछि के हुन्छ कसो हुन्छ ? त्यो फेरि छानबिन होला ?, उनले भिडियोमा भनेका छन्, २०७२ सालमा मलाई दोष लागेर हिजो दिनमा पनि मैले आत्मसमर्र्पण गरेर कानुनप्रति विश्वास राखेर जिल्ला अदालत बाँकेमा आत्मसमर्पण गरेको थिएँ। त्यही तरिकाले म आज फेरि आत्मसमर्पण गर्न जिल्ला प्रहरी कार्यालय बाँकेमा जाँदैछु। सामाजिक सञ्जालमा भाइरल भइरहेको भिडियोमा चेक सर्ट लगाएका एक युवाले बायाँहात समातेर उनी सडकमा हिँड्दै गरेको र केही पर जिप्रका बाँकेका प्रवक्ता डीएसपी नारायण डाँगी, वरिष्ठ सई माधव रिजालसहितका प्रहरी रहेको गाडी रिगललाई कुरेर बसेकोे र उनी गाडीनजिक नियन्त्रणमा लिएर पिकअप गाडीमा चढाएको देखिन्छ। जप्रका प्रमुख एसपी बोहोरा भने कोठाभित्र अन्तर्वार्ता दिए पनि प्रहरीले रिगललाई पक्राउ गरेको दाबी गर्दै भन्छन्, आत्मसमर्पण गरेको होइन। न्युरोडमा लुकेको अवस्थामा हामीले नियन्त्रणमा लिएका हौं। गत ३ असोजमा संविधान दिवसको दिन राष्ट्रपतिबाट आममाफी पाएर दाङको घोराही कारागारबाट रिहा हुँदा विजयोत्सव शैलीमा ठूलो संख्यामा गाडीको लस्करसहित बाँकेमा पुग्नु र युद्ध जितेको सिपाहीले झैं फूलमालाले भव्य स्वागत गरेको रिहाइ उन्माद नै रिगललाई पुनः जेल पठाउने कारण बनेको हो। उनको रिहाइको भिडियो सामाजिक सञ्जालमा भाइरल बनेको थियो। जसमा आममाफी दिने राष्ट्रपति रामचन्द्र पौडेलको निकै आलोचना भएको थियो। रिहाइपछि रिगलले राष्ट्रिय टेलिभिजनमा दिएका अन्तर्वार्तामा पनि रिहाइ उन्माद देखिन्छ। उनी पुनः जेल जानुमा अर्को ठूलो कारण बन्यो, मृतक चेतन मानन्धरकी पत्नी भारतीले काठमाडौंमा अनशन बस्नु, अनशनमा जनसमर्थन पाउनु र सर्वोच्च अदालतले आममाफीको निर्णय बदर गर्नु। रिहाइ उन्माद पनि पक्कै पनि एउटा कारण हो, बाँके प्रहरी प्रमुख बोहोरा भन्छन्, पीडित परिवारले न्यायका लागि गरेको संघर्ष पनि अर्को कारण हो। ८ असार २०७२ मा रिगलको समूहले मानन्धरलाई दिउँसै लखेटीलखेटी खुँडा प्रहार गरेर हत्या गरेको थियो। खुँडा प्रहारले हात काटिएका मानन्धरको अत्यधिक रक्तश्राव भई उपचारका लागि अस्पताल लैजाँदै गर्दा निधन भएको थियो। हत्याविरुद्ध किशोरकुमार मानन्धरले घटनामा १५ जना संलग्न भएको जिल्ला प्रहरी कार्यालय बाँकेमा किटानी जाहेरी दिएका थिए। जिल्ला न्यायाधीश विष्णु सुवेदीको इजलासले ११ वैशाख २०७५ मा चेतन मानन्धरको हत्यामा रिगललाई सर्वस्वसहित जन्मकैदको फैसला गरेको थियो। सुरुमा फरार रहेका ढकालले आफैं अदालतमा आत्मसमर्पण गरेका थिए। अदालतले प्रशान्त गौतम भन्ने प्रेमध्वज खत्री, विशाल भन्ने छविलाल बस्नेत, नवराज खत्री र मोहनलाल खड्का चार जनालाई जन्मकैदको फैसला गरेको थियो। सोहनसिंह ढकाललाई भने १० वर्ष र दीपेन्द्रसिंह भन्ने दीपेन्द्र मल्ललाई ५ वर्षको सजाय फैसला भएको थियो। माधव नेपाली, विवाद पाठक, हरि वली, प्रितम थापा, मनिष चौलागाईं, यमबहादुर बुढामगर र केशवबहादुर रोकाय गरी सात जनालाई तीनतीन वर्षको सजाय तोकिएको थियो। रिगललाई भगाउन सहयोग गरेको भनिएका दीपक केसीले भने सफाइ पाएका थिए। २८ फागुन २०७६ मा उच्च अदालत तुलसीपुर नेपालगन्जले पनि जिल्ला अदालतको फैसलालाई सदर गरेको थियो।"
रिगल ढकालको कैद माफी संविधान प्रतिकूल,"काठमाडौं : सर्वोच्च अदालतले कर्तव्य ज्यान मुद्दामा दोषी ठहर भएका योगराज (रिगल) ढकाललाई गरिएको कैद माफी, मिनाहाको निर्णय बदर गर्दै उनलाई तत्काल पक्राउ गरी कारागार चलान गर्न परमादेश दिएको छ। कायममुकायम प्रधानन्यायाधीश ईश्वरप्रसाद खतिवडा, न्यायाधीशहरू सपना प्रधान मल्ल र डा कुमार चुडालको पूर्णइजलासले मन्त्रिपरिषद्को सिफारिसमा राष्ट्रपति रामचन्द्र पौडेलबाट कैद माफीका लागि भएको निर्णय संविधान, कानुन प्रतिकूल रहेको ठहर गर्दै बदर गरेको हो। १६ पृष्ठ लामो संछिप्त आदेश (फैसला)मा भनिएको छ, रिगल ढकाललाई कर्तव्य ज्यान मुद्दामा सुरु बाँके जिल्ला अदालत र उच्च अदालत तुलसीपुर नेपालगञ्ज इजलासबाट हुने ठहर गरिएको जन्मकैदको सजायमध्ये भुक्तान गर्न बाँकी कैद सजाय कट्टा गर्ने (कम गर्नेछोट्ट्याउने) गरी भएका कामकारबाही सम्माननीय राष्ट्रपतिबाट भएको निर्णय र सोसम्बन्धी पत्राचारसमेत उत्प्रेषणको आदेशले बदर हुने ठहर्छ। फैसलाको पूर्णपाठपछि तयार गरिने जनाइएको छ। सर्वोच्चको फैसला महŒवपूर्ण नजिर भएको संविधानविद्हरूले प्रतिक्रिया दिएका छन्। २०७२ साल असार २८ गते रिगलले नेपालगञ्जका चेतन मानन्धरलाई टाउको ताकेर खुँडा प्रहार गरेका थिए। खुँडालाई दायाँहातले छेक्ने क्रममा चेतनको कुहिनाको जोर्नी काटिएको थियो। कर्तव्य ज्यान मुद्दामा बाँके जिल्ला अदालत र उच्च अदालतले रिगललाई दोषी ठहर गरेको थियो। मुद्दा विचाराधीन अवस्थामा रहँदा नै सरकारले रिगलले भुक्तान गर्न बाँकी कैद ११ वर्ष ११ महिना ५ दिन कट्टा गरी (कम गरी वा छोट्ट्याई) थुनाबाट मुक्त गरिएको थियो। रिगल तरुण दलका तत्कालीन क्षेत्रीय सभापति थिए। कानुनी राज्यमा जघन्य अपराधीलाई सजाय माफी दिनु संविधान, कानुनविपरीत हुने भएकाले कैद माफी मिनाहाको निर्णय, आदेश र कामकारबाही बदरको माग गर्दै चेतनकी पूर्वपत्नी भारती शेर्पा (मानन्धर)ले रिट निवेदन दायर गरेकी थिइन्। नेपालको संविधानको धारा ४६ र १३३ (२) (३) समेतका आधारमा उत्प्रेषणको आदेश जारी गरी बदरको माग रिट निवेदनमा गरिएको थियो। सोही रिट निवेदनको सुनुवाइ गर्दै सर्वोच्चले महत्वपूर्ण नजिर बनाएको छ। सर्वोच्चले रिगलको कैद कट्टाको निर्णयमा नेपालको संविधान प्रतिकूल साथै मुलुकी फौजदारी कार्यविधि संहिता २०७४ र फौजदारी कसुर (सजाय निर्धारण तथा कार्यान्वयन ऐन) २०७४ को त्रुटिपूर्ण रूपमा प्रयोग गरेको ठहर गरेको छ। रिगल ढकाललाई ठहर भएको कैद सजाय घटाउने वा कट्टा गर्ने सन्दर्भमा प्रतिपादित सिद्धान्तको अनुशरण गरेको नदेखिएको फैसलामा उल्लेख छ। सर्वोच्च अदालतले गरेको संविधान, कानुनको व्याख्या वा प्रतिपादन गरेको कानुनी सिद्धान्त सबैले पालन गर्नुपर्छ। यस अर्थमा हेर्दा विवादित कैद कट्टासम्बन्धी निर्णय नेपालको संविधानको धारा १२८ को उपधारा (४) समेतको प्रतिकूल देखिन आयो, फैसलामा भनिएको छ। रिगललाई जघन्य कर्तव्य ज्यान मुद्दामा २०७५ वैशाख ११ गते जिल्ला अदालत बाँकेले सर्वस्वसहित जन्मकैद (२० वर्ष) सुनाएको थियो। सो फैसलाउपर उच्च अदालत तुलसीपुर नेपालगन्ज इजलासमा पुनरावेदनसमेत परेको थियो। उच्च अदालतले २०७६ माघ २८ गते जन्मकैदको सजाय सदर गरेको थियो। कर्तव्य ज्यान मुद्दामा ठहर भएको जन्मकैदमध्ये रिगलबाट असुलउपर हुन् ११ वर्ष ११ महिना ५ दिन रहेको छ। गत असोज ३ गते संविधान दिवसको उपलक्ष्यमा रिगललाई ६० प्रतिशतको कारागार सजाय मिनाहा गरिएको थियो। उक्त माफी मिनाहाप्रति चौतर्फी आलोचना भएको थियो। सरकारले भने कैद कट्टामाफी मिनाहा, गर्ने कामकारबाही र निर्णय कानुन सम्मत रहेको दाबी गर्दै आएको थियो। सजाय मिनाहा भए लगत्तै उनी फूलमाला र अबिरजात्रासहित घर फर्किएका थिए। रिगल रिहा भएको तीन दिनपछि असोज ६ गते चेतनकी पत्नी भारतीले रिट निवेदन दायर गरेकी थिइन्। रिटमा राष्ट्रपति पौडेलका साथै प्रधानमन्त्री तथा मन्त्रिपरिषद्को कार्यालय, गृह मन्त्रालय, जिल्ला प्रशासन कार्यालय, बाँके, जिल्ला कारागार दाङ, जिल्ला प्रशासन दाङ, महान्यायाधिवक्ताको कार्यालय र रिगललाई विपक्षी बनाइएको छ। पीडितको हक प्रतिकूल सरकारको त्यो निर्णय सर्वोच्चले सजाय घटी वा कम गर्दा पीडित पक्षको सहमति वा मञ्जुरी अनिवार्य चाहिने जनाएको छ। रिगलको सजाय कट्टा गर्ने निर्णय गर्दा पीडितसँग मञ्जुरी वा सहमति नलिएकोमा प्रश्नसमेत गरेको छ। रिगल ढकाललाई भएको सजाय कट्टासम्बन्धी निर्णय गर्नुपूर्व सो कारबाहीसम्बन्धी जानकारी पीडितलाई दिइयो वा दिइएन ? साथै कैद कट्टा गर्ने विषयमा पीडितको मञ्जुरी वा सहमति लिइयो वा लिइएन ? भन्ने प्रश्नहरू पूर्णरूपमा अनुत्तरित रहेको देखियो, फैसलामा भनिएको छ, अपराध पीडितको हक फैसलाको परिणामसम्म नै विस्तारित रहने भएकाले पीडकलाई भएको सजाय घटी वा कम गर्दा पीडित पक्षको सहमति वा मञ्जुरी लिनु अनिवार्य बन्दछ। पीडकको रूपमा रिगल ढकाललाई भएको कैद सजाय घटाउने गरी भएका काम कारबाही तथा निर्णय नेपालको संविधानको धारा २१ अनुकूल हुने गरी भए गरिएको देखिएन। संविधानको धारा २१ प्रतिकूल भए गरिएका कामकारबाही र निर्णयलाई यस अदालतले न्यायिक मान्यता प्रदान गर्न सक्दैन। रिगलको बाँकी कैद सजाय कम गर्ने वा कट्टा गर्ने गरी भएको निर्णयसमेत नेपालको संविधानको धारा २१ ले प्रदान गरेको अपराध पीडितको हक प्रतिकूल रहेको पाइयो। फैसलामा पीडितको हक संरक्षित हुने गरी, सहमति तथा मञ्जुरीसमेत लिई पीडितलाई सामाजिक पुनस्र्थापना र क्षतिपूर्तिसहितको न्याय प्राप्त भएको अवस्था सुनिश्चित गर्नुपर्ने जनाइएको छ। त्यस्तै सर्वोच्च अदालतबाट विगतमा भएका आदेश, प्रतिपादित नजिरसहित कानुनमा उल्लेख भएका शर्तहरूको अनुशरण गरेर सार्वजनिक हित, चासो र सरोकारका विषयसमेत विचार गरेर कैद छुट तथा मिनाहा गर्नुपर्ने फैसलामा उल्लेख छ। वस्तुगत कारण र आधार आवश्यक सर्वोच्चले सजाय कम गर्ने वा घटाउने, छुट दिने निर्णय गर्नु र यसरी गरिने निर्णयमा वस्तुगत आधार र उचित कारण अभिव्यक्तमा रूपमा खुलाएर निर्णय गर्न सरकारलाई परमादेश दिएको छ। माफी मिनाहा, सजाय मूलतबी राख्ने वा सजाय घटाउने, छोट्ट्याउने वा कट्टा गर्ने जुनसुकै प्रकारको निर्णय गर्दा वस्तुगत आधार र कारण खुलाउन आवश्यक पर्ने जनाएको छ। विगतको अभ्यास र व्यावहारिक सहजतालाई हेरेर कानुन, न्यायिक सिद्धान्तको अनुशरण नगर्ने सुविधा राज्य संयन्त्रका कुनै पनि पदाधिकारीलाई प्राप्त हुन सक्दैन, फैसलामा भनिएको छ, राष्ट्रपति कार्यालयमा पठाइएको विवरणमा प्रत्यर्थी रिगल ढकालको स्वास्थ्य स्थिति उल्लेख गर्दा निज वृद्ध, रोगी, अशक्त नभएको उल्लेख भएको देखिन्छ। उमेर करिब ४१४२ वर्ष भएको देखिएकाले उमेरका दृष्टिले पनि अन्यथा विचार गर्नुपर्ने अवस्था छैन। कैदी बन्दीमा सुधार आएको कुराको कुनै अभिलेख निर्णयकर्ता सम्माननीय राष्ट्रपति समक्ष पेश भएको देखिँदैन। सरकारको निर्णयलाई सुशासन (व्यवस्थापन तथा सञ्चालन) ऐन २०६४ को दफा १७ अनुकूलको कार्य भनी मान्न मिल्ने नदेखिएको फैसलामा जनाइएको छ। फैसलामा भनिएको छ, अपराधको राजनीतीकरण गर्ने प्रवृत्तिहरू पनि यस्तै प्रकारका व्यवहार र कार्यशैलीको धरातलमा पैदा हुने र मौलाउने गर्छन्। स्वेच्छाचारिता पैदा गर्ने प्रकृतिका व्यवहारहरूमा नियन्त्रण र सुधार गर्दै गएमा नै कानुनको शासन कायम राख्न योगदान प्राप्त हुन्छ। निर्णय र बहसमा तादाम्यता मिलेन सर्वोच्चको पूर्णइजलासले रिगल ढकालको कैद मिनाहामा भएको निर्णय, मुद्दामा सरकारले पेस गरेको लिखित जवाफ र बहसमा तादाम्यता नमिलेको जनाएको छ। सरकारले कारागार नियमावली २०२० को नियम २९ को उपनियम (१) समेतको आधारमा बाँकी कैद कट्टा भई कैदबाट छुटेको जनाएको थियो। रिगलको ११ वर्ष ११ महिना ५ दिन कैद भुक्तानी बाँकी रहेको छ। सर्वोच्चको पूर्णइजलासले कारागार नियमावली २०२० मा २०७९ पुस १८ गते भएको संशोधनबाट उल्लेखित उपनियम (१) र (१क) खारेज भइसकेको ठहर गरेको छ। चेतन मानन्धरको हत्या कसुरमा जन्मकैदको सजायमध्ये भुक्तान हुन बाँकी ११ वर्ष ११ महिना ५ दिन (५९ दशमलव ६६ प्रतिशत) कैद सजाय नहुने (कट्टी हुने वा कम हुने) फौजदारी कसुर (सजाय निर्धारण तथा कार्यान्वयन) ऐन २०७४ को दफा ३७ समेतको आधारमा कारबाही र निर्णय भएको उल्लेख छ। उक्त दफा ३७ लाई कानुनी आधारको रूपमा ग्रहण गर्ने हो भने ५० प्रतिशत कैद भुक्तान नभएको र जन्मकैदको सजाय पाएको कसुरदारको हकमा सो बमोजिमको कैद कट्टा गर्न मिल्ने देखिँदैन, फैसलामा भनिएको छ, कैद कट्टा सुविधा प्रदान गरिएको सम्बन्धी विवादित वारदात २०७४ सालमा मुलुकी संहिताहरू जारी हुनु पूर्वको भएको हुँदा यस अदालतको फैसलाव्याख्याअनुसार पनि कारागार नियमावली २०२० को नियम २९ आकर्षित हुन्छ। फौजदारी कसुर फौजदारी कसुर (सजाय निर्धारण तथा कार्यान्वयन) ऐन २०७४ को दफा ३७ समेतका प्रावधान आकर्षित हुँदैन भनी सरकारको तर्फबाट महान्यायाधिवक्ता डा दीनमणि पोखरेललगायतले बहस गरेका थिए। सर्वोच्चले राष्ट्रपति कार्यालय, प्रधानमन्त्री कार्यालय लगायतबाट भएको निर्णय र लिखित जवाफ तथा बहसका क्रममा लिइएको जिकिरबीच द्विविधा र अलमल रहेको अर्थात् तादाम्यता नरहेको अवस्था देखियो। मुख्य अभियुक्तको मात्र किन कैद कट्टा ? कर्तव्य ज्यान मुद्दाका मुख्य अभियुक्त नै रिगल हुन्। यस मुद्दामा अन्य व्यक्ति पनि सहअभियुक्तका रूपमा छन्। रिगलले उच्च अदालत तुलसीपुर, नेपालगन्ज इजलासबाट भएको फैसलाउपर पनि सर्वोच्चमा समेत पुनरावेदन गरेका थिए। जुन पुनरावेदन भदौ ५ गते फिर्ता लिएको पाइएको छ। उक्त जघन्य हत्याका सहअभियुक्तका रूपमा मोहनलाल खड्का, प्रेमध्वज केसी, नवराज खत्री समेतले पनि भदौ महिनामा पुनरावेदन फिर्ता लिएका थिए। यसरी पुनरावेदन फिर्ता लिनेमध्येका रिगलको हकमा मात्र सरकारले बाँकी कैद कट्टा गरेकातर्फ सर्वोच्चले प्रश्न गरेको छ। मुख्य अभियुक्तका रूपमा रहेका रिगल ढकालको हकमा बाँकी कैद कट्टा भएको र निज कैदबाट छुटेको देखियो भने अन्य तीन जना सहयोगीको रूपमा रहेका भनिएका सहअभियुक्तको हकमा सो सुविधा प्रदान गरेको देखिँदैन, फैसलामा भनिएको छ, यसो गर्नुको कुनै अभिव्यक्त कारण खुल्न आएको पनि पाइएन। स्वेच्छता, निष्पक्षता र समान व्यवहारको दृष्टिले हेर्दा यस पक्षमा पनि प्रश्न उपस्थित हुनु स्वाभाविक देखिन्छ। मुद्दा अन्तिम किनारा नहुँदै माफी ? सर्वोच्चले कर्तव्य ज्यानसम्बन्धी रिगलको मुद्दा अन्तिम किनारा नभएको उल्लेख गर्दै विचाराधीन मुद्दामा माफी, मूलतबी, कट्टा वा कम गर्ने गरी निर्णय गर्न नमिल्ने ठहर गरेको छ। मुद्दाका अन्य सहप्रतिवादीहरू हरि ओली, केशवबहादुर रोकाय, यामबहादुर बुढामगर, दीपेन्द्र मल्ल, प्रितम सिंह, विवाद पाठक, सोहन सिंह समेतको छुट्टाछुट्टै पुनरावेदन विचाराधीन अवस्थामा छ। त्यस्तै प्रतिवादी भेषराज चौलागाईंको पुनरावेदन सरहको निवेदन तथा छविलाल बस्नेत र मनिष चौलागाईंको हकमा साधकको रोहमा मुद्दा पनि सर्वोच्चमा विचाराधीन छ। न्याय सम्पादनमा हस्तक्षेप सर्वोच्चले मुद्दा विचाराधीन रहेको अवस्थामा मातहत अदालतबाट ठहर भएको कैद सजाय कट्टा गर्ने वा कम गर्ने गरी भएका कामकारबाहीलाई मान्यता प्रदान गर्न नमिल्ने ठहर गरेको छ। मान्यता प्रदान गर्ने हो भने अदालतको न्याय सम्पादनसम्बन्धी कार्यमा राज्यका अन्य निकाय वा पदाधिकारीहरूको अनावश्यक र अवाञ्छित प्रभाव वा हस्तक्षेपको अवस्था पैदा हुन जाने अवस्था रहन्छ, फैसलामा भनिएको छ, स्वतन्त्र रूपमा न्याय सम्पादन गर्ने कुरा र फौजदारी न्यायको प्रभावकारिता कायम गर्ने कुरामा नकारात्मक प्रभाव पर्ने र प्रतिकूलता थपिने स्थिति आइपर्छ। पुनरावेदन फिर्ता लिएको कुरालाई नितान्त प्राविधिक रूपमा अगाडि सारेर न्यायिक निरुपणका लागि विचाराधीन रहेको विषयको अन्तर्यमा कार्यपालिकी निकायले प्रवेश गर्ने कुराको औचित्य प्रमाणित गर्न खोज्नु मनासिव नदेखिने फैसलामा उल्लेख छ। भक्कानिइन भारती कायममुकायम प्रधानन्यायाधीश खतिवडाले बिहीबार संविधान दिवसको दिन सरकारको सिफारिसमा राष्ट्रपति रामचन्द्र पौडेलबाट भएको योगराज ढकाल रिगलको बाँकी कैद मिनाहा संविधान र कानुनविपरीत देखिएकाले बदर हुने फैसला सुनाउँदै गर्दा रिट निवेदक भारती शेर्पा (मानन्धर) भक्कानिइन्। भावविह्वल भएकी भारती इजलासमै डाँको छोडेकी थिइन्। सरकारको निर्णयविरुद्ध भारतीले पत्रकार सम्मेलन गरी विरोध जनाउनुका साथै अनशनसमेत बसेकी थिइन्। समाचारप्रति इजलासको ध्यानाकर्षण सर्वोच्चले मुद्दा विचाराधीन रहेको (निर्णय भइनसकेको) अवस्थामा सर्वसाधारणमा अनावश्यक शंका, उपशंका, भ्रम पैेदा हुने गरी विभिन्न सञ्चार माध्यममा समाचार सम्प्रेषण हुने गरेकोमा इजलासको ध्यानाकर्षण भएको जनाएको छ। न्यायिक प्रक्रियामा रहेका विषयमा अनावश्यक र भ्रमपूर्ण सूचना, जानकारीहरू प्रचारप्रसार गरिएका विषयहरूलाई लिएर अल्पसूचनाको आधारमा समाचार प्रकाशनप्रसारण नगर्न, नगराउन र अदालतको न्यायिक प्रक्रियामा सहयोग गर्न सबै सञ्चारमाध्यमलाई अनुरोध गर्नु भनी सर्वोच्च अदालत प्रशासनका नाममा निर्देशनात्मक आदेशसमेत जारी गरेको छ।"
नेपाल र कोरियाबीच समझदारी,"काठमाडौं : नेपाल र कोरिया दुई देशका कृषि सम्बद्ध मन्त्रालयबीच कृषि क्षेत्रका विविध विषयमा प्राविधिक सहकार्यका लागि समझदारीपत्र (एमओयू)मा हस्ताक्षर भएको छ। समझदारीपत्रमा नेपालको तर्फबाट कृषि तथा पशुपन्छी विकासमन्त्री डा बेदुराम भुसाल र गणतन्त्र कोरियाका तर्फबाट कृषि, खाद्य र ग्रामीण मामिला मन्त्री चुङ व्हाङक्वुनले बिहीबार द्विपक्षीय बैठकमा हस्ताक्षर गरे। समझदारीपत्रको उद्देश्य दुवै पक्षले आआफ्नो राष्ट्रिय कानुन र नियमावलीबमोजिम दुई देशबीचको कृषि विज्ञान तथा प्रविधि, कृषि तथा पशुपन्छी उत्पादन, कृषि प्रशोधन र कृषि उत्पादनको क्षेत्रमा सहयोगलाई सुदृढ ढंगले अगाडि बढाउनु रहेको बताइएको छ। समझदारीपत्रको कार्यान्वयनवाट कृषि तथा पशुपन्छी क्षेत्रको अध्ययन, अनुसन्धान तथा विकास, पूर्वाधार विकास र क्षमता अभिवृद्धिमा दुई देशबीचको सहयोग र सहकार्य गर्न सकिने बताइएको छ। यससँगै, नेपाल कृषि अनुसन्धान परिषद् र कोरियाको कृषि अनुसन्धान परिषद्बीचको सहकार्यमा कृषि क्षेत्रको अनुसन्धानका कार्य अगाडि बढाउने अवसर सिर्जना हुनेछ। मन्त्रालयका अनुसार दुई देशका कृषि विश्वविद्यालयको सहकार्यमा कृषि अनुसन्धान तथा अध्ययनका कार्य अगाडि बढाउन सकिनेछ। नेपाली कृषि स्नातक विद्यार्थी तथा युवा कृषकका लागि सिक्ने र कमाउने अवसरको लागि कोरिया राम्रो गन्तव्य हुन सक्नेतर्फ समेत ध्यानाकर्षण गराइएको छ। नेपालमा विशेषगरी कृषि र पर्यटनको क्षेत्रमा लगानीको सम्भावना भएको हुनाले कोरियाको विशेषज्ञता तथा सहयोग यस क्षेत्रको विकासका लागि महŒवपूर्ण हुने अपेक्षा गरिएको छ। यसैक्रममा मन्त्री डा भुसालले सम्झौताले दुई देशबीचको सम्बन्धलाई थप विस्तार र प्रगाढ बनाउने अवसर रहेको बताए। गणतन्त्र कोरिया सरकारबाट रेशम खेती प्रवद्र्धन, दुग्ध क्षेत्र विकास र तरकारीको मूल्य शृंखलाको विकासमा भएको सहयोगबाट नेपालले ठूलो लाभ लिएको तथा उन्नत आलुको बिउ उत्पादन र हाइब्रिड धान उत्पादन प्रविधिमा सहकार्य गर्ने कार्य प्रक्रियाअगाडि बढाइएको छ, उनले भने। त्यसैगरी, मन्त्री व्हाङक्वुनले कृषि क्षेत्र प्रविधि विकासको अनुभव आदानप्रदान र कृषि क्षेत्रमा थप सहयोग र सहकार्यका लागि कोरिया सरकार प्रतिबद्ध रहेको जनाए।"
हल्ला र गालीले देश बन्दैन : नेता राणा,"फिदिम : नेपाली कांग्रेसका केन्द्रीय सदस्य उदयसमशेर राणाले नयाँ पार्टीले गाली गर्न मात्र जानेको बताएका छन् । काम गर्न जान्नेले अरुलाई गाली नगर्ने राणाले तर्क गरे । नेपाली कांग्रेस पाँचथरले आयोजना गरेको कार्यक्रमलाई सम्बोधन गर्दै उनले रास्वपालगायतका पार्टीले संसदभित्र र बाहिर अरु पार्टीलाई गाली गरेर समय बिताउने गरेको आरोप लगाए। देशमा सुशासन छैन । भ्रष्टाचारले देश थलिएको सबैलाई थाहा छ, रास्वपाप्रति इंगित गर्दै राणाले भने, यस्तो अवस्थाबाट देशलाई सुधार्ने विकल्पको बारेमा अलमल भएको छ । देश बनाउने हो भने उत्तम विकल्पका साथ आउनुपर्छ । हल्ला र गालीले देश बन्दैन । सम्बोधनकै क्रममा राणाले देशको शासन प्रणाली नै अलमलिएकाले मुलुकको अर्थतन्त्र र भविष्य नै अलमलिएको बताए । देशको भविष्य नै अलमलमा परेको बेला प्रधानमन्त्रीको ध्यान सरकार टिकाउनमा मात्रै छ, राणाले भने, अरु ठूला दलका शीर्ष नेताहरुको ध्यान पनि प्रधानमन्त्री कसरी बन्ने भन्नेमा मात्र छ । ठूला दलका शीर्ष नेताहरुमा देशको चिन्ता नभएकाले अवस्था बिग्रिएको राणाले तर्क गरे । स्थिर सरकारका लागि प्रत्यक्ष निर्वाचित प्रधानमन्त्री हुनुपर्ने राणाको जोड थियो । देशको निकाशका लागि प्रत्यक्ष निर्वाचित प्रधामन्त्री बनाउन कांग्रेस तयार हुनुपर्छ,राणाले भने, अहिलेको आवश्यकता प्रत्यक्ष निर्वाचित प्रधानमन्त्री हो । वर्तमान गठबन्धनको कुरा गर्दै राणाले बाध्यताले मात्र प्रचण्डलाई प्रधानमन्त्री स्वीकार्नु परेको उल्लेख गरे । फिदिमस्थित शनिबारेमा रहेको पार्टी कार्यालयमा आयोजित कार्यक्रममा कांग्रेस पाँचथरका नेता कार्यकर्ताहरुको उपस्थिति रहेको थियो ।"
प्रधानसेनापति शर्मा स्वदेश फिर्ता,"काठमाडौं : प्रधानसेनापति प्रभुराम शर्मा जनवादी गणतन्त्र चीनको औपचारिक भ्रमण सम्पन्न गरेर बिहीबार राति स्वदेश फर्किएका छन्। उनलाई त्रिभुवन अन्तर्राष्ट्रिय विमानस्थलमा बलाध्यक्ष रथी सीताराम खड्काले स्वागत गरेका थिए। प्रधानसेनापति शर्मा बेइजिङमा आयोजना भएको बेइजिङ झिङसान फोरम समुद्घाटन समारोहमा सहभागी भएका थिए। बेइजिङमा उनले र चिनियाँ जनमुक्ति सेना,सिएमसीका चिफ अफ स्टाफ जनरल लिउ झेनलीबीच भेटवार्ता भएको सैनिक जनसम्पर्क तथा सूचना निर्देशनालयले जनाएको छ । भ्रमणका क्रममा प्रधानसेनापति शर्माले सियान सिटी,साङ्घाई र ग्वाङ्झाउमा अवस्थित चिनियाँ जनमुक्ति सेनाका विभिन्न एकाइ तथा शिक्षण संस्थाको भ्रमण गरेका थिए। भ्रमण दलमा मध्यपूर्वी पृतनापति उपरथी प्रेमध्वज अधिकारी र प्रधानसेनापतिको सैनिक सहायक तथा स्टाफ अधिकृत रहेका थिए। प्रधानसेनापति शर्मा यही कात्तिक १० गते बेइजिङ गएका थिए।"
सरकारविरुद्ध युवा संघको प्रदर्शन,"काठमाडौं : सरकारको कामकारबाही जनमुखी नभएको भन्दै राष्ट्रिय युवा संघ नेपालले काठमाडौंमा प्रदर्शन गरेको छ। जनता मूल्यवृद्धि, कालाबजारीबाट आक्रान्त हुदा पनि सरकार मौन रहेको भन्दै युवा संघ नेपालले काठमाडौंको बानेश्वरमा विरोध प्रदर्शन गरेका हुन्। सरकारकै कारण मुलुकमा प्राप्त परिवर्तन धरासयी बनेको, समृद्ध नेपाल निर्माण गर्ने नेपालीको आकांक्षा अघि बढाउन नसकेको र सरकार बनेपछि एउटा पनि राम्रो काम पनि गर्न नसकेको संगठनको आरोप छ। विरोध प्रदर्शनपछि युवा संघका अध्यक्ष क्षितिज थेबेले सरकारले देश र जनताका लागि कुनै काम गर्न नसकेको र भ्रष्टाचारमा लिप्त भएको भन्दै प्रधानमन्त्रीले राजीनामा दिनुपर्ने बताए। जनजीविकाका विषयमा सरकारको पटकपटक ध्यानाकर्षण गराए पनि कुनै चासो नदेखाएकाले सरकार विरुद्ध प्रदर्शन गर्नुपरेको उनको भनाइ छ। उनले सरकारमा रहेकाले व्यापारीसँग साँठगाँठ गरेर उपभोग्य बस्तुमा कृत्रिम अभाव भएको र मूल्यवृद्धि भएको आरोप लगाए।"
"कोसी प्रदेशमा मन्त्रिपरिषद् विस्तार, सरकारबाट एमाले बाहिरिँदै","विराटनगर : कोसी प्रदेशमा नेकपा (एमाले)सँगको सहमतिविपरीत शुक्रबार मन्त्रिपरिषद् विस्तार गरिएको छ। नेपाली कांग्रेसका कार्की गठबन्धनबाट विद्रोह गर्दै एमालेको समर्थनमा गत असोज २७ गते मुख्यमन्त्री नियुक्त भएका हुन्। आफूसहित कांग्रेसका ८ जना प्रदेशसभा सदस्य (सांसद)को साथ लिएर विद्रोह गरेका उनलाई मुख्यमन्त्री बनाउन एमालेका ३९ सांसदले समर्थन गरेका थिए। कांग्रेसका ८ र एमालेका ३९ जना सांसदको समर्थन पाएपछि कार्कीले मुख्यमन्त्री बन्न बहुमत (४७) पुर्याएका थिए। कांग्रेसभित्र संस्थापनइतर अर्थात् डा शेखर कोइराला पक्षधर कार्की संविधानको धारा १६८ को उपधारा ५ बमोजिम मुख्यमन्त्री नियुक्त भएका हुन्। गठबन्धनले माओवादी प्रदेश संसदीय दलका नेता इन्द्रबहादुर आङ्बोलाई मुख्यमन्त्री नियुक्त गर्ने निर्णय गरेपछि आफू मुख्यमन्त्री बन्नलाई कार्कीले विद्रोह गर्दा उनलाई प्रदेशसभाको ठूलो दल एमालेले साथ दिएको थियो। मुख्यमन्त्री नियुक्त भएको भोलिपल्ट अर्थात् असोज २८ गते उनले कांग्रेसको विद्रोही पक्षका शम्शेर राई र एमालेका रामबहादुर रानालाई बिना विभागीय मन्त्री नियुक्त गरेका थिए। कार्कीले कात्तिक १ गते प्रदेशसभाबाट विश्वासको मत लिए। उनलाई एमालेसहित केन्द्रीय सत्ता गठबन्धनमा रहेका सबै दलले विश्वासको मत दिएका थिए। राष्ट्रिय प्रजातन्त्र पार्टी (राप्रपा)ले मात्रै उनलाई विश्वासको मत दिएन। विश्वासको मत पाएपछि उनले सरकारमा गठबन्धनलाई सामेल नगर्ने कि नगर्नेभन्ने निर्णय लिन सकिरहेका थिइनन्। जसका कारण मन्त्रिपरिषद् विस्तारमा ढिलाइ भइरहेको थियो। आफू मुख्यमन्त्री नियुक्त भएपछि कार्कीले प्रदेशमा सहमतीय सरकार निर्माणका लागि आह्वान गर्दै आएका थिए। तर, उनलाई मुख्यमन्त्री बनाउन भरपुर सहयोग गरेको दल एमालेले कांग्रेसबाहेकका दललाई सरकारमा सहभागी गराएमा सरकारबाट बाहिरिने चेतावनी दिँदै आएको थियो। सरकार विस्तारको विषयलाई लिएर उनले एमालेसँग छलफल पनि गरेका थिए। त्यतिबेला एमालेले माओवादी आएमा सरकारबाट बाहिरने चेतावनी दिएको थियो। अर्कोतर्फ कांग्रेसको संस्थापन पक्ष र माओवादी केन्द्रले एमालेबाट मन्त्री बनेका रानालाई बर्खास्त गर्न मुख्यमन्त्री कार्कीलाई दबाब दिइरहेका थिए। एमालेले आफूलाई मुख्यमन्त्री बनाउन सहयोग गरेका कारण कार्की भने रानालाई बर्खास्त नगर्ने मनस्थितिमा थिए। हुन त माओवादीलगायतका दललाई सरकारमा सहभागी गराउनसाथ एमाले आफैं बाहिरिने भएकाले पनि कार्कीले बर्खास्तीको निर्णय नलिएका हुन्। गठबन्धन र एमालेको दोहोरो दबाबमा परेका कार्कीले एमालेसँगको सहमतिविपरीत अन्नतः गठबन्धनआवद्ध दललाई सरकारमा सहभागी गराएका छन्। स्रोतका अनुसार सत्ता गठबन्धनका शीर्ष नेताको दबाब थेग्न नसक्दा कार्कीले गठबन्धनआवद्ध दलसहितको मन्त्रिपरिषद् विस्तार गरेका हुन्। सरकारबाट बाहिरिँदै एमाले मुख्यमन्त्री कार्कीले सरकारमा गठबन्धनलाई सामेल गराएपछि एमाले प्रदेश सरकारबाट बाहिरिने भएको छ। एमाले प्रदेश संसदीय दलका प्रमुख सचेतक रेवतीरमण भण्डारीले अब एमाले सरकारमा नरहने स्पष्ट पारे। जुन सहमति गरेर हामीले केदार कार्कीलाई मुख्यमन्त्री बनायौं। आज त्यो सहमति तोडियो, उनले भने, मुख्यमन्त्रीले सरकारमा गठबन्धन घुसाउनु भयो। अब एमाले सरकारमा बस्दैन। भण्डारीले मुख्यमन्त्रीले एमालेबाट मन्त्री बनेका रानाको राजीनामा स्वीकार गरेपछि पार्टी सरकारबाट बाहिरिने जानकारी दिए। हाम्रो मन्त्री (राना) राजीनामा दिन तयार भएर बस्नु भएको छ, उनले भने, मुख्यमन्त्री राजीनामा लिन तयार हुनेवित्तिकै उहाँले राजीनामा बुझाउनु हुन्छ। एमालेको सहमति बिना सरकारमा गठबन्धनलाई भित्र्याएका कारण अब पार्टी सरकारमा बस्न उपयुक्त नहुने उनको भनाइ छ। हिजो मुख्यमन्त्री बन्न उहाँ (केदार कार्की)ले एमालेको साथ खोज्नुभयो। गठबन्धनबाट विद्रोह गरेर आएँ भन्नु भयो। त्यतिबेला हामीले साथ दियौं, भण्डारीले भने, तर, त्यसलाई बिर्सिएर सरकारभित्र गठबन्धन छिराउनुभयो। उहाँ पुरानै गठबन्धनमा फर्कनुभयो। औपचारिक निर्णय गरेरै एमाले सरकारबाट बाहिरिन्छ। सरकारलाई दिएको समर्थन फिर्तालगायतका विषयमा आगामी सोमबार बस्ने एमाले संसदीय दलको बैठकले टुंगो लगाउने भण्डारीको भनाइ छ। सरकारका विषयमा दलको बैठकबाटै निर्णय गरेर पूर्ण विवरणसहित पार्टीको आधिकारिक धारणा सार्वजनिक गरिने उनले बताए। प्रदेशसभाको बैठक पनि सोमबारलाई नै आह्वान गरिएको छ। प्रदेशसभा सुरु हुनुअघि बस्ने एमाले संसदीय दलको बैठकमै निर्णय गरेर पार्टी सरकारबाट बाहिरिने र पार्टीको आगामी रणनीतिका विषयमा थप निर्णय लिने भण्डारीले बताए। एमाले सरकारबाट बाहिरिन्छ भन्ने विश्वास छैन : कार्की मुख्ममन्त्री कार्कीले भने आफूलाई मुख्यमन्त्री बनाउन सहयोग गर्ने र सहमतीय सरकारको एजेण्डा बोकेर हिँड्ने एमाले सरकारबाट बाहिरिने विश्वास आफूलाई नभएको बताएका छन्। एमालेकै एजेण्डा अनुसार आफूले सहमतीय सरकार बनाउने प्रयास गरेको उनले बताए। भने, पूर्वमुख्यमन्त्री हिक्मतकुमार कार्की (एमाले प्रदेश संसदीय दलका नेता)कै एजेण्डा अनुसार सहमतीय सरकार बनाउन मैले प्रयास गरेको हुँ। आफूले विश्वासको मतको सम्मान गर्न पनि सहमतीय सरकार बनाएको उनको भनाइ छ। यसअघि विश्वासको मत नपाएर दुई जना मुख्यमन्त्री सरकारबाट बाहिरिनुपर्यो, कार्कीले भने, विश्वासको मतको सम्मान गर्दै र पूर्वमुख्यमन्त्रीले भन्ने गरेको सहमतीय सरकारकै एजेण्डा अनुसार म अघि बढेकाले एमाले सरकारबाट बाहिरिन्छभन्ने सोचेको छैन। उनले प्रदेश प्रमुखको कार्यालयबाट हतारहतार निम्तो आएकाले खबर नपुगेका कारण नवनियुक्त मन्त्रीको शपथग्रहणमा एमाले सहभागी नभएको हुनसक्ने बताए।"
सेनाले जिम्मा लिएको आयोजना निर्धारित मितिमै सम्पन्न गर्नुपर्छ : रक्षामन्त्री खड्का,काठमाडौं : उपप्रधानमन्त्री एवं रक्षामन्त्री पूर्णबहादुर खड्काले सेनाले जिम्मा लिएको आयोजनालाई निर्धारित मितिमै सम्पन्न गर्न ठेकेदारलाई जिम्मेवार बनाउनुपर्ने बताएका छन्। शुक्रबार रक्षा मन्त्रालयमा आयोजित प्रथम त्रैमासिक समीक्षा तथा मन्त्रालयस्तरीय विकास समस्या समाधान समितिको बैठकलाई सम्बोधन गर्दै उनले सेनाले जिम्मा लिएको आयोजनालाई निर्धारित मितिमै सम्पन्न गर्न ठेकेदारलाई जिम्मेवार बनाउनुपर्नेमा जोड दिँदै ठेकेदारले कुनै पनि बहानामा काम नगरेको अवस्थामा कडाईका साथ प्रस्तुत हुन निर्देशन दिए। उनले गुणस्तरमा कुनै पनि हालतमा सम्झौता गर्न नहुने बताए। मुलुकका साथै नेपाली सेनाको प्रतिष्ठासँग जोडिएको काठमाडौंतराईमधेस द्रूत मार्ग निर्धारित मितिमा सम्पन्न गर्नुपर्नेमा जोड दिँदै उनले विसं २०८३ चैतसम्म निर्माण सम्पन गर्नेगरी काम गर्न निर्देशन दिए। उनले समस्यालाई चाङ लगाएर राख्नेभन्दा पनि तत्कालै समाधान गरेर जानुपर्ने बताए। समस्यामात्र प्रस्तुत गर्ने नभई समस्याका कारण र समाधानको उपायसमेत प्रस्तुत गर्न उनले निर्देशन दिए। खड्काले मुलुकको समृद्धिमा बाधा सिर्जना गर्ने ऐन कानुन संशोधन गर्न अध्यादेश ल्याइने बताए।
रिगललाई बाँके अदालतमा उपस्थित गराइयो,बाँके : जिल्ला प्रहरी कार्यालय बाँकेले रिगल भनिने योगराज ढकाललाई जिल्ला अदालत बाँकेमा उपस्थित गराएको छ। बाँके प्रहरीका प्रवक्ता एवं डीएसपी नारायण डाँगीले रिगललाई जिल्ला अदालत बाँकेमा उपस्थित गराएको जानकारी दिए। अब अदालतले कारागार पठाउनेछ। बिहीबार सर्वोच्च अदालतले नेपालगञ्जका चेतन मानन्धरको हत्या अभियोगमा जन्मकैद पाएका रिगल भनिने योगराज ढकाललाई आममाफी दिने राष्ट्रपतिको निर्णय बदर गरिदिएको छ। आदेशलगत्तै उनले प्रहरीसमक्ष आत्मसमर्पण गरेका थिए। कायममुकायम प्रधानन्यायाधीश ईश्वरप्रसाद खतिवडासहित न्यायाधीशहरू सपना प्रधान मल्ल र डाकुमार चुडालको पूर्ण इजलासले रिगललाई आममाफी सरकारको निर्णय बदर गरिदिएको हो। संविधान दिवसको अवसरमा प्रधानमन्त्री पुष्पकमल दाहाल प्रचण्ड नेतृत्वको मन्त्रिपरिषदको सिफारिसमा राष्ट्रपति रामचन्द्र पौडेलले रिगललाई आममाफी दिएका थिए। राष्ट्रपतिको सोही निर्णयविरुद्ध चेतन मानन्धरकी पत्नी भारती शेर्पा मानन्धरले रिगललाई फेरि कारागार पठाउन माग गर्दै सर्वोच्चमा रिट दिएकी थिइन्। सर्वोच्चले आममाफीलाई उल्ट्याइदिएको हो। रिगलले खुकुरी प्रहार गरी २९ असार २०७२ सालमा २९ वर्षीय चेतन मानन्धरको हत्या गरेका थिए। त्यसपछि कर्तव्य ज्यान मुद्दामा गुण्डा नाइके रिगललाई बाँके जिल्ला अदालतले २०७५ वैशाखमा सर्वस्वसहित जन्मकैदको सजाय सुनाएको थियो।
जाजरकोट भूकम्प : राहत र उद्धारमा जुट्न सुरक्षा निकायलाई प्रधानमन्त्रीको निर्देशन,"काठमाडौं : प्रधानमन्त्री पुष्पकमल दाहाल प्रचण्डले भूकम्पमा परेकाहरूको उद्धार र राहतका लागि सक्रिय रुपमा जुट्न तीनवटै सुरक्षा निकायलाई निर्देशन दिएका छन्। जाजरकोटको रामीडाँडा केन्द्रविन्दु भएर गएराति गएको ६४ म्याग्निच्युडको भूकम्पले क्षति गरेको जाजरकोट र रुकुममा उद्धार र राहतमा सक्रिय रुपमा जुट्न निर्देशन दिएका हुन्। घाइतेहरूको तत्काल उद्धारका लागि सुरक्षाका तीनवटै निकाय परिचालन भएका छन्। घाइतेहरूको उद्धारका लागि औषधि, स्वास्थ्यकर्मी र हेलिकप्टर पठाउने तयारी भइरहेको छ। प्रधानमन्त्री दाहाले उक्त घटनाप्रति दु :ख व्यक्त गरेका छन्। 'जाजरकोटको रामीडाँडा केन्द्रविन्दु भएर शुक्रबार राति ११:४७ मा गएको भूकम्पबाट भएको मानवीय तथा भौतिक क्षतिप्रति सम्माननीय प्रधानमन्त्री पुष्पकमल दाहाल 'प्रचण्ड'ले गहिरो दु:ख व्यक्त गर्दै घाइतेहरूको तत्काल उद्धार र राहतका लागि ३ वटै सुरक्षा निकायलाई परिचालित गर्नुभएको छ', प्रधानमन्त्री सचिवालयले उल्लेख गरेको छ।"
कोसी प्रदेशमा माओवादी र एकीकृत समाजवादी सरकारमा सहभागी हुँदै,विराटनगर : कोसी प्रदेशका मुख्यमन्त्री केदार कार्कीले एमालेसँगको सहमति विपरीत माओवादीलाई सरकारमा लैजाने तयारी गरेका छन्। केन्द्रीय सत्ता गठबन्धनका शीर्ष नेताहरूको दबाब खप्न नसकेपछि माओवादी र एकीकृत समाजवादीलाई कोसी प्रदेशको सरकारमा सहभागी गराउन लागेका हुन्। २ वटा पार्टीबाट ११ जनालाई मन्त्री बनाउने तयारी भएको मन्त्री तथा सरकारका प्रवक्ता शम्शेर राईले बताए। उनले आजै नियुक्तिको सम्भावना रहेको बताए। केदार कार्की गत असोज २८ गते मुख्यमन्त्री नियुक्त भएका थिए। एमालेको समर्थनमा मुख्यमन्त्री नियुक्त भएका कार्कीले यसआघि दुई जनालाई मन्त्री नियुक्त गरेका थिए। नेकपा एमालेको समर्थनमा कांग्रेसका ८ सांसदसहित विद्रोह गरेर संविधानको धारा १६८ को ५ अनुसार मुख्यमन्त्री नियुक्त भएका थिए। कार्कीलाई कात्तिक १ गते केन्द्रीय सत्ता गठबन्धनमा रहेका सबै दलले विश्वासको मत दिएका थिए। विश्वासको मत पाएपछि उनले सरकारमा गठबन्धन सामेल गर्ने कि एमालेमात्र भन्ने निर्णय गर्न नसक्दा मन्त्रिपरिषद् विस्तार गर्न सकेका थिएनन्।
"कोसी सरकारमा माओवादी केन्द्र र नेकपा एस सहभागी हुँदै, आजै सपथ",विराटनगर : केदार कार्की नेतृत्वको कोसी प्रदेश सरकारमा नेकपा माओवादी केन्द्र र एकीकृत समाजवादी पार्टी सहभागी हुने भएका छन्। मुख्यमन्त्री निकट स्रोतका अनुसार माओवादी केन्द्र र नेकपा एकीकृत समाजवादीबाट एकएक जना मन्त्री नियुक्त गर्ने तयारी भएको हो। मुख्यमन्त्री कार्कीले कांग्रेसबाट पनि थप एक जनालाई नियुक्त गर्न खोजेका छन्। उनले कांग्रेसको संस्थागत निर्णय विरुद्ध विद्रोह गर्दै एमालेको समर्थनमा मुख्यमन्त्री नियुक्त हुँदा सहयोग गरेका रामकुमार खत्रीलाई मन्त्री बनाउन खोजेका छन्। माओवादी केन्द्र र एकीकृत समाजवादी पार्टीबाट एकएक जना सहभागी गराउने निर्णय भइसकेको छ। नेकपा एमालेको समर्थनमा काँग्रेसका ८ सांसदसहित विद्रोह गरेर संविधानको धारा १६८ को ५ अनुसार २७ भदौमा मुख्यमन्त्री बनेका कार्कीले २८ भदौमा कांग्रेस विद्रोही पक्षबाट समशेर राई र एमालेबाट राम रानालाई विना विभागीय मन्त्री नियुक्त गरेका थिए। आज थप गर्ने तयारी गरेका मन्त्रीको पनि विभाग तोक्ने विषयमा सहमति भएको छैन। कार्कीले सहमतीय सरकार बनाउन भन्दै एमालेसँग छलफल गरे पनि एमालेले माओवादी सरकारमा आए सरकारबाट बाहिरिने चेतावनी दिएको छ। कांग्रेस र माओवादी केन्द्रले एमालेबाट मन्त्री बनेका राम रानालाई बर्खास्त गर्न मुख्यमन्त्रीलाई दबाब दिएका छन्। तर संकटमा आफूलाई साथ दिएका कारण तत्काल बर्खास्त नगर्ने मुख्यमन्त्रीको अडान छ। गठबन्धन दलका नेतासँगको छलफलमा मुख्यमन्त्री कार्कीले ढिलोचाँडो एमाले आफैं बाहिरिने भएको कारण बर्खास्त नगर्ने बताएका थिए। स्रोतका अनुसार माओवादीबाट मोरङका गणेश उप्रेती र समाजवादीबाट पाँचथरका कमल जवेगु आज मन्त्री नियुक्त हुने सम्भावना छ।
संविधान र संघीयताविरोधी विरुद्ध एकजुट हुन देउवाको निर्देशन,"बागलुङ : नेपाली कांग्रेसका सभापति एवम् पूर्वप्रधानमन्त्री शेरबहादुर देउवाले पछिल्लो समयमा संघीयताको विरुद्धमा प्रहार भइरहेकोमा चिन्ता व्यक्त गरेका छन्। उनले कांग्रेस देशको ठूलो दल भएको बताउँदै आगामी निर्वाचनमा पनि ठूलो दल बनाउने घोषणा गरे। उनले कार्यकर्तालाई पनि सोहीअनुसार लाग्न आग्रह गरे। पार्टीभित्र बेकारका माग आउँदा आफूले बेवास्ता गरेको भन्दै देउवाले जायज माग सम्बोधन गरेर अगाडी बढीरहेको दाबी गरे। ठूलो पार्टीमा केही असन्तुष्टि हुन्छन्, जायज माग सम्बोधन हुन्छन्, उनले भने, बेकारका माग आए वेवास्ता गरेर अगाडि बढ्ने हो। सम्मेलनमा १ सय ५ जना ७५ वर्ष काटेका ज्येष्ठ कार्यकर्ता र सशस्त्र द्वन्द्व तथा अन्य आन्दोलनका सहिद परिवारलाई सम्मान गरिएको छ। शुक्रबारबाट सुरु भएको सम्मेलनमा भाग लिन १ हजार ६ सय प्रतिनिधि र अतिथि गरेर दुई हजार कार्यकर्ता जिल्ला सदरमुकाम आएका छन्। दुई दिनसम्म चल्ने सम्मेलनमा पहिलो दिन उद्घाटनसहित सम्मान लगायतका कार्यक्रम भएको र दोस्रो दिन क्षेत्रीय प्रतिनिधिबाहेकका १ सय २० जना कार्यकर्तालाई प्रशिक्षण दिइने जिल्ला सचिव हरिहर शर्माले जानकारी दिए। उनले महामन्त्री विश्वप्रकाश शर्मा, गण्डकी प्रदेशका मुख्यमन्त्री सुरेन्द्रराज पाण्डे, कांग्रेसका केन्द्रीय सदस्य मधु आचार्य लगायतले संविधान, संघीयता, पार्टीको संगठन र विकास एवं उद्यममा युवाको संलग्नता बारेमा प्रशिक्षण गर्ने बताए।"
"राष्ट्रपति पौडेल फ्रान्स, जर्मनी र इटालीको भ्रमणमा जाँदै","काठमाडौं : राष्ट्रपति रामचन्द्र पौडेलले कात्तिक २२ गतेबाट फ्रान्स, जर्मनी र इटालीको भ्रमण गर्ने भएका छन्। मन्त्रिपरिषद्को बैठकले राष्ट्रपति पौडेलको भ्रमण स्वीकृत गरेको छ। मन्त्रिपरिषद्का निर्णय सार्वजनिक गर्न शुक्रबार सिंहदरबारमा आयोजित पत्रकार सम्मेलनमा सरकारका प्रवक्ता रेखा शर्माले राष्ट्रपति पौडेलले पेरिसमा आयोजना हुने 'पेरिस पीस फोरम'मा भाग लिन र सोपश्चात जर्मनी र इटालीको भ्रमण गर्न कार्तिक २२ गते काठमाडौंबाट प्रस्थान गरी मंसीर १ गते स्वदेश फर्कने भ्रमण स्वीकृत गरेको जानकारी दिइन्। बैठकले निमा तामाङको नाममा झुठो विवरण पेस गरी जिल्ला प्रशासन कार्यालय कालिकोटबाट वंशजको आधारमा जारी भएको नागरिकता र देवराज धमलाको नाममा झुठो विवरण पेस गरी कालिकोटबाट जारी भएको नागरिकता रद्द गरी नेपाली नागरिकबाट हटाउने निर्णय गरेको छ। त्यस्तै बैठकले चीनको संघाइमा सञ्चालन हुने छैठौं चीन अन्तर्राष्ट्रिय आयात मेलामा सहभागी हुन उद्योग मन्त्रीलाई स्वीकृती दिने, पशु स्वास्थ्य तथा पशु सेवा व्यवसायी परिषद्ले गर्नुपर्ने काम गर्नका लागि समिति गठन गर्ने निर्णय भएको प्रवक्ता शर्माले जानकारी दिइन्। त्यस्तै बैठकले युएईमा आयोजना हुने सम्मेलनमा सहभागी हुन उपप्रधान एवं रक्षामन्त्री पूर्णबहादुर खड्का नेतृत्वको टोलीलाई स्वीकृती प्रदान गर्ने र कात्तिक २० र २१ गते चीनमा आयोजना हुने सम्मेलनमा सहभागी हुन शिक्षा राज्यमन्त्री नेतृत्वको टोलीलाई स्वीकृत गर्ने निर्णय गरेको छ।"
प्रधानसेनापति शर्मा स्वदेश फिर्ता,"काठमाडौं : प्रधानसेनापति प्रभुराम शर्मा जनवादी गणतन्त्र चीनको औपचारिक भ्रमण सम्पन्न गरेर बिहीबार राति स्वदेश फर्किएका छन्। उनलाई त्रिभुवन अन्तर्राष्ट्रिय विमानस्थलमा बलाध्यक्ष रथी सीताराम खड्काले स्वागत गरेका थिए। प्रधानसेनापति शर्मा बेइजिङमा आयोजना भएको बेइजिङ झिङसान फोरम समुद्घाटन समारोहमा सहभागी भएका थिए। बेइजिङमा उनले र चिनियाँ जनमुक्ति सेना,सिएमसीका चिफ अफ स्टाफ जनरल लिउ झेनलीबीच भेटवार्ता भएको सैनिक जनसम्पर्क तथा सूचना निर्देशनालयले जनाएको छ । भ्रमणका क्रममा प्रधानसेनापति शर्माले सियान सिटी,साङ्घाई र ग्वाङ्झाउमा अवस्थित चिनियाँ जनमुक्ति सेनाका विभिन्न एकाइ तथा शिक्षण संस्थाको भ्रमण गरेका थिए। भ्रमण दलमा मध्यपूर्वी पृतनापति उपरथी प्रेमध्वज अधिकारी र प्रधानसेनापतिको सैनिक सहायक तथा स्टाफ अधिकृत रहेका थिए। प्रधानसेनापति शर्मा यही कात्तिक १० गते बेइजिङ गएका थिए।"
"जाजरकोट भूकम्प : ३६ जनाको मृत्यु, १०० बढी घाइते, पहिरोले जाजरकोटडोल्पा सडक अवरुद्ध",जाजरकोट : भूकम्प पछि घर भत्केर जाजरकोटमा ३६ जनाको मृत्यु भएको पुष्टि भएको छ। जाजरकोटका डीएसपी सन्तोष रोकायले भूकम्पमा परी ३६ जनाको मृत्यु भएको पुष्टि गरेका छन्। भूकम्पमा परी जाजरकोटको नलगाड नगरपालिकाकी उपमेयर सरिता सिंहको मृत्यु भएको छ। झन्डै १०० जना घाइते भएको र उनीहरूको जिल्ला अस्पताल जाजरकोटमा उपचार भइरहेको छ। घाइतेमध्ये ७ जनालाई उपचारका लागि जिल्ला बाहिर रिफर गरिएको छ। भूकम्पछि ठाउँठाउँमा पहिरो गएको जाजरकोट प्रहरीले जनाएको छ। पहिरो जाँदा जाजरकोट डोल्पा सडकको रिम्ना सडकखण्ड अवरुद्ध भएको छ। शनिबार राति जाजरकोटको रामीडाँडा केन्द्रविन्दु भएर गएको ६४ म्याग्निच्युडको भूकम्प गएको हो। रातिको समय भएकाले क्षतिको यकिन विवरण आउन सकेको छैना। भूकम्पबाट मानवीय तथा भौतिक संरचनामा ठूलो क्षति भएको अनुमान गरिएको छ।
"जाजरकोटमा मात्रै भूकम्पमा परी ३६ जनाको मृत्यु, १०० बढी घाइते, पहिरोले जाजरकोटडोल्पा सडक अवरुद्ध",जाजरकोट : भूकम्प पछि भौतिक संरचना भत्केर जाजरकोटमा ३६ जनाको मृत्यु भएको पुष्टि भएको छ। जाजरकोटका डीएसपी सन्तोष रोकाले भूकम्पमा परी ३६ जनाको मृत्यु भएको पुष्टि गरेका छन्। भूकम्पमा परी जाजरकोटको नलगाड नगरपालिकाकी उपमेयर सरिता सिंहको मृत्यु भएको छ। झन्डै १०० जना घाइते भएको र उनीहरूको जिल्ला अस्पताल जाजरकोटमा उपचार भइरहेको छ। घाइतेमध्ये ७ जनालाई उपचारका लागि जिल्ला बाहिर रिफर गरिएको छ। भूकम्पछि ठाउँठाउँमा पहिरो गएको जाजरकोट प्रहरीले जनाएको छ। पहिरो जाँदा जाजरकोट डोल्पा सडकको रिम्ना सडकखण्ड अवरुद्ध भएको छ। शनिबार राति जाजरकोटको रामीडाँडा केन्द्रविन्दु भएर गएको ६४ म्याग्निच्युडको भूकम्प गएको हो। रातिको समय भएकाले क्षतिको यकिन विवरण आउन सकेको छैना। भूकम्पबाट मानवीय तथा भौतिक संरचनामा ठूलो क्षति भएको अनुमान गरिएको छ।
सप्तकोसी नदीमा गोताखोरको उद्धार अभ्यास (फोटाहरूसहित),"विराटनगर : सशस्त्र प्रहरीका गोताखोरले उदयपुरको बेलका नगरपालिका८ स्थित सप्तकोसी नदीमा शुक्रबार उद्धार अभ्यास गरेका छन्। गोताखोरले विपद् खोज तथा उद्धार अभ्यास (डेमो) प्रदर्शन गरेका हुन्। उद्धार अभ्याससहित गोताखोर तालिमको समापनसमेत गरिएको छ। कोशी प्रदेशको आन्तरिक मामिला तथा कानुन मन्त्रालयसँगको समन्वय एवं सहकार्यमा सशस्त्र प्रहरी बल नेपाल नम्बर १ बराह बाहिनी पकली सुनसरीले तालिमको आयोजना गरेको थियो। विपद् खोज तथा उद्धार कार्यका लागि विशिष्टकृत मानिने उक्त तालिममा सशस्त्र प्रहरीका १८ जना र नेपाल प्रहरीका २ जना गरेर २० जना प्रशिक्षार्थीहरू सहभागी भएका थिए। पानीभित्र गहिराइमा पुगेर खोज तथा उद्धार कार्य गर्ने उपकरणसहितको विशिष्ट तालिम प्राप्त जनशक्तिलाई गोताखोर भनिन्छ। विभिन्न नदीनाला, तालतलैया, पोखरीजस्ता स्थानमा डुबेकाहरूलाई गोताखोरको सहायताले बाहिर निकाल्ने गरिन्छ। विशिष्ट प्रकारको उपकरणको प्रयोग गरी पानीभित्र जीवित तथा मृतकहरूको खोज तथा उद्धारमा गोताखोरको प्रयोग गरिन्छ। सप्तकोसी नदी र फेवा तालको गहिराइमा अभ्यास गर्दै खोज तथा उद्धार सम्बन्धी सैद्धान्तिक तथा व्यवहारिक विषयमा प्रशिक्षण दिएर तालिम सञ्चालन गरी गोताखोर जनशक्ति तयार गरिएको बाहिनीका प्रवक्ता एवं सशस्त्रका एसएसपी रविनराज कर्णजितले जानकारी दिए। उनका अनुसार विपद् खोज तथा उद्धारका लागि तालिम अति नै महत्वपूर्ण छ। गोताखोर तालिम प्राप्त गरेकाहरूले अब नदीको ७० फिट गहिराइसम्म पुगेर उद्धार गर्न सक्ने कर्णजितको भनाइ छ। बाहिनीपति एवं सशस्त्र प्रहरी बल कोशी प्रदेशका प्रमुख डीआईजी अन्जनीकुमार पोखरेलका अनुसार देशभर हुनसक्ने विपद्का घटनामा प्रभावकारी परिचालन गर्ने उदेश्यले जनशक्ति थप गर्नका लागि नेपालमै पहिलोपटक गोताखोर तालिम गरिएको हो। गोताखोर अभ्यास प्रभावकारी भएको उनको भनाइ छ। तालिमप्राप्त गोताखोरले अक्सिजनयुक्त विशिष्ट उपकरणसहित स्थिर तथा निश्चित बहावयुक्त पानीभित्र स्थानअनुसार १६० फिट गहिराइसम्म लगातार १ घण्टासम्म खोज तथा उद्धार गर्न सक्ने पोखरेलले बताए। तालिमले प्रदेशकै विपद प्रतिकार्य क्षमतामा थप टेवा पुगेको र आगागी दिनहरूमा समेत कोशी प्रदेशको विपद् प्रतिकार्य क्षमता अभिवृद्धिका लागि दक्ष जनशक्ति निर्माणमा प्रदेश सरकारसँग समन्वय र सहकार्य गरिने डीआईजी पोखरेलले बताए। गत भदौदेखि सञ्चालित ३६ दिने तालिममा सशस्त्र प्रहरी जवान दिनेशबहादुर शाही सर्वोत्कृष्ट भएका थिए। शाहीसहित सफलतापूर्वक तालिम सम्पन्न गरेका प्रशिक्षार्थीहरूलाई तालिम समापन कार्यक्रमका प्रमुख अतिथि एवं कोशी प्रदेशका मुख्यमन्त्री केदार कार्कीले पुरस्कार तथा प्रमाणपत्र प्रदान गरे। मुख्यमन्त्री कार्कीले प्रदेश सरकार विपद्को बेला जनताको सारथि भएर उभिने प्रतिबद्धता जनाए। नदीलाई सदुपयोग गर्दा यसबाट लाभ लिन सकिन्छ। सही सदुपयोग गर्दा नदी जीवन हो। तर, दुरुपयोग गर्दा नदीले ज्यान पनि लिन्छ, कार्कीले भने। उनले खासगरी विपद्को बेला समाजसेवी धारीले पीडित परिवार र बस्तीमा पुगेर चाउचाउ बाँड्ने र फोटो खिचाउने प्रचलन रहेकाले त्यसलाई चिर्नका निम्ति प्रदेश सरकार प्रतिबद्ध रहेको पनि उल्लेख गरे। बाढी, पहिरोलगायतबाट ज्यान जान नदिनका लागि विभिन्न निकाय र जिल्ला विपद् व्यवस्थापनसँग सहकार्य गरेर काम गरिने कार्कीको प्रतिबद्धता छ। विपद् हुनसक्ने ठाउँको नक्साकंन गरियो भने पूर्वतयारी गर्न सकिन्छ, उनले भने, सशस्त्र प्रहरीले देशको आन्तरिक सुरक्षा, सीमा सुरक्षा सँगसँगै विपद् व्यवस्थापनमा प्रभावकारी ढंगबाट कार्य सम्पादन गरिरहेको छ। निरन्तरताका लागि प्रदेश सरकारबाट सशस्त्रलाई पूर्ण साथ रहने कार्कीको भनाइ छ। तालिम समापन कार्यक्रममा प्रदेश सरकारका मन्त्री रामबहादुर राना मगर, प्रदेशका प्रमुख सचिव, विभिन्न पालिकाका प्रमुखहरू, सुनसरी, मोरङ, उदयपुर र सप्तरीका प्रमुख जिल्ला अधिकारी, प्रदेश तथा जिल्लास्थित सुरक्षा निकायका प्रमुखहरू, विपद् व्यवस्थापनका क्षेत्रमा कार्यरत संघ संस्थाका प्रतिनिधि तथा सरोकारवालाहरू उपस्थित थिए। त्यस अवसरमा विपद् खोज तथा उद्धारका क्रममा सशस्त्रले प्रयोग गर्ने विभिन्न आधुनिक उपकरण प्रदर्शनीसमेत गरिएको थियो। उपकरणहरूका बारेमा जानकारी दिँदै विभिन्न विधिद्वारा गरिने खोज तथा उद्धारका बारेमा जानकारी समेत गराइएको थियो। उद्धार अभ्यासको प्रदर्शनसमेत गरियो। डीआईजी पोखरेलका अनुसार नेपालका ठूला नदीहरू सप्तकोसी, कर्णाली नारायणी, त्रिशूली, गण्डकीलगायत सेती नदीको गहिरो खोंचदेखि समुन्द्री सतहबाट करिब ४ हजार ७ सय मिटर उचाइमा रहेको गोक्यो ताल तथा सामान्य नदी तालतलैया एवं पोखरीहरूमा गोताखोरले खोज तथा उद्धार गर्दै आएको छ। विक्रम संवत २०६९ सालमा यूनडीपीको सहयोगमा बंगलादेशमा आयोजित गोताखोल तालिममा २५ जना सशस्त्र प्रहरी सहभागी भएका थिए। बंगलादेशमा तालिम लिएर फर्किएपछि उनीहरू नेपालका विभिन्न भागमा उद्धारमा सहभागी भएका थिए। यसअघि सशस्त्र प्रहरीसँग ७४ जना गोताखोर रहेका थिए। पछिल्लो तालिमपछि सशस्त्रको गोताखोर संख्या ९२ पुगेको डीआईजी पोखरेलले बताए। उनका अनुसार हालसम्म मुलुकभरका २ सय ५८ घटनामा सशस्त्रका गोताखोरहरू खोज तथा उद्धारमा सहभागी भइसकेका छन्। गोताखोरले विभिन्न घटनामा परेकामध्ये ३२ जनाको जीवितै उद्धार गरेको र २ सय ५८ जनाको शव नदी, तालतलैया तथा पोखरीबाट बाहिर निकालेको जानकारी पोखरेलले दिए।"
भूकम्पमा परेर नलगाड नगरपालिकाकी उपमेयरको मृत्यु,जाजरकोट : भूकम्पमा परेर जाजरकोटको नलगाड नगरपालिकाकी उपमेयर सरिता सिंहको मृत्यु भएको छ। जाजरकोट केन्द्रविन्दु भएर शनिबार राति ११ बजेर ४७ मिनेटमा गएको ६४ म्याग्निच्युडको भूकम्पमा परेर उनको मृत्यु भएको हो। जाजरकोटमा हालसम्म २० जनाभन्दा बढीको मृत्यु भएको छ।
"भूकम्पमा परेर जाजरकोट र रुकुममा ४२ जनाको मृत्यु, ४६ घाइते","वीरेन्द्रनगर: भूकम्पमा परेर जाजरकोटमा २६ र रुकुममा १६ जनाको मृत्यु भएको छ। शुक्रबार राति जाजरकोटको रामीडाँडा केन्द्रविन्दु भएर गएको ६४ म्याग्निच्युडको भूकम्पका कारण हालसम्म जाजरकोटमा २६ र रुकुममा १६ जनाको मृत्यु भएको हो। घाइतेको उद्धारका लागि नेपाली सेना, नेपाल प्रहरी र सशस्त्र प्रहरी खटिएका छन्। प्रहरीका अनुसार उद्धार कार्य जारी छ। भूकम्पमा परेर ४६ जना घाइते भएका छन्।"
नक्कली नेपाली नोटसहित ६ जना भारतीय नागरिक पक्राउ,"झापा : झापामा एक हजारको नक्कली नोटसहित ६ जना भारतीय नागरिक पक्राउ परेका छन्। पक्राउ पर्नेहरूमा भारत विहार राज्य किसनगञ्ज जिल्लाका २४ वर्षीय अन्जर आलम, दिघलबैंक मंगोराका १९ वर्षीय अजरत अलि, १८ वर्षीय महबुल हक, पुर्णिया जिल्लाका १९ वर्षीय परवेज आलम, २२ वर्षीय साकिब आलम र २० वर्षीय आजमल हक रहेको जिल्ला प्रहरी कार्यालय झापाका डीएसपी खगेन्द्रप्रसाद रिजालले जानकारी दिए। प्रहरीका अनुसार झापा गाउँपालिका१ स्थित सितापुरीमा भारतीय नम्बर प्लट भएका दुईवटा मोटरसाइकलमा नेपाल प्रवेश गरेका उनीहरूलाई इलाका प्रहरी कार्यालय कुमरखोदबाट खटिएको प्रहरी टोलीले चेकजाँच गर्ने क्रममा आलमको साथबाट एक हजार दरको तीन थान नेपाली नक्कली नोट बरामद गरेको थियो। नक्कली नोटसहित पक्राउ परेका उनीहरूलाई आवश्यक अनुसन्धानका लागि जिल्ला प्रहरी कार्यालय झापामा राखिएको डीएसपी रिजालले बताए। भारतबाट नेपाली नक्कली नोट कहाँबाट ल्याइएको बारेमा प्रहरीले अनुसन्धान गरिरहेको बताउँदै उनले भने, घटनामा संलग्न भएका व्यक्तिलाई कानुन बमोजिम कारबाही हुन्छ।"
नक्कली पेस्तोल देखाएर धम्काउने युवा पक्राउ,हेटौंडा : मकवानपुरको हेटौंडा उपमहानगरपालिका१५ स्थित शिखरपानीबाट नक्कली पेस्तोल देखाएर धम्काउने गरेको आरोपमा एक जना पक्राउ परेका छन्। १९ वर्षीय साजन स्याङ्तानले आफू बसोबास गर्दै आएको शिखरपानी भन्ने स्थान वरिपरि प्लास्टिकको नक्कली पेस्तोल देखाई धम्काउने गर्ने गरेको सूचनाका आधारमा पक्राउ गरिएको जिल्ला प्रहरी कार्यालय मकवानपुरले जनाएको छ । पक्राउ परेका स्याङतानलाई बिहीबारबाट लागू हुनेगरी ७ दिनको म्याद थपगरी अनुसन्धान प्रक्रिया सुरु गरेको कार्यालयले जनाएको छ ।
मुगुमा मारिएका सबैको दाहसंस्कार,"मुगु : छायानाथ रारा नगरपालिका६ मन्दु गाउँमा मारिएका सबैको दाहसंस्कार गरिएको छ। घटना भएको आठ दिन र शव परीक्षण भएको चार दिनपछि चारै जनाको आज दाहसंस्कार गरिएको हो। हत्याको कारण पत्ता नलागेको भन्दै मृतकका आफन्त दीपक बोहोराले शव बुझ्न नमानेपछि दाहसंस्कारमा ढिलाइ भएको थियो। यही कात्तिक ८ गते राति २८ वर्षीया आमा श्रीदेवी बोहोरा, ११ वर्षीय छोरा मनोज, आठ वर्षीय छोरी अप्सरा र आठ महिनाका छोरा रहर बोहोरा मारिएका थिए।"
म्याद नाघेका बड्वाइजर बियर वीरगन्जको बजारमा खुलेआम बिक्री,"वीरगन्ज: वीरगन्जको बजारमा म्याद गुज्रिएको (खान अयोग्य ) बड्वाइजर बियर बिक्री वितरण भइरहेको भेटिएको छ । गत मंगलबार वीरगन्जको लिंकरोडमा अवस्थित साजन स्टोर्सबाट एक ग्राहकले खरिद गरेको दुई बोत्तल बड्वाइजर बियर खान अयोग्य अर्थात् सेवन गर्ने समयावधी गुज्रिएको अवस्थामा भेटिएपछि बजारमा डेट एक्सपायर बडवाइजर बियर बिक्री वितरण भइरहेको खुलासा भएको हो । वीरगन्जका दुर्गा साहले साजन स्टोर्सबाट खरिद गरी सेवनका लागि ल्याएको दुवै बोत्तलमा उत्पादक कम्पनीले टाँसेको स्टिकरमा उक्त बियरको उत्पादन मिति सन् २०२३ मार्च ५ तारिख (२०७९ फागुन २१ ) उल्लेख छ । यस्तै सेवन गरिसक्नुपर्ने अधिकतम मिति भने सन् २०२३ सेप्टेम्बर १ तारिख अर्थात् २०८० भदौं १५ गते लेखिएको छ । यसअनुसार उक्त बियर डेट एक्सपायर भएको दुई महिना बितिसक्दा पनि बजारमा निर्वाधरुपमा बिक्री वितरण भइरहेको छ । म्याद गुज्रिएका बियर बजारका मदिरा पसलमा निर्वाध बिक्री वितरण गरेर बड्वाइजर बियर उत्पादक कम्पनी र उसका अधिकृत बिक्रेता (डिलर) ले उपभोक्ताको स्वास्थ्यसँग गम्भिर खेलबाड गरिरहेका छन् । बियर किनेका साहले भने,थोकमा सस्तो पाइन्छ भनेर साजन स्टोर्सबाट ८ सय तिरेर दुई बोतल बियर लिएर आएँ । तर खाने बेलामा बोतल लेबलमा आँखा पर्यो । हेर्दा त एक्सपायर डेट नै दुई महिना पो बितिसकेको रहेछ । ' मंगलबार डेट एक्सपायर बड्वाइजर बियर खरिद गरिएको पसल साजन स्टोर्सका सञ्चालक साजन सोनीले भने भूलवश आफूले ग्राहकलाई डेट एक्सपायर बियर बिक्री गरिएको बताए । उनले बड्वाइजर बियरको वीरगन्जस्थित अधिकृत बिक्रेताबाट पनि लापरवाही भएको बताए । बड्वाइज बियरको वीरगन्जमा अधिकृत बिक्रेता (डिलर) वीरगन्ज ४ विर्तास्थित शीखर ट्रेडर्स हो । सोनीले भने, मैले दुई तीन महिनाअघि शीखर ट्रेडर्सबाट बड्वाइजर बियर थोकमा उठाएको थियो । त्यो बेला उत्पादन र सेवन अवधिको डेट (मिति) हेर्न भुलेछु । वीरगन्जमा बड्वाइजर बियरको आपूर्ति गर्ने एक मात्र अधिकृत बिक्रेता शीखर ट्रेडर्सका सञ्चालक रन्जित श्रेष्ठलाई यस विषयमा प्रतिक्रिया लिन खोज्दा उनीसँग सम्पर्क नै हुन सकेन । उनको मोबाइल नम्बरमा पटक पटक सम्पर्क गर्दा पनि उनले फोन नै उठाएनन् । अमेरिकी कम्पनीको बड्वाइजर बियर नेपलमा जावलाखेल ग्रुप अफ इन्डस्ट्रीले उत्पादन गरी राज ब्रुअरी प्रालि नवलपरासीबाट रिबोटलिङ गरेर नेपाली बजारमा बिक्री गर्दै आएको छ । बड्वाइजर विश्व बजारमा सबैभन्दा बढी बिक्री हुने बियर हो भने अमेरिकामा पनि सबैभन्दा बढी बिक्री हुने बियरमा सबैभन्दा अगाडि छ । आजभन्दा १४८ वर्षअघि सन् १८७६ मा अमेरिकामा स्थापना भएको एनहाइजर बुस इनबेभ कम्पनीले यो बियरको उत्पादन गर्दछ । तत्कालीन समयमा यसलाई किङ अफ बियरका नामले चिनिन्थ्यो । उपभोक्ता हित संरक्षण ऐनमा तोकिएको म्याद गुज्रिएको सामान बजारमा बिक्री गर्न नपाउने उल्लेख छ। यदि कसैले म्याद गुज्रिएको सामान बिक्री गरेमा उपभोक्ता संरक्षण ऐनअनुसार कारबाही हुने व्यवस्था छ । उपभोक्तालाई ठगी गर्ने,म्याद गुज्रिएको सामान झुक्याएर बेच्ने गरेमा २ लाख देखि ३ लाख रुपैयाँसम्म जरिवाना गर्ने उक्त ऐनमा उल्लेख छ ।"
सुनसरीमा तीन हजार हेक्टर क्षेत्रफलमा आलु खेती,"इनरुवा : सुनसरीका कृषक आलु खेती लगाउनतर्फ व्यस्त भएका छन्। जिल्ला सदरमुकाम इनरुवासहित भोक्राहा नरसिंह, कोशी, हरिनगर, देवानगञ्ज, गढी, बराहक्षेत्र, दुहबी धरानलगायत स्थानमा बसोबास गर्ने किसान दसैं सकिएसँगै आलु खेती गर्नेतर्फ व्यस्त भएका हुन्। इनरुवाका किसान गौरी यादवले दसैं अगाडि धान बाली भित्र्याएपछि अहिले आलु रोप्नका लागि चटारो रहेको बताए। हरिनगरका चन्दन मेहताले भने, 'आलु रोप्न भ्याइनभ्याइ छ।' यहाँका कृषकले हिउँदे बालीका रुपमा मुख्यतः आलुखेती नै गर्ने गरेको कृषि ज्ञान केन्द्र सुनसरीका प्रमुख नीलकमल सिंहले जानकारी दिए। आलुको माग बजारमा उच्च भएपछि किसान थप व्यावसायिक रूपमा आलु खेतीमा लाग्ने गरेको स्थानीय कृषकले बताएका छन्। जिल्लामा एउटा किसानले एक कट्ठादेखि पाँच बिघा क्षेत्रफलसम्म आलु खेती गर्ने गरेको छ। विगतमा परम्परागत पुरानो आलुको बीउ लगाउँदै आएको किसान अहिले नयाँ जातको बीउ लगाउन थालेका छन्। यहाँका किसानले मुख्यतः काडिनल, जनक, कुफरी जपि, भुटानी, सठिया, टिपिएस लगायतका जातका आलु लगाउने गरेको ज्ञान केन्द्र सुनसरीका प्रमुख सिंहले जानकारी दिए। यहाँको आलु सदरमुकाम इनरुवा हुँदै अन्य मुख्य तरकारी बजारमा बिक्री हुने गरेकाले बजारको अभाव नरहेको कृषकको भनाइ छ। यहाँ वार्षिक रुपमा तीन हजार हेक्टर क्षेत्रफलमा आलु खेती हुने गरेको कृषि ज्ञान केन्द्र सुनसरीका प्रमुख सिंहले जानकारी दिए।"
डोटीमा पहिलो पटक व्यवसायीक रूपमा फूल खेतीको सुरुवात,"डोटी : डोटीमा पहिलो पटक व्यवसायीरूपमा फूल खेतीको सुरुवात गरिएको छ । डोटीको शिखर नगरपालिका ८ तिलतालीका एक युवाले फूल खेतीलाई व्यवसायीकरूपमा सुरुवात गरेका हुन् । नयाँ सोचका साथ समाजमा युवाहरूले नयाँ काम गरेर देखाउनुपर्छ भन्ने हेतुले फूल खेतीको सुरुवात गरेको व्यवसायी लोकेश रावलले बताए । जिल्लामा पहिलो पटक फूल खेतीको सुरुवात गरेका रावलले चितवनबाट ८ सय सयपत्री टेनिस बल जातको फूलका बोटा ल्याइ खेती सुरु गरेका हुन् । दसैं तिहारलाई लक्षित गरेर पहिलो पटक फूल खेतीको सुरुवात गरेको रावलले बताए । आफ्नै घर नजिक एक रोपनी जग्गामा फूल खेती गरेका रावल आगामी वर्षहरूमा यसलाई बढाएर अन्य नयाँनयाँ जातका फूलहरुको खेती गर्ने सोच रहेको बताए । उनले भने,म कृषि क्षेत्रमा नितान्तरूपमा सिकारु छु, युवाहरूले आफ्नो ठाउँमा केही गर्नुपर्छ भन्ने सोचका साथ केही नयाँ काम गर्नेछु,युवाहरूले नै नयाँ व्यवसायको सुरुवात गर्नुपर्छ । कास्की पोखरामा बीबीए पढेर नेटवर्किङमा काम गरिरहेका रावलले भारतीय बजारमा रहेका कृत्रिम फूलका माला र नेपाली बजारमा रहेका खादाहरूलाई विस्थापित गर्न फूल खेती आवश्यक रहेको समेत बताए । रावलले हाल आफ्नो बारीमा फूलेको फूल र मालाहरू बिक्री गर्न सुरुवात गरिसकेका छन् । प्रति किलो फूललाई ५ देखि ६ सयका दरले विक्रीवितरण गरिरहेको बताए । डोटीमा फूल खेतीको राम्रो सम्भावना रहेको कृषि ज्ञान केन्द्र डोटीका प्रमुख गङ्गादत्त अवस्थीले बताए । विभिन्न प्रयोजन, दसैं तिहार,मेला महोत्सवलाई केन्द्रित गरी फूलहरू उत्पादन गर्न सके पहाडी जिल्लामा राम्रो सम्भावना रहेको अवस्थीले बताए । उनले भने बजारमा आवश्यकता अनुसार फूल फुलाउन सक्यो भने समस्या हुँदैन,फूल धेरै दिन टिक्दैन त्यसैले फूलको बजारीकरणमा स्थानीय सरकारले पनि सहयोग गर्न आवश्यक रहेको समेत उनले बताए । स्थानीय सरकारले खादाको सट्टा फूलका मालाको प्रयोग गर्ने नीति अवलम्बन गर्न आवश्यक रहेको अवस्थीले बताए । अहिलेको समयमा विभिन्न सभा समारोह स्थल सजाउन,अतिथिको स्वागत,दसैं तिहार,मेला,महोत्सव,न्वारानदेखि घाटसम्म र मन्दिरदेखि घरसम्म सयपत्री फूलको प्रयोग हुँदै आएको छ। स्थानीय सरकार र विभिन्न सघ संस्थाहरूले सञ्चालन गर्ने औपचारिक कार्यक्रम,मेला महोत्सवमा खादा लगाउनुको सट्टा फूलको मालालाई प्राथमिकता दिन सकियो भने फूल खेतीको प्रवल सम्भावना रहेको देखिन्छ।"
श्रीमतीको हत्या गरेको आरोपमा श्रीमान पक्राउ,"कपिलवस्तु : कपिलवस्तुमा श्रीमतीको हत्या गरेको आरोपमा श्रीमान पक्राउ परेका छन्। मायादेवी गाउँपालिका८ बरकुल गाउँका २६ वर्षीय विनयकुमार चमारलाई प्रहरीले पक्राउ गरेको हो। २६ वर्षीय श्रीमती सन्ध्या गरेको आरोपमा उनलाई पक्राउ गरिएको प्रहरीले जनाएको छ। घरायसी विवादका कारण उनले श्रीमतीले घाटीमा लगाएको कालो रंगको मालाले घाँटी कसेर हत्या गरेको जिल्ला प्रहरी कार्यालयले जनाएको छ। उनी विरुद्ध कर्तव्य ज्यान मुद्दा दर्ता गरी जिल्ला अदालतबाट म्याद थप गरी थप अनुसन्धान अघि बढाइएको प्रहरी नायब उपरीक्षक गंगाबहादुर थापाले बताए। पछिल्लो समयमा कपिलवस्तु प्रहरी फरार सूचीमा रहेका अपराधीहरूको खोजी र पक्राउ, लागूऔषध तथा अपराध नियन्त्रणका सवालमा शून्य सहनशीलताको नीति लिएर अघि बढेको प्रहरी उपरीक्षक नवरत्न पौडेलले बताए।"
"सप्तकोशीमा पानी जहाज दुर्घटना, २ जना घाइते, १३ को उद्धार",धरान : सप्तकोशी नदीमा सशस्त्र प्रहरीको पानी जहाज दुर्घटना भएको छ। एक दर्जनभन्दा बढी चढेको पानी जहाज शुक्रबार सुनसरीको चतराघाटस्थित सप्तकोसी नदीमा दुर्घटना भएको हो। उदयपुरतर्फ जाने क्रममा पानी जहाज दुर्घटना भएको प्रहरीले जनाएको छ। दुर्घटनामा परेर विराटनगरका पत्रकार कुमोद अधिकारी घाइते भएका छन्। १३ जनाको उद्धार गरिएको छ। सशस्त्र प्रहरीको गोताखोरसहितको टोलीले उद्धार गरिरहेको छ। घाइतेलाई बीपी कोइराला स्वास्थ्य विज्ञान प्रतिष्ठान धरान लगिएको जिल्ला प्रहरी कार्यालय सुनसरीका डीएसपी नवीनकृष्ण भण्डारीले बताए।
पाइलट कुटाकुट प्रकरण : मन्थली विमानस्थलका प्रमुख निलम्बित,काठमाडौं : नेपाल नागरिक उड्डयन प्राधिकरणले दुई पाइलटबीच भएको कुटाकुट प्रकरणमा रामेछापस्थित मन्थली विमानस्थलका प्रमुखलाई निलम्बन गरेको छ । घटनाबारे विस्तृत अनुसन्धान गर्न विमानस्थल कार्यालयका प्रमुख अशोक थापालाई निलम्बन गरेको प्राधिकरणले जनाएको छ। कार्यालय प्रमुख थापाले झगडा भइसकेपछि पनि क्याप्टेन संजीव श्रेष्ठलाई रामेछापलुक्लाको उडान गर्ने अनुमति दिएका थिए। तनावमा रहेका पाइलटलाई उडान भर्ने अनुमति दिएपछि प्राधिकरणले थापालाई निलम्बन गरेको हो। यसअघि नागरिक उड्डयन प्राधिकरणले पाइलट पोशाकमै विमानस्थल परिसरमा कुटाकुट गर्ने तारा एयरका वरिष्ठ क्याप्टेन संजीव श्रेष्ठ र सन्तोष शाहलाई ग्राउण्डेड गरेको छ। शुक्रबार बिहान उनीहरूबीच ड्युटीमा खटिएको बेला भएको कुटाकुटको घटनालाई प्राधिकरणले गम्भीररुपमा लिएको प्रवक्ता ज्ञानेन्द्र भूलले बताएका छन्। कुटाकुटको कारण भने खुलेको छैन। कुटाकुटको घटना सार्वजनिक भएसँगै तारा एयरले उनीहरूलाई उडानमा प्रतिबन्ध लगाएको छ। तारा एयरका प्रवक्ता सुदर्शन बर्तौलाले घटनाबारे छानबिन भइरहेको बताएका छन् । उनले कुटाकुट गर्ने दुवै क्याप्टेनलाई उडानमा प्रतिबन्ध लगाएको बताए। व्यक्तिगत रिसिबीका कारण कुटाकुट भएको हुनसक्ने बताइएको छ।
सिर्सिया नदीमा छठसम्म प्रदूषण नगर्ने उद्योगीहरुको प्रतिबद्धता,"वीरगन्ज : वीरगन्जको सिर्सिया नदीलाई प्रदूषित गर्दै आएका उद्योगीहरुले छठ पर्वसम्म नदीमा प्रदूषण नगर्ने प्रतिबद्धता जनाएका छन्। वीरगन्ज उद्योग वाणिज्य संघको अग्रसरतामा बिहीबार बसेको सरोकारवाला उद्योगीहरुको बैठकमा उद्योगका सञ्चालकहरुले आगामी दीपावलीदेखि छठ पर्वसम्म सिर्सिया नदीमा प्रदु्षण र फोहोर पानी विर्सजन नगर्ने प्रतिबतद्धता जनाएका हुन्। बैठकमा मरियम लेदर इण्डष्ट्रिज, नारायणी लेदर इण्डष्ट्रिज, शिवशक्ति घ्यू उद्योग, अन्नपूर्णा भेजिटेबल प्रोडक्ट्स, नेपाल लेदर इण्डष्ट्रिज, ग्लोबल लेदर इण्डष्ट्रिज, मारुती पेयर मिल्स, दुर्गा पल्पस इण्डष्ट्रिज लगायत अन्य उद्योगका सञ्चालकहरुको सहभागिता थियो। बैठकमा उद्योगीहरुले सिर्सिया नदीमा दीपावलीदेखि छठ पर्वसम्म उद्योगहरुले सफा पानी प्रवाहित गर्ने प्रतिबद्धता समेत जनाएका संघका अध्यक्ष अनिल अग्रवालले जानकारी गराए। छठ पर्व बितेपछि लगतै फेरि सरोकारवाला उद्योगहरुको उपस्थितिमा पुनः वृहत बैठकको आयोजना गरी सिर्सिया नदीलाई प्रदूषण मुक्त बनाउन ठोस कार्य योजना सहित अगाडि बढ्ने र त्यसको पहल संघले गर्ने अध्यक्ष अग्रवालले बताए। छठसम्म मात्र नदीमा प्रदूषण नगर्ने प्रतिबद्धता किन ? अनि त्यसपछि फेरि प्रदूषण गरिरहने हो ? भन्ने प्रश्नमा अध्यक्ष अग्रवालले भने, अहिलेलाई छठ नजिकै आइसकेकाले यस्तो प्रतिबद्धता उद्योगीहरुले जनाएका हुन्। छठलगत्तै फेरि वृहत बैठक बसेर नदीलाई दीर्घकालसम्म कसरी सफा र स्वच्छ राख्न सकिन्छ भन्ने विषयमा ठोस कार्ययोजना बनाउँछौं। संघका अध्यक्ष अग्रवालकै अध्यक्षतामा बसेको बैठकमा संघका वरिष्ठ उपाध्यक्ष हरि गौतम, महासचिव आशीष लाठ, कोषाध्यक्ष शिवजी साहका साथै उद्योगीहरुको सहभागिता थियो। वीरगन्जको लाइफ लाइनका रुपमा रहेको सिर्सिया नदी विगत तीन दशकदेखि प्रदूषणको सिकार बन्दै आएको छ। पर्साबारा औद्योगिक कोरिडोरमा रहेकामध्ये करिब ४५ उद्योगहरुले उद्योगबाट निस्कने फोहोरजन्य पदार्थ र रसायनयुक्त फोहोर पानी सिधै नदीमा विसर्जन गर्दै आएका कारण नदी प्रदुषित बनेको हो। नदीलाई प्रदूषणमुक्त बनाउने अभियान थालेको वीरगन्ज महानगरपालिकाले पाँच वटा उद्योगहरुलाई जनही तीनतीन लाख रुपैयाँका दरले जरिवाना गर्दासमेत उद्योगहरुले नदीमा फोहोर र प्रदुषित पानी फाल्दै आएका थिए। अघिल्लो महिनामात्रै वीरगन्ज महानगरपालिकाले आर्थिक जरिवाना गर्दासमेत उद्योगहरुले अटेर गर्दै आएकाले अब नदी प्रदुषित गर्ने उद्योग शील गर्ने चेतावनीसमेत दिएको थियो।"
इन्स्टाग्रामबाट युवतीको फोटो निकाली 'कल गर्ल' भन्दै 'डील' गर्ने दुई जना पक्राउ,काठमाडौं : इन्स्टाग्रामबाट युवतीको फोटो निकाली दुरुपयोग गर्ने दुई जना पक्राउ परेका छन्। पक्राउ पर्नेमा मोरङका २४ वर्षीय गौरव जैन र भोजरपुरका ३३ वर्षीय शैलेन्द्र श्रेष्ठ रहेका छन्। जिल्ला प्रहरी कार्यालय मोरङको सहयोगमा काठमाडौं उपत्यका अपराध अनुसन्धान कार्यालयको टोलीले उनीहरूलाई विराटनगरबाट पक्राउ गरेको हो। उनीहरूले ह्वाट्स एपमा 'नेपाली कल गर्ल' भन्ने ग्रुप बनाएका थिए। उक्त ग्रुपमा इन्स्टाग्रामबाट विभिन्न युवतीहरूको फोटो निकाल्ने र विभिन्न व्यक्तिहरूलाई पठाउने गरेको प्रहरीको अनुसन्धानले देखाएको छ। त्यसपछि उनीहरूले युवतीको फोटो पठाएर निश्चित पैसा र स्थान बार्गेनिङ गर्ने गरेको प्रहरीको भनाइ छ। उनीहरूले विभिन्न पुरुषहरूलाई बार्गेनिङ भएको रकममध्ये आधा पैसा पाएपछि युवतीलाई तोकिएको स्थानमा पठाउने भन्दै म्यासेज पठाउँथे। कतिपय पुरुषले उनीहरूले भनेबमोजिम आधा पैसा दिन्थे तर तोकिएको स्थानमा युवती पुग्दैनथिन्। आधा पैसा पाएपछि उनीहरूले ह्वाटसएपमा ती पुरुषलाई ब्लक गर्ने गरेको प्रहरीले जनाएको छ। उनीहरूले कल गर्ल चाहिएमा निश्चित ह्वाटसएप नम्बर सामाजिक सञ्जालमा राखेका थिए। महिलाको फोटो छनौट गरेपछि अनलाइनमार्फत् पैसा तिर्नुपर्ने समेत सामाजिक सञ्जालको ग्रुपमा सूचना राखेका थिए।
अदालतको आदेशविपरीत सरकारी जग्गा कब्जा गरी भवन निर्माण,"कपिलवस्तु : मायादेवी गाउँपालिका४ चाकरचौडामा स्थानीय एक व्यक्तिले सरकारी ऐलानी जग्गा कब्जा गरी जबरजस्ती पक्की घर बनाउदा स्थानीय प्रहरी प्रशासन मुकदर्शक बनेका छन्। जिल्ला प्रशासन कार्यालय र प्रहरी कार्यालयको निर्देशन विपरीत स्थानीय बसीउल्लाह मुसलमानले सरकारी जग्गामा जबरजस्ती पक्की घर निर्माण गरिरहेका छन्। वसीउल्लाहले सरकारी जग्गामा घर निर्माण सुरु गरेको भन्दै सो विरुद्ध जिल्ला अदालत कपिलवस्तुमा स्थानीय इस्लामुन निसाले उजुरी निवेदन दर्ता गरेकी थिइन्। जिल्ला न्यायाधीश सुइनाथ प्रकाश अधिकारीको इजलासले निर्माण कार्य तत्काल रोक्का गरी यथास्थितिमा राख्नु भन्ने आदेश भए पनि अदालतको आदेशलाई बेवास्ता गर्दै धमाधम निर्माण कार्य अघि बढेको छ। अदालतको आदेश विपरीत निर्माण कार्य अघि बढ्दा जिल्लास्थित प्रहरी प्रशासन सबै मुकदर्शक बनेका छन्। अदालतले गरेको आदेश कार्यान्वयन गर्न जिल्ला प्रशासन कार्यालयले जिल्ला प्रहरी कार्यालयलाई पत्र लेख्यो। जिल्ला प्रहरी कार्यालयले इलाका प्रहरी कार्यालयलाई र इलाका प्रहरी कार्यालयले निर्माणस्थल भएको अर्को इलाका प्रहरी कार्यालय चारकचौडालाई सो निर्माण कार्य तत्काल रोक्का राख्न पत्र लेख्यो। तर उनले सरकारी सबै पत्र तथा निर्देशनलाई चुनौती दिँदै घरको निर्माण कार्य अघि बढाएका छन्। उनले घरको छतसम्म ढलान गरी सकेका छन्। सरकारी जग्गा कब्जा गरी धमाधम निर्माण कार्यअघि बढाउँदा सो विरुद्ध हामीले आवाज उठाए पनि जिल्ला प्रशासन कार्यालय र प्रहरी कार्यालय तथा इलाका प्रहरी कार्यालयहरू पत्र लेखेर आफ्नो जिम्मेवारी पन्छाए जस्तो गरेको स्थानीयले बताए। अदालतले गरेको आदेशको विरुद्धमा यसरी निर्माण कार्य अघि बढ्नु स्थानीय प्रहरी प्रशासनलाई नै चुनौती हो, स्थानीय बैतुल्लाह मुसलमानले भने, तर यसतर्फ प्रमुख जिल्ला अधिकारी र प्रहरी प्रमुखको खासै ध्यान जान सकेको छैन।' सुठौली छोटी भन्सार नजिकै रहेको यो सरकारी जग्गामा छोटी भन्सार, इलाका प्रहरी लगायत सरकारी प्रयोजनका लागि प्रयोग गर्न सकिने अवस्था छ। तर दिन प्रतिदिन यसरी सरकारी जग्गा अतिक्रमण हुँदै जाँदा सरकारी निकायका लागि आवश्यक पर्ने जग्गा नै अपुग हुने अवस्था देखिएको प्रति स्थानीय समाजसेवीहरू पनि चिन्तित देखिएका छन्।"
पीडितलाई न्यायका लागि लड्न भारतीको आह्वान,काठमाडौं : रिगलको आममाफीविरुद्धको रिट निवेदक भारती शेर्पाले सर्वोच्चको फैसलाले आफूलाई थप साहस दिएको बताएकी छन्। रिगल भनिने योगराज ढकालको आममाफी सर्वोच्च अदालतले बदर गरिदिएपछि शुक्रबार काठमाडौंमा पत्रकार सम्मेलन गर्दै उनले सिंगो राज्य हत्याराको पक्षमा लाग्दा पनि आफूले न्याय पाएको भन्दै अदालतलाई धन्यवाद दिइन्। फैसलापछि आफूले न्यायाधीशहरूप्रति शब्दमा धन्यवाद पनि व्यक्त गर्न नसकेर न्यायलयको सम्मानमा सर्वोच्चको सिँढीमा ढोगेको उनले बताइन्। सरकारका कुर्सीहरू बिकिसकेकाले न्यायाधीशको कुर्सी पनि बिक्छ भन्ने आफ्नो धारणा फैसलाले गलत सावित गरिदिएको उनले बताइन्। उनले सरकारजस्तै न्यायलय पनि बिकेको छ कि भनेर आफ्नो विश्वास डग्मगाइरहेको अवस्थामा त्यो गलत सावित भएको जिकिर गरिन्। उनले अन्यायमा परेका आम पीडितहरूलाई न्यायका लागि लड्नसमेत आह्वान गरिन्। नेपालगञ्जका चेतन मानन्धरको हत्या अभियोगमा कैद भुक्तान गरिरहेको रिगललाई सरकारले आममाफी दिएको थियो। रिगलको आममाफीविरुद्ध चेतनकी पत्नी भारतीले सर्वोच्चमा रिट निवेदन दिएकी थिइन्।
जुम्लामा दुई हजारभन्दा बढी हेक्टरमा मार्सीधानको खेती,"जुम्ला : हिमाली जिल्ला जुम्लामा उत्पादन हुने मार्सीधानको चामल स्वदेश तथा विदेशमा माग बढ्न थालेपछि यहाँका किसान स्थानीय जातको धानभन्दा मार्सीधान खेतीमा आकर्षण हुन थालेका छन् । अति लोकप्रिया मानिएको मार्सीधानको चामलको माग बढ्न थालेपछि किसान खेतीतर्फ आकर्षित भएका हुन् । यहाँका आठवटै स्थानीय तहमा दुई हजार नौ सय ५० हेक्टरमा मार्सीधानको खेती हुने गरेको जिल्लास्थित कृषि विकास कार्यालयका सूचना अधिकारी शेरबहादुर भण्डारीले जानकारी दिए । उनका अनुसार यस वर्ष धान खेतीमा ब्लाष्ट रोग लागेकाले गत वर्षभन्दा कम उत्पादन हुने अनुमान गरिएको छ । यो याममा किसानले जुम्ली कालीमार्सी धान काटेर घरमा ल्याइसकेको स्थानीय बताउँछन् । मार्सीधान कात्तिकको पहिलो साता नै काटेर भित्राइसकेका किसान सुनिता पाण्डेले बताए। 'सीमित मात्रामा उत्पादन हुने स्थानीय जातको धानको नाम हो कालीमार्सी', उनले भने, 'यसको स्वादका साथै रोगसँग प्रतिरोध गर्न सक्ने गुण र पोषक तत्वका कारण जुम्ली मार्सीधानको महत्व अन्तर्राष्ट्रिय जगतसम्म पुगेको छ ।' राणाशासनको समयमा केन्द्रमा रहेका शासकका लागि यही मार्सीधानको चामल हुलाकबाट काठमाडौँसम्म पुर्याउने गरेको यहाँका ज्येष्ठ नागरिक बताउँछन् । जुम्लालगायत हिमालको तल्लो भेग र उच्च पहाडमा मार्सीधान उत्पादन हुने गरेको कृषि विकास कार्यालय जुम्लाले जनाएको छ । जुम्लाको तातोपानी गाउँपालिकाको मार्सीधान बालीमा ब्लाष्ट रोगले उत्पादनमा कमी आएको स्थानीयवासी लक्ष्मी कार्कीले जानकारी दिए। तातोपानीको वडा नं ४, ५ र ६ का फाँटमा बढी ब्लाष्ट रोगले क्षति गरेको गाउँपालिका अध्यक्ष नन्दप्रसाद चौलागाईंले जानकारी दिए।"
छोरा बचाउन कालीगण्डकीमा हामफालेकी रितुको मृत्यु,स्याङ्जा : जिल्लाको गल्याङ नगरपालिका ७ स्थित कालीगण्डकीमा छोरा बचाउन हामफालेकी २५ वर्षीया रितु भट्टराईको मृत्यु भएको छ। सेतीवेणी शिलाको दर्शन गर्न गएकी उनको चार वर्षीय छोरा रियान्स कालीगण्डकीमा खसेका थिए। शुक्रबार बिहान शिला दर्शनका लागि पर्वतको विहादी गाउँपालिकाबाट उनी त्यहाँ पुगेकी थिइन्। प्रहरी निरीक्षक पावलसिंह लामाका अनुसार दुवै जनाको उद्धार गरेर कालीगण्डकी अस्पताल पुर्याइएको भए पनि उपचारका क्रममा उनको मृत्यु भएको हो। रियान्सको अवस्था पनि गम्भीर छ।
फापर खेती घट्यो,"ढोरपाटन : लेकाली खेतीका रूपमा परिचित फापर बाली घट्दै गएको छ। बागलुङको ग्रामीण क्षेत्रमा बढी उत्पादन हुने यो बाली पछिल्लो केही वर्षयता कम हुँदै गएको छ। व्यावसायिक रूपमा फापर खेतीप्रति किसानको आकर्षण घट्दै गएको छ। रैथाने बाली फापरको आँटो, ढिडो, रोटीलगायत परिकार उपभोग गर्ने गरेकामा पछिल्लो समय आयातित खानेकुराको प्रयोग हुन थालेपछि यसको खेती कम हुन थालेको पाइन्छ। फापरका परिकार उच्च रक्तचाप र मधुमेहका बिरामीका लागि अति उत्तम मानिन्छन्। बागलुङको ढोरपाटन नगरपालिका, निसीखोला, तमानखोला र ताराखोला गाउँपालिकाको माथिल्लो क्षेत्रमा फापर खेती गर्ने क्रम घट्दै गएको छ। स्थानीय तीर्थबहादुर बुढामगर पहिला गाउँका हरेक किसानले आफ्नो एकदुई रोपनीमा भए पनि फापर खेती गर्ने गरेकामा हाल त्यसको ठाउँमा गहुँ र मकै लगाउने गरिएको छ। 'अहिले कमैले मात्र फापर खेती गर्ने गरेका छन्', उनले भने, 'हामी फापरकै आँटो, ढिडो र रोटी खाएर हुर्किएका हौँ, अहिले गाउँमा फापर खेती गर्न छाडे।' फापर बारीमा अन्य खेती हुन थालेको स्थानीय निमबहादुर विकले बताए। 'पहिला रातो र कालो जातको फापर राम्रै फल्थ्यो, आजभोलि निकै कम फल्ने गरेको छ', उनले भने। फापर खेती गर्ने बारीमा केही वर्ष मकै र जौँखेती गरेको तथा त्यसपछि फापर नै लगाउँदा उत्पादन कम भएको विकले बताए। फापरको उत्पादन घटेपछि चार वर्षदेखि यसको खेती गर्न छाडेको विकको भनाइ छ। मेहनत गरे पनि उत्पादन न्यून हुँदा फापर खेतीप्रति स्थानीयको आकर्षण घटेको उनको भनाइ छ। 'फापरको बीउ जोगाउन गाह्रो हुन थालेको छ', विकले भने। अचेल फापरका परिकार गाउँमा पाक्न छाडेका छन्। मेलामहोसत्वमा मात्र फापर सीमित भएको छ। बागलुङमा अहिले ८५ हेक्टर क्षेत्रफलमा फापर खेती हुने गरेको कृषि ज्ञान केन्द्रका सूचना अधिकारी कुमार पुनमगरले जानकारी दिए। उनका अनुसार हरेक वर्ष एक सय २० मेट्रिक टन फापर उत्पादन हुने गरेको छ। फापर बाली संरक्षणका लागि रैथाने बाली संरक्षण कार्यक्रम सञ्चालन गर्ने, उन्नत जातका बीउ वितरण र किसानलाई प्रोत्साहन गर्ने सूचना अधिकारीले पुनमगरले बताए।"
बर्दियामा पाटेबाघको आक्रमणबाट महिलाको मृत्यु,गुलरिया : बर्दियाको मधुवन नगरपालिका५ की ३० वर्षीया श्रृजना डाँगीको पाटेबाघको आक्रमणमा परी मृत्यु भएको छ। स्थानीय चिरौटे सामुदायिक वनमा बाख्रा चराउन गएकी महिलाको बाघले आक्रमण गर्दा मृत्यु भएको हो। दिउँसो वनमा बाख्रा चराउन गएको बेला पाटेबाघको आक्रमणमा परी महिलाको मृत्यु भएको डिभिजन वन कार्यालय बर्दियाका अधिकृत द्रोणराज शर्माले जानकारी दिए। महिलाको शव भेटिएको स्थानमा डिभिजन वन कार्यालयको टोली पुगी थप अनुसन्धान भइरहेको उनले जानकारी दिए।
भारतमा भएको दुर्घटनामा एकै परिवारका पाँच नेपालीको मृत्यु,"सुर्खेत : भारतमा भएको सवारी दुर्घटनामा एकै परिवारका पाँच जनाको मृत्यु भएको छ। सुर्खेतको चौकुने गाउँपालिका७ अमलाटाकुराका पाँच जनाको दुर्घटनामा मृत्यु भएको हो। बिहीबार राति भारतको कर्नाटक राज्यको गुलवर्गा जिल्लाअन्तर्गत अवजलपुरमा भएको दुर्घटनामा उनीहरूको मृत्यु भएको आफन्तले जानकारी दिएका छन्। मृत्यु हुनेमा चौकुनेस्थित अमालाटाकुराका २७ वर्षीय रतन नेवार, उनकी श्रीमती २५ वर्षीय अस्मिता, उनका छोराहरू ५ वर्षीय मिलन र २ वर्षीय धड्कन तथा भाइबुहारी सुस्मिता नेवार रहेका छन्। उनीहरू रोजगारीका लागि एक वर्षअघि भारत गएको छिमेकीले बताएका छन्। घरको आर्थिक अवस्था कमजोर भएपछि छाक टार्ने उपायको खोजीमा उनीहरू भारत पुगेका थिए। मजदुरी गरेर धन कमाउने सपनासहित भारत पुगेका उनीहरू गाउँ फर्किन पाएनन्। अस्पतालमा उपचार गराइरहेका छिमेकी दाइलाई भेटेर फर्किने क्रममा बिहीबार राती उनीहरू सवार मोटरसाइकल गोवा जाने मुख्य सडकमा ट्रकसँग ठोक्किएको थियो। त्यसक्रममा उनीहरूको घटनास्थलमै मृत्यु भएको चौकुने गाउँपालिकाका अध्यक्ष खड्ग बिकले जानकारी दिए। अस्पतालमा उपचार गराइरहेका छिमेककै दाई नाता पर्नेलाई भेटेर फर्किएको रतनको परिवार नै दुर्घटनामा परेछ, उनीहरू सवार मोटरसाइकललाई विपरीत दिशाबाट आएको ट्रकले ठक्कर दिएछ। उक्त मोटरसाइकल रतनले चलाएका रहेछन्, अध्यक्ष बिकले भने। आर्थिक अवस्था कमजोर भएका कारण रतनको परिवार रोजगारीका लागि भारतमा गएको अध्यक्ष बिकले बताए। चौकुने गाउँपालिका७ का वडाध्यक्ष धनिराम धमालाले मृतक पाँचै जनाको शुक्रबार भारतमा नै दाहसंस्कार गरिएको बताए। मृतकलाई भारतमै रहेका रतनका माइला भाइ रमेश नेवारले दागबत्ति दिएको आफन्तले जानकारी दिए। पीडित परिवारलाई किरिया खर्चबापत वडाले २० हजार रुपैयाँ दिने निर्णय गरेको छ। मृतकको दाहसंस्कार भारतमा नै भए पनि काजकिरिया भने गाउँमा नै हुने आफन्तले बताएका छन्। एकै परिवारका ५ जनाको भारतमा मृत्यु भएपछि गाउँ नै शोकमा डुबेको छ। धन कमाउने आशामा भारत पसेका रतनको परिवार दुर्घटनामा परेपछि छिमेकीहरू भक्कानिएका छन्। रतन भारतमा चौकीदारीको काम गर्थे।"
घारखोलामा पुल निर्माण,"म्याग्दी : म्याग्दीको अन्नपूर्ण गाउँपालिका५ र ६ को सिमाना घारखोलामा मोटर चल्ने पुल निर्माण भएको छ। पोखरेबगरबाट नेपाने हुँदै पाउद्धार जोड्ने सडकअन्तर्गत घारखोलामा २५ मिटर लामो मोटरेबल पुल निर्माण भएको हो। अन्नपूर्ण गाउँपालिका५ का वडाध्यक्ष राजेश तिलिजाले घारखोलामा निर्माण भएको मोटरेबल पुलमा यातायातका साधन सञ्चालन हुन थालेका जानकारी दिए। 'मोटरेबल पुल र पहुँचमार्ग निर्माण सकिएपछि सवारीसाधन आवतजावत गर्न थालेका छन्', उनले भने, 'यो पुल बनेपछि पोखरेबगरपाउद्धार सडकमा बाह्रै महिना नियमित सवारी चल्ने भएको छ। बर्खामा खोला बढ्दा यातायात अवरुद्ध हुने समस्या हटेको छ।' घारखोलामा पुल नहुँदा दुई सय परिवारको बसोबास भएको सात वर्षअघि सडक पुगेको पाउद्धार गाउँ बर्खामा यातायात सम्पर्क विच्छेद हुने गरेको थियो। पुल नहुँदा बर्खामा पैदलयात्रा गर्न र घोडा खच्चरबाट ढुवानी गर्नुपर्ने बाध्यता हटेको वडा सदस्य पूर्ण पाइजाले बताए। फेवाबिएम जेभी पोखराले २०७६ माघमा दुई करोड ८२ लाखमा निर्माणको ठेक्का लिएको थियो। तत्कालीन राष्ट्रिय पुनर्निर्माण प्राधिकरण जिल्ला आयोजना कार्यान्वयन एकाइले ठेक्का लगाएको आयोजना प्राधिकरण खारेज भएपछि सहरी विकास मन्त्रालयअन्तर्गतको स्थानीय पूर्वाधार विकास कार्यालय कास्कीमा हस्तान्तरण भएको थियो। २०७८ साउन २४ गते सम्पन्न गर्ने सम्झौता भएको पुल परामर्शदाताले गरेको गलत डिजाइनका कारण सम्झौता गरेको करिब एक वर्षपछि निर्माण सुरु भएको थियो। विस्तृत परियोजना प्रतिवेदन (डीपीआर) र पुल निर्माण गर्ने ठाउँको भूगोल तथा दूरी नमिलेपछि पुल निर्माणमा ढिलाइ भएको निर्माण कम्पनीका प्रतिनिधिले बताएका छन्। भूकम्प प्रभावित सडकअन्तर्गत प्राधिकरणले पोखरेबगरचित्रे सडक र घारखोला मोटरेबल पुल योजना छनोट गरेको थियो। पोखरेबगरबाट घार खिवाङ शिख हुँदै चित्रे जोड्ने १८ किलोमिटर सडक कालोपत्र गर्न २०७५ मंसिरदेखि सुरु भएको आयोजना अन्तिम चरणमा पुगेको छ।"
हात्तीको बङगारा जस्तो देखिने वस्तुसहित दुईजना पक्राउ,झापा : अर्जुनधारा नगरपालिका७ जरूवा टोल बस्ने ४७ वर्षीय तिखबहादुर विश्वकर्मा र ५० वर्षीय शावा लिम्बूलाई १ केजी ७ सय ९० ग्राम तौल भएको हात्तीको बङ्गारा जस्तो देखिने वस्तुसहित प्रहरीले पक्राउ गरेको छ । तिख बहादुरको किराना पसलमा हात्तीको बङ्गारा लुकाइ राखेको भन्ने खबर प्राप्त हुनासाथ प्रहरी चौकी शनिश्चरेबाट खटिएको प्रहरीले उक्त वस्तु फेला पारी उनलाई पक्राउ गरेको थियो । थप अनुसन्धानका क्रममा उक्त वस्तु शावा लिम्बूको घरबाट ल्याएको भन्ने खुल्न आएपछि लिम्बूलाई समेत प्रहरीले पक्राउ गरेको हो । प्रहरीले घटनाबारे आवश्यक अनुसन्धान गरिरहेको जनाएको छ।
"५ वर्षमा रिगल जस्तै ६,७४६ ले पाएका थिए कैदमुक्ति","काठमाडौं : पछिल्लो पाँच वर्षमा योगराज ढकाल रिगल जस्तै ६ हजार ७ सय ४६ जघन्य अपराधमा संलग्न भएकाहरूले उनमुक्ति पाएका छन्। २०७६ यता राजनीतिक दबाब र प्रभावमा परेर १ सय ३५ आममाफीसहित ६ हजार ७ सय ४६ जनाले कैद मिनाहा पाएका छन्। यो तथ्यांकले पछिल्लो समय उनमुक्ति दिने प्रवृत्ति बढिरहेकोे देखाउँछ। जुनसुकै अपराध संलग्न भएकालाई सरकारले आममाफीसहितको कैद मिनाहा गरिरहेको छ। पछिल्लो पाँच वर्षमा सरकारले १ सय ३५ जनालाई आममाफी दियो। यही पाँच वर्ष ६ हजार ६ सय ११ जना कैद मिनाहा पनि गरिएको छ। राष्ट्रिय दिवस पारेर यसरी आममाफी र कैद कट्टा गरिँदा पीडितले न्याय मरेको महसुस गरे। प्रजातन्त्र दिवस, गणतन्त्र दिवस र संविधान दिवसका अवसरमा सरकारले आममाफी र कैद मिनाहा दिने गरेको छ। २०७४ मा जारी भएको फौजदारी अपराध संहिताको दफा १५९ मा आममाफीसम्बन्धी प्रावधान राखेको छ । त्यसका लागि फैसलाबमोजिम सजाय पाएको व्यक्तिले गृह मन्त्रालयमार्फत राष्ट्रपतिसमक्ष निवेदन दिनुपर्छ। आममाफी दिने कारण खुलाई गृह मन्त्रालयले नेपाल सरकारलाई सिफारिस गर्ने र सरकारले राष्ट्रपतिसमक्ष सिफारिस गराएर माफी गराउन सक्ने प्रावधानको कानुनी व्यवस्था गरिएको छ। गृह मन्त्रालयले माफी सम्बन्धमा निर्णयका लागि सरकारसमक्ष कारण खुलाएर सिफारिस पेस गर्नुपर्छ। तर, यातना, क्रुर तथा अमानवीय तरिकाले वा नियन्त्रणमा लिई ज्यान मारेको, जाति हत्यालगायत अन्य केही कसुरमा भने माफी दिने कारबाही गर्न नसकिने प्रावधान दफा १५९ कै उपदफा (४) मा छ। तर, भ्रष्टाचार, यातना, जबरजस्ती करणी, क्रुर तथा अमानवीय तरिकाले वा नियन्त्रणमा लिई ज्यान मारेको, जाति हत्या, विस्फोटक पदार्थ, अपहरण, शरीर बन्धक वा व्यक्ति बेपत्ता, मानव बेचबिखन तथा ओसारपसार, सम्पत्ति शुद्धीकरण, र तीन वर्षभन्दा बढी कैद सजाय हुने लागू औषधको ओसारपसार वा कारोबारलगायतका कसुरमा माफी दिलाउने कारबाही नै गर्न नसकिने कानुनी प्रावधान छ। माफी दिलाउने प्रावधान रहेको अपराध संहिताको दफा १५९ कै उपदफा (५) ले भने पुनरावेदन चलिरहेको वा मुद्दा अन्तिम भई नसकेको अवस्थामा चाहिँ माफी दिलाउने कारबाही गर्नै नसक्ने भनी बाध्यकारी कानुनी व्यवस्था गरेको छ। फौजदारी कसुर (सजाय निर्धारण तथा कार्यान्वयन) ऐनले कैद कट्टाको व्यवस्था गरेको छ। कैदमा रहँदा चालचलनमा सुधार आएमा र निजले ५० प्रतिशत कैद सजाय भुक्तान गरेमा निजलाई भएको कैद सजाय कारागारले तोकिएबमोजिम कट्टा गर्न सक्ने व्यवस्था छ। मुलुकी फौजदारी कार्यविधि संहिता जन्मकैदलाई २५ वर्ष गणना गरेको छ। यो प्रावधानलाई मिचेर सरकारले आममाफी र कैद छुट दिँदै आएको छ। यस्तो कानुनी व्यवस्था भए पनि पछिल्लो समयमा सरकारले मुद्दा चलिरहेका विषयमा धमाधम आममाफी र कैद मिनाहा गरिरहेको छ। आममाफीका कारण राष्ट्रपतिसमेत विवादमा पर्दै आएका छन्। यसले गणतन्त्र, संविधान र प्रजातन्त्रकै खिल्ली उडाएको छ। सरकारकोे सिफारिसमा राष्ट्रपतिद्वारा आममाफी दिने कानुन व्यवस्था छ। जसले गर्दा राष्ट्रपति नै विवादमा पर्ने गरेका छन्। २०७६ सालयता २०७९ सालमा सबैभन्दा बढीलाई माफी दिइएको थियो। यो बेला शेरबहादुर देउवा प्रधानमन्त्री थिए। देउवा, केपी शर्मा ओली र पुष्पकमल दाहाल प्रचण्ड यो पाँच वर्षको अबधिमा प्रधानमन्त्री भएका छन्। राष्ट्रपति विद्यादेवी भण्डारी र रामचन्द्र पौडेल राष्ट्रपति थिए। गृह मन्त्रालयका अनुसार २०७६ सालमा २२ जनालाई आममाफी दिइएको थियो। यी सबैलाई संविधान दिवसमा नै आममाफी दिइएको छ। यो वर्ष गणतन्त्र दिवस र प्रजातन्त्र दिवसमा भने आममाफी नदिएको गृह मन्त्रालयको तथ्यांकले देखाएको छ। यो वर्ष १ हजार २३ जनाको कैद कट्टा भएको थियो। जसमध्ये गणतन्त्र दिवसमा ४ सय ३४, संविधान दिवसमा २ सय ६०, प्रजातन्त्र दिवसमा ३ सय २९ जनाको कैद कट्टा भएको थियो। २०७७ सालमा २४ जनालाई आममाफी दिइएको थियो। २०७७ सालमा गणतन्त्र दिवसमा ८ जना, संविधान १ जना, प्रजातन्त्र दिवसमा १५ जनालाई आममाफी दिएको थियो। सरकारले वर्ष १ हजार १ सय २ को कैद मिनाहा भएको थियो। गणतन्त्र दिवसमा २ सय ३३ संविधान दिवसमा २ सय ८९ र प्रजातन्त्र दिवसमा ५ सय ८० जनाको कैद कट्टा भएको थियो। २०७८ सालमा २० जनाको आममाफी दिइएको छ। गणतन्त्र दिवसमा आममाफी दिइएको थिएन। संविधान दिवसमा ८ जना र प्रजातन्त्र दिवसमा १२ जनालाई आममाफी दिइएको थियो। त्यस्तै १ हजार ४ सय ५४ जनाको कैद मिहाना भएको थियो। गणतन्त्र दिवसमा ४ सय ३० संविधान दिवसमा ५ सय २३ र प्रजातन्त्र दिवसमा ५ सय १ जनाको कैद मिनाहा भएको छ। २०७९ सालमा सबैभन्दा बढीले आममाफी पाएका थिए। यो वर्ष गणतन्त्र दिवसमा १६, संविधान दिवसमा २१ जना र प्रजातन्त्र दिवसमा १३ गरी ५० जनालाई सरकारले आममाफी दिएको थियो। यो वर्ष १ हजार ८ सय ८० को कैद मिनाहा भएको छ। गणतन्त्र दिवसमा ८ सय १८, संविधान दिवसमा ६ सय ८१ र प्रजातन्त्र दिवसमा ३ सय ८१ जनाको कैद कट्टा भएको कारागार व्यवस्थापन विभागले जनाएको छ। कैद मिनाहा पनि यही वर्ष सबैभन्दा बढी भएको छ। २०८० सालमा १९ जना आममाफी पाएका छन्। गणतन्त्र दिवसमा १९ जनालाई आममाफी दिइएको थियो। संविधान दिवसमा भने आममाफी नदिएको गृह मन्त्रालयले जनाएको छ। प्रजातन्त्र दिवसमा आउन नै बाँकी छ। २०८० मा १ हजार १ सय ५२ जनाले कैद मिनाहा पाएका छन्। गणतन्त्र दिवसमा ४ सय ८२ र संविधान दिवसमा ६ सय ७० कैद मिनाहा पाएका छन्। यसरी आममाफी दिइएकाहरू पुनः अपराध कर्ममा फर्किएका छन्। २०८० सालको संविधान दिवसमा कैद मिनाहा भएले पछिल्लो एक महिनाको बीचमा विभिन्न अपराध गरेको सार्वजनिक भइरहेको छ। रुकुम पश्चिमकै सानीभेरी गाउँपालिका९ सिम्लीका ३३ वर्षीय लोकेन्द्र भनिने लोकबहादुर विकले कैद मिनाहा भएको २५ दिनमा एक महिलाको हत्या गरेका छन्। उनले रुकुम पश्चिमको मुसिकोट नगरपालिका७ साँखकी २८ वर्षीया भावना विकको हत्या गरेको प्रहरी बताएको छ। विकको २०८० संविधान दिवसका दिन कैद मिनाहा गरिएको थियो। सरकारले जघन्य अपराधमा संलग्न बाँकेका योगराज ढकाल रिगल, रेशम चौधरी, बालकृष्ण ढुंगेल लगायतलाई जबरजस्ती राजनीतिक आडमा आममाफी र कैद मिनाहा गरिदिएको छ। रिगल को कैद मिनाहापछि भएको रिहाइमा तामझामका साथ अविरजात्रा नै गरेर स्वागत गरिएको थियो। राष्ट्रपति रामचन्द्र पौडेलले रिगललाई गरेको कैद मिनाहालाई तत्काल बदर गर्न परमादेश जारी गरेको छ। यही सरकारको सिफारिसमा रेशम चौधरीलाई आममाफी दिएको थियो। २०७२ भदौ ७ गते कैलालीको टीकापुरमा थरुहट थारुवान आन्दोलनका क्रममा नेपाल प्रहरीका एसएसपी लक्ष्मण न्यौपानेसहित सात सुरक्षाकर्मी र एक नाबालकको मृत्यु हुने गरी भएको हिंसात्मक घटनाका आरोपित चौधरी जन्मकैदको फैसलापछि जेल चलान भएका थिए। उनलाई जिल्ला अदालत कैलाली, उच्च अदालत दीपायल र सर्वोच्च अदालतसमेतले जन्मकैदको सजाय सुनाएका छन्। रेशम चौधरीलाई आममाफी दिनु गलत थियो भन्ने सर्वोच्चको फैसलाले पुनः भनिसकेको छ। सत्ता साझेदारी दल नागरिक उन्मुक्ति पार्टीका संरक्षक हुन् चौधरी। चौधरीकी पत्नी रञ्जिता चौधरी भूमि व्यवस्था, सहकारी तथा गरिबी निवारण मन्त्री छन्। सुदूरपश्चिम प्रदेशमा पनि रेशमको पार्टी सत्तामा छ। ०७५ सालको गणतन्त्र दिवसको अवसरमा सशस्त्र द्वन्द्वकालमा उज्जनकुमार श्रेष्ठको हत्यामा दोषी ठहर हुँदै जेल सजाय भोगिरहेका तत्कालीन माओवादी नेता बालकृष्ण ढुंगेलसहित ८ सय १६ जनाको बाँकी सजाय मिनाहा भएको थियो। श्रेष्ठ हत्याको अभियोगमा ढुंगेल द्वन्द्वकालमै साढे सात वर्ष जेल बसेका थिए। तत्कालीन पुनरावेदन अदालतले सफाइ दिएपछि जेलमुक्त भएका ढुंगेल सर्वोच्चको आदेशसँगै २०७४ कात्तिक १४ गते पुनः जेल चलान भएका थिए। ४० प्रतिशत सजाय भुक्तान भएको तथा राम्रो आचरण भएको भन्दै व्यक्ति हत्यामा दोषी ठहर भई सजाय काट्दै गरेका ढुंगेललाई सरकारले गणतन्त्र दिवसको अवसरमा आममाफी दिएको थियो। उनी त्यतिबेला ओखलढुंगाका उज्जनकुमार श्रेष्ठ हत्यामा दोषी करार भई कर्तव्य ज्यान मुद्दामा जेल सजाय काटिरहेका थिए। उनको मृत्यु भइसकेको छ। उनीहरू जस्तै ६ हजार ७ सय ४६ जनाले उनमुक्ति पाएका छन्। पछिल्ला राष्ट्रपति पौडेलले आममाफी र कैद मुक्त गरेका दुई निर्णय सर्वोच्चले गलत भनिएको छ। रिगल र रेशम चौधरीको केसमा पौडेलले सरकारको सिफारिस सिदासिदा अनुमोदन गरिदिएका थिए। सर्वोच्चले टीकापुर घटनालाई जघन्य फौजदारी कसुर भन्दै राजनीतिक घटनाका नाममा यसमा संलग्नको सजाय माफी मिनाहा दिनु संविधान, कानुन र न्यायको सिद्धान्तविपरीत हुने ठहर गरेको थियो। सर्वोच्चले २०८० जेठ २ मा टीकापुर घटनाका दोषी चौधरीलाई जन्मकैदको सजाय हुने उच्च अदालत दीपायलको फैसला नै सदर गरेको थियो। तर, त्यसको १३ दिनपछि गणतन्त्र दिवस जेठ १५ मा राष्ट्रपति पौडेलले चौधरीको कैद माफी मिनाहा गरिदिएका थिए। फैसलाको करिब ३ महिनापछि तयार पूर्णपाठमा सर्वोच्चले राष्ट्रपतिबाट भएको माफी मिनाहालाई समेत संकेत गर्दै यस्ता गतिविधि संविधान, कानुन र न्यायको मान्य सिद्धान्तविपरीत भएको बताएको छ। सर्वोच्चका न्यायाधीशद्वय डा आनन्दमोहन भट्टराई र नहकुल सुवेदीको इजलासले त्यो फैसला गरेको थियो। रिगल तत्काल नै पक्राउ परिसकेका छन्। अब रेशमचाहिँ कहिले पक्राउ पर्छन् ?"
न्यायालयप्रति कृतज्ञ छु,"क्रुर तरिकाले मेरो श्रीमान्को हत्या गरेका योगराज ढकाल रिगलले राष्ट्रपतिबाट आममाफी पाएपछि म निकै डराएकी थिए। हतास थिएँ। न्यायका लागि निरन्तर लडिरहेँ। अहिले सर्वोच्चको फैसला आउँदा अत्यन्तै खुसी लागेको छ। यो मेरो मात्रै लडाइँ होइन, कानुनको पक्षमा उभिने, न्यायप्रेमी सबै व्यक्तिको सहयोगले संभव भएको हो। हरतरहले सहयोग गर्नुहुने सबैप्रति म कृतज्ञ छु। श्रीमान्को हत्यारा जसले जन्मकैदको सजाय पाएका थिए। उनले आधा सजाय पनि भुक्तान नहुँदै राष्ट्रपतिबाट आममाफी पाएर कैदमुक्त हुनु निकै दुःखद् कुरा हो। कानुनी राज्यको उपहास हो। जेलमुक्त हुँदा ती व्यक्तिको जुन रवाफ थियो नि कुनै विशेष काम गरेर फर्कनुभएको जस्तै थियो। यो दृश्यले मेरो मन छियाछिया भएको थियो। पूरै राज्य नै लागेर मेरा श्रीमान्प्रति अन्याय गरेको थियो। यो दृश्यले मलाई शान्त बस्न दिएन। काठमाडांै आएर मुद्दा गर्ने, अनशन गर्न सक्ने आर्थिक हैसियत मेरो थिएन। देवरहरूले सहयोग गर्नुभयो। विभिन्न संघसंस्थाले साथ दिनुभयो। रिट लिएर सर्वोच्च जाँदै गर्दा म निकै डराएकी थिएँ। हामीलाई न्याय दिने सरकार बिकिसकेको थियो। दलहरू बिकिसकेका थिए। एउटै आस र विश्वास भनेको मलाई कानुनप्रति नै थियो। अदालतप्रति नै थियो। अदालतमा अन्तिम बहस भइरहँदा म कामी रहेकी थिए। आँखा बन्द गरेर बसिरहेकी थिए। सबै त बिकिसक्यो, नेपालको न्याय र कानुन बिक्छ कि बिक्दैन होला भनेर मनमनै सोचिरहेकी थिए। निकै त्रसित पनि थिएँ। नेपालको न्यायालय बिक्यो भने हामीजस्ता पीडित व्यक्ति कहाँ जाने होला ? भन्ने भैराथ्यो। मुटु जोडजोडले धड्किराथ्यो। के आउला ? कस्तो फैसला आउला भन्ने भाथ्यो। रिगलकै पक्षमा फैसला आए देश नै छाडेर जान्छु भन्ने सोचिराथँे। न्यायालयमा कहिल्यै पनि फर्केर हेर्दिन भन्ने लाग्याथ्यो। नेपाल छाडेर इन्डियातिर नै जान्छु भन्ने लाग्याथ्यो। तर, अब फैसला मेरो पक्षमा छ। तपाईं हामी सबैको पक्षमा छ। यो फैसलाले म जस्तै पीडित अन्य व्यक्तिलाई पनि अदालतप्रति विश्वास जगाएको छ। अदालतको आँगन मलाई मन्दिर जस्तै लाग्यो। न्याय दिने न्यायालयप्रति कृतज्ञ छु। (सर्वोच्चको आदेशपछि भारतीले अन्नपूर्ण पोस्ट्लाई दिएको प्रतिक्रिया)"
मधेशमा हत्या हिंसाको घटना बढ्यो,"महोत्तरी : मधेश प्रदेशमा पछिल्लो समयमा हत्या हिंसाको घटना बढदै गएको छ । चालु आर्थिक वर्षको ३ महिनाको अवधिमा मधेश प्रदेशमा ३७ जनाको हत्या भएको छ । प्रेम सम्बन्ध, पारिवारिक र आर्थिक सम्बन्ध कारण भएको विवादका कारण साउनदेखि असोजसम्ममा ३७ जनाले ज्यान गुमाएका छन्। मधेश प्रदेश प्रहरीको तथ्यांकअनुसार यसअवधिमा सबैभन्दा बढी बारा जिल्लामा ८ जनाले ज्यान गुमाएका छन् । त्यस्तै सप्तरीमा ७, पर्सा र सर्लाहीमा ५५ जना, धनुषा र रौतहटमा ४४ जना तथा महोत्तरी र सिरहामा २२ जनाको हत्या भएको प्रहरीको प्रतिवेदनले देखाएको छ। यसअवधिमा समान्य विवाददेखि योजनावद्ध रुपमा हत्याको घटना भएको मधेश प्रदेशका प्रहरी कार्यालयका प्रवक्ता श्याम महतोले बताएका छन् । गत आर्थिक वर्ष २०७९८० मा १०६ जनाको हत्या भएको थियो । त्यस्तै आर्थिकबर्ष २०७८७९ मा ९६ जना र आर्थिक वर्ष २०७७७८ मा ९३ जनाको हत्या भएको प्रवक्ता महतोले जानकारी दिएका छन् ।"
वीरगन्जमा एक करोड रुपैयाँ बराबरको सामानसहितको ट्रक प्रहरी नियन्त्रणमा,वीरगन्ज : वीरगन्जबाट प्रहरीले करिब १ करोड रुपैयाँ बराबरको सामानसहितको एउटा ट्रक नियन्त्रणमा लिएको छ। बिल भन्दा बढी औषधी तथा खुद्रा सामानहरू लोड गरेर वीरगन्जबाट पोखरा जाँदै गरेको ट्रक प्रहरीले बुधबार राति वीरगन्ज महानगरपालिका१४ बाट नियन्त्रणमा लिएको जनाएको हो। पोखरा जाँदै गरेको ना३ ख ५५७६ नम्बरको उक्त ट्रक वीरगन्जको गण्डक चोकमा रोकेर प्रहरीले चेकजाँच गरेको थियो। त्यस क्रममा ट्रकमा बिलविजकभन्दा बढी मालबस्तु लोड रहेको र बिल पनि शंकास्पद देखिएपछि सामानसहितको उक्त ट्रक नियन्त्रणमा लिइएको पर्साका प्रहरी उपरीक्षक कोमल विक्रम शाहले बताए। ९९ लाख ६९ हजार बराबर रुपैयाँको मालबस्तुसहित उक्त ट्रक थप अनुसन्धान तथा कारबाहीको लागि बाराको पथलैयास्थित राजश्व अनुसन्धान कार्यालयमा बुझाइएको प्रहरी उपरीक्षक शाहले जानकारी दिए।
रिगल प्रहरी नियन्त्रणमा,"नेपालगन्ज : गुण्डा नाइके योगराज ढकाल रिगल रिहाइ उन्मादले पुनः जेल गएका छन्। बिहीबार अपराह्न ४ः३० बजेतिर नेपालगन्जको न्युरोडस्थित सेतु विक चोकनजिक ससुराली घरमा लुकेर बसेको अवस्थामा नियन्त्रणमा लिएको बाँके प्रहरी प्रमुख एसपी सुवास चन्द्र बोहोराले बताए। यद्यपि प्रहरी नियन्त्रण अघि उनले फेसबुक ग्रुप नेपालगन्ज ग्यालरीलार्ई दिएको छोटो अन्तर्वार्तामा आत्मसमर्पण गर्न लागेको बताएका थिए। सम्मानित अदालतले गरेको निर्णयप्रति म सम्मान गर्दै, कानुनमाथि फेरि पनि विश्वास राख्दै, म भोलि फेरि न्याय पाउनेछु भन्ने विश्वास राख्दै म आफूलाई कानुन समक्ष आत्मसमर्पण गर्न जाँदैछु। मलाई लागेको दोषहरूपछि के हुन्छ कसो हुन्छ ? त्यो फेरि छानबिन होला ?, उनले भिडियोमा भनेका छन्, २०७२ सालमा मलाई दोष लागेर हिजो दिनमा पनि मैले आत्मसमर्र्पण गरेर कानुनप्रति विश्वास राखेर जिल्ला अदालत बाँकेमा आत्मसमर्पण गरेको थिएँ। त्यही तरिकाले म आज फेरि आत्मसमर्पण गर्न जिल्ला प्रहरी कार्यालय बाँकेमा जाँदैछु। सामाजिक सञ्जालमा भाइरल भइरहेको भिडियोमा चेक सर्ट लगाएका एक युवाले बायाँहात समातेर उनी सडकमा हिँड्दै गरेको र केही पर जिप्रका बाँकेका प्रवक्ता डीएसपी नारायण डाँगी, वरिष्ठ सई माधव रिजालसहितका प्रहरी रहेको गाडी रिगललाई कुरेर बसेकोे र उनी गाडीनजिक नियन्त्रणमा लिएर पिकअप गाडीमा चढाएको देखिन्छ। जप्रका प्रमुख एसपी बोहोरा भने कोठाभित्र अन्तर्वार्ता दिए पनि प्रहरीले रिगललाई पक्राउ गरेको दाबी गर्दै भन्छन्, आत्मसमर्पण गरेको होइन। न्युरोडमा लुकेको अवस्थामा हामीले नियन्त्रणमा लिएका हौं। गत ३ असोजमा संविधान दिवसको दिन राष्ट्रपतिबाट आममाफी पाएर दाङको घोराही कारागारबाट रिहा हुँदा विजयोत्सव शैलीमा ठूलो संख्यामा गाडीको लस्करसहित बाँकेमा पुग्नु र युद्ध जितेको सिपाहीले झैं फूलमालाले भव्य स्वागत गरेको रिहाइ उन्माद नै रिगललाई पुनः जेल पठाउने कारण बनेको हो। उनको रिहाइको भिडियो सामाजिक सञ्जालमा भाइरल बनेको थियो। जसमा आममाफी दिने राष्ट्रपति रामचन्द्र पौडेलको निकै आलोचना भएको थियो। रिहाइपछि रिगलले राष्ट्रिय टेलिभिजनमा दिएका अन्तर्वार्तामा पनि रिहाइ उन्माद देखिन्छ। उनी पुनः जेल जानुमा अर्को ठूलो कारण बन्यो, मृतक चेतन मानन्धरकी पत्नी भारतीले काठमाडौंमा अनशन बस्नु, अनशनमा जनसमर्थन पाउनु र सर्वोच्च अदालतले आममाफीको निर्णय बदर गर्नु। रिहाइ उन्माद पनि पक्कै पनि एउटा कारण हो, बाँके प्रहरी प्रमुख बोहोरा भन्छन्, पीडित परिवारले न्यायका लागि गरेको संघर्ष पनि अर्को कारण हो। ८ असार २०७२ मा रिगलको समूहले मानन्धरलाई दिउँसै लखेटीलखेटी खुँडा प्रहार गरेर हत्या गरेको थियो। खुँडा प्रहारले हात काटिएका मानन्धरको अत्यधिक रक्तश्राव भई उपचारका लागि अस्पताल लैजाँदै गर्दा निधन भएको थियो। हत्याविरुद्ध किशोरकुमार मानन्धरले घटनामा १५ जना संलग्न भएको जिल्ला प्रहरी कार्यालय बाँकेमा किटानी जाहेरी दिएका थिए। जिल्ला न्यायाधीश विष्णु सुवेदीको इजलासले ११ वैशाख २०७५ मा चेतन मानन्धरको हत्यामा रिगललाई सर्वस्वसहित जन्मकैदको फैसला गरेको थियो। सुरुमा फरार रहेका ढकालले आफैं अदालतमा आत्मसमर्पण गरेका थिए। अदालतले प्रशान्त गौतम भन्ने प्रेमध्वज खत्री, विशाल भन्ने छविलाल बस्नेत, नवराज खत्री र मोहनलाल खड्का चार जनालाई जन्मकैदको फैसला गरेको थियो। सोहनसिंह ढकाललाई भने १० वर्ष र दीपेन्द्रसिंह भन्ने दीपेन्द्र मल्ललाई ५ वर्षको सजाय फैसला भएको थियो। माधव नेपाली, विवाद पाठक, हरि वली, प्रितम थापा, मनिष चौलागाईं, यमबहादुर बुढामगर र केशवबहादुर रोकाय गरी सात जनालाई तीनतीन वर्षको सजाय तोकिएको थियो। रिगललाई भगाउन सहयोग गरेको भनिएका दीपक केसीले भने सफाइ पाएका थिए। २८ फागुन २०७६ मा उच्च अदालत तुलसीपुर नेपालगन्जले पनि जिल्ला अदालतको फैसलालाई सदर गरेको थियो।"
विद्युत सर्ट हुँदा काभ्रेका ४ पसलमा आगलागी,"काभ्रे : विद्युत सर्ट हुँदा एउटै घरको चार सटर पसलमा आगलागी भएको छ। शुक्रबार बिहान काभ्रे जिल्लाको पाचखाल नगरपालिका४ समाजकल्याण चोकस्थित उद्धवप्रसाद तिमलसिनाको घरको सटरमा अचानक विद्युत सर्ट भइ आगोलागी भएको प्रहरीले जनाएको छ। आगलागीमा सोही घरमा रहेका ९ सटरमध्ये ४ वटा कपडा पसल पूर्ण रुपमा जली नष्ट भएको ३ वटा होटल १ मोबाइल पसल, १ मासु पसल सटरमा अंशिक क्षति भएको मानवीय क्षति नभएको बताइएको छ। उक्त आगलागी घटना नेपाल प्रहरी एवम् स्थानीय र दमकलको सहयोगमा ७ बजे नियन्त्रणमा आएको थियो। क्षतिको विवरण एकिन भइनसकेको जिल्ला प्रहरी कार्यालय काभ्रेले जनाएको छ।"
राजस्व छलीको आशंकामा भन्सार जाँचपास भएको ट्याक्टर नियन्त्रण,"विराटनगर : विराटनगर भन्सार कार्यालयबाट जाँचपास भएर छुटेको एउटा ट्याक्टरलाई सशस्त्र प्रहरीले बिहीबार साँझ नियन्त्रणमा लिएको छ। मिलका सामग्री, साना पत्थर, रबर रोल र भीबेल्टलगायतका सामान लोड गरिएको बीआर ३८ जीए ६८४४ नम्बरको ट्याक्टरलाई राजस्व छलीको आशंकामा नियन्त्रणमा लिइएको सशस्त्र प्रहरी बल मोरङका प्रमुख एसपी तीर्थ थापाले जानकारी दिए। उनका अनुसार विराटनगर महानगरपालिका१५ हनुमान मन्दिरनजिकबाट ट्याक्टर नियन्त्रणमा लिइएको हो। ट्याक्टर चालक भारतको जोगवनीका ३९ वर्षीय मोहमद अजमत पनि पक्राउ परेका छन्। नियन्त्रणमा लिइएको सामानसहितको ट्याक्टर र चालकलाई आवश्यक अनुसन्धान एवं कारबाहीका लागि राजस्व अनुसन्धान कार्यालय इटहरीमा बुझाइएको थापाले बताए। उनका अनुसार लोड भएको सामानसहित ट्याक्टर र चालकलाई नियन्त्रणमा लिइएको हो। सामानको भन्सार मूल्यांकन ९ लाख ९९ हजार ३ सय १० रूपैयाँ कायम गरेर प्रज्ञापनपत्र तयार पारिएको फेला परेको छ। तर, ट्याक्टरमा उक्त मूल्यभन्दा बढीको सामान रहेको सूचना सशस्त्र प्रहरीलाई आएको थियो। सामानको जाँचपासमा भन्सार एजेन्ट किशोर शाहीले सहजीकरण गरेको खुलेको छ। भन्सार कार्यालयका कर्मचारीको मिलेमतोमा सामानको भन्सार मूल्यांकन कम गरेर ट्याक्टर छाडिएको हुनसक्ने आशंका छ। विगतमा पनि भन्सारका कर्मचारी र एजेन्ट तथा ढुवानीकर्ताको मिलेमतोमा भन्सार मूल्यांकन कम गरेर सामानको जाँचपास गर्दै राजस्व छली गर्ने गरिएको घटना सार्वजनिक भएको थियो। सशस्त्रले नियन्त्रणमा लिएको ट्याक्टर कसको हो भन्ने खुलेको छैन। सामान ढुवानीकर्ताका बारेमा पनि यकिन हुन बाँकी छ। यस विषयमा अनुसन्धान सुरु गरिएको राजस्व अनुसन्धान कार्यालयले जनाएको छ।"
सडकमार्गबाट एकै सातामा करिब चार सय विदेशी पर्यटक सोलु भित्रिए,सोलुखुम्बु : सडकमार्गबाट एकै हप्ता झण्डै चार सयजना विदेशी पर्यटक सोलुखुम्बु जिल्ला भित्रिएका छन् । पछिल्लो एक सातामा गाडीमार्फत् २४३ पुरुष र १०८ जना महिला गरी ३५१ जना विदेशी पर्यटक जिल्ला भित्रिएको ट्राफिक प्रहरी पोष्ट पत्तालेले जनाएको छ । सोही अवधिमा ५६ महिला र ६१ पुरुष गरी ११७ जना विदेशी पर्यटक स्थलमार्गको प्रयोग गरी बाहिरिएका छन् । पर्यटकीय सिजन भएकाले विदेशीहरु काठमाडौंबाट स्थलमार्गमार्फत् सल्लेरी हुँदै सगरमाथा क्षेत्र जाने क्रम बढिरहेको ट्राफिक प्रहरी जिवन बस्नेतले जानकारी दिए । कतिपय पर्यटक गाडी नै रिजर्भ गरेर आउने गरेको उनको भनाइ छ । सल्लेरीबाट थामडाँडासम्म सडक सवारी सञ्चालन भएसँगै काठमाडौंबाट स्थलमार्ग हुँदै सगरमाथा क्षेत्र भ्रमणमा पुग्ने विदेशीको संख्या बढिरहेका छन् । काठमाडौंबाट खुम्बु आउने पर्यटकहरुका लागि रामेछापको मन्थलीबाट लुक्ला उडान भइरहेका छन् । तर काठमाडौंबाट मन्थली र त्यहाँबाट लुक्ला जान झन्जट हुने भन्दै कतिपय पर्यटक सडकमार्गको प्रयोग गर्न रुचाउन थालेका छन् । मन्थलीबाट समयमा उडान नहुने र त्यहाँ उपयुक्त खान बस्नको समेत व्यवस्था नहुँदा पर्यटकलाई सास्ती हुने गरेको व्यवसायी बताउँछन् । काठमाडौंबाट गाडीमा आउने पर्यटकहरु एकैदिनमा सल्लेरी पुग्छन् । सो दिन सल्लेरी तथा फाप्लुमा बास बसेर भोलिपल्ट त्यहाँबाट खुम्बु पासाङ ल्हामु गाउँपालिका १ को थामडाँडासम्म बोलेरोमा जाने गरेका छन् । थामडाँडाबाट केही घण्टाको पदयात्रा पश्चात लुक्ला पुगेर बास बस्ने गरेको यातयात व्यवसायी राम बहादुर विश्वकर्माले बताए । खुम्बु जाने विदेशीको संख्या बढेसँगै सल्लेरीथामडाँडा चल्ने गाडीको व्यवस्ता पनि बढेको उनको भनाइ छ । सल्लेरीबाट थामडाँडासम्मको सडक कच्ची रहेकाले बोलेरो (फोविल) मात्रै सञ्चालन हुने गरेको छ । यद्यपी सल्लेरीबाट खुम्बु जाने सडक कालोपत्रेको काम भने भइरहेको जनाइएको छ ।
पाइलट पोशाकमै कुटाकुट गर्ने तारा एयरका दुई पाइलट ग्राउण्डेड,"काठमाडौं : नेपाल नागरिक उड्डयन प्राधिकरणले रामेछापको विमानस्थलमा कुटाकुट गर्ने तारा एयरका क्याप्टेन संजीव श्रेष्ठ र सन्तोष शाहमाथि छानबिन सुरू गरेको छ। दुई क्याप्टेनबीच शुक्रबार बिहान विमानस्थलमा कुटपिट भएको थियो। उनीहरूबीच ड्युटीमा खटिएको बेला भएको कुटाकुटको घटनालाई प्राधिकरणले गम्भीररुपमा लिएको प्रवक्ता ज्ञानेन्द्र भूलले बताए। उनले अन्नपूर्णसँग भने,'पाइलटको पोशाकमै ड्युटीमै रहेका बेला पाइलटबीचको कुटाकुट गम्भीर विषय हो। सत्यतथ्य बाहिर नआउञ्जेल उहाँहरूलाई ग्राउण्डेड गराएका छौं। 'प्राधिकरणले घटनाबारे विमान कम्पनी तारा एयरसँग समेत सोधपुछ गर्ने उनले बताए। कुटाकुटको कारण भने खुलेको छैन। कुटाकुटको घटना सार्वजनिक भएसँगै तारा एयरले उनीहरूलाई उडानमा प्रतिबन्ध लगाएको छ। तारा एयरका प्रवक्ता सुदर्शन बर्तौलाले घटनाबारे छानबिन भइरहेको बताएका छन् । उनले कुटाकुट गर्ने दुवै क्याप्टेनलाई उडानमा प्रतिबन्ध लगाएको बताए। प्रवक्ता बर्तौलाले व्यक्तिगत रिसिबीका कारण कुटाकुट भएको हुनसक्ने बताए।"
"तारा एयरका दुई पाइलटबीच कुटाकुट,उडानमा प्रतिबन्ध","काठमाडौं : रामेछापको विमानस्थलमा दुई पाइलटबीच कुटाकुट भएको छ। तारा एयरका क्याप्टेन संजीव श्रेष्ठ र सन्तोष शाहबीच विमानस्थलको एप्रोनमा कुटाकुट भएको हो। कुटाकुटको कारण भने खुलेको छैन। कुटाकुटको घटना सार्वजनिक भएसँगै विमान कम्पनीले उनीहरूलाई उडानमा प्रतिबन्ध लगाएको छ। तारा एयरका प्रवक्ता सुदर्शन बर्तौलाले घटनाबारे छानबिन भइरहेको बताए। उनले कुटाकुट गर्ने दुवै क्याप्टेनलाई उडानमा प्रतिबन्ध लगाएको बताए। उनले भने,'दुई क्याप्टेनबीच कुटाकुट भएको कुरा छ। छानबिन समिति बनाएर कुरा बाहिर ल्याउनेछौं। दुवैजना क्याप्टेनलाई सस्पेन्स गरिएको छ। प्रवक्ता बर्तौलाका अनुसार व्यक्तिगत रिसिबीका कारण कुटाकुट भएको हुनसक्ने बताए।"
रिगल ढकालको कैद माफी संविधान प्रतिकूल,"काठमाडौं : सर्वोच्च अदालतले कर्तव्य ज्यान मुद्दामा दोषी ठहर भएका योगराज (रिगल) ढकाललाई गरिएको कैद माफी, मिनाहाको निर्णय बदर गर्दै उनलाई तत्काल पक्राउ गरी कारागार चलान गर्न परमादेश दिएको छ। कायममुकायम प्रधानन्यायाधीश ईश्वरप्रसाद खतिवडा, न्यायाधीशहरू सपना प्रधान मल्ल र डा कुमार चुडालको पूर्णइजलासले मन्त्रिपरिषद्को सिफारिसमा राष्ट्रपति रामचन्द्र पौडेलबाट कैद माफीका लागि भएको निर्णय संविधान, कानुन प्रतिकूल रहेको ठहर गर्दै बदर गरेको हो। १६ पृष्ठ लामो संछिप्त आदेश (फैसला)मा भनिएको छ, रिगल ढकाललाई कर्तव्य ज्यान मुद्दामा सुरु बाँके जिल्ला अदालत र उच्च अदालत तुलसीपुर नेपालगञ्ज इजलासबाट हुने ठहर गरिएको जन्मकैदको सजायमध्ये भुक्तान गर्न बाँकी कैद सजाय कट्टा गर्ने (कम गर्नेछोट्ट्याउने) गरी भएका कामकारबाही सम्माननीय राष्ट्रपतिबाट भएको निर्णय र सोसम्बन्धी पत्राचारसमेत उत्प्रेषणको आदेशले बदर हुने ठहर्छ। फैसलाको पूर्णपाठपछि तयार गरिने जनाइएको छ। सर्वोच्चको फैसला महŒवपूर्ण नजिर भएको संविधानविद्हरूले प्रतिक्रिया दिएका छन्। २०७२ साल असार २८ गते रिगलले नेपालगञ्जका चेतन मानन्धरलाई टाउको ताकेर खुँडा प्रहार गरेका थिए। खुँडालाई दायाँहातले छेक्ने क्रममा चेतनको कुहिनाको जोर्नी काटिएको थियो। कर्तव्य ज्यान मुद्दामा बाँके जिल्ला अदालत र उच्च अदालतले रिगललाई दोषी ठहर गरेको थियो। मुद्दा विचाराधीन अवस्थामा रहँदा नै सरकारले रिगलले भुक्तान गर्न बाँकी कैद ११ वर्ष ११ महिना ५ दिन कट्टा गरी (कम गरी वा छोट्ट्याई) थुनाबाट मुक्त गरिएको थियो। रिगल तरुण दलका तत्कालीन क्षेत्रीय सभापति थिए। कानुनी राज्यमा जघन्य अपराधीलाई सजाय माफी दिनु संविधान, कानुनविपरीत हुने भएकाले कैद माफी मिनाहाको निर्णय, आदेश र कामकारबाही बदरको माग गर्दै चेतनकी पूर्वपत्नी भारती शेर्पा (मानन्धर)ले रिट निवेदन दायर गरेकी थिइन्। नेपालको संविधानको धारा ४६ र १३३ (२) (३) समेतका आधारमा उत्प्रेषणको आदेश जारी गरी बदरको माग रिट निवेदनमा गरिएको थियो। सोही रिट निवेदनको सुनुवाइ गर्दै सर्वोच्चले महत्वपूर्ण नजिर बनाएको छ। सर्वोच्चले रिगलको कैद कट्टाको निर्णयमा नेपालको संविधान प्रतिकूल साथै मुलुकी फौजदारी कार्यविधि संहिता २०७४ र फौजदारी कसुर (सजाय निर्धारण तथा कार्यान्वयन ऐन) २०७४ को त्रुटिपूर्ण रूपमा प्रयोग गरेको ठहर गरेको छ। रिगल ढकाललाई ठहर भएको कैद सजाय घटाउने वा कट्टा गर्ने सन्दर्भमा प्रतिपादित सिद्धान्तको अनुशरण गरेको नदेखिएको फैसलामा उल्लेख छ। सर्वोच्च अदालतले गरेको संविधान, कानुनको व्याख्या वा प्रतिपादन गरेको कानुनी सिद्धान्त सबैले पालन गर्नुपर्छ। यस अर्थमा हेर्दा विवादित कैद कट्टासम्बन्धी निर्णय नेपालको संविधानको धारा १२८ को उपधारा (४) समेतको प्रतिकूल देखिन आयो, फैसलामा भनिएको छ। रिगललाई जघन्य कर्तव्य ज्यान मुद्दामा २०७५ वैशाख ११ गते जिल्ला अदालत बाँकेले सर्वस्वसहित जन्मकैद (२० वर्ष) सुनाएको थियो। सो फैसलाउपर उच्च अदालत तुलसीपुर नेपालगन्ज इजलासमा पुनरावेदनसमेत परेको थियो। उच्च अदालतले २०७६ माघ २८ गते जन्मकैदको सजाय सदर गरेको थियो। कर्तव्य ज्यान मुद्दामा ठहर भएको जन्मकैदमध्ये रिगलबाट असुलउपर हुन् ११ वर्ष ११ महिना ५ दिन रहेको छ। गत असोज ३ गते संविधान दिवसको उपलक्ष्यमा रिगललाई ६० प्रतिशतको कारागार सजाय मिनाहा गरिएको थियो। उक्त माफी मिनाहाप्रति चौतर्फी आलोचना भएको थियो। सरकारले भने कैद कट्टामाफी मिनाहा, गर्ने कामकारबाही र निर्णय कानुन सम्मत रहेको दाबी गर्दै आएको थियो। सजाय मिनाहा भए लगत्तै उनी फूलमाला र अबिरजात्रासहित घर फर्किएका थिए। रिगल रिहा भएको तीन दिनपछि असोज ६ गते चेतनकी पत्नी भारतीले रिट निवेदन दायर गरेकी थिइन्। रिटमा राष्ट्रपति पौडेलका साथै प्रधानमन्त्री तथा मन्त्रिपरिषद्को कार्यालय, गृह मन्त्रालय, जिल्ला प्रशासन कार्यालय, बाँके, जिल्ला कारागार दाङ, जिल्ला प्रशासन दाङ, महान्यायाधिवक्ताको कार्यालय र रिगललाई विपक्षी बनाइएको छ। पीडितको हक प्रतिकूल सरकारको त्यो निर्णय सर्वोच्चले सजाय घटी वा कम गर्दा पीडित पक्षको सहमति वा मञ्जुरी अनिवार्य चाहिने जनाएको छ। रिगलको सजाय कट्टा गर्ने निर्णय गर्दा पीडितसँग मञ्जुरी वा सहमति नलिएकोमा प्रश्नसमेत गरेको छ। रिगल ढकाललाई भएको सजाय कट्टासम्बन्धी निर्णय गर्नुपूर्व सो कारबाहीसम्बन्धी जानकारी पीडितलाई दिइयो वा दिइएन ? साथै कैद कट्टा गर्ने विषयमा पीडितको मञ्जुरी वा सहमति लिइयो वा लिइएन ? भन्ने प्रश्नहरू पूर्णरूपमा अनुत्तरित रहेको देखियो, फैसलामा भनिएको छ, अपराध पीडितको हक फैसलाको परिणामसम्म नै विस्तारित रहने भएकाले पीडकलाई भएको सजाय घटी वा कम गर्दा पीडित पक्षको सहमति वा मञ्जुरी लिनु अनिवार्य बन्दछ। पीडकको रूपमा रिगल ढकाललाई भएको कैद सजाय घटाउने गरी भएका काम कारबाही तथा निर्णय नेपालको संविधानको धारा २१ अनुकूल हुने गरी भए गरिएको देखिएन। संविधानको धारा २१ प्रतिकूल भए गरिएका कामकारबाही र निर्णयलाई यस अदालतले न्यायिक मान्यता प्रदान गर्न सक्दैन। रिगलको बाँकी कैद सजाय कम गर्ने वा कट्टा गर्ने गरी भएको निर्णयसमेत नेपालको संविधानको धारा २१ ले प्रदान गरेको अपराध पीडितको हक प्रतिकूल रहेको पाइयो। फैसलामा पीडितको हक संरक्षित हुने गरी, सहमति तथा मञ्जुरीसमेत लिई पीडितलाई सामाजिक पुनस्र्थापना र क्षतिपूर्तिसहितको न्याय प्राप्त भएको अवस्था सुनिश्चित गर्नुपर्ने जनाइएको छ। त्यस्तै सर्वोच्च अदालतबाट विगतमा भएका आदेश, प्रतिपादित नजिरसहित कानुनमा उल्लेख भएका शर्तहरूको अनुशरण गरेर सार्वजनिक हित, चासो र सरोकारका विषयसमेत विचार गरेर कैद छुट तथा मिनाहा गर्नुपर्ने फैसलामा उल्लेख छ। वस्तुगत कारण र आधार आवश्यक सर्वोच्चले सजाय कम गर्ने वा घटाउने, छुट दिने निर्णय गर्नु र यसरी गरिने निर्णयमा वस्तुगत आधार र उचित कारण अभिव्यक्तमा रूपमा खुलाएर निर्णय गर्न सरकारलाई परमादेश दिएको छ। माफी मिनाहा, सजाय मूलतबी राख्ने वा सजाय घटाउने, छोट्ट्याउने वा कट्टा गर्ने जुनसुकै प्रकारको निर्णय गर्दा वस्तुगत आधार र कारण खुलाउन आवश्यक पर्ने जनाएको छ। विगतको अभ्यास र व्यावहारिक सहजतालाई हेरेर कानुन, न्यायिक सिद्धान्तको अनुशरण नगर्ने सुविधा राज्य संयन्त्रका कुनै पनि पदाधिकारीलाई प्राप्त हुन सक्दैन, फैसलामा भनिएको छ, राष्ट्रपति कार्यालयमा पठाइएको विवरणमा प्रत्यर्थी रिगल ढकालको स्वास्थ्य स्थिति उल्लेख गर्दा निज वृद्ध, रोगी, अशक्त नभएको उल्लेख भएको देखिन्छ। उमेर करिब ४१४२ वर्ष भएको देखिएकाले उमेरका दृष्टिले पनि अन्यथा विचार गर्नुपर्ने अवस्था छैन। कैदी बन्दीमा सुधार आएको कुराको कुनै अभिलेख निर्णयकर्ता सम्माननीय राष्ट्रपति समक्ष पेश भएको देखिँदैन। सरकारको निर्णयलाई सुशासन (व्यवस्थापन तथा सञ्चालन) ऐन २०६४ को दफा १७ अनुकूलको कार्य भनी मान्न मिल्ने नदेखिएको फैसलामा जनाइएको छ। फैसलामा भनिएको छ, अपराधको राजनीतीकरण गर्ने प्रवृत्तिहरू पनि यस्तै प्रकारका व्यवहार र कार्यशैलीको धरातलमा पैदा हुने र मौलाउने गर्छन्। स्वेच्छाचारिता पैदा गर्ने प्रकृतिका व्यवहारहरूमा नियन्त्रण र सुधार गर्दै गएमा नै कानुनको शासन कायम राख्न योगदान प्राप्त हुन्छ। निर्णय र बहसमा तादाम्यता मिलेन सर्वोच्चको पूर्णइजलासले रिगल ढकालको कैद मिनाहामा भएको निर्णय, मुद्दामा सरकारले पेस गरेको लिखित जवाफ र बहसमा तादाम्यता नमिलेको जनाएको छ। सरकारले कारागार नियमावली २०२० को नियम २९ को उपनियम (१) समेतको आधारमा बाँकी कैद कट्टा भई कैदबाट छुटेको जनाएको थियो। रिगलको ११ वर्ष ११ महिना ५ दिन कैद भुक्तानी बाँकी रहेको छ। सर्वोच्चको पूर्णइजलासले कारागार नियमावली २०२० मा २०७९ पुस १८ गते भएको संशोधनबाट उल्लेखित उपनियम (१) र (१क) खारेज भइसकेको ठहर गरेको छ। चेतन मानन्धरको हत्या कसुरमा जन्मकैदको सजायमध्ये भुक्तान हुन बाँकी ११ वर्ष ११ महिना ५ दिन (५९ दशमलव ६६ प्रतिशत) कैद सजाय नहुने (कट्टी हुने वा कम हुने) फौजदारी कसुर (सजाय निर्धारण तथा कार्यान्वयन) ऐन २०७४ को दफा ३७ समेतको आधारमा कारबाही र निर्णय भएको उल्लेख छ। उक्त दफा ३७ लाई कानुनी आधारको रूपमा ग्रहण गर्ने हो भने ५० प्रतिशत कैद भुक्तान नभएको र जन्मकैदको सजाय पाएको कसुरदारको हकमा सो बमोजिमको कैद कट्टा गर्न मिल्ने देखिँदैन, फैसलामा भनिएको छ, कैद कट्टा सुविधा प्रदान गरिएको सम्बन्धी विवादित वारदात २०७४ सालमा मुलुकी संहिताहरू जारी हुनु पूर्वको भएको हुँदा यस अदालतको फैसलाव्याख्याअनुसार पनि कारागार नियमावली २०२० को नियम २९ आकर्षित हुन्छ। फौजदारी कसुर फौजदारी कसुर (सजाय निर्धारण तथा कार्यान्वयन) ऐन २०७४ को दफा ३७ समेतका प्रावधान आकर्षित हुँदैन भनी सरकारको तर्फबाट महान्यायाधिवक्ता डा दीनमणि पोखरेललगायतले बहस गरेका थिए। सर्वोच्चले राष्ट्रपति कार्यालय, प्रधानमन्त्री कार्यालय लगायतबाट भएको निर्णय र लिखित जवाफ तथा बहसका क्रममा लिइएको जिकिरबीच द्विविधा र अलमल रहेको अर्थात् तादाम्यता नरहेको अवस्था देखियो। मुख्य अभियुक्तको मात्र किन कैद कट्टा ? कर्तव्य ज्यान मुद्दाका मुख्य अभियुक्त नै रिगल हुन्। यस मुद्दामा अन्य व्यक्ति पनि सहअभियुक्तका रूपमा छन्। रिगलले उच्च अदालत तुलसीपुर, नेपालगन्ज इजलासबाट भएको फैसलाउपर पनि सर्वोच्चमा समेत पुनरावेदन गरेका थिए। जुन पुनरावेदन भदौ ५ गते फिर्ता लिएको पाइएको छ। उक्त जघन्य हत्याका सहअभियुक्तका रूपमा मोहनलाल खड्का, प्रेमध्वज केसी, नवराज खत्री समेतले पनि भदौ महिनामा पुनरावेदन फिर्ता लिएका थिए। यसरी पुनरावेदन फिर्ता लिनेमध्येका रिगलको हकमा मात्र सरकारले बाँकी कैद कट्टा गरेकातर्फ सर्वोच्चले प्रश्न गरेको छ। मुख्य अभियुक्तका रूपमा रहेका रिगल ढकालको हकमा बाँकी कैद कट्टा भएको र निज कैदबाट छुटेको देखियो भने अन्य तीन जना सहयोगीको रूपमा रहेका भनिएका सहअभियुक्तको हकमा सो सुविधा प्रदान गरेको देखिँदैन, फैसलामा भनिएको छ, यसो गर्नुको कुनै अभिव्यक्त कारण खुल्न आएको पनि पाइएन। स्वेच्छता, निष्पक्षता र समान व्यवहारको दृष्टिले हेर्दा यस पक्षमा पनि प्रश्न उपस्थित हुनु स्वाभाविक देखिन्छ। मुद्दा अन्तिम किनारा नहुँदै माफी ? सर्वोच्चले कर्तव्य ज्यानसम्बन्धी रिगलको मुद्दा अन्तिम किनारा नभएको उल्लेख गर्दै विचाराधीन मुद्दामा माफी, मूलतबी, कट्टा वा कम गर्ने गरी निर्णय गर्न नमिल्ने ठहर गरेको छ। मुद्दाका अन्य सहप्रतिवादीहरू हरि ओली, केशवबहादुर रोकाय, यामबहादुर बुढामगर, दीपेन्द्र मल्ल, प्रितम सिंह, विवाद पाठक, सोहन सिंह समेतको छुट्टाछुट्टै पुनरावेदन विचाराधीन अवस्थामा छ। त्यस्तै प्रतिवादी भेषराज चौलागाईंको पुनरावेदन सरहको निवेदन तथा छविलाल बस्नेत र मनिष चौलागाईंको हकमा साधकको रोहमा मुद्दा पनि सर्वोच्चमा विचाराधीन छ। न्याय सम्पादनमा हस्तक्षेप सर्वोच्चले मुद्दा विचाराधीन रहेको अवस्थामा मातहत अदालतबाट ठहर भएको कैद सजाय कट्टा गर्ने वा कम गर्ने गरी भएका कामकारबाहीलाई मान्यता प्रदान गर्न नमिल्ने ठहर गरेको छ। मान्यता प्रदान गर्ने हो भने अदालतको न्याय सम्पादनसम्बन्धी कार्यमा राज्यका अन्य निकाय वा पदाधिकारीहरूको अनावश्यक र अवाञ्छित प्रभाव वा हस्तक्षेपको अवस्था पैदा हुन जाने अवस्था रहन्छ, फैसलामा भनिएको छ, स्वतन्त्र रूपमा न्याय सम्पादन गर्ने कुरा र फौजदारी न्यायको प्रभावकारिता कायम गर्ने कुरामा नकारात्मक प्रभाव पर्ने र प्रतिकूलता थपिने स्थिति आइपर्छ। पुनरावेदन फिर्ता लिएको कुरालाई नितान्त प्राविधिक रूपमा अगाडि सारेर न्यायिक निरुपणका लागि विचाराधीन रहेको विषयको अन्तर्यमा कार्यपालिकी निकायले प्रवेश गर्ने कुराको औचित्य प्रमाणित गर्न खोज्नु मनासिव नदेखिने फैसलामा उल्लेख छ। भक्कानिइन भारती कायममुकायम प्रधानन्यायाधीश खतिवडाले बिहीबार संविधान दिवसको दिन सरकारको सिफारिसमा राष्ट्रपति रामचन्द्र पौडेलबाट भएको योगराज ढकाल रिगलको बाँकी कैद मिनाहा संविधान र कानुनविपरीत देखिएकाले बदर हुने फैसला सुनाउँदै गर्दा रिट निवेदक भारती शेर्पा (मानन्धर) भक्कानिइन्। भावविह्वल भएकी भारती इजलासमै डाँको छोडेकी थिइन्। सरकारको निर्णयविरुद्ध भारतीले पत्रकार सम्मेलन गरी विरोध जनाउनुका साथै अनशनसमेत बसेकी थिइन्। समाचारप्रति इजलासको ध्यानाकर्षण सर्वोच्चले मुद्दा विचाराधीन रहेको (निर्णय भइनसकेको) अवस्थामा सर्वसाधारणमा अनावश्यक शंका, उपशंका, भ्रम पैेदा हुने गरी विभिन्न सञ्चार माध्यममा समाचार सम्प्रेषण हुने गरेकोमा इजलासको ध्यानाकर्षण भएको जनाएको छ। न्यायिक प्रक्रियामा रहेका विषयमा अनावश्यक र भ्रमपूर्ण सूचना, जानकारीहरू प्रचारप्रसार गरिएका विषयहरूलाई लिएर अल्पसूचनाको आधारमा समाचार प्रकाशनप्रसारण नगर्न, नगराउन र अदालतको न्यायिक प्रक्रियामा सहयोग गर्न सबै सञ्चारमाध्यमलाई अनुरोध गर्नु भनी सर्वोच्च अदालत प्रशासनका नाममा निर्देशनात्मक आदेशसमेत जारी गरेको छ।"
रेशमसम्बन्धी आदेश कता गायब ?,"काठमाडौं : ८ वर्षअघि टीकापुर घटनामा संलग्न रेशमलाल चौधरीलाई सजाय माफी दिनु संविधान, कानुन र न्यायको मान्य सिद्धान्तविपरीत भएको सर्वोच्चले यसअघि नै बताइसकेको छ। न्यायाधीश डा आनन्द मोहन भट्टराई र नहकुल सुवेदीको संयुक्त इजलासले आठ प्रहरी र एक नाबालक मारिएको टीकापुर घटनामा रेशम चौधरीको वारदातस्थलमा उपस्थित, आक्रमणमा संलग्नता रहेको ठहर गरेको गरेको फैसलाको पूर्णपाठै केही अघि सार्वजनिक भएको थियो। अब प्रश्न सर्वत्र छ, रेशम कहिले पक्राउ पर्छन् ? पुष्पकमल दाहाल नेतृत्वको मन्त्रिपरिषद्ले यही जेठ १२ र १४ गतेको सिफारिसअनुसार राष्ट्रपति रामचन्द्र पौडेलले रेशमलाई आममाफी दिएका थिए। आममाफी पाएपछि उनी जेठ १५ गते रिहा भएका थिए। राष्ट्रपति पौडेलले गणतन्त्र दिवसको अवसरमा नेपालको संविधानको धारा २७६ तथा फौजदारी कसुर (सजाय निर्धारण तथा कार्यान्वयन) ऐन, २०७४ को दफा ३७ बमोजिम सरकारको सिफारिसमा चौधरीसहित ४८२ जना कैदीको भुक्तान हुन बाँकी कैद सजाय माफी गरेका थिए। सर्वोच्चले माफी मिनाहा दिने समेतका कार्य गर्नु मुलुकको संविधान, कानुन र न्यायका मान्य सिद्धान्त समेतको हाकाहाकीविपरीत हुने ठहर गरेको छ। फौजदारी कानुनबमोजिमको प्रक्रिया अवलम्बन गरी मुद्दा चलाउनै नमिल्ने भन्नु वा त्यसरी चलाएका मुद्दाहरूलाई राजनीतिक सौदाबाजीको रणनीतिअन्तर्गत फिर्ता लिनु वा स्थापित मूल्य मान्यता र कानुनी व्यवस्थासमेतको उल्लंघन र उपहास हुने गरी माफी मिनाहा दिनेसमेतका कार्य गर्नु मुलुकको संविधान, कानुन र न्यायका मान्य सिद्धान्तसमेतको हाकाहाकीविपरीत हुने देखिन्छ, फैसलाको पूर्णपाठमा भनिएको छ, तसर्थ, प्रस्तुत वारदात राजनीतिक प्रकृतिको हुँदा प्रतिवादीहरूउपर मुद्दा चल्न नसक्ने भनी प्रतिवादीहरूको तर्फबाट उपस्थित विद्वान् कानुन व्यवसायीहरूले लिएको जिकिरसँग सहमत हुनसक्ने कुनै आधार र अवस्था भेटिएन। टीकापुर घटनाको योजनाकार र मुख्य अभियुक्तका रूपमा रेशमलाई अभियोजन गरिएको थियो। उक्त घटनामा प्रहरी वरिष्ठ उपरीक्षक लक्ष्मण न्यौपाने, प्रहरी निरीक्षकद्वय बलराम विष्ट र केशव बोहरा, हवल्दार श्यामबहादुर खड्का, प्रहरी जवान लोकेन्द्रबहादुर चन्द, सशस्त्र प्रहरी वरिष्ठ हवल्दार ललित साउद, सहायक हवल्दार रामबिहारी चौधरी, प्रहरी जवान जनक नेगी र डेढ वर्षीय बालक टेकबहादुर साउदको ज्यान गएको थियो। कैलाली जिल्ला अदालत र उच्च अदालत दीपायलले उनलाई जन्मकैदको सजाय सुनाएको थियो। सर्वोच्चले सदर गरेको थियो। जन्मकैदको सजाय पाएका रेशमलालले जेलमै रहेको बेला नागरिक उन्मुक्ति पार्टी स्थापना गरेका थिए। राष्ट्रपतिबाट कैद माफी पाएसँगै चौधरी रिहा भए लगत्तै मृतक प्रहरी निरीक्षक केशव बोहराकी श्रीमती शारदा कडायतले रिट निवेदन दायर गरेकी छिन्। रेशमलाई जन्मकैदको सजाय माफी दिँदा पीडितहरूसँग कुनै सहमति नलिइएको उल्लेख गर्दै राष्ट्रपतिबाट दिइएको माफी मिनाहाको निर्णय उत्प्रेषणको आदेशबाट बदर गर्न माग रिटमा गरिएको छ। रिट निवेदनमा राष्ट्रपतिको कार्यालय, प्रधानमन्त्री तथा मन्त्रिपरिषद्को कार्यालय, कारागार व्यवस्था विभाग र रेशम चौधरीलाई विपक्षी बनाइएको छ। यो मुद्दा विचाराधीन अवस्थामै रहेको छ। रेशमलाललाई सजाय माफी दिनु संविधान, कानुन र न्यायको मान्य सिद्धान्तविपरीत भएको सर्वोच्चको पूर्णपाठ सार्वजनिक भएको तीन महिना बितिसक्दा पनि प्रहरीले पक्राउ गरेको छैन। राष्ट्रपति पौडेलबाट कैद माफी पाएका रेशमलाल भने सार्वजनिक कार्यक्रममा निर्धक्क उपस्थिति जनाइरहेका छन्। जन्मकैदको सजाय पाएका रेशमलालले जेलमै रहेको बेला नागरिक उन्मुक्ति पार्टी स्थापना गरेका थिए।"
गुल्मीमा किशोरीको शव फेला,किशोरी बिहिबार दिउँसो ११ बजे खेतलालाई सुर्ती ल्याइदिन बजार गएपछि सम्पर्कविहीन भएकी थिइन्। कार्तिक : गुल्मीमा एक किशोरीको शव फेला परेको छ । जिल्लाको चन्द्रकोट गाउँपालिका ४ शान्तिपुर बजार नजिकैको झोलुङ्गे पुलमुनि खोलामा नग्न अवस्थामा १५ वर्षीया किशोरीको शव फेला परेको हो । किशोरी बिहिबार दिउँसो ११ बजे धान स्याहार गर्ने खेतलालाई सुर्ती ल्याइदिन बजार गएको तर सम्पर्कमा नआएपछि परिवारले प्रहरीलाई खोजतलासीको लागि खबर गरेका थिए । किशोरीको हत्या भएको आशंका गरिएको छ । घटनास्थलमा प्रहरी निरीक्षकको नेतृत्वमा टोली गएको छ । घटनाबारे थप जानकारी आएपछि विवरण उपलब्ध गराउने जिल्ला प्रहरी कार्यालय गुल्मीका सुचना अधिकारी प्रहरी नायब उपरीक्षक डिल्लीनारायण पाण्डेले बताए ।
बालबालिकालाई भिटामिन ए र जुकोको औषधि खुवाइँदै,काठमाडौं : बालबालिकालाई आज भिटामिन ए र जुकाको औषधि खुवाउँदै छ । स्वास्थ्य तथा जनसङ्ख्या मन्त्रालयले राष्ट्रिय भिटामिन ए कार्यक्रमअन्तर्गत आज र भोलि भिटामिन ए क्याप्सुल छ महिनादेखि ५९ महिनाका बालबालिका तथा जुकाको औषधि एक वर्षदेखि पाँच वर्षसम्मका बालबालिकालाई खुवाउन थालेको हो । स्वास्थ्य सेवा विभागको बाल स्वास्थ्य तथा खोप शाखाका प्रमुख डा। अभियान गौतमले देशभरिका महिला स्वास्थ्य स्वयंसेविकाले बालबालिकालाई भिटामिन ए र जुकाको औषधि खुवाउन थालेको राससलाई जानकारी दिए। आर्थिक वर्ष २०८र८१ को नियमितरूपमा पहिलो चरणमा यही कात्तिक २ र ३ गते खुवाउँदै आएको भिटामिन ए कार्यक्रम दसैँ परेकाले आज र भोलि खुवाउन थालिएको हो । स्वास्थ्य मन्त्रालयले भिटामिन ए कार्यक्रम सफल बनाउनका लागि सातवटै प्रदेश सरकारअन्तर्गतका सामाजिक विकास मन्त्रालय र स्थानीय तहलाई यसअघि नै परिपत्र गरिसकेको छ । यस आवको पहिलो चरणमा आज र भोलि तथा दोस्रो चरणमा भिटामिन ए कार्यक्रम वैशाखमा महिनामा सञ्चालन गरिन्छ । भिटामिन ए करिब २७ लाख बालबालिका र जुकाको औषधि करिब २४ लाख बालबालिकालाई खुवाइने शाखाले जनाएको छ । सरकारले बालबालिकामा हुनसक्ने स्वास्थ्य जटिलता तथा कुपोषणको जोखिम न्यून गर्नका लागि २०५० सालदेखि भिटामिन ए क्याप्सुल र २०५६ सालदेखि जुकाको औषधि नियमित खुवाउन थालेको हो । सरकारले प्रत्येक आर्थिक वर्षमा कात्तिक र वैशाखमा भिटामिन ए र जुकाको औषधि बालबालिकालाई निःशुल्क खुवाउने गरेको छ ।
