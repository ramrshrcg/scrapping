शीर्षक,विवरण
स्वास्थ्य बिमामा बिजोगै बिजोग,"स्वास्थ्य सेवाका लागि सरकारले नागरिकलाई दुःख दिने वा वञ्चित गर्नु हुँदैन। नेपालमा सबैभन्दा टाउको दुखाइ नै महँगो स्वास्थ्य र शिक्षा भएको छ। जबकि संविधानले नै नागरिकलाई निःशुल्क आधारभूत स्वास्थ्य सुविधाको सुनिश्चितता गरेको छ। नेपाली जनता त्यो संवैधानिक हकबाट वञ्चित छन्। शिक्षामा पनि त्यस्तै छ। नागरिकको उपचारमा सहुलियत होस्, सुलभ होस् भनेरै सरकारले स्वास्थ्य बिमा कार्यक्रम लागू गरेको छ। तर त्यही बिमाको सुविधा लिन वा बिरामी पर्दा सजिलै उपचार पाउन अनेक हन्डर खानुपर्छ। बिमा कार्यक्रमको सेवा उपयोग गर्न अनेक सास्ती छन्। एकातिर बिरामीले उपचार पाउनै महाभारत छ। अर्काेतिर बिमा गरेका बिरामीको उपचार गरेका अस्पतालले सरकारबाट अर्थात् स्वास्थ्य बिमा बोर्डबाट पाउनुपर्ने भुक्तानी पाएका छैनन्। सारमा विकसित देशहरूमा पनि आफ्ना नागरिकको स्वास्थ्योपचारका लागि बिमाको व्यवस्था गरिएको हुन्छ। स्वास्थ्य बिमा केवल विकसित देशको नक्कलमात्रै होइन, खासमा समाजवादी विचारबाट प्रेरित र नागरिकप्रति उत्तरदायी राज्यकै व्यवस्थाको एउटा कार्यक्रम हो। नागरिकको पनि यो कार्यक्रममा आकर्षण छ। नभए, देशभरका ७ सय ४९ पालिकाबाट झन्डै ७२ लाख नेपाली स्वास्थ्य बिमामा आवद्ध हुँदैनथे। त्यतिका नागरिकले बिमा सुविधाअनुसार स्वास्थ्योपचार पाउन ४ सय ६७ वटा अस्पतालसँग सरकारको सम्झौता छ। निश्चित रकम तिरेपछि निश्चित खर्चसम्मको बिमाको सुविधास्वरूप स्वास्थ्योपचार पाउने विधि आफंैमा नागरिकका हितमा छ। तर व्यवहारमा भने निकै झमेला हुँदा यो सुविधा वास्तवमै संकटमा छ। उपचार गर्न बिमाको कागज लिएर अस्पताल जाँदादेखि औषधि लिँदासम्म गरी कम्ती ६ वटा लाइन लाग्नुपर्छ। टोकन लिन लाइन, टिकट काट्न लाइन, जँचाउन लाइन, प्रयोगशालामा लाइन र औषधि लिन लाइन। ती झमेलाले बिरामी उपचार गरेर निको हुनुभन्दा झन् बिरामी पर्ने जोखिम छ। अर्काेतिर बिमा गराएका बिरामीले पाउने भनेका हजार थरीभन्दा बेसी औषधि नै पाइँदैनन्। किनेरै खान बिरामी बाध्य छन्। यस्तो कन्तबिजोग र अस्पतालहरूसमेत बिमाका बिरामीको उपचार गर्दाको पैसा नपाएर थला परेका छन्। कतिमा त यो सुविधा बन्दै पनि भएको छ। सरकार संवैधानिक हक नागरिकलाई उपलब्ध गराउन लाग्नु पर्छ। बिमा सुविधालाई चुस्त पार्नुपर्छ। स्वास्थ्य सेवाका लागि सरकारले नागरिकलाई दुःख दिने वा वञ्चित गर्नु हुँदैन।"
ललिता निवास प्रकरण : निर्णयकर्ता जोगाउन मुद्दा नै कमजोर,"ललिता निवास जग्गा प्रकरणमा ३ सय १० जनालाई प्रतिवादी बनाई मुद्दा दायर भएको छ। प्रतिवादीमध्ये चारजना पूर्वमन्त्री छन् । त्यस समयका निर्णयकर्ता पूर्वमन्त्री माधवकुमार नेपाल र डाबाबुराम भट्टराईलाई भने साक्षी मात्रै बनाइएको छ। कानुनका विज्ञ भन्छन्, यो अनुसन्धानमा विभेद भयो। अख्तियारको भन्दा कमजोर मुद्दा बनाइयो। काठमाडौं : बहुचर्चित ललिता निवास जग्गा हिनामिना प्रकरणमा मुख्य निर्णयकर्तालाई जोगाउँदै पूर्वउपप्रधानमन्त्री विजयकुमार गच्छदार र चारपूर्व मन्त्रीसमेत गरी ३ सय ११ जनाविरुद्ध जिल्ला अदालत काठमाडौंमा आइतबार मुद्दा दायर भएको छ। जिल्ला अदालतका सूचना अधिकृत दीपक दाहालका अनुसार प्रतिवादीमध्ये २ सय ९० जना जीवित छन्। २१ जना प्रतिवादीको मृत्यु भइसकेको छ। प्रहरीको केन्द्रीय अनुसन्धान ब्युरो (सीआईबी) ले २ सय ८६ जनाविरुद्ध किर्ते र संगठित अपराधमा मुद्दा चलाउन राय दिएको थियो। तर, सरकारी वकिल कार्यालयले सरकारी छाप दस्तखत किर्तेसम्बन्धी कसुरमा मात्र मुद्दा दायर गरेको छ। जसमध्ये बहालवाला सूचना तथा सञ्चार मन्त्रालयका सचिव कृष्णबहादुर राउत र गृह मन्त्रालयका बहालवाला सहसचिव सुशील वैद्यविरुद्ध पनि अभियोग छ। गच्छदारसहित चार पूर्वमन्त्रीहरू चन्द्रदेव जोशी, डम्बरबहादुर श्रेष्ठ र सञ्जय साहविरुद्ध मुद्दा दायर गरिएको छ। गच्छदार, श्रेष्ठ र साहलाई जनही १० करोड ५१ लाख रुपैयाँ बिगो कायम गरी मुद्दा दायर गरिएको छ। जोशीलाई भने ६३ करोड १० लाख रुपैयाँ बिगो कायम गरी मुद्दा दर्ता गरिएको छ। भूमिसुधार मन्त्रालयका तत्कालीन सहसचिव जितबहादुर थापालाई पनि अभियुक्त बनाइएको छ। पूर्वसचिवहरूलाई ललिता निवासको जग्गा नक्कली मोहीहरूलाई बाँडेको, मन्त्रिपरिषद्मा प्रस्ताव लैजानमा भूमिका खेलेको पाइएको छ। नेपाल प्रहरीको केन्द्रीय अनुसन्धान ब्युरो (सीआईबी)ले संगठित र किर्तेमा मुद्दा चलाउन सिफारिस गरेको थियो। तर, संगठितमा मुद्दा चलाउन प्रमाण नपुगेको निष्कर्ष निकालेको थियो। सरकारी छाप दस्तखत किर्तेसम्बन्धी कसुरमा मात्र मुद्दा दर्ता भएको छ, दाहालले भने। अभियोग पत्र ८ सय ३३ पृष्ठको छ। अदालतका सूचना अधिकृत दाहालका अनुसार, सोमबारदेखि थुनछेक बयान सुरु हुनेछ। दायर मुद्दामा १८ अर्ब ३५ करोडको बिगो माग दाबी गरिएको छ। प्रतिवादी बनाइएका ५२ जना जग्गा खरिदकर्ताबाट जग्गा जफत गर्नुपर्ने माग गरिएको छ। सीआईबीले जग्गा फिर्ताको मञ्जुरीनामा दिनेहरूलाई मुद्दा नचलाउने राय दिएको थियो। तर, सरकारी वकिल कार्यालयले जग्गा जफत प्रयोजनको लागि प्रतिवादी बनाएको छ। ललिता निवास प्रकरणमा अख्तियार, सीआईबीलगायतका सरकारी निकायमा उजुरीहरू दिएका अधिवक्ता युवराज कोइराला मुद्दा कमजोर बनाई दायर गरिएकोमा असन्तुष्ट छन्। प्रहरीको अनुसन्धान पनि प्रभावकारी रूपमा भएन, अधिवक्ता कोइराला भन्छन्, सरकारी वकिलले मुद्दा झन् कमजोर बनाए। सरकारी दबाबले गर्दा मुद्दाको अनुसन्धान र अभियोजनबीच समन्वय नहुँदा ललिता निवासको १ सय ४३ रोपनी सरकारी जग्गा हडपिएको मुद्दा कमजोर बनाइएको विज्ञहरू बताउँछन्। अनुसन्धानमै भेदभाव केन्द्रीय अनुसन्धान ब्युरो (सीआईबी)ले अधुरो अनुसन्धान गरेको र अनुसन्धानका क्रममा भेदभाव गरेको फौजदारी कानुनका विज्ञहरू बताउँछन्। अनुसन्धानका क्रममा प्रहरीले सत्ता गठबन्धनमा सहभागी नेकपा समाजवादीका अध्यक्ष नेपाल र पूर्वप्रधानमन्त्री भट्टराईलाई साक्षीमा सीमित गरेर उन्मुक्ति दिएको छ। नेपालकै कार्यकालमा उपप्रधानमन्त्री रहेका गच्छदारलाई मुद्दा लगाइएको छ। त्यस्तै डा भट्टराईको पालामा भूमिसुधार मन्त्री रहेका चन्द्रदेव जोशीविरुद्ध पनि मुद्दा दायर गरिएको छ। प्रहरीले भदौ ३ गते दुवै प्रधानमन्त्रीको निवासमै पुगेर सामान्य सोधपुछ मात्र गरेको थियो। सीआईबीका अनुसन्धान अधिकृतका अनुसार, सत्ता गठबन्धनमा रहेका समाजवादीका अध्यक्ष नेपाल र भट्टराईसँग मौकाको कागज (ठाडो कागज) गराएको हो। मौकाको कागजलाई अदालतले मान्यता दिएको मात्र साक्षीका रूपमा पूर्वप्रधानमन्त्रीद्वय रहन सक्ने कानुन व्यवसायस्हरू बताउँछन्। २०६६०६७ सालमा नेपाल प्रधानमन्त्री थिए। त्यस्तै २०६९ सालमा डा बाबुराम भट्टराई प्रधानमन्त्री थिए। तत्कालीन प्रधानमन्त्रीद्वय नेपाल र भट्टराईको कार्यकालमा किर्ते कागजात खडा गरी सरकारी जग्गामा मोही कायम गर्नमा र सरकारी जग्गा गुठीका नाममा गरी नक्कली मोही बनाएर जग्गा हिनामिना गरेको अनुसन्धानमा पाइएको छ। समरजंग कम्पनीको नाममा दर्ता कायम रहेको सरकारी जग्गालाई व्यक्ति तथा संस्थाको नाममा दर्ता कायम गरी व्यक्ति विशेषको नाममा मोही कायमसमेत गराई अर्काको हक जाने नोक्सान हुने, झुट्टा काम गरी आफैंलाई वा अरू कसैलाई फाइदा पुग्ने कार्य गरेको अभियोग लगाइएको छ। तर नेपाललाई भने मौकाको कागज मात्र गराएर छुट दिइएको छ। तत्कालीन पूर्वमुख्यसचिव लीलामणि पौड्याल पनि अभियोगबाट जोगिएका छन्। पौड्यालले भने सीआईबी कार्यालयमा बयान दिएका थिए। सर्वोच्च अदालतका पूर्वन्यायाधीश बलराम केसी प्रहरीले अनुसन्धानमै भेदभाव गरेको बताउँछन्। कानुनको दृष्टिमा सबै समान हुन्छन्। कानुनले पूर्वप्रधानमन्त्री वा को खरिदार, सुब्बा भन्ने चिन्दैन, पूर्वन्यायाधीश केसी भन्छन्, कसैको घरमा गएर सोधपुछ गर्ने र कसैलाई पक्राउ गरेर बयान लिनुले प्रहरी अनुसन्धानमा भेदभाव झल्किन्छ। गत साउन २१ गते सर्वोच्च अदालतले मन्त्रिपरिषद्को निर्णय तथा निर्णय प्रमाणित गरी कार्यान्वयन तहमा प्रत्यक्ष रूपमा संलग्न हुनेहरूविरुद्ध अनुसन्धान गर्न परमादेश दिएको थियो। पूर्वन्यायाधीश केसीका अनुसार सर्वोच्चले माथिल्लो तहमा समेत अनुसन्धान गर्न ढोका खोलेको थियो। पिरामिड शैलीमा माथिल्लो तहमा रहने निर्णयकर्तातर्फ अनुसन्धान भएको मिसिल कागजातबाट नदेखिएको ठहर गर्दै सर्वोच्चले गरेको आदेश दिएपछि नेपाल प्रहरीको केन्द्रीय अनुसन्धान ब्युरो (सीआईबी)ले पूर्वप्रधानमन्त्रीद्वय नेपाल र भट्टराईसँग मौकाको कागज (ठाडो कागज) गर्न बाध्य भएको हो।यो मुद्दा खाउँ भने कान्छा बाउको अनुहार। नखाउँ भने दिनभरिको सिकार जस्तो भयो, अनुसन्धानमा संलग्न एक प्रहरी अधिकृत भन्छन्, अनुसन्धान गर्न सर्वोच्च अदालतले आदेश थियो। अनुसन्धान नगर्न माथिबाट दबाब थियो। सर्वोच्चले मन्त्रालयस्तरमा सो निर्णय गर्न किटानी प्रस्ताव पेस गर्ने वा प्रस्तावमा संलग्न माथिल्लो तहका पदाधिकारी वा अधिकारीको पदसोपान (अनुसन्धानकर्ताको सबाल बमोजिमको पिरामिडको माथिल्लो तह) बाट समेत अनुसन्धान गर्न आदेश दिएपछि पूर्वमुख्यसचिव लीलामणि पौड्यालसँग बयान लिएको थियो। तर, प्रहरीले निर्णायक हैसियत नभएका जस्तै टिप्पणी उठाउने, कानुनी प्रक्रिया उठान गर्ने, जग्गाको नापनक्सा गर्ने, साक्षी रोहवरमा बस्नेबसाउने, जग्गा खरिद बिक्री गर्ने, गराउनेजस्ता कार्यमा संलग्नलाई पक्राउ गरी बयान लिन सुरु गरेको हो। तत्कालीन खरिदार, नायबसुब्बा, सर्वेक्षक, शाखा अधिकृत, जग्गा खरिदकर्तातर्फ अनुसन्धान केन्द्रित रह्यो। अनुसन्धानमा गरिएको विभेदले नकारात्मक सन्देश प्रवाह भएको उच्च प्रहरी अधिकृतहरू बताउँछन्। सीआईबीका पूर्वडीआईजी हेमन्त मल्ल ठकुरीका पनि पूर्वप्रधानमन्त्रीद्वय नेपाल र डा भट्टराईलाई सुविधा दिनुपर्ने आवश्यकता नभएको बताउँछन्। मौकाको कागज (ठाडो कागज) जहाँ गराए पनि हुन्छ, पूर्वडीआईजी मल्ल भन्छन्, घरमै गएर मौकाको कागज गराउँदा जनमानसमा सन्देश राम्रो जाँदैन। संगठित कसुरबाट जोगाइयो यो मुद्दा किर्ते मात्र नगरी जग्गा प्राप्त गर्न खोजेकोमा भ्रष्टाचारसमेत हो। यसअघि अख्तियार दुरुपयोग अनुसन्धान आयोगले भ्रष्टाचारको कसुरमा विशेष अदालतमा मुद्दा दायरसमेत गरेको थियो। सर्वोच्च अदालतले समेत सरकारको जग्गा संगठित जग्गा संगठित कसुर गरी व्यक्तिको नाममा दर्ता दाखिल खारेज नामसारीसमेतको कार्य गरेको निष्कर्ष निकालेको थियो। यसअघि अदालतले संगठित मुद्दाको कसुरमा ६० दिन हिरासतमा राखेर अनुसन्धान गर्न अनुमति दिएको भए पनि सरकारी वकिल कार्यालयले किर्तेमा मात्र मुद्दा दर्ता गरेको छ। २ सय ३८ जनालाई किर्ते र ५२ जनालाई जग्गा फिर्ता गराउने माग दाबीसहित मुद्दा दायर गरिएको जिल्ला अदालतले जनाएको छ। संगठित अपराधमा म्याद थप गरिए पनि राजनीतिक दबाबले गर्दा किर्तेमा मात्र मुद्दा दायर भएको स्रोतको दाबी छ। सरकारी वकिल कार्यालयका जिल्ला न्यायाधिवक्ता महेश खत्रीका अनुसार, एक वर्ष कैद सजाय हुने र कर्मचारीलाई थप दुई वर्ष सजाय हुने खालको सरकारी कागज किर्ते गरेको मुद्दा भएकोले संगठित अपराधतर्फ अभियोजन नगरिएको हो। मुलुकी ऐनअनुसार, मुद्दा दायर गरिएकोले एक वर्षसम्म मात्र कैद हुने कानुनी व्यवस्था छ। संगठित अपराधमा अभियोजन गर्दा थप पाँच वर्ष कैद सजाय हुने कानुनी व्यवस्था रहेको छ। अस्पतालमा भर्ना हुनेहरू फरारको सूचीमा ! सरकारी वकिल कार्यालयले दायर गरेका कतिपय अभिव्यक्तिहरू अस्पतालमा भर्ना भएका छन्। यद्यपि अभियोगपत्रमा फरार भनिएको छ। मालपोत विभागका तत्कालीन शाखा अधिकृत धर्मप्रसाद गौतम अस्पतालमा उपचारार्थ भर्ना भएका छन्। ७७ वर्षीय गौतम चाबहिलस्थित एक सामुदायिक अस्पतालमा भर्ना भएको पारिवारिक स्रोतले जनाएको छ। भाटभटेनी डेभलपमेन्ट कम्पनी प्रालिका सञ्चालक मीनबहादुर गुरुङ पनि अस्पतालमा भर्ना भएका छन्। विशेष अदालतका पूर्व अध्यक्ष (न्यायाधीश) गौरीबहादुर कार्की पक्राउ परेकाहरूलाई फरारमा उल्लेख गर्न नहुने बताउँछन्। सानालाई ऐन र ठूलालाई चैन भनेको यही हो, कार्की भन्छन्, ठूलाबडाहरू प्रहरी हिरासतमा बस्न मान्दैनन्। बिरामी भएको भन्दै अस्पतालको शय्यामा बस्छन्। प्रहरीले फरार भन्दै अभियोगपत्र दायर गर्छन्। कसरी फसे गच्छदार ? २०६७ सालमा भौतिक योजना तथा निर्माणमन्त्री हुँदा किर्ते गरेको अभियोग गच्छदारलाई छ। ६६ वर्षीय गच्छदार राजनीतिक जीवनको उत्तरार्धमा किर्ते मुद्दामा फस्न पुगेका छन्। यसअघि उनलाई अख्तियारले भ्रष्टाचारको अभियोगमा मुद्दा लगाएको थियो। गच्छदारले सरकारी अभिलेखसँग भिडाइ उक्त जग्गा सरकारी हो वा मोही कायम भएको जग्गा हो भन्ने यकिन गर्नुपर्नेमा सो नगरेको अभियोगपत्रमा उल्लेख छ। मिल्ने भएमात्र ऐन, नियम र विनियमका आधारमा टिप्पणी स्वीकृत गरी पेस गर्नु पर्नेमा प्राप्त कागजातलाई मात्र आधार लिई, विश्वास गरी अन्तिम तथ्य मानी सरकारी जग्गा व्यक्तिको नाममा लैजान आधारभूत प्रमाण (किर्ते प्रमाण) जुटाउने प्रपञ्च र योजनामा संलग्न भएको, जग्गाको मोठ स्रेस्ता अध्ययन गरी जग्गाहरूको स्रोत यकिन गरी अभिलेखमा समेत भिडेपश्चात मात्र तयार गर्नुपर्नेमा सो नगरेको देखिएको अभियोगपत्रमा उल्लेख छ। गलत तथ्यको आधारमा तयार भएको टिप्पणी स्वीकृत गरेको, नेपाल सरकार अर्थात् समरजंग कम्पनीको नाममा दर्ता कायम रहेको सरकारी जग्गालाई व्यक्ति तथा संस्थाको नाममा दर्ता कायम गरी व्यक्ति विशेषको नाममा मोही कायमसमेत गराई अर्काको हक जाने नोक्सान हुने, झुट्टा काम गरी आफैंलाई वा अरू कसैलाई फाइदा पुग्ने कार्य गरेकोले गच्छदारलाई कसुर गरेको दाबी अभियोगमा छ। उनलाई साबिकको मुलुकी ऐन, किर्ते कागजको महलको किर्ते कागजको महलको १ नं र २ नं मा परिभाषित कसुर गरेको देखिन आएको अभियोगपत्रमा जनाइएको छ। कानुनले को पूर्वप्रधानमन्त्री वा को खरिदार, सुब्बा भन्ने चिन्दैन। कसैको घरमा गएर सोधपुछ गर्ने र कसैलाई पक्राउ गरेर बयान लिँदा अनुसन्धानमै भेदभाव भएको प्रस्ट हुन्छ।बलराम केसी, पूर्वन्यायाधीश सरकारले दबाब दिएर मुद्दा कमजोर बनाएको तथ्य नागरिकको मनमस्तिष्कबाट कहिल्यै मेटिँदैन।गौरीबहादुर कार्की, पूर्वअध्यक्ष (न्यायाधीश) विशेष अदालत ठूलठूला राजनीतिज्ञको संलग्नता देखिएको यो हालसम्मकै ठूलो मुद्दा हो। प्रहरीमाथि दबाब र प्रभाव त परिहाल्छ।हेमन्त मल्ल ठकुरी, पूर्वडीआईजी, केन्द्रीय प्रहरी अनुसन्धान ब्युरो प्रहरीको अनुसन्धान पनि प्रभावकारी रूपमा भएन। सरकारी वकिलले मुद्दा झन् कमजोर बनाए।युवराज कोइराला, अधिवक्ता, उजुरीकर्ता पहिलेको भन्दा कमजोर मुद्दा अख्तियार दुरुपयोग अनुसन्धान आयोगले ललिता निवासको जग्गा हिनामिनामा अनियमिततामा संलग्न भएको आरोपमा गच्छदार र तीन पूर्वमन्त्रीसहित १ सय ७५ जनाविरुद्ध मुद्दा दायर गरेको छ। भ्रष्टाचारको अभियोगमा दायर मुद्दामा २० अर्बको बिगो दाबी गरिएको थियो। भ्रष्टाचार गरेको आरोपमा १ सय १० जनालाई र सरकारी जग्गा जफत गर्ने प्रयोजनका लागि ६५ जनालाई प्रतिवादी बनाइएको थियो। पूर्वप्रधानमन्त्रीद्वय नेपाल र डा भट्टराईसँग बयान लिए पनि अख्तियारले नीतिगत निर्णय भन्दै मुद्दा दायर गरेन। अख्तियारमा बयानका क्रममा नेपालले आफू प्रधानमन्त्री हुनुभन्दा अघिको गुरुयोजनाअनुसार नै निर्देशन दिएको उल्लेख गर्दै आफूलाई विस्तृत जानकारी नभएको बताएका थिए। सीआईबीमा गरेको मौकाको कागजमा तत्कालीन मुख्यसचिवमार्फत प्रस्ताव आएकोले कानुनसम्मत रहेको आफूलाई विश्वास लागेर निर्देशन दिएको उल्लेख गरेका छन्। त्यस्तै, पूर्वप्रधानमन्त्री डा बाबुराम भट्टराईसँग पनि मौकाको कागज गरे पनि मुद्दा दायर भएन। पूर्वप्रधानमन्त्रीद्वयसँगै मुख्यसचिव लीलामणि पौड्याललाई उन्मुक्ति दिइएको छ। अख्तियारले उपप्रधानमन्त्री गच्छदारलगायतलाई भ्रष्टाचारको अभियोगमा विशेष अदालतमा मुद्दा दायर गरेको थियो। विशेष अदालतका पूर्वअध्यक्ष (न्यायाधीश) गौरीबहादुर कार्कीका अनुसार, अख्तियारको भन्दा पनि झन् कमजोर बनाएर अहिले मुद्दा दायर भएको छ। सरकारले नै अनुसन्धानमा हस्तक्षेप गरेको प्रस्ट देखियो। सर्वोच्चले निर्णयकर्तालाई पनि अनुसन्धान गर्न मात्र आदेश दिएको थियो। पूर्वप्रधानमन्त्रीद्वयलाई मुद्दा लगाउ भनेको थिएन। सर्वोच्चको आदेशविरुद्ध सरकारले नै असन्तुष्टि जनायो। अहिले सरकारले नेपाल र भट्टराई साक्षीमात्र राख्नुको अर्थ अनुसन्धान नै नगर्न भनेको हो, पूर्वअध्यक्ष कार्की भन्छन्, सरकारले मुद्दा कमजोर बनाएको तथ्य नागरिकको नजरबाट कहिल्यै मेटिँदैन।"
जनता के चाहन्छन् ?,"नेपालमा समग्रतामा एकताको नीति अपनाइँदैन। व्यक्तिगत र पार्टीगत स्वार्थमा आधारित विचारबाट विभाजित दलीय संस्कारले देश विक्षिप्त छ। विकासको निरन्तरता र सुधारात्मक कार्यभन्दा पूर्वाग्रही विभाजित विचार स्थापित गर्न खोज्ने वादको नीतिले अवरोध गरेको छ हाम्रो विकास र सम्पन्नताको चाहना ! बजेटको आकार जति ठूलो बनाए पनि व्यवस्थापन, रणनीतिक दीर्घकालीन योजनाबिना समृद्ध प्राप्तिको लक्ष्य निर्धारण र गन्तव्यको लागि यात्राको प्रारम्भ भएको कसरी मान्ने ? बदलिएको अवस्थामा नेपाली जनताको भाग्य भविष्य विद्यमान र पुरातन मानसिकताको सरकारले निर्माण गर्न सक्दैन। जनताको अभिमतले निर्धारण गर्दा आमूल परिवर्तन, नौलोजनवाद, जनतन्त्र, लोकतन्त्र, मानवको आधारभूत अधिकार, विभेदरहित समाज निर्माण र समावेशी विकासजस्ता अमृत चाहना र सपना पूरा गर्न सकिन्छ। यसका लागि नयाँ दृष्टिकोणबाट हाम्रो संयन्त्र, साधन र सामथ्र्य अर्थात् समग्र अर्थतन्त्र हेर्नु बुझ्नुपर्छ। पैसा र विकासप्रति सोच बदलिन जरुरी हुन्छ। सामान्यतः हामीले बुझेको कुरो आज एउटाको खल्तीको पैसा भोलि अर्को खल्ती र पर्सि अन्य कसैको खल्तीको पैसा अर्थात् हुने भनेको खाली रित्तो हो। जजस्को भए पनि कुनै पनि खल्तीमा घटिरहन्छ। कुनै पनि अर्थतन्त्रको मुख्य आधार त्यस देशको समग्र माग र आपूर्तिमा निर्भर हुन्छ। जबकि हामीसँग भएको स्रोत जहिले पनि सकिने र अभाव भइरहने बाध्यता हुन्छ। त्यसैले हामीसँग भएको सबै साधन र स्रोतको अधिकतम प्रयोग र त्यसबाट प्राप्त हुने परिणामबीच सन्तुलन रहन जरुरी हुन्छ। यसको घटबढले अर्थतन्त्रमा अस्थिरता आउँछ। मूल्यमा परिवर्तनका कारण महँगो र सस्तोपनको अवस्था आउँछ। समाजको आय र खर्चमा घटबढले उतारचढावको अवस्था आउँछ। यसर्थ बेरोजगारीदेखि आयात र निर्यातसम्म असर गर्छ। सरकार जनताका लागि सहजकर्ता, सहयोगी, दूरदृष्टि भएको दूरगामी सूचक, सुरक्षा र न्यायको संवाहक मात्र हो। यो एक निर्वाचित, समभाव र सन्तुलनमा समर्पित जनप्रतिनिधिको संस्था हो। यसरी जनताका लागि व्यापारिक कार्य गर्नु र आफू सबल स्थापित हुनु साझा स्वार्थ हो। विकासका लक्ष्य निर्धारण तथा विकासप्रति कटिबद्ध भई सदैव समर्पित हुनु मुख्य कर्तव्य होे। विकासका लागि उत्तराधिकारी जनता स्वयं हुन्। आजसम्म जनतालाई गाँस, बास, कपास अनि नानाथरीका आश्वासन दिई वैचारिक नेतृत्व र शक्ति संघर्ष गर्ने बहुदलमा आधारित सबै पार्टीले बुझ्न जरुरी छ। समय बदलिएको छ। जनता गाँस, बास, कपास र न्यायको अपेक्षामात्र गर्दैनन् बरु नेतृत्व एक दूरगामी चतुर र रणनीतिक, व्यापारिक संस्थाको रूपमा कार्य पूरा गरे जनताको अबको सपनामा टेवा पुग्नेछ। मान्छेको आवश्यकता बदलिएको छ। अवस्था स्तर भिन्न छन्। समभावले विकास नहुने र विकास एउटा लहर हो। एकले राम्रो गर्यो अर्कोले त्यसको सिको गर्दछ। विकासको रफ्तार र यसको प्रकृति, जनचाहना र कौशल नेतृत्वले निर्धारण गर्छ। समृद्धिको यात्रा विकासको गति उल्टो र नकारात्मक भयो भने परिणाम नराम्रो आउँछ। ठूलो क्षति हुन्छ। त्यसैले दूरगामी निर्णय तथा नीति निर्माण गर्न सकारात्मक लहरमा लाग्ने जनप्रतिनिधि चयन भएको संस्था हो सरकार। नेपाली जनता मुख्यतः समावेशी विकासका अनुयायी हुन् भन्ने कुरा बदलिँदो परिस्थितिले पुष्टि गरिसकेको छ। यस्तो अवस्थामा नेपाली जनताका मुख्यतः दुई आवश्यकता छन् स्वःअस्तित्व अर्थात् बाँच्नका लागि पर्ने आवश्यकता र मानव विकासमा आधारित आवश्यकता। नेपाली जनता चाहन्छन् बाँच्नका लागि स्वच्छ हावा, शुद्ध पानी, स्वास्थ्य आहार, स्याहार, न्याय र मानवीयता। विकासमा आधारित आवश्यकता अर्थात् गुणस्तरीय विकासका लागि प्रतिस्पर्धा चाहे त्यो निजी होस् वा सरकारी, स्तर गुणस्तरीय हुन आवश्यक छ। हरेक क्षेत्रमा, हरेक निर्णय कार्यान्वयन र विकासका माध्यमप्रति द्वैध दृष्टिकोण छन् भन्ने प्रष्ट छ। मुख्यतः निजी श्रम, सीप, स्रोत र साधन स्वयंले परिचालन गरी विकास गर्ने अधिकार जो डार्बिनको अस्तित्वको नियम, सर्भाइवल फर फिटेस्ट र प्राकृतिक छनोटको नियमको पूरक छ। हरेक मान्छेमा व्यक्तिगत भिन्नता हुन्छ। भएकाले सबैमा रचनात्मकता र विशिष्टताको विकासका लागि मान्छेमा भित्री अन्तरज्ञान हुनुपर्छ। त्यसैले व्यक्तिगत शक्ति र प्रभावकारिताको लागि खुल्ला प्रयासको आधार र दायरा हरेक क्षेत्रमा खुल्ला हुनुपर्छ। विकास सामूहिक प्रयास हो। एकमात्र माग वा लक्ष्य हैन, व्यापक बहुआयामिक कुरा हो। प्रतिस्पर्धामार्फत विकास होस्। अनुसन्धान र नवप्रवर्तन साझा हितका लागि गुणस्तरीय जीवनका बिज हुन् भन्ने कुराको बोध हुन जरुरी छ। अर्थात् निजी लगानीमार्फत व्यक्तिगत विकास र सामूहिक विकासका लागि सरकारी लगानी दुवै निरन्तर र प्रतिस्पर्धी हुनु जरुरी छ। विकासमा आधारित आवश्यकता मानव विकासमा आधारित आवश्यकता जो साझा हित, जहाँ सरकारले पनि व्यक्तिगत स्तर, बौद्धिक विकास र उन्नतिको समानतामा काम गर्छ। अनि समृद्ध समाजको परिकल्पना गर्छ। यसका लागि सरकारको विकास नीति एक बृहत् समग्र दूरगामी विकास नीति हुनुपर्छ। विकासका लागि उत्कृष्ट समयसापेक्ष गुणात्मक ज्ञानको आयात तथा जगेर्ना गर्नुपर्छ। समभाव र समान अवस्थामा आधारित हुनुपर्छ। राष्ट्रिय सुरक्षामा आधारित ठूूलठूला परियोजनाको स्थापना सञ्चालन र न्यून कर नीति, करमुक्त नीतिमुखी विकास। व्यापक व्यापारिक पूर्वाधार निर्माण, बेरोजगारी निवारणमुखी योजना परियोजना सञ्चालनका लागि अर्थतन्त्रमा सन्तुलन अवस्था बनाउन, जनतालाई न्याय र सुरक्षाको प्रत्याभूति, आन्तरिक लगानीको प्रवर्धन र विकासका अवसर प्रदान गर्न पनि आवश्यक छ। भ्रष्टाचार निवारण एवं त्यसविरुद्ध कडाभन्दा कडा कारबाही तथा कानुनी दायरा तयार गर्नुपर्छ। प्रशासकीय क्षमता विकास गर्न, मुलुकको वैदेशिक नीतिमा स्पष्टता ल्याउन दूरदृष्टि भएको अभिभावकत्व दिन राष्ट्रिय स्वार्थका लागि सरकारले इमान्दार भई देश र जनताको पक्षमा व्यापारिक भूमिका खेल्नुपर्छ। शिक्षा, स्वास्थ्य, गाँस र बासजस्ता कुरा जनताका आधारभूत हैन बरु यो एउटा सरकारको प्राथमिकता र रोजाइको विषय होे। समान र राम्रो शिक्षा, स्वास्थ्य, पूर्वाधार, प्रविधि आदि विषयमा सरकारको अभिभावकत्व आवश्यक छ। विद्यमान अवस्थित, स्वयं सिर्जित निर्मित स्वतः विकास संरचनासँग बैरी वा प्रतिस्पर्धी स्वभावको साटो समानान्तर समावेशी वृद्धिको अवधारणा बनाउन यसको व्यवस्थापन र नियमन मिलाउनु पर्छ। सरकारले निजी स्रोत, साधन क्षमतामा स्वर्तस्फुर्त विकासका पाटाहरूको विकास र संवद्र्धन गर्दै समावेशी वृद्धि स्थापित हुन्छ। देशको प्रमुख नेतृत्व राष्ट्र नीति, विकास नीतिप्रति स्पष्ट दृष्टिका साथ व्यक्तिगत र पार्टीगत विचारभन्दा माथि उठेर विकासका आधारशिला तय गर्न आवश्यक छ।"
पोखराका ताल र पोखरीमा उत्पादन हुन्छ मोती,"पोखरा : पोखराका तालहरूमा माछापालनसँगै व्यावसायिक रूपमा मोती पनि उत्पादन गर्न सकिने अनुसन्धानमा देखिएको छ। पोखरामा गरिएको एक अनुसन्धानले यहाँका तालहरूमा मोती उत्पादन गर्न सकिने देखिएको हो। मत्स्य अनुसन्धान केन्द्र बेगनास पोखराका केन्द्र प्रमुख वैज्ञानिक मोहम्मद इकबाल हुसेनको टोलीले गरेको अनुसन्धानबाट जिउँदो सिपीको प्रयोग गरी पोखराका तालमा मोती उत्पादनमा सफलता हासिल गरेको छ। मत्स्य अनुसन्धान केन्द्रले २०७४ सालदेखि स्थानीय तालमा पाइने लेमिल्लिडेन्स मार्जिनालिज प्रजातिको सिपीमा सुरु गरिएको अनुसन्धानले सफलता पाएको हो। योसँगै पोखराका तालमा सिपीबाट मोतीको उत्पादन हुने प्रमाणित भएको छ। यसअघि देशमा व्यक्तिगत तवरमा पनि केही स्थानमा सिपीबाट मोती उत्पादन हुँदै आएकोमा पोखरामा पनि अनुसन्धानले सफलता प्राप्त गरेपछि किसानलाई मोती उत्पादनमा लाग्ने बाटो खुलेको वैज्ञानिक हुसेनले बताए। पोखराका तालहरूमा सिपीबाट मोती उत्पादनका लागि परीक्षण गरिएको थियो। यसरी गरिएको परीक्षणमा रूपाताल मोती उत्पादनका लागि सबैभन्दा उपयुक्त देखिएको हुसेनले बताए। रूपातालको गहिराइ र मलिलोपन मोती उत्पादनका लागि राम्रो रहेको हो। अनुसन्धानबाट मोती उत्पादन गर्न सकिने देखिएपछि अब किसानलाई पोखराका तालमा माछापालनसँगै मोती उत्पादनका लागि तालिम दिने र व्यावसायिक मोती उत्पादनमा प्रेरित गरिने पनि उनले सुनाए। माछापोखरी र तालहरूमा मोती उत्पादन र माछापालनसँगसँगै गर्न सकिने भएकोले किसानले एकै पटक दोहोरो फाइदा दिन सक्ने पनि उनले सुनाए। मोती उत्पादनका लागि पहिलो चरणमा पानीमा पाइने जीव सिपी चाहिन्छ। पोखराका तालहरूमा सिपी सजिलै पाइन्छ। बेगनासतालको नहरमा पनि सिपी पाइन्छ। मोती खेती गर्नुअघि सिपीको जोहो गर्नुपर्छ। सिपी पाइने ताल, खोलाबाट सिपी संकलन गरेर जीवित राख्न पानीमा राखिन्छ। जीवित सिपीको संकलन गरेपछि मृत सिपीको खोललाई प्रशोधन गरेर तयार पारिएको पिठोबाट बनाइएका विभिन्न आकृतिका बिँड जीवित सिपीको शरीरमा दुईतिर राखिन्छ। यसरी बिड राखेका सिपीलाई एकएक वटा थैलोमा राखेर तयार पारिएको माछापोखरी वा तालमा डुबाएर राखिन्छ। बिँड बनाउँदा बजारमा सहज रूपमा बिक्री हुने विभिन्न देवीदेवता, बुद्ध भगवान्लगायतको आकार दिन पनि सकिन्छ। एउटा जीवित सिपीबाट दुईवटासम्म मोती उत्पादन गर्न सकिन्छ। अनुसन्धानका क्रममा बुद्ध, विष्णु, गणेशलगायत देवदेवीको आकृतिको बिँड निर्माण गरिएको थियो। पोखराको तालमा उत्पादन भएको मोती देखाउँदै मत्स्य अनुसन्धान केन्द्र बेगनास पोखराका केन्द्र प्रमुख वैज्ञानिक मोहम्मद इकबाल हुसेन। तस्बिर : कृष्णमणि बराल यसरी पोखरी वा तालमा राखिएका जीवित सिपीले आफ्नो शरीर भित्र राखिएका बिँडमा लेपन लगाउँदै जान्छन् र १२ देखि १८ महिना जतिको समयमा बिँड मोतीमा परिणत हुन्छ। सिपीको जोहो गर्नेदेखि मरेका सिपीको खोललाई पिसेर प्रशोधन गरी बनाइएको पिठोलाई विभिन्न आकार दिएर बिँड तयार पार्ने, जीवित सिपीमा बिँड राखेपछि थैलोमा राखेर ताल वा माछापोखरीमा डुबाउनेदेखि मोती तयार गर्दासम्म दुईवटा मोती तयार गर्न पाँच सय रुपैयाँ जति लागत लाग्ने वैज्ञानिक हुसेनले बताए। यसरी उत्पादन भएको मोती दुई हजार रुपैयाँसम्म सहजै बिक्री गर्न सकिने पनि उनले सुनाए। समुद्रमा प्राकृतिक रूपमा बालुवाका कण सिपीको शरीरभित्र छिरेपछि त्यही बालुवाको कणमा मोती उत्पादान हुने गर्दछ। यसरी प्राकृतिक रूपमा तयार भएको मोती निकै महँगो हुन्छ। जीवित जीवमा उत्पादन हुने मोतीको मूल्य साइज र आकारअनुसार तय गर्न सकिने हुसेनले बताए। व्यावसायिक रूपमा मोती उत्पादनमा चीन विश्वमा पहिलो रहेको पनि उनले सुनाए। अहिलेसम्म नेपालमा विदेशबाट मोती आयात हुँदै आएको छ। पोखराका तालहरूमा व्यावसायिक रूपमा मोती उत्पादन गरेर विदेश निर्यात गर्न सकिने पनि उनले सुनाए। यसका लागि पहिले सिपीको पनि खेती गर्नुपर्ने उनले बताए। संघ, प्रदेश र स्थानीय सरकारको सहयोग रहे पोखराका तालहरूमा व्यावसायिक रूपमा मोतीको खेती गर्न सकिने वैज्ञानिक हुसेन बताए। रूपाताल मोती उत्पादनका लागि तयार रूपाताल मोती उत्पादनका लागि पोखराको सबैभन्दा उपयुक्त ताल रहेको अनुसन्धानले पुष्टि गरेपछि रूपाताल पुनस्र्थापना तथा मत्स्यपालन सहकारी मोती उत्पादनका लागि उत्साहित भएको छ। २०५८ सालमा स्थापना भएको सहकारीले रूपातालमा व्यावसायिक रूपमा माछापालन गर्दै आएको छ। रूपाताल मोती उत्पादनमा उत्कृष्ट रहेको अनुसन्धानबाट पुष्टि भएकोले कर्मचारीलाई तालिम दिएर मत्स्य अनुसन्धान केन्द्र बेगनास पोखराको प्राविधिक सहयोगमा व्यावसायिक रूपमा मोती उत्पादनमा लाग्ने गरी सहकारी अघि बढ्ने योजनामा रहेको सहकारीका अध्यक्ष शिवराज अधिकारीले बताए। रूपातालमा मोतीको खेती गर्नका लागि आवश्यक सिपी पनि प्रशस्त रहेकोले व्यावसायिक रूपमा मोती उत्पादन गर्न सहकारी तयार रहेको सहकारीका संस्थापक अध्यक्ष लेखनाथ ढकालले बताए। रूपातालमा सहकारीलाई माछा पाल्न सिकाएको मत्स्य अनुसन्धान केन्द्र बेगनासले नै हो उनले भने। अब व्यावसायिक माछापालनसँगै मोती उत्पादनका लागि पनि मत्स्य अनुसन्धानबाट प्राविधिक ज्ञान लिएर मोती उत्पादनमा लाग्ने ढकालले बताए। गत आर्थिक वर्षमा सहकारीले १ करोड ८५ लाख रुपैयाँबराबरको माछाको कारोबार गरेको अध्यक्ष अधिकारीले बताए। गत आर्थिक वर्षमा ४५ हजार केजी माछा बिक्री गरिएको सहकारीको तथ्यांक छ। सहकारीमा एक घर एक धुरी सदस्य रहने व्यवस्था छ। सोही व्यवस्थाअनुसार सहकारीमा १ हजार १६ सेयरधनी रहेको अध्यक्ष अधिकारीले बताए। सहकारीमा २४ जनाले रोजगारी पाएको पनि अधिकारीले बताए।"
मध्यपहाडी लोकमार्गमा यात्रुलाई सास्ती,"रुकुम (पूर्व) : वर्षा सुरु भएयता राष्ट्रिय गौरवको आयोजना मध्यपहाडी लोकमार्ग रुकुमपूर्व खण्डमा पहिरोले ठाउँठाउँमा क्षति पुर्याइरहेको छ। दिनैपिच्छे सानाठूला पहिरोले मध्यपहाडी लोकमार्गको रुकुमपूर्व सडकखण्डमा ओहोरदोहोर गर्ने यात्रुले सास्ती व्यहोरिरहेका छन्। जिल्लाको भूमे गाउँपालिका१ लुकुमदेखि सिस्ने गाउँपालिका५ रुकुमकोटस्थित रानीकोटसम्मको ३५ किलोमिटर कालोपत्रे गरिएको छ भने रानीकोटदेखि रुकुम पश्चिमको सिमाना खोपीचारसम्मको ७ किलोमिटर र भूमे गाउँपालिका१ लुकुमदेखि बागलुङको सिमाना पातिहाल्नेसम्मको १३ किलोमिटर गरी २० किलोमिटर कालोपत्रे गरिएको छैन। कालोपत्रे गरिएको र नगरिएको विभिन्न ठाउँमा पहिरो खसिरहेको छ। कालोपत्रे भएको सडकखण्ड पनि आयोजना कार्यालयलाई ठेकेदारले हस्तान्तरण गरेको छैन। वर्षा हुनेबित्तिकै ठाउँठाउँमा पहिरो झर्ने गरेकोले सडक अवरुद्ध हुँदा यात्रुहरूले दुःख झेल्नु परिरहेको हो। मध्यपहाडी लोक मार्ग रुकुमपूर्व खण्डमा ५५ किलोमिटर रहेको छ। तर, सडक निर्माण सेवाका ठेकेदार भने यस विषयमा बेखबर रहेको प्रमुख जिल्ला अधिकारी माधवप्रसाद शर्माले बताए। हाल लगातार वर्षा भइरहेकोले पहिरो पनि लगातार गइरहेको प्रजिअ शर्माले बताए। पहिरो झर्दा यात्रु अलपत्र पर्ने गरेका छन्। साथै एक ठाउँको पहिरोको कारणले अर्को ठाउँमा माटोसहितको सडकमा पानी बग्दा अर्को ठाउँमा पनि पहिरो जाने गरेको शर्माले सुनाए। पहिरो हटाउने र पहिरो जान नदिन माटोसहितको सडकमा बग्ने पानीलाई पहिरो नजाने ठाउँमा निकास गरिराखियो भने अन्य ठाउँमा सडक क्षति हुनबाट जोगाउन सकिने प्रजिअ शर्माले बताए। तर, दुःखको कुरा सडक निर्माणको लागि जिम्मा लिएको ठेकेदार सम्पर्कविहीन भएपछि अवरुद्ध सडक खुलाउन र पहिरो रोक्न स्थानीय सरकार र जिल्ला प्रशासनलाई गाह्रो भइरहेको शर्माले बताए। शर्माले भने, अवरुद्ध सडकलाई सडक आयोजना कार्यालय दैलेख, जिल्लाको स्थानीय सरकार र जिल्ला प्रशासनको पहलमा जसोतसो पहिरो हटाई सडक सञ्चालन गरिराखेका छौं। यद्यपि ठेकेदार सम्पर्कमा भए पहिरो हटाउने र सडकमा बग्ने गरेको पानीलाई ठेकेदारले पन्छाइराख्यो भने सडक क्षति हुनबाट बच्ने प्रजिअ शर्माको भनाइ छ। हालसम्म स्थानीय सरकारका जेसीभी र सडक आयोजनाको इन्धन सहयोग र प्रशासनको पहलमा अवरुद्ध सडक खुलाई सञ्चालन गरिएको शर्माले बताए। आयोजना कार्यालय दैलेखका इन्जिनियर होमनाथ पौडेलका अनुसार आयोजना कार्यालयले पनि ठेकेदारलाई आफ्नो कार्यक्षेत्र नछोड भनी निर्देशन दिइराखेको छ। उनले भने, तर, ठेकेदार आफ्नो कार्यक्षेत्रको सम्पर्कमा बस्दैनन्, हामीले पटकपटक ताकेता गरिराखेका छौं। भूमे गाउँपालिका१ देखि बागलुङसम्मको १३ किलोमिटर खण्डमा भारत महादेवसिद्धि शाही जेभीले कालोपत्रेको लागि जिम्मा पाएको छ। यस खण्डमा कालोपत्रे तयारीको काम हाल अलपत्र अवस्थामै छ। यसैगरी सिस्ने गाउँपालिका५ रानीकोटदेखि रुकुम पश्चिमको सिमाना ७ किलोमिटर खण्डमा कालिका प्यासिफिक जेभीले पनि कालोपत्रेको काम अलपत्र पारेको छ।"
ललिता निवास अनुसन्धानमा सरकारको दाग,"यसअघि अख्तियार दुरुपयोग अनुसन्धान आयोगले दायर गरेको मुद्दाभन्दा पनि झन् कमजोर बनाइएको छ। मुद्दा कमजोर गराएर दायर गरियो। भ्रष्टाचार होस् अन्य कुनै अपराधमा होस, सरकारले अनुसन्धानमा हस्तक्षेप गर्नु हुँदैन। सरकारले ललिता निवास जग्गा हिनामिना प्रकरणको अनुसन्धानमा दबाब दिएको प्रस्ट भएको छ। पूर्वप्रधानमन्त्रीद्वय माधवकुमार नेपाल र डा बाबुराम भट्टराईमाथि अनुसन्धान गरिएन। मुद्दा दायर भएन। यसले सरकारको नाकमा कालो दाग लागेको छ। यो दाग कहिल्यै मेटिने छैन। अनुसन्धान गर्ने नेपाल प्रहरीको केन्द्रीय अनुसन्धान ब्युरो (सीआईबी)लाई सरकारले हस्तक्षेप गरेको देखियो। सर्वोच्च अदालतले ललिता निवास प्रकरणमा निर्णयकर्तामाथि अनुसन्धान गर्न आदेश दिएको थियो। तर, सरकारले साक्षीको रूपमा मात्र पूर्वप्रधानमन्त्रीद्वय नेपाल र भट्टराईसँग सोधपुछ गर्यो। यसबाट पुष्टि हुन्छ कि सरकारले नै पूर्वप्रधानमन्त्रीद्वयलाई साक्षीको रूपमा राख्न र मुद्दा नलगाउन दबाब दिएको। यसबाट नै सरकारले अनुसन्धानमा हस्तक्षेप गरेको पुष्टि हुन्छ। सर्वोच्च अदालतले निर्णयकर्तामाथि अनुसन्धान गर्न आदेश दिएको हो। सर्वोच्चको आदेशमै सरकार खनियो। सर्वोच्चले पूर्वप्रधानमन्त्रीद्वयलाई मुद्दा लगाउन भनेको होइन। अनुसन्धान गर्न आदेश मात्र दिएको हो। अनुसन्धानमा जे देखियो, त्यही गर्ने हो। हो, यसमा सीआईबीले अनुसन्धान गर्न सकेन। सरकारी निर्देशनमा सीआईबीले काम गर्यो। अनुसन्धान प्रभावकारी भएन। पूर्वप्रधानमन्त्री नेपाल र भट्टराईको साँच्चिकै संलग्नता रहेको जनाउने काम भयो। पूर्वप्रधानमन्त्रीद्वय नेपाल र डा भट्टराईको छविमा सदाका लागि दाग लाग्यो। सरकार र महान्यायाधिवक्ता कार्यालय (सरकारी वकिल कार्यालय)ले दाग लगायो। राष्ट्रियअन्तर्राष्ट्रियरूपमा यो दाग कहिल्यै मेटिने छैन। पछिल्ला दुई मुद्दाहरू नक्कली भुटानी शरणार्थी र ललिता निवासमा राजनीतिक नेतृत्व जोडिए। राजनीतिक नेतृत्व जोडिएको मुद्दामा सरकारी हस्तक्षेप हुँदो रहेछ भन्ने प्रस्ट देखियो। बहालवाला प्रधानमन्त्रीको रूपमा नेपाल र भट्टराईको निर्णयमा संलग्नता मात्र हो। विधिवनरुपमा बयान लिन सकिन्थ्यो। पूर्वप्रधानमन्त्रीद्वय नेपाल र डा भट्टराईले घुस खाएको उजुरी कतै छैन। घुस लिएको प्रमाणित पनि भएको छैन। खाली निर्णय गरेको मात्र हो। निर्णयको आधारमा सरकारी जग्गा व्यक्ति र गुठीको हुन गएको हो। तलबाट आएको प्रस्तावमा विश्वासमा परेर निर्णय गरेको मात्र हो। यो लापरबाही वा गल्ती गरेको भनेर अब आइन्दा यसो नगर्नू भनेर सचेत गराउने तर अभियोग नलगाउने निर्णय गर्न सकिन्थ्यो। यो निर्णय गर्न सकेको भए नेपाल र भट्टराई जोगिन्थे। उनीहरूको निधारमा दाग लाग्दैनथ्यो। निर्णय त गरेको हो तर विश्वासमा परेर निर्णय गर्नु परेको भन्ने हुन्थ्यो। बुद्धि नपुर्याएको वा राम्रोसँग प्रस्ताव नहेरेको भन्ने सन्देश प्रवाह हुन्थ्यो। नेपाल र भट्टराईलाई पनि सहज हुन्थ्यो। अनुसन्धानमा सरकारको हस्तक्षेप पनि देखिने थिएन। यसतर्फ ध्यान नदिँदा जनताको नजरमा नेपाल र भट्टराईमाथि कालो दाग लाग्यो। यसअघि अख्तियार दुरुपयोग अनुसन्धान आयोगले दायर गरेको मुद्दाभन्दा पनि झन् कमजोर बनाइएको छ। मुद्दा कमजोर गराएर दायर गरियो। भ्रष्टाचार होस् अन्य कुनै अपराधमा होस, सरकारले अनुसन्धानमा हस्तक्षेप गर्नु हुँदैन। ठूलाबडालाई चैन, सानालाई ऐन हुनु हुँदैन। (कार्की विशेष अदालतका पूर्वअध्यक्ष (न्यायाधीश ) हुन्।)"
निर्वाचन व्यवस्थापन विधेयकको मस्यौदा छिट्टै अघि बढ्छ : प्रमुख निर्वाचन आयुक्त,"काठमाडौं : प्रमुख निर्वाचन आयुक्त दिनेशकुमार थपलियाले सरकारसमक्ष पेस गरिएको निर्वाचन व्यवस्थापन विधेयकको मस्यौदा छिटो अघि बढाउन आग्रह गरेका छन्। निर्वाचन आयोग र नेपाल कानुन समाजले सोमबार काठमाडौंमा सञ्चारकर्मीसँग गरेको छलफलमा थपलियाले निर्वाचन व्यवस्थापन विधेयकको मस्यौदामा आम बहस गरी छिटो सदनबाट पारित गराउन आग्रह गरेका हुन्। उनले मुलुकको शासकीय सुधारका लागि निर्वाचन कानुनको सुधार अपरिहार्य भएको स्पष्ट पारे। प्रमुख निर्वाचन आयुक्त थपलियाले संविधान र कानुनविद्हरूले दिएको सुझावलाई पनि समेट्ने प्रयास गरेको र सदाचारयुक्त निर्वाचनका लागि राजनीतिक दलहरूसँग लिखितरूपमा नै सुझावसहितको प्रतिवद्धता लिइएको बताए। त्यस्तै नयाँ कानुनमा विश्वमा रहेको निर्वाचनसम्बन्धी राम्रा अभ्यासलाई समावेश गरेको उनले बताए। थपलियाले मतदाता नामावलीमा दोहोरोपना हटाउने, सच्याउनुपर्ने लगायतका विषयहरू जुनसुकै अवस्थामा पनि गर्न सकिने व्यवस्था गरिएको उल्लेख गरे। उनले निर्वाचनसम्बन्धी कानुनमा नै निर्वाचको मिति तोकिने भएकाले निर्वाचनको अन्यौलता अब हट्ने विश्वास व्यक्त गरे। निर्वाचन आयोगले एकीकृत निर्वाचन कानुनको विधेयक गत असार १८ गते निर्णय गरी गृह मन्त्रालयसमक्ष पेस गरेको थियो।"
"सङ्घीयताप्रति एमाले स्पष्ट छ, पुनर्विचार गर्नुपर्ने निष्कर्षमा पुगेको छैन : सचिव अर्याल","लुम्बिनी : नेकपा (एमाले)का सचिव पद्मा अर्यालले सङ्घीयताले नै जनताका अधिकार स्थापित गर्ने भएकाले यसलाई बलियो बनाएर लैजाने गरी एमाले लागेको बताएकी छन्। नेकपा एमाले सङ्घीय संरचनाबारे पुनर्विचार गर्नुपर्ने निष्कर्षमा नपुगेको बताउँदै सचिव अर्यालले सङ्घीयताप्रति एमाले स्पष्ट रहेको बताइन् । राससका अनुसार लुम्बिनी प्रदेश इन्चार्जसमेत रहेकी अर्यालले प्रदेश अधिवेशनमा कुनै नेताको नाममा गुट नभएको दाबी गरिन् । उनले प्रदेश अधिवेशनबाट सही र सक्षम नेतृत्व चयन हुने बताइन्। उनले अधिवेशनले सकेसम्म सर्वसम्मत र त्यो नभए स्वस्थ प्रतिस्पर्धाबाट नेतृत्व चयन गर्ने पनि धारणा राखिन् । सर्वसम्मत भनेको सहमति र समझदारी हो, उनले भनिन् सहमति र समझदारी गरेर आउँदा चुनाव नै गर भन्न मिल्दैन । एमालेको लुम्बिनी प्रदेशको प्रथम अधिवेशन भदौ १६ र १७ गते बुटवलमा हुने भएको छ । अधिवेशनका पार्टी अध्यक्ष तथा पूर्वप्रधानमन्त्री केपी शर्मा ओलीले उद्घाटन गर्नुहुने पार्टी प्रदेश अध्यक्ष राधाकृष्ण कँडेलले जानकारी दिए। प्रदेश अधिवेशनका लागि प्रदेशका १२ जिल्लाबाट एक हजार चार प्रतिनिधिको चयन भइसकेको एमालेले जनाएको छ । अधिवेशनमा महिला ३३ प्रतिशत पुर्याउने प्रयासमा रहेको बताउँदै उनले उत्पिडित, महिला, युवाको फरकफरक कलस्टर बनाएर प्रतिनिधि छनोट भएको जानकारी दिइन् ।"
कांग्रेसले वीपी साहित्य महोत्सव आयोजना गर्ने,"काठमाडौं : नेपाली कांग्रेसले जननायक विश्वेश्वरप्रसाद कोइरालाको जन्मजयन्तीका अवसरमा वीपी साहित्य महोत्सव आयोजना गर्ने भएको छ। सोमबार पार्टी कार्यालय सानेपामा पत्रकार सम्मेलन गर्दै कांग्रेसले जननायक वीपी कोइरालाको ११०औं जन्म जयन्तीलाई वीपी साहित्य महोत्सवका रूपमा मनाउने जानकारी गराएको हो। भदौ २४ लाई नेपाली कांग्रेसले हरेक वर्ष वीपी जन्म जयन्तीका रूपमा मनाउँदै आएको छ। वीपी साहित्य महोत्सव भदौ २४, २५ र २६ गते पार्टी कार्यालयमा आयोजना गरिने कांग्रेस सूचना सञ्चार तथा प्रचार विभाग प्रमुख मीन विश्वकर्माले जानकारी दिए। साहित्य महोत्सवमा मनोविश्लेषणात्मक साहित्य र व्यक्तिसत्त, साहित्यमा पर्यावरण, समय र सबाल्र्टन, नेपालको मातृभाषा साहित्य, वीपीका आख्यानमा नारी लगायतका विषयमा बहस हुने उनले बताए। महोत्सवअन्तर्गत कविता साँझ, गजल साँझ, सांगीतिक साँझ, चित्रकला प्रदर्शनी, वृत्तचित्र प्रदर्शनी र ऐतिहासिक फोटो प्रदर्शनी हुने विश्वकर्माले जानकारी दिए।"
संसदीय समितिका नवनिर्वाचित सभापतिहरूले लिए सपथ,"काठमाडौं : प्रतिनिधिसभाअन्तर्गतका १० वटै समितिका सभापतिले पद तथा गोपनियताको सपथ लिएका छन्। सोमबार निर्विरोध निर्वाचित भएका समिति सभापतिहरूलाई सिंहदरबारमा सभामुख देवराज घिमिरेले सपथ खुवाएका हुन्। अर्थ समितिको सभापतिमा नेपाली कांग्रेसका सन्तोष चालिसे, अन्तर्राष्ट्रिय सम्बन्ध र पर्यटन समितिको सभापतिमा जनता समाजवादीका राजकिशोर यादव निर्वाचित भएका हुन्। त्यस्तै कानुन, न्याय तथा मानवअधिकार समितिको सभापतिमा नेकपा (माओवादी केन्द्र)का विमला सुवेदी, कृषि सहकारी तथा प्राकृतिक स्रोत समितिको सभापतिमा कांग्रेसका आरजु राणा देउवा, महिला तथा सामाजिक मामिला समितिको सभापतिमा किरणकुमार साह र राज्य व्यवस्था तथा सुशासन समितिमा रामहरि खतिवडा निर्वाचित भएका हुन्। त्यसैगरी पूर्वाधार विकास समितिको सभापतिमा राष्ट्रिय प्रजातन्त्र पार्टीका दीपकबहादुर सिंह, शिक्षा, स्वास्थ्य तथा सूचना प्रविधि समितिको सभापतिमा नेकपा (एकीकृत समाजवादी)का भानुभक्त जोशी र सार्वजनिक लेखा समितिको सभापतिमा नेकपा (एमाले)का ऋषिकेश पोखरेलको निर्वाचित भएका हुन् भने उद्योग तथा वाणिज्य र श्रम तथा उपभोक्ता हित समितिको सभापतिका लागि जनमतका अब्दुल खान र राष्ट्रिय स्वतन्त्र पार्टीका गणेश पराजुलीको उम्मेदवारी दर्ता गरेकोमा पराजुलीले फिर्ता गरिसकेपछि खान निर्वाचित भएका हुन्। प्रतिनिधिसभाको निर्वाचन भएको नौ महिनापछि मात्र संसदीय समितिले पूर्णता पाएका हुन्।"
"लुम्बिनीमा विष्णु पौडेल र शंकर पोखरेल विभाजित, प्रदेश अधिवेशनमा दुई पक्षीय भीडन्त","बुटवल : नेकपा एमाले लुम्बिनी प्रदेश कमिटीको भदौ १६ र १७ गते बुटवलमा हुने प्रथम अधिवेशनको नयाँ नेतृत्व लिनका लागि नेताहरू आन्तरिक दौडधुपमा लागेका छन्। केन्द्रमा पार्टी अध्यक्ष केपी शर्मा ओली निकट मानिने दुवै नेताहरू भूगोलमा दुई खेमामा विभाजित भएको देखिन्छ। कँडेल पार्टी केन्द्रीय कमिटी उपाध्यक्ष विष्णु पौडेलको निकट मानिन्छन् भने रिजाल पार्टी महासचिव शंकर पोखरेल निकटका हुन्। भौगोलिक हिसाबले पनि दुवै नेता साविक राप्ती र लुम्बिनी क्षेत्रका हुन्। प्रदेशमा गुटउपगुट नभएको नेताहरू प्रतिक्रिया दिँदै आए पनि आन्तरिकरूपमा यो झांगिएको छ। एमाले उपाध्यक्ष एवं रुपन्देही क्षेत्र२ का प्रतिनिधिसभा सदस्य विष्णु पौडेल र पार्टीका महासचिव दाङका शंकर पोखरेल निकटका भूगोलका नेताहरू दुई खेमामा विभाजित भएर चुनावी तयारी थालेका छन्। प्रदेश कमिटीको अध्यक्ष बन्नका लागि प्यूठानका हरिप्रसाद रिजाल बहालवाला केन्द्रीय सदस्यको पद त्यागेरै निर्वाचनमा होमिने तयारी गरेका छन्। उनी प्यूठानबाट निर्वाचनका लागि प्रतिनिधिसमेत चुनिएका छन्। म व्याक हुने सयमा जीरो प्रतिशत पनि सम्भावना छैन,' रिजालले भने, 'सकभर सर्वसम्मत होस् भन्ने नै हो। नभए निर्वाचन लड्छु।' उनले केन्द्रीय सदस्यमा भन्दा प्रदेश कमिटी अध्यक्ष भएर जनताको नजिक पुग्न सहज हुने प्रतिक्रिया दिए। पार्टीलाई वैचारिक रूपले एकतावद्ध बनाई देशकै नमूना प्रदेश कमिटीको रूपमा विकास गर्ने उनको अठोट छ। रिजाल मुख्यमन्त्री शंकर पोखरेलको कार्यकालमा पूर्व मन्त्रीसमेत हुन्। गाउँ संगठन कमिटीदेखि जिल्लासम्मको नेतृत्व लिएर कुशल जिम्मेवारी पूरा गरेको दाबीसहित आफूले प्रदेशको नेतृत्व लिन चाहेको उनको प्रतिक्रिया छ। एउटा कर्मचारी खरदारदेखि सचिव, मुख्य सचिवसम्म आफूलाई अपग्रेट गर्न चाहन्छ,' रिजालले भने, 'मैले राजनीतिमा पनि क्रमवद्धरूपमा नेतृत्व लिन चाहेको हो।' रिजाल २०३७ सालदेखि पार्टी कमिटीमा संगठित छन्। उनले तत्कालीन गाउँकमिटी, इलाका, अखिल र जिल्ला कमिटीको अध्यक्षको नेतृत्व गरिसकेका छन्। केन्द्रीय सदस्यमा निर्वाचित भए पनि त्यसलाई छाडेर प्रदेशको नेतृत्व लिने दौडमा रिजाल लागेका हुन्। पार्टीको आन्तरिक विरोधलाई समाधान गर्ने, अराजकतालाई अन्त्य गर्ने र अनुशासित रूपमा संगठित गर्ने योजना छ,' ५८ वर्षीय रिजालले भने, प्रदेशमा एमालेलाई घरघरमा पुर्याएर अबका सबै निर्वाचनमा पहिलो बनाउने लक्ष्य छ। चुनौतीको घडीमा तदर्थ कमिटी हुँदै प्रदेशको नेतृत्व गरेको र एकपटक अधिवेशनबाट निर्वाचित भएर पुनः नेतृत्व गर्ने संकल्प रहेको अर्का आंकाक्षी राधाकृष्ण कँडेलले प्रतिक्रिया दिए। उनी लगातार २० वर्ष पार्टी जीवनमा क्रियासिल छन्। जिल्ला, साविक अञ्चल हुँदै अहिले उनी प्रदेशको नेतृत्वमा छन्। पाल्पा निवासी कँडेलको बसोबास अहिले बुटवलमा छ। दुईदुई पटकका स्थानीय निर्वाचनमा पार्टीलाई पहिलो स्थानमा पुर्याएको र देशकै उत्कृष्ट प्रदेश कमिटीको रूपमा स्थापित गरेको अनुभवले पनि आफू पूनः निर्वाचित हुनुपर्ने उनको दाबी छ। अहिले लुम्बिनीका २७ स्थानीय तहमा एमालेको नेतृत्व, ३९ वटामा उपाध्यक्ष निर्वाचित छन्। ११ जिल्लामा प्रतिनिधिसभा सदस्य, २ जिल्लामा पार्टीको समर्थनमा सांसद् र १८ जना सांसद् प्रदेशमा निर्वाचित भएका छन्। लुम्बिनी प्रदेश मतका हिसाबले पनि अरुपार्टी भन्दा बोलियो बनाएको उनले बताए। कामको हिसाबले पनि म दोहोरिनुपर्छ भन्ने हो,' कँडेलले भने, 'साथीहरू बुझ्ने हुनुहुन्छ। अवश्य साथ दिनुहुनेछ। कँडेलले पनि पाल्पाबाट विद्यार्थी जीवनदेखि राजनीति थालेका हुन्। विद्यार्थीको जिल्ला कमिटी सदस्य, उपाध्यक्ष, अध्यक्ष, पार्टीको इलाका सेक्रेटरी, जिल्ला कमिटी सदस्य हुँदै दुईदुई पटक पार्टीको नेतृत्व गरेको उनमा अनुभव छ। उनी पूर्व राष्ट्रिय सभा सदस्य पनि हुन्। आकांक्षी जो भए पनि ओली निटककै नेतृत्व हुने भएपछि यस क्षेत्रका नेता रुपन्देहीका भूमिश्वर ढकाल, अर्घाखाँचीका चेतनारायण आचार्य, कपिलवस्तुका बलराम अधिकारी मौन थिए। तर, पुरानै नेतृत्व दोहोरिने संकेत पाएपछि उनीहरुले रिजाललाई अघि सारेर आफूहरु पछाडि हटेको एमाले निटक नेताहरू बताउँछन्। तीनै जना नेता महासचिव शंकर पोखरेल निकटका हुन्। पार्टी अध्यक्ष केपी शर्मा ओलीले कँडेललाई प्रदेश कमिटी अध्यक्ष बनाएकै कारण रिजाललाई केन्द्रीय सदस्यमा अघि सारेको बुझिएको छ। अधिवेशनका लागि प्रदेशका १२ वटै जिल्लाबाट १ हजार ४ जना प्रतिनिधि चयन भएका छन्।"
"यती होल्डिङस, वाइडबडी, गिरीबन्धुलगायत प्रकरणको छानविन गर्न ओलीको चुनौती","काठमाडौं : नेकपा एमालेका अध्यक्ष केपी शर्मा ओलीले सत्तामा रहेका व्यक्तिहरू नै विभिन्न प्रकरणमा मुछिएकाले छानविन प्रभावकारी हुन नसकेको आरोप लगाएका छन्। सोमबार काठमाडौंमा आयोजना गरिएको जनप्रतिनिधिसंग केपी ओली कार्यक्रममा ओलीले ललिता निवास, नक्कली भुटानी, सुन तस्करीलगायतका प्रकरणमा सत्तामा रहेका व्यक्तिहरू नै विभिन्न प्रकरणमा मुछिएकाले छानविन प्रभावकारी हुन नसकेको आरोप लगाए। उनले एउटा प्रकरणको अनुसन्धानलाई कमजोर पार्न सरकारले एकमाथि अर्को प्रकरण ल्याएको तर्क गरे। यती होल्डिङस, वाइडबडी, गिरीबन्धुलगायतका प्रकरणको छानविन गर्न सरकारलाई चुनौती दिँदै ओलीले उक्त प्रकरण छानविन गर्दा आफूलाई फरक नपर्ने तर सत्तामा रहेका दलका नेताहरु मुछिने बताए। सत्तामा भएकाहरूले नै सुन तस्करी गरेर ध्यान मोड्नका लागि पशुपति सुन प्रकरण निकालेको उनको भनाइ छ। उनले आफ्नो पार्टी कमिसनको पछाडि लाग्ने पार्टी नभएको र देश विकासका साथै समृद्धिमा ध्यान केन्द्रित रहेको बताए। ओलीले तत्कालीन अवस्थामा बदनाम गर्नका लागि एमालेका ईश्वर पोखरेलमाथि पानी ट्यांकीमा पैसा लुकाएको अरोप लगाइएको पनि बताए। अध्यक्ष ओलीले नेकपालाई अदालतले विघटन गरेको सही नभएको बताए। नेकपाको सट्टा अर्को नाम दर्ता गर्न अदालतले भन्दा प्रचण्डले नमानेको उनले बताए। त्यसपछि पनि विभिन्न शक्ति मिलेर एमाले फुटाएको समेत उनको भनाइ छ।"
गौर घटनाका पीडितले न्याय नपाए अन्तर्राष्ट्रिय अदालत जाने प्रभु साहको चेतावनी,"काठमाडौं : आम जनता पार्टीका अध्यक्ष प्रभु साहले गौर घटनाका पीडितहरूले देशमा न्याय नपाए अन्तर्राष्ट्रिय अदालत जाने चेतावनी दिएका छन्। सोमबार काठमाडौंमा पार्टीको केन्द्रीय कमिटी बैठकमा बोल्दै साहले सत्ता जोगाउनका लागि गौर घटनाको अनुसन्धानबाट पछि हट्ने षड्यन्त्र भइरहेको भन्दै देशमा न्याय नपाए अन्तर्राष्ट्रिय अदालत जाने चेतावनी दिएका हुन्। उनले गौर घटनाका पीडितसँग प्रधानमन्त्रीले बालुवाटारमा सहमति गरेपनि कुर्सी हल्लिने भए पनि पछि हटेको जिकिर गरे। गौर घटनामा पनि १७ वर्ष पहिला नै जाहेरी दर्ता भएको भए पनि अहिलेसम्म छानविनसमेत हुन नसकेको उनको भनाइ छ। साहले विभिन्न प्रकरणहरु लुकाउनका लागि सरकारले नयाँ नयाँ प्रकरण ल्याउने गरेको तर्क गरे। उनले नक्कली भुटानी शरणार्थी प्रकरण, ललिता निवास प्रकरणको रेकर्ड सरकारसँग रहे पनि ठूला व्यक्तिलाई उन्मुक्ति दिन खोजेको आरोप लगाए। राजतन्त्र फाले पनि अहिले छाटे राजाहरूको शासन रहेको र जनता लाचार भएको टिप्पणी गरे। उनले अहिलेको शासन प्रणालीबाट देशको हित सम्भव छ कि छैन भन्ने बहस हुनुपर्ने बताए। साहले सदनमा प्रतिपक्षी र सत्तापक्ष देखाउनका लागि मात्रै भएको र भागबण्डामा एक हुने गरेको तर्क गरे। उनले लोकतन्त्रमा कानुनी शासन हुने भए पनि संविधानलाई नेताहरूले खल्तीमा हालेर हिँडेको जिकिर गरे। सर्वोच्चले कोशीमा गैरसंवैधानिक काम भएको भने पनि राज्य र दलहरू सचेत हुन नसकेको उनको भनाइ छ।"
भ्रष्टाचार निवारण र सुशासन देशकै एजेण्डा बन्नुपर्छ : प्रधानमन्त्री दाहाल,"काठमाडौं : प्रधानमन्त्री पुष्पकमल दाहालले मुलुकको आवश्यकता र चाहनाअनुसार विकासको प्रक्रिया अगाडि बढाउन गुणात्मक परिवर्तन आवश्यक रहेको बताएका छन्। सोमबार सिंहदरबारमा राष्ट्रिय विकास समस्या समाधान समितिको ५१औँ बैठकलाई सम्बोधन गर्दै प्रधानमन्त्री दाहालले परम्परागत तरिकाले मुलुकको आवश्यकता र चाहना अनुसार विकासको प्रक्रिया अगाडि बढ्न नसक्ने भएकाले त्यसमा गुणात्मक परिवर्तन गर्नुपर्ने बताए। उनले भ्रष्टाचार निवारण र सुशासन कायम गर्ने जिम्मेवारी केन्द्र सरकारको मात्र नभएर देशकै एजेण्डा भएकाले प्रदेश र स्थानीय तहले समेत सुशासन कायम गर्न अभियान चाल्नुपर्ने जिकिर गरे। सरकारको पुँजीगत खर्च समग्रमा ६१ दशमलव पाँच प्रतिशतमा सीमित रहनु चिन्ताको विषय भएको भन्दै प्रधानमन्त्री प्रचण्डले यसप्रति गम्भीर भएर समाधान निकाल्नुपर्ने बताउ। विकास निर्माणको कार्यमा उदाहरणीय नतिजा ल्याउने र पुँजीगत खर्च शतप्रतिशत पुर्याउने गरी काम गर्न प्रधानमन्त्री प्रचण्डले सबैलाई आग्रह गरे। विकास आयोजनाहरूमा राम्रो गर्नेलाई पुरस्कृत र गलत गर्नेहरूलाई दण्डित गर्ने नीति, योजना र कार्यक्रमबाट सुशासन स्थापित गर्दै विकास आयोजनाको कामलाई तीव्रता दिन सकिने प्रधानमन्त्री प्रचण्डको भनाइ छ। विकास, स्वास्थ्य शिक्षा लगायत क्षेत्रमा भएको बेथिति अन्त्य गर्न अन्तिम लडाइँ लड्न लागेको उनले बताए। प्रधानमन्त्री दाहालले कुण्ठा र निरासालाई चिरेर देशमा आशाको नयाँ परिस्थिति निर्माण गर्न सकिने भएकाले यसतर्फ गम्भीर रूपले ध्यान दिनसमेत अनुरोध गरे।"
नेपाली सेनाका गुल्मपति सम्पर्कविहीन,"काठमाडौं : नेपाली सेनाको डोल्पा सदरमुकाम दुनैस्थित नन्द बक्स गुल्मका प्रमुख विमल पण्डित सम्पर्कविहीन भएका छन्। आइतबार साँझ 'इभिनिङ वाक' जाने भन्दै व्यारेक बाहिर निस्किएका उनी अहिलेसम्म सम्पर्कमा आएका छैनन्। डोल्पाका प्रमुख जिल्ला अधिकारी भुमिश्वर पोखरेलका अनुसार पौडेलको खोजीमा नेपाली सेना र नेपाल प्रहरीको डीएसपी नेतृत्वको टोली परिचालन गरिएको छ। 'डोल्पामा टेलीफोनको नेटवर्कको पनि समस्या छ। भनेको बेला फोन लाग्दैन। गुल्मपति पौडेल मोबाइलमात्रै बोकेर 'आउट ड्रेस'मा बाहिर निस्किएको खबर छ,' उनले भने, 'गएराति ७ बजे व्यारेक छाडेका पौडेलको अहिलेसम्म कुनै सूचना फेला परेको छैन। मोबाइल स्वीचअफ छ। पौडेलले आफ्नो बडिगार्डलाई व्यारेकमा छाडेका रहेछन्।' नेपाली सेनाका प्रवक्ता कृष्ण भण्डारीले गुल्मका प्रमुख विमल पण्डितका विषयमा सूचना आएको बताए। तर आधिकारिक पुष्टि भइनसकेको उनको भनाइ छ।"
"कोसी प्रदेशमा बजेट होलिडे, आम्दानी र खर्च नै रोकियो","विराटनगर : सत्ता लुछाचुँडीको राजनीतिक अकर्मण्यताका कारण कोसी प्रदेश बजेट होलिडे (बजेट शून्यता)को अवस्थामा पुगेको छ। आम्दानी र खर्च दुवै रोकिने गरी बजेट शून्यताको अवस्थामा प्रदेश पुग्नुको पछाडि भने राजनीतिक दलहरूले सत्ता टिकाउन चालेको गैरसंवैधानिक कदम नै हो। एमाले नेतृत्वको सरकारले जेठ ३२ गते ल्याएको आर्थिक अध्यादेश र विनियोजन अध्यादेश, २०८० आइतबार राति १२ बजेदेखि निष्क्रिय भएसँगै प्रदेश बजेट शून्यताको अवस्थामा पुगेको छ। जसका कारण अध्यादेशका आधारमा हुने प्रदेशको आम्दानी र खर्च रोकिएको छ। तत्कालीन मुख्यमन्त्री हिक्मतकुमार कार्कीले कोसी प्रदेश आर्थिक अध्यादेश, २०८० र कोसी प्रदेश विनियोजन अध्यादेश, २०८० जारी गर्दै जेठ ३२ गते अध्यादेशमार्फत बजेट ल्याएका थिए। दुवै अध्यादेश असार १४ गते प्रदेशसभामा टेबल भएको थियो। अध्यादेश संसदमा टेबल भएको ६० दिनभित्र जस्ताको तस्तै पास गर्नुपर्ने वा विधेयकमार्फत प्रतिस्थापन गर्नुपर्ने व्यवस्था छ। तर, दुवै सम्भावना सकिएपछि अध्यादेश अहिले निष्क्रिय भएको छ। प्रदेशसभाले स्वीकार गरेको दुवै विधेयकको कानुनी तथा संवैधानिक हैसियत समाप्त भएको छ। अध्यादेश निष्क्रिय भएर बजेट शून्यताको अवस्था सिर्जना हुँदा प्रदेशमा आर्थिक गतिविधि ठप्प बनेको छ। आम्दानी र खर्च गर्न नपाउँदा विकास निर्माणका योजनाको भुक्तानी, निजी क्षेत्रसँगको साझेदारीमा सञ्चालित कार्यक्रमदेखि कर्मचारीको तलब भत्तासम्म रोकिएको छ। अघिल्लो सरकारले ल्याएको बजेट अध्यादेशबाट चालू खर्च भइरहेको थियो। पुँजीगत खर्चका लागि अख्तियारी गएकै थिएन। अब सरकारको साधारण खर्च पनि रोकिएको छ। आर्थिक अध्यादेशमा आम्दानी र विनयोजन अध्यादेशमा खर्चको विवरण समावेश हुन्छ। राजस्व उठाउन र खर्च गर्न नै नपाउने अवस्थाको सिर्जना हुनु दुःखद् भएको अर्थशास्त्री डा भेषप्रसाद धमला बताउँछन्। दलहरूले चित्त फराकिलो नबनाउँदा अहिलेको अवस्था आएको उनले बताए। राजनीति राजनीतिका लागि मात्रै भयो। दलहरूमा कुर्सीका लागि मात्रै लडाइँ गर्ने गलत थिति बस्यो, धमलाले भने, अंकगणीतका हिसाबले प्रदेश कठिन परिस्थितिमा थियो। तर, दलहरूबीच समझदारी हुन सकेन। उनले दलहरूको सत्ता लुछाचुँडीको कोपभाजनमा पर्दा कोसी प्रदेशमा बजेट होलिडेको संकट निम्तिएको बताए। दलहरू सचेत नभए आगामी दिनमा पनि यो अवस्था उत्पन्न हुने धमला बताउँछन्। अध्यादेश निष्क्रिय भएका कारण अन्य ऐन र नियमावलीले व्यवस्था गरेको बाहेकका शीर्षकमा राजस्व संकलन एवं खर्च गर्न नपाइने प्रदेशको आर्थिक मामिला तथा योजना मन्त्रालयले जनाएको छ। मन्त्रालयका अनुसार आम्दानी र खर्च गर्न नमिल्ने अवस्था नै बजेट शून्यता हो। छुट्टै ऐन र नियमावलीमा उल्लेख भएको सवारी साधन तथा सवारी चालक अनुमति पत्र (लाइसेन्स) दर्ता, नवीकरणलगायत भने रोकिँदैन। त्यसवापतको राजस्व संकलन गर्न मिल्छ। तर, मालपोत, वन जंगल, ढुंगागिटीलगायतका क्षेत्रबाट हुने राजस्व संकलनमा बाधा पुगेको छ। सरकारका नाममा सर्वोच्च अदालतले अन्तरिम आदेश दिएपछि प्रदेशमा बजेट शून्यताको अवस्था आएको आर्थिक मामिला तथा योजना मन्त्री बाबुराम गौतम बताउँछन्। अहिले परिस्थिति निक्कै अप्ठेरो छ। प्रदेशमा बजेट शून्यताको अवस्था छ, उनले भने, यसको अन्त्यका लागि बजेट ल्याउन मिल्छ कि मिल्दैन भनेर हामीलाई पनि थाहा भएन। त्यो कुरा सोध्न हामी सर्वोच्च जाने तयारीमा छौं। अन्तरिम आदेशमार्फत सर्वोच्चले नीतिगत निर्णय नगर्न भनेकाले समस्या भएको मन्त्री गौतमको भनाइ छ। गठबन्धनका तर्फबाट नेपाली कांग्रेस प्रदेश संसदीय दलका नेता उद्धव थापा गत साउन १६ गते कोसी प्रदेशको मुख्यमन्त्री नियुक्त भएका थिए। अहिलेका मन्त्री गौतम सभामुखबाट राजीनामा दिएर सरकार गठनमा सहभागी भए। उपसभामुख सिर्जना दनुवार बिदामा बसेपछि भदौ ४ गतेको प्रदेशसभा बैठक अध्यक्ष मण्डलका सदस्य एवं कांग्रेसका प्रदेशसभा सदस्य इस्राइल मन्सुरीले सञ्चालन गर्नुपर्ने अवस्था आयो। सभामुखको भूमिकामा रहेका मन्सुरीलाई समेत प्रयोग गरेर थापाले विश्वासको मत लिएका थिए। त्यसविरुद्ध एमाले प्रदेश संसदीय दलका नेता हिक्मतकुमार कार्कीले सर्वोच्च अदालतमा रिट दायर गरे। थापाले लिएको विश्वासको मत संविधानसंवत नभएको ठहर गर्दै सर्वोच्चले आदेश जारी गरेपछि उनी नेतृत्वको सरकार कामचलाउमा परिणत भएको छ। कुनै दीर्घकालीन र दूरगामी असर पर्ने निर्णय नगर्न पनि सर्वोच्चले सरकारका नाममा आदेश जारी गरेको छ। अध्यादेशमार्फत आएको बजेटबारे कुनै छिनोफानो नगरी प्रदेश सरकारले चालू तेस्रो अधिवेशन भदौ ६ गते बुधबार अन्त्य गरेको थियो। अधिवेशन अन्त्य गर्दै अर्को अध्यादेशमार्फत बजेट ल्याउने तयारी गरिरहेका बेला सर्वोच्चको आदेशबाट सरकार नै कामचलाउमा परिणत भएको हो। सरकारले बजेट अध्यादेश ल्याउनै पाएन। कोसीको ९३ सदस्यीय प्रदेशसभामा बहुमतका लागि ४७ प्रदेशसभा सदस्य आवश्यक पर्छ। गठबन्धनसँग ४७ नै प्रदेशसभा सदस्य थिए। तर, एमालेबाट निर्वाचित उपसभामुख बैठक सञ्चालनको जिम्मेवारी नै कांग्रेसका प्रदेशसभा सदस्यलाई सुम्पिएर बिदा बसिन्। त्यसले गर्दा मुख्यमन्त्री थापाले विश्वासको मत लिनलाई असंवैधानिक बाटो रोज्नुपर्ने अवस्था आयो। कानुनी विवादमा परेको विश्वासको मतसँग सम्बन्धित मुद्दा सर्वोच्च पुगेपछि भने प्रदेशले बजेट होलिडेको सामना गर्नुपर्ने अवस्था उत्पन्न भएको हो।"
रास्वपाका गणेश पराजुलीले उम्मेदवारी फिर्ता लिएपछि अब्दुल खान सर्वसम्मत सभापतिमा चयन,काठमाडौं : प्रतिनिधिसभाअन्तर्गत उद्योग तथा वाणिज्य र श्रम तथा उपभोक्ता हित समिति सभापतिमा जनमत पार्टीका अब्दुल खान सर्वसम्मत चयन भएका छन्। राष्ट्रिय स्वतन्त्र पार्टी (रास्वपा)का सांसद गणेश पराजुलीले उम्मेदवारी फिर्ता लिएपछि खान सर्वसम्मन भएका हुन्। गठबन्धनका तर्फबाट उम्मेदवार बनेका खानविरुद्ध आइतबार रास्वपाका पराजुलीले समेत उम्मेदवारी दिएका थिए। दुई जनाको उम्मेदवारी परेपछि संसद सचिवालयले सोमबार निर्वाचनको तयारी गरेका थिए। अन्य ९ समितिमा भने एकल उम्मेदवरी परेको थियो। सोमबार बस्ने समितिको बैठकले सबै समितिका उम्मेदवारलाई निर्विरोध चयन भएको घोषणा गर्नेछ।
गगन थापाको टिप्पणी भ्रष्टाचार काण्डहरूमा नेताहरू मिल्छन् भने छानबिन गराउन हामी किन नमिल्ने?,"काठमाडौं : नेपाली कांग्रेसका महामन्त्री गगनकुमार थापाले भ्रष्टाचार काण्डहरूको छानविन गर्नका लागि सबै जना एक हुनुपर्ने टिप्पणी गरेका छन्। सामाजिक सञ्जालमा यसबारे धारणा सार्वजनिक गर्दै उनले यस्ता घटनामा नेताहरू मिल्छन् भने छानविनका लागि हामी किन नमिल्ने भन्दै प्रश्न गरेका छन्। 'विगतमा जस्तै एउटै पार्टीभित्र समान धारणा भएको एक ठाउँमा आउँ। यस्तै धारणा भएको अन्य पार्टीका साथीसँग समान धारणा बनाऊँ, अनि पार्टी बाहिरको नागरिक आन्दोलनसँग एकाकार होऔँ,' उनले भनेका छन्। उनले सबै जना मिलेर प्रयास गरे भ्रष्टाचारको जालो तोड्ने र सुशासन कायम गर्ने बलियो कानुनी, संरचनागत र संस्थागत सुधार गर्ने वातावरण बन्ने बताए। 'यसका निम्ति संसदमा अख्तियार दुरुपयोग अनुसन्धान आयोग र भ्रष्टाचारसम्बन्धी दुई वटा ऐन संशोधन विधेयक विचाराधीन छन्। हामीले छुट्टाछुट्टै दर्जनौँ संशोधन हालेका छौं। यसमा राम्रोसँग काम गरौं,' उनले भनेका छन्, 'अख्तियार दुरुपयोग अनुसन्धान आयोग लगायतको संस्थामा हुने नियुक्तिदेखि क्षेत्राधिकारसम्म, क्षमतादेखि संरचनासम्म बलियो बनाऔं। नीतिगत भ्रष्टाचारलाई परिभाषित गर्ने छुट्टै कानुन नै बनाऔं। के नीतिगत हो, के होइन प्रस्ट गरौं।' उनले संसदबाट स्वार्थको द्वन्द्वसम्बन्धी कानुन अविलम्ब पारित गर्नुपर्ने बताए। अनुसन्धान गर्ने निकायलाई सबल बनाउन र निष्पक्षरूपमा काम गर्नका लागि केके कानुनी व्यवस्था बदल्नुपर्छ त्यसमा काम गर्न उनको आग्रह छ। 'योसँगै अभियोजन गर्ने सरकारी वकिल र न्यायालयलाई निष्पक्ष र क्षमतावान बनाउन अहिले भएको व्यवस्थामा केके बदल्नैपर्छ यसमा पनि काम थालौं। यो अभियानमा हाम्रो मन्त्र हुनुपर्छ, 'निर्दोष कोही नपरुन, दोषी कोही नछुटुन।' भ्रष्टाचारीको सन्दर्भमा 'न नेता, न नाता' केही नहेरियोस्, त्यसै गरी कुनै व्यक्ति नेता वा नाता भएकै कारण पूर्वाग्रहको विषय पनि नबनोस्,' उनले भनेका छन्। ललिता निवास प्रकरण, नक्कली भुटानी शरणार्थी प्रकरण, सुन काण्डपछि टीकापुर जग्गा घोटालालगायत एकपछि अर्को ठूला भ्रष्ट्राचारका काण्डहरू बाहिर निस्किरहँदा बितेका वर्षहरूमा अख्तियारको दुरुपयोग गरेर कसरी शासन सत्ता, शक्ति र पहुँच, नाता र सम्बन्धका आधारमा 'भ्रष्टाचारको नेक्सस' बनिरहेको रहेछ भन्ने कुरा छर्लङ्ग भएको उनको भनाइ छ। 'पुराना घटनाहरूलाई छानबिन गरी कारबाहीको दायरामा ल्याउन, भ्रष्टाचार नियन्त्रणका लागि बनेका हाम्रा कानुनी र संरचनागत संयन्त्रहरूलाई बलियो बनाउँदै यसमा देखिएका लुपहोलहरुमा काम गर्न यी घटनाहरूले हामीलाई झकझकाइरहेका छन्। तर यस्ता काण्डहरूमा सार्वजनिक रूपमा ठूलाहरूले चर्को बोल्ने, एक अर्कालाई तर्साउने, तर बिस्तारै बन्द कोठामा बसेर सामसुम पार्ने अनि अनुकूलतामा सत्ता बार्गेनिङको टुल' बनाउने सम्भावना एकदमै देखिन्छ,' उनले भनेका छन्।"
एमसीसीको विरोध गरेकै कारण मलाई चुनावमा हराइयो : झलनाथ खनाल,काठमाडौं : नेकपा एकीकृत समाजवादीका सम्मानित नेता झलनाथ खनालले एमसीसीविरुद्ध बोल्नेलाई चुनावमा हराउने ग्राण्ड डिजाइन गरिएको र त्यसको शिकार आफू भएको बताएका छन्। नेपाल कम्युनिष्ट पार्टीले सोमबार काठमाडौंमा आयोजना गरेको एमसीसी परियोजना कार्यान्वयनविरुद्ध बृहत् अन्तर्क्रिया कार्यक्रममा खनालले तत्कालीन समयमा आफू एक्लैले सदनमा उभिएर एमसीसीको विरोध गरेको र त्यसैका कारण चुनावमा हटाउने ग्राण्ड डिजाइन गरिएको बताए। सदनबाट एमसीसी पास गर्नु इतिहासको दुर्भाग्यपूर्ण क्षण भएको उनको भनाइ छ। खनालले उक्त सम्झौता संविधान र कानुनभन्दा माथि रहेको भन्दै यस्ता कुनै पनि परियोजना मान्न जरुरी नरहेको बताए। उनले मुलुकको हित विपरित रहेका सम्झौताको विरुद्ध डटेर लड्नुपर्ने बताए। त्यस्तै नेकपाका महासचिव नेत्र विक्रम चन्द 'विप्लव'ले अमेरिकी साम्राज्यवादको रूपमा रहेको एमसीसी राष्ट्रको हितमा नरहेको र यसैका कारण अमेरिकी सेनाहरू नेपाल आउन खोजेको तर्क गरे। उनले देशको हित विपरित कुनै पनि काम भए नेपाली जनता चूप लागेर नवस्ने जिकिर गरे। उनले एमसीसी लागू गर्ने सरकारको तयारी रहेको भन्दै त्यसलाई कुनै हालतमा सफल हुन नदिने चेतावनी दिए।
संसदका दसवटै समितिको सभापति निर्विरोध चयन,"काठमाडौं : प्रतिनिधिसभा अन्तर्गतका दसवटै समितिको सभापति निर्विरोध निर्वाचित भएका छन्। नेपाली कांग्रेसबाट राज्य व्यवस्था तथा सुशासन समितिमा रामहरि खतिवडा, अर्थ समितिमा सन्तोष चालिस र कृषि सहकारी तथा प्राकृतिक स्रोत समिति आरजु राणा देउवा सर्वसम्मत चयन भएका हुन्। त्यस्तै सार्वजनिक लेखा समितिमा एमालेका ऋषिकेश पोखरेल र एमालेकै किरणकुमार साह महिला तथा सामाजिक मामिला समितिको सभापति सर्वसम्मत चयन भए। त्यस्तै कानुन, न्याय तथा मानवअधिकार समितिमा माओवादीकी विमला सुवेदी, पूर्वाधार विकास समितिमा दीपकबहादुर सिंह, शिक्षा, स्वास्थ्य तथा सूचना प्रविधि समितिमा भानुभक्त जोशी, अन्तर्राष्ट्रिय सम्बन्ध र पर्यटन समितिमा राजकिशोर यादव र उद्योग तथा वाणिज्य र श्रम तथा उपभोक्ता हित समितिमा जनमत पार्टीका अब्दुल खान निर्विरोध निर्वाचित भएका हुन्। उद्योगमा राष्ट्रिय स्वतन्त्र पार्टीका गणेश पराजुलीले समेत उम्मेदवारी दिएका थिए। अन्तिम समयमा उनले उम्मेदवारी फिर्ता लिएपछि खान निर्विरोध बनेका थिए। उनीहरूले आजै पद तथा गोपनियताको सपथ लिनेछन्।"
स्थानीयद्वारा ल्यान्डफिल साइटमा फोहाेर फाल्न रोक्ने घोषणा,"काठमाडौं : बञ्चरेडाँडा ल्यान्डफिल साइटमा उपत्यकाको फोहरमैला लैजान स्थानीयले बन्द गर्ने घोषणा गरेका छन्। बञ्चरेडाँडा ल्यान्डफिल साइट प्रभावित क्षेत्रका बासिन्दासँग विभिन्न चरणमा सरकार र काठमाडौं महानगरपालिकाले गरेका सम्झौता कार्यान्वयन नगरेको भन्दै स्थानीयले फोहरमैला लैजान बन्द गर्ने र शान्तिपूर्ण आन्दोलन घोषणा गर्ने निर्णय गरेका हुन्। बञ्चरेडाँडा ल्यान्डफिल साइट प्रभावित क्षेत्र व्यवस्थापन सरोकार समितिद्वारा आज आयोजित पत्रकार सम्मेलनमा स्थानीय जनताको जीवन रक्षाको लागि मानवरहित ल्यान्डफिल साइट र फोहरमैला व्यवस्थापन दीर्घकालीन योजना नअपनाएमा असोज १ गतेदेखि सधैंका लागि बन्द गर्ने गरी शान्तिपूर्ण आन्दोलन घोषणा गर्ने जानकारी गराएका छन्। उक्त सम्मेलनमा समिति संयोजक श्रीराम ढुंगानाले स्वच्छरुपमा बाँच्न पाउने मानवअधिकार राज्यले सुनिश्चित गर्न नसकेको बताउँदै महानगरपालिकाले प्रभावित क्षेत्रका बासिन्दामा गरेको अविवेकपूर्ण व्यवहारमा घोर आपत्ति जनाए। 'अरुलाई बचाउन आफू मर्नुपर्ने कस्तो अत्याचार? स्थानीय जनताको जीवनरक्षाको लागि नागरिकको स्वच्छ वातावरणमा बाँच्न पाउने अधिकार सुनिश्चित गर्नुपर्छ। पुस्तौंपुस्ताले सहेको यो व्यवहार दीर्घकालीन समाधान नभएसम्म ल्याण्डफिल साइटमा फोहर लैजान सधैंका लागि बन्द गर्छौं,' उनले भने। प्रभावित क्षेत्रका पीडित व्यक्ति हरि लामाले फोहर र मानव एकैठाउँमा रहन नसकिनाले सरकारले गरेको अपहेलना सह्य नभएकाले आन्दोलन गर्न बाध्य भएको गुनासो गरे। समितिका उपसंयोजक सुमित्रा ढकालले समस्या समाधान गर्न प्रभावित क्षेत्रमा मानव बस्ती हटाई व्यवस्थापन गर्नुपर्ने या फोहरको स्रोत जहाँ छ त्यसको व्यवस्थापन सोही पालिकामा हुनुपर्नेमा जोड दिए। ककनी गाउँपालिका२ का कार्यबाहक अध्यक्ष चुयामे तामाङले बञ्चरेडाँडाको फोहरबाट जनतालाई टाढा राख्न सबै एकजुट हुनुपर्ने बताउँदै जनतालाई आफ्नो जीवन रक्षाको लागि आन्दोलन गर्नुपर्ने बाध्यता सिर्जना नगरिदिन महानगरपालिकालाई आग्रहसमेत गरे। काठमाडौं महानगरपालिका र उपत्यकाका अन्य नगरपालिकासमेतको सयुंक्त षडयन्त्रद्वारा प्राविधिकलाई आफ्नो एकाधिकारमा राखी मानव अस्तित्व समाप्त गराउने योजनामा महानगरपालिका लागेकोले फोहरमैला प्रवेश गर्न पूर्णरूपमा रोक लगाउने समितिले निर्णय गरेको, प्रभावित क्षेत्रसँग सरकारले गरेका निर्णय कार्यान्वयन नगरेको, हानिकारक फोहरमैला प्रतिबन्ध नगरेको, महानगरपालिका समेतले १८ वर्षसम्म गरेका गैरजिम्मेवार कार्यबारे समितिले उल्लेख गरेको छ। समितिले प्रभावित क्षेत्रलाई विशेष संवेदनशील क्षेत्र घोषणा गरी मानव बस्तीरहित ल्याण्डफिल साइट विकास क्षेत्र, फोहरमैला प्रदूषणरहित बस्ती विकास क्षेत्र, प्रभावित क्षेत्रलाई विशेष संवेदनशील क्षेत्र घोषणा गरी शिघ्र कार्यान्वयन गर्नुपर्ने, प्रधानमन्त्री कार्यालयको मातहातमा काम कारबाही गर्ने गरी फोहरमैला विकास प्राधिकरण गठन गर्नुपर्ने विषयको कार्यान्वयन अवलम्बन गर्नुपर्ने माग राखेका छन्।"
"संसदीय समितिले पूर्णता पाउँदै, आज निर्वाचन","काठमाडौं : प्रतिनिधिसभाअन्तर्गत गठित १० वटा विषयगत समितिले आज पूर्णता पाउने भएका छन्। संघीय संसद् सचिवालयका अनुसार ९ वटा विषयगत समितिमा एकल उम्मेदवारी र एउटा समितिमा दुई जनाको उम्मेदवारी प्रस्ताव दर्ता भएको छ। एकल उम्मेदवारी प्रस्ताव आएका समितिमा स्वतः सभापति घोषणा हुने र दुई जनाको उम्मेदवारी रहेको उद्योग तथा वाणिज्य र श्रम तथा उपभोक्ता हित समितिको सभापतिका लागि निर्वाचन गरिने संघीय संसद् सचिवालयले जनाएको छ। दलहरूबीच भएको सहमतिअनुसार कांग्रेसले तीन, एमालेले दुई, माओवादी, राप्रपा, नेकपा एस, जसपा, जनमतलगायतका पार्टीहरूबाट एकएक उम्मेदवारी दर्ता गराएका छन्। अन्य दलहरूबाट एक्लो बनेपछि रास्वपाले गणेश पराजुलीलाई उद्योग समितिमा उम्मेदवार बनाएको छ। कांग्रेसले तीन समितिको सभापतिमा सांसदहरूले उम्मेदवारी दिएको छ। जसअनुसार नेपाली कांग्रेसका सांसद आरजु राणा कृषि, सहकारी तथा प्राकृतिक स्रोत समिति र रामहरि खतिवडाले सुशासन समितिको र कांग्रेसकै सन्तोष चालिसेले अर्थ समितिको सभापतिमा उम्मेदवारी दर्ता गरका छन्। त्यसैगरी, प्रमुख प्रतिपक्षी दल नेकपा एमालेका सांसद ऋषिकेश पोखरेलले सार्वजनिक लेखा समितिको सभापति र एमालेकै किरणकुमार साहले महिला तथा सामाजिक मामिला समितिमा उम्मेदवारी दिएका छन्। सत्तारूढ दल माओवादी केन्द्रका सांसद विमला सुवेदीले कानुन न्याय तथा मानवअधिकार समितिमा उम्मेदवारी दिएकी छन् भने जसपाका सांसद राजकिशोर यादवले अन्तर्राष्ट्रिय सम्बन्ध तथा पर्यटन समितिमा उम्मेदवारी दर्ता गरेका छन्। यसैगरी एकीकृत समाजवादीका भानुभक्त जोशीले शिक्षा स्वास्थ्य तथा सूचना प्रविधि समितिमा र जनमत पार्टीका अब्दुल खानले उद्योग तथा वाणिज्य र श्रम तथा उपभोक्ता हित समितिमा आफ्नो उम्मेदवारी दर्ता गरेका छन्। उद्योग तथा वाणिज्य र श्रम तथा उपभोक्ता हित समितिमा नै रास्वपाका सांसद गणेश पराजुलीले पनि उम्मेदवारी दर्ता गरेका छन्। यसैगरी पूर्वाधार विकास समितिको सभापतिमा राप्रपाका दीपक सिंहले उम्मेदवारी दर्ता गरेका छन्।"
दूध र पानीको गुणस्तर कायम गराउन महानगर लाग्नुपर्छ : उपमेयर डंगोल,"काठमाडौं : दूध र पानीको स्वच्छता तथा गुणस्तर कायम गराउन तत्काल अपनाउन सकिने उपायमा काम थालनी गर्न बजार व्यवस्थापन तथा उपभोक्ता हित संरक्षण समितिले निर्देशन दिएको छ। आइतबार काठमाडौँ महानगरपालिकाकी उपप्रमुख सुनिता डंगोलको अध्यक्षतामा बसेको समितिको बैठकले अनुगमनबाट प्राप्त अवस्थाका विषयमा जानकारी लिएपछि कृषि तथा पशुपंक्षी विभागका अधिकारीलाई कामका लागि निर्देशन दिएको हो। बजारबाट संकलन गरिएका नमूना परीक्षणका लागि महानगरले आफ्नै प्रयोगशाला स्थापना र सञ्चालनका लागि तत्काल काम थालनी गर्न समितिले निर्देशन दिएको छ। डेरीहरुबाट प्लाष्टिकमा राखेर, रवरले बाँधेर बेचिने दूधको गुणस्तर कति हो थाहा नहुने भएकाले खुल्ला बिक्री गर्न नदिने महानगरले जनाएको छ। बैठकमा सहभागीले भने,दूधमा चिल्लोको मात्रा वा अन्य आवश्यक गुण कति छ थाहा हुँदैन। कहिले उत्पादन भएको हो, भन्न सकिँदैन। तर यस्ता पसलहरु घर भाडामा लिएर, फ्रिज राखेर दूध, दही, मही विक्री वितरण गर्छन्। अर्कोतिर प्याकेजिङ् गरिएका दूधहरु सडक किनारामा बेचिन्छन्। यसलाई व्यवस्थित गरेर दूध तथा दुग्धजन्य खाद्यवस्तुको स्वच्छ सञ्चय तथा विक्री प्रबन्ध मिलाउनु पर्नेमा बैठकका सहभागीहरुले जोड दिनुपर्छ। बैठकमा उपमेयर डंगोलले भनिन्, हाम्रो चाहना भनेको स्वच्छ खानेकुराको उत्पादन, ढुवानी, सञ्चय तथा बिक्री प्रणाली मात्र हो। यस प्रणालीमा किसानदेखि व्यापार गर्नेहरु सबैको लाभ हुने व्यवस्था मिलाउनु पर्छ। तर, प्रणाली मिलाउँदा मिलाउँदै बजारलाई अस्वच्छ र उपभोक्ताको स्वास्थ्य, मूल्य र गुणस्तरमा कहीँ कतैबाट गल्ती गर्न पाइँदैन। बैठकमा वडा १८ का अध्यक्ष न्हुच्छेकाजी महर्जनले सरकारले वितरण गर्ने पानीको गुणस्तरमा नागरिकलाई विश्वस्त बनाउन सके बजारबाट पानी किनेर खानु नगर्ने बताए। उनले भने, खानेपानी वितरणमा चावी खोल्नेहरुले लापरबाही गर्दा कतै धेरै पानी जान्छ। कतै थोरै जान्छ। कतै पानी नै जाँदैन। यो असन्तुलन कसरी मिलाउन सकिन्छ। साझेदारसँग छलफल गर्नुपर्ने भएको छ। यो पानीको व्यापारसँग जोडिएको विषय हो।महानगरले अनुगमनका क्रममा चुहिने, कोत्रिएका जार जफत गर्न थालेको छ। वडा नम्बर २० का अध्यक्ष राजेन्द्र मानन्धरले दूध बेच्नेहरु करको दायरामा ल्याएर उचित व्यवस्थापन गर्नुपर्ने बताए। उनले भने, प्याकेजिङ् गरिएका दूध किराना पसलहरुबाट विक्री गरिन्छ। विहान उज्यालो नहुँदै सडकमा बेचिन्छ। यसरी दूध बेच्नेहरु करको दायरामा छन् कि छैनन्। यिनीहरुको उचित व्यवस्थापन कसरी हुन्छ, अब छलफल गर्नुपर्छ। कृषि तथा पशुपंक्षी विभागका प्रमुख डा अवधेश झाले अनुगमनको क्रममा काठमाडौँमा बेचिने दूधको ७० प्रतिशत भार खुल्ला बेचिने दूधले धानेको पाइएको बताए। उनले भने,६५ वटा कम्पनीले जारमा खानेपानीको व्यापार गरेको प्रारम्भिक तथ्याङ्क छ। यसमा महानगरभित्र दर्ता भएका ४ वटा मात्र देखिए। झाका अनुसार पानी बिक्रेतामध्ये केहीसँग आफ्नै जार छैनन्। उनले भने,केही यस्ता बिक्रेता पनि छन्। जसले पानी बेच्दैनन्। जार मात्र बेच्छन्। यसरी बेचिने जारहरु एकमाथि अर्कोको स्टिकर टाँसिएका हुन्छन्। जार र बोतलको पानीसँगै सहरमा ट्याङ्करबाट पनि पानी बेचिने गरेको छ। यो पानी कहाँबाट उत्पादन हुन्छ? डिप बोरिङ् गर्नेहरुले पानीको शुद्धिकरण कसरी गर्छन्? यस्ता विषयमा अनुगमनबाट यथार्थ अभिलेखन गर्नुपर्छ। बैठकमा स्वास्थ्य विभागका प्रमुख रामप्रसाद पौडेलले, अनधिकृत व्यक्तिले औषधि पसल सञ्चालन गरेको, अनावश्यक र डाक्टरले नलेखेको औषधि बेच्ने गरेकाले नियमन गर्नुपर्ने बताए। उनले भने, अनुगमन तीब्र बनाउन लागिएको छ। हामीसँग विज्ञहरुको रोष्टर तयार छ। उहाँहरुको विज्ञताबाट अनुगमनलाई नतिजामुलक बनाउँछौँ।"
ललिता निवास प्रकरण : निर्णयकर्ता जोगाउन मुद्दा नै कमजोर,"ललिता निवास जग्गा प्रकरणमा ३ सय १० जनालाई प्रतिवादी बनाई मुद्दा दायर भएको छ। प्रतिवादीमध्ये चारजना पूर्वमन्त्री छन् । त्यस समयका निर्णयकर्ता पूर्वमन्त्री माधवकुमार नेपाल र डाबाबुराम भट्टराईलाई भने साक्षी मात्रै बनाइएको छ। कानुनका विज्ञ भन्छन्, यो अनुसन्धानमा विभेद भयो। अख्तियारको भन्दा कमजोर मुद्दा बनाइयो। काठमाडौं : बहुचर्चित ललिता निवास जग्गा हिनामिना प्रकरणमा मुख्य निर्णयकर्तालाई जोगाउँदै पूर्वउपप्रधानमन्त्री विजयकुमार गच्छदार र चारपूर्व मन्त्रीसमेत गरी ३ सय ११ जनाविरुद्ध जिल्ला अदालत काठमाडौंमा आइतबार मुद्दा दायर भएको छ। जिल्ला अदालतका सूचना अधिकृत दीपक दाहालका अनुसार प्रतिवादीमध्ये २ सय ९० जना जीवित छन्। २१ जना प्रतिवादीको मृत्यु भइसकेको छ। प्रहरीको केन्द्रीय अनुसन्धान ब्युरो (सीआईबी) ले २ सय ८६ जनाविरुद्ध किर्ते र संगठित अपराधमा मुद्दा चलाउन राय दिएको थियो। तर, सरकारी वकिल कार्यालयले सरकारी छाप दस्तखत किर्तेसम्बन्धी कसुरमा मात्र मुद्दा दायर गरेको छ। जसमध्ये बहालवाला सूचना तथा सञ्चार मन्त्रालयका सचिव कृष्णबहादुर राउत र गृह मन्त्रालयका बहालवाला सहसचिव सुशील वैद्यविरुद्ध पनि अभियोग छ। गच्छदारसहित चार पूर्वमन्त्रीहरू चन्द्रदेव जोशी, डम्बरबहादुर श्रेष्ठ र सञ्जय साहविरुद्ध मुद्दा दायर गरिएको छ। गच्छदार, श्रेष्ठ र साहलाई जनही १० करोड ५१ लाख रुपैयाँ बिगो कायम गरी मुद्दा दायर गरिएको छ। जोशीलाई भने ६३ करोड १० लाख रुपैयाँ बिगो कायम गरी मुद्दा दर्ता गरिएको छ। भूमिसुधार मन्त्रालयका तत्कालीन सहसचिव जितबहादुर थापालाई पनि अभियुक्त बनाइएको छ। पूर्वसचिवहरूलाई ललिता निवासको जग्गा नक्कली मोहीहरूलाई बाँडेको, मन्त्रिपरिषद्मा प्रस्ताव लैजानमा भूमिका खेलेको पाइएको छ। नेपाल प्रहरीको केन्द्रीय अनुसन्धान ब्युरो (सीआईबी)ले संगठित र किर्तेमा मुद्दा चलाउन सिफारिस गरेको थियो। तर, संगठितमा मुद्दा चलाउन प्रमाण नपुगेको निष्कर्ष निकालेको थियो। सरकारी छाप दस्तखत किर्तेसम्बन्धी कसुरमा मात्र मुद्दा दर्ता भएको छ, दाहालले भने। अभियोग पत्र ८ सय ३३ पृष्ठको छ। अदालतका सूचना अधिकृत दाहालका अनुसार, सोमबारदेखि थुनछेक बयान सुरु हुनेछ। दायर मुद्दामा १८ अर्ब ३५ करोडको बिगो माग दाबी गरिएको छ। प्रतिवादी बनाइएका ५२ जना जग्गा खरिदकर्ताबाट जग्गा जफत गर्नुपर्ने माग गरिएको छ। सीआईबीले जग्गा फिर्ताको मञ्जुरीनामा दिनेहरूलाई मुद्दा नचलाउने राय दिएको थियो। तर, सरकारी वकिल कार्यालयले जग्गा जफत प्रयोजनको लागि प्रतिवादी बनाएको छ। ललिता निवास प्रकरणमा अख्तियार, सीआईबीलगायतका सरकारी निकायमा उजुरीहरू दिएका अधिवक्ता युवराज कोइराला मुद्दा कमजोर बनाई दायर गरिएकोमा असन्तुष्ट छन्। प्रहरीको अनुसन्धान पनि प्रभावकारी रूपमा भएन, अधिवक्ता कोइराला भन्छन्, सरकारी वकिलले मुद्दा झन् कमजोर बनाए। सरकारी दबाबले गर्दा मुद्दाको अनुसन्धान र अभियोजनबीच समन्वय नहुँदा ललिता निवासको १ सय ४३ रोपनी सरकारी जग्गा हडपिएको मुद्दा कमजोर बनाइएको विज्ञहरू बताउँछन्। अनुसन्धानमै भेदभाव केन्द्रीय अनुसन्धान ब्युरो (सीआईबी)ले अधुरो अनुसन्धान गरेको र अनुसन्धानका क्रममा भेदभाव गरेको फौजदारी कानुनका विज्ञहरू बताउँछन्। अनुसन्धानका क्रममा प्रहरीले सत्ता गठबन्धनमा सहभागी नेकपा समाजवादीका अध्यक्ष नेपाल र पूर्वप्रधानमन्त्री भट्टराईलाई साक्षीमा सीमित गरेर उन्मुक्ति दिएको छ। नेपालकै कार्यकालमा उपप्रधानमन्त्री रहेका गच्छदारलाई मुद्दा लगाइएको छ। त्यस्तै डा भट्टराईको पालामा भूमिसुधार मन्त्री रहेका चन्द्रदेव जोशीविरुद्ध पनि मुद्दा दायर गरिएको छ। प्रहरीले भदौ ३ गते दुवै प्रधानमन्त्रीको निवासमै पुगेर सामान्य सोधपुछ मात्र गरेको थियो। सीआईबीका अनुसन्धान अधिकृतका अनुसार, सत्ता गठबन्धनमा रहेका समाजवादीका अध्यक्ष नेपाल र भट्टराईसँग मौकाको कागज (ठाडो कागज) गराएको हो। मौकाको कागजलाई अदालतले मान्यता दिएको मात्र साक्षीका रूपमा पूर्वप्रधानमन्त्रीद्वय रहन सक्ने कानुन व्यवसायस्हरू बताउँछन्। २०६६०६७ सालमा नेपाल प्रधानमन्त्री थिए। त्यस्तै २०६९ सालमा डा बाबुराम भट्टराई प्रधानमन्त्री थिए। तत्कालीन प्रधानमन्त्रीद्वय नेपाल र भट्टराईको कार्यकालमा किर्ते कागजात खडा गरी सरकारी जग्गामा मोही कायम गर्नमा र सरकारी जग्गा गुठीका नाममा गरी नक्कली मोही बनाएर जग्गा हिनामिना गरेको अनुसन्धानमा पाइएको छ। समरजंग कम्पनीको नाममा दर्ता कायम रहेको सरकारी जग्गालाई व्यक्ति तथा संस्थाको नाममा दर्ता कायम गरी व्यक्ति विशेषको नाममा मोही कायमसमेत गराई अर्काको हक जाने नोक्सान हुने, झुट्टा काम गरी आफैंलाई वा अरू कसैलाई फाइदा पुग्ने कार्य गरेको अभियोग लगाइएको छ। तर नेपाललाई भने मौकाको कागज मात्र गराएर छुट दिइएको छ। तत्कालीन पूर्वमुख्यसचिव लीलामणि पौड्याल पनि अभियोगबाट जोगिएका छन्। पौड्यालले भने सीआईबी कार्यालयमा बयान दिएका थिए। सर्वोच्च अदालतका पूर्वन्यायाधीश बलराम केसी प्रहरीले अनुसन्धानमै भेदभाव गरेको बताउँछन्। कानुनको दृष्टिमा सबै समान हुन्छन्। कानुनले पूर्वप्रधानमन्त्री वा को खरिदार, सुब्बा भन्ने चिन्दैन, पूर्वन्यायाधीश केसी भन्छन्, कसैको घरमा गएर सोधपुछ गर्ने र कसैलाई पक्राउ गरेर बयान लिनुले प्रहरी अनुसन्धानमा भेदभाव झल्किन्छ। गत साउन २१ गते सर्वोच्च अदालतले मन्त्रिपरिषद्को निर्णय तथा निर्णय प्रमाणित गरी कार्यान्वयन तहमा प्रत्यक्ष रूपमा संलग्न हुनेहरूविरुद्ध अनुसन्धान गर्न परमादेश दिएको थियो। पूर्वन्यायाधीश केसीका अनुसार सर्वोच्चले माथिल्लो तहमा समेत अनुसन्धान गर्न ढोका खोलेको थियो। पिरामिड शैलीमा माथिल्लो तहमा रहने निर्णयकर्तातर्फ अनुसन्धान भएको मिसिल कागजातबाट नदेखिएको ठहर गर्दै सर्वोच्चले गरेको आदेश दिएपछि नेपाल प्रहरीको केन्द्रीय अनुसन्धान ब्युरो (सीआईबी)ले पूर्वप्रधानमन्त्रीद्वय नेपाल र भट्टराईसँग मौकाको कागज (ठाडो कागज) गर्न बाध्य भएको हो।यो मुद्दा खाउँ भने कान्छा बाउको अनुहार। नखाउँ भने दिनभरिको सिकार जस्तो भयो, अनुसन्धानमा संलग्न एक प्रहरी अधिकृत भन्छन्, अनुसन्धान गर्न सर्वोच्च अदालतले आदेश थियो। अनुसन्धान नगर्न माथिबाट दबाब थियो। सर्वोच्चले मन्त्रालयस्तरमा सो निर्णय गर्न किटानी प्रस्ताव पेस गर्ने वा प्रस्तावमा संलग्न माथिल्लो तहका पदाधिकारी वा अधिकारीको पदसोपान (अनुसन्धानकर्ताको सबाल बमोजिमको पिरामिडको माथिल्लो तह) बाट समेत अनुसन्धान गर्न आदेश दिएपछि पूर्वमुख्यसचिव लीलामणि पौड्यालसँग बयान लिएको थियो। तर, प्रहरीले निर्णायक हैसियत नभएका जस्तै टिप्पणी उठाउने, कानुनी प्रक्रिया उठान गर्ने, जग्गाको नापनक्सा गर्ने, साक्षी रोहवरमा बस्नेबसाउने, जग्गा खरिद बिक्री गर्ने, गराउनेजस्ता कार्यमा संलग्नलाई पक्राउ गरी बयान लिन सुरु गरेको हो। तत्कालीन खरिदार, नायबसुब्बा, सर्वेक्षक, शाखा अधिकृत, जग्गा खरिदकर्तातर्फ अनुसन्धान केन्द्रित रह्यो। अनुसन्धानमा गरिएको विभेदले नकारात्मक सन्देश प्रवाह भएको उच्च प्रहरी अधिकृतहरू बताउँछन्। सीआईबीका पूर्वडीआईजी हेमन्त मल्ल ठकुरीका पनि पूर्वप्रधानमन्त्रीद्वय नेपाल र डा भट्टराईलाई सुविधा दिनुपर्ने आवश्यकता नभएको बताउँछन्। मौकाको कागज (ठाडो कागज) जहाँ गराए पनि हुन्छ, पूर्वडीआईजी मल्ल भन्छन्, घरमै गएर मौकाको कागज गराउँदा जनमानसमा सन्देश राम्रो जाँदैन। संगठित कसुरबाट जोगाइयो यो मुद्दा किर्ते मात्र नगरी जग्गा प्राप्त गर्न खोजेकोमा भ्रष्टाचारसमेत हो। यसअघि अख्तियार दुरुपयोग अनुसन्धान आयोगले भ्रष्टाचारको कसुरमा विशेष अदालतमा मुद्दा दायरसमेत गरेको थियो। सर्वोच्च अदालतले समेत सरकारको जग्गा संगठित जग्गा संगठित कसुर गरी व्यक्तिको नाममा दर्ता दाखिल खारेज नामसारीसमेतको कार्य गरेको निष्कर्ष निकालेको थियो। यसअघि अदालतले संगठित मुद्दाको कसुरमा ६० दिन हिरासतमा राखेर अनुसन्धान गर्न अनुमति दिएको भए पनि सरकारी वकिल कार्यालयले किर्तेमा मात्र मुद्दा दर्ता गरेको छ। २ सय ३८ जनालाई किर्ते र ५२ जनालाई जग्गा फिर्ता गराउने माग दाबीसहित मुद्दा दायर गरिएको जिल्ला अदालतले जनाएको छ। संगठित अपराधमा म्याद थप गरिए पनि राजनीतिक दबाबले गर्दा किर्तेमा मात्र मुद्दा दायर भएको स्रोतको दाबी छ। सरकारी वकिल कार्यालयका जिल्ला न्यायाधिवक्ता महेश खत्रीका अनुसार, एक वर्ष कैद सजाय हुने र कर्मचारीलाई थप दुई वर्ष सजाय हुने खालको सरकारी कागज किर्ते गरेको मुद्दा भएकोले संगठित अपराधतर्फ अभियोजन नगरिएको हो। मुलुकी ऐनअनुसार, मुद्दा दायर गरिएकोले एक वर्षसम्म मात्र कैद हुने कानुनी व्यवस्था छ। संगठित अपराधमा अभियोजन गर्दा थप पाँच वर्ष कैद सजाय हुने कानुनी व्यवस्था रहेको छ। अस्पतालमा भर्ना हुनेहरू फरारको सूचीमा ! सरकारी वकिल कार्यालयले दायर गरेका कतिपय अभिव्यक्तिहरू अस्पतालमा भर्ना भएका छन्। यद्यपि अभियोगपत्रमा फरार भनिएको छ। मालपोत विभागका तत्कालीन शाखा अधिकृत धर्मप्रसाद गौतम अस्पतालमा उपचारार्थ भर्ना भएका छन्। ७७ वर्षीय गौतम चाबहिलस्थित एक सामुदायिक अस्पतालमा भर्ना भएको पारिवारिक स्रोतले जनाएको छ। भाटभटेनी डेभलपमेन्ट कम्पनी प्रालिका सञ्चालक मीनबहादुर गुरुङ पनि अस्पतालमा भर्ना भएका छन्। विशेष अदालतका पूर्व अध्यक्ष (न्यायाधीश) गौरीबहादुर कार्की पक्राउ परेकाहरूलाई फरारमा उल्लेख गर्न नहुने बताउँछन्। सानालाई ऐन र ठूलालाई चैन भनेको यही हो, कार्की भन्छन्, ठूलाबडाहरू प्रहरी हिरासतमा बस्न मान्दैनन्। बिरामी भएको भन्दै अस्पतालको शय्यामा बस्छन्। प्रहरीले फरार भन्दै अभियोगपत्र दायर गर्छन्। कसरी फसे गच्छदार ? २०६७ सालमा भौतिक योजना तथा निर्माणमन्त्री हुँदा किर्ते गरेको अभियोग गच्छदारलाई छ। ६६ वर्षीय गच्छदार राजनीतिक जीवनको उत्तरार्धमा किर्ते मुद्दामा फस्न पुगेका छन्। यसअघि उनलाई अख्तियारले भ्रष्टाचारको अभियोगमा मुद्दा लगाएको थियो। गच्छदारले सरकारी अभिलेखसँग भिडाइ उक्त जग्गा सरकारी हो वा मोही कायम भएको जग्गा हो भन्ने यकिन गर्नुपर्नेमा सो नगरेको अभियोगपत्रमा उल्लेख छ। मिल्ने भएमात्र ऐन, नियम र विनियमका आधारमा टिप्पणी स्वीकृत गरी पेस गर्नु पर्नेमा प्राप्त कागजातलाई मात्र आधार लिई, विश्वास गरी अन्तिम तथ्य मानी सरकारी जग्गा व्यक्तिको नाममा लैजान आधारभूत प्रमाण (किर्ते प्रमाण) जुटाउने प्रपञ्च र योजनामा संलग्न भएको, जग्गाको मोठ स्रेस्ता अध्ययन गरी जग्गाहरूको स्रोत यकिन गरी अभिलेखमा समेत भिडेपश्चात मात्र तयार गर्नुपर्नेमा सो नगरेको देखिएको अभियोगपत्रमा उल्लेख छ। गलत तथ्यको आधारमा तयार भएको टिप्पणी स्वीकृत गरेको, नेपाल सरकार अर्थात् समरजंग कम्पनीको नाममा दर्ता कायम रहेको सरकारी जग्गालाई व्यक्ति तथा संस्थाको नाममा दर्ता कायम गरी व्यक्ति विशेषको नाममा मोही कायमसमेत गराई अर्काको हक जाने नोक्सान हुने, झुट्टा काम गरी आफैंलाई वा अरू कसैलाई फाइदा पुग्ने कार्य गरेकोले गच्छदारलाई कसुर गरेको दाबी अभियोगमा छ। उनलाई साबिकको मुलुकी ऐन, किर्ते कागजको महलको किर्ते कागजको महलको १ नं र २ नं मा परिभाषित कसुर गरेको देखिन आएको अभियोगपत्रमा जनाइएको छ। कानुनले को पूर्वप्रधानमन्त्री वा को खरिदार, सुब्बा भन्ने चिन्दैन। कसैको घरमा गएर सोधपुछ गर्ने र कसैलाई पक्राउ गरेर बयान लिँदा अनुसन्धानमै भेदभाव भएको प्रस्ट हुन्छ।बलराम केसी, पूर्वन्यायाधीश सरकारले दबाब दिएर मुद्दा कमजोर बनाएको तथ्य नागरिकको मनमस्तिष्कबाट कहिल्यै मेटिँदैन।गौरीबहादुर कार्की, पूर्वअध्यक्ष (न्यायाधीश) विशेष अदालत ठूलठूला राजनीतिज्ञको संलग्नता देखिएको यो हालसम्मकै ठूलो मुद्दा हो। प्रहरीमाथि दबाब र प्रभाव त परिहाल्छ।हेमन्त मल्ल ठकुरी, पूर्वडीआईजी, केन्द्रीय प्रहरी अनुसन्धान ब्युरो प्रहरीको अनुसन्धान पनि प्रभावकारी रूपमा भएन। सरकारी वकिलले मुद्दा झन् कमजोर बनाए।युवराज कोइराला, अधिवक्ता, उजुरीकर्ता पहिलेको भन्दा कमजोर मुद्दा अख्तियार दुरुपयोग अनुसन्धान आयोगले ललिता निवासको जग्गा हिनामिनामा अनियमिततामा संलग्न भएको आरोपमा गच्छदार र तीन पूर्वमन्त्रीसहित १ सय ७५ जनाविरुद्ध मुद्दा दायर गरेको छ। भ्रष्टाचारको अभियोगमा दायर मुद्दामा २० अर्बको बिगो दाबी गरिएको थियो। भ्रष्टाचार गरेको आरोपमा १ सय १० जनालाई र सरकारी जग्गा जफत गर्ने प्रयोजनका लागि ६५ जनालाई प्रतिवादी बनाइएको थियो। पूर्वप्रधानमन्त्रीद्वय नेपाल र डा भट्टराईसँग बयान लिए पनि अख्तियारले नीतिगत निर्णय भन्दै मुद्दा दायर गरेन। अख्तियारमा बयानका क्रममा नेपालले आफू प्रधानमन्त्री हुनुभन्दा अघिको गुरुयोजनाअनुसार नै निर्देशन दिएको उल्लेख गर्दै आफूलाई विस्तृत जानकारी नभएको बताएका थिए। सीआईबीमा गरेको मौकाको कागजमा तत्कालीन मुख्यसचिवमार्फत प्रस्ताव आएकोले कानुनसम्मत रहेको आफूलाई विश्वास लागेर निर्देशन दिएको उल्लेख गरेका छन्। त्यस्तै, पूर्वप्रधानमन्त्री डा बाबुराम भट्टराईसँग पनि मौकाको कागज गरे पनि मुद्दा दायर भएन। पूर्वप्रधानमन्त्रीद्वयसँगै मुख्यसचिव लीलामणि पौड्याललाई उन्मुक्ति दिइएको छ। अख्तियारले उपप्रधानमन्त्री गच्छदारलगायतलाई भ्रष्टाचारको अभियोगमा विशेष अदालतमा मुद्दा दायर गरेको थियो। विशेष अदालतका पूर्वअध्यक्ष (न्यायाधीश) गौरीबहादुर कार्कीका अनुसार, अख्तियारको भन्दा पनि झन् कमजोर बनाएर अहिले मुद्दा दायर भएको छ। सरकारले नै अनुसन्धानमा हस्तक्षेप गरेको प्रस्ट देखियो। सर्वोच्चले निर्णयकर्तालाई पनि अनुसन्धान गर्न मात्र आदेश दिएको थियो। पूर्वप्रधानमन्त्रीद्वयलाई मुद्दा लगाउ भनेको थिएन। सर्वोच्चको आदेशविरुद्ध सरकारले नै असन्तुष्टि जनायो। अहिले सरकारले नेपाल र भट्टराई साक्षीमात्र राख्नुको अर्थ अनुसन्धान नै नगर्न भनेको हो, पूर्वअध्यक्ष कार्की भन्छन्, सरकारले मुद्दा कमजोर बनाएको तथ्य नागरिकको नजरबाट कहिल्यै मेटिँदैन।"
सत्ता लुछाचुँडीले देश र गणतान्त्रिक प्रणाली गम्भीर दुर्घटनातिर उन्मुख हुँदैछ : डा भट्टराई,"काठमाडौं : पूर्वप्रधानमन्त्री डा बाबुराम भट्टराईले सत्ता लुछाचुँडीले देश र संघीय लोकतान्त्रिक गणतान्त्रिक प्रणाली नै गम्भीर दुर्घटनातिर उन्मुख भएको टिप्पणी गरेका छन्। सोमबार बिहान सामाजिक सञ्जालमार्फत उनले रणबहादुर र जंगबहादुरहरू त आउने र जाने भएपनि देश र जनतालाई धेरै ठूलो नोक्सान हुने तर्क गरेका हुन्। भारतचीनअमेरिकाको त्रिपक्षीय द्वन्द्वको भूसामरिक भूमरीमा पर्दै गएको बेला राष्ट्रिय एकता कायम गरेर अघि बढ्नुपर्ने उनको भनाई छ। देश आन्तरिक रूपमा पुँजी र श्रम दुवै पलायन भैरहेको गम्भीर संरचनात्मक समस्यामा र बाह्य रूपमा बढ्दो भारतचीनअमेरिकाको त्रिपक्षीय द्वन्दको भूसामरिक भूमरीमा पर्दै गएको वेला भर्खरै जग बस्दै गरेको संघीय लोकतान्त्रिक गणतन्त्र पक्षधर शक्तिहरूबीच गम्भीर विमर्श,सहकार्य र दरो राष्ट्रिय एकता कायम गरेर अघि बढ्नुपर्ने हो।नेसपा अध्यक्षसमेत रहेका डा भट्टराईले भने,परन्तु चरम सत्तालो लुप,भ्रष्ट र अदूरदर्शी व्यक्तिशक्तिहरूको सत्तालुछाचुँडीले यी गम्भीर संरचनात्मक समस्या हल गर्नेभन्दा समस्या झन् गिजोलिएर देश र संघीय लोकतान्त्रिक गणतान्त्रिक प्रणाली नै गम्भीर दुर्घटनातिर उन्मुख हुँदै गएको समकालीन नेपालको कटुसत्य हो। भट्टराईले सार्वभौम संसदले राखेको कोशी प्रदेशको नाम अस्वीकार गर्दै प्रदेश१ लेखेका छन् । भट्टराईकै ट्वीटरमा एक प्रयोगकर्ताले सार्वभौम प्रदेश सभाले राखेको कोशी नाम उच्चारण गर्न के समस्या हो भन्दै उनलाई प्रश्नसमेत गरेका छन्। भट्टराईले भनेका छन्,संघ र प्रदेश१ लगायतमा भइरहेका निर्लज्ज र अलोकतान्त्रिक सत्ता लुछाचुँडी, आआफ्नै ढंगले उद्घाटित भैरहेका ठूला भ्रष्टाचार प्रकरणहरूको प्रवृत्ति, व्यक्तिदलगुटका आआफ्नै बाह्य शक्तिकेन्द्रहरूको चाकडीदलाली त्यसका भद्दा नमूना हुन्। भट्टराईले गम्भीर स्थितिलाई बेलैमा वस्तुनिष्ठ आँकलन गर्नुपर्ने बताए। उनले भनेका छन्,यो गम्भीर स्थितिलाई वेलैमा वस्तुनिष्ठ आँकलन गरेर सबै देशभक्त, लोकतान्त्रिक र प्रगतिशील शक्तिहरूले देश र जनताको हितमा आवश्यक पहल नगर्ने हो भने भोलि धेरै ढिलो हुनसक्छ! रणबहादुर र जंगबहादुरहरू त आउॅछन्,जान्छन् तर देश र जनतालाई धेरै ठूलो नोक्सान हुनसक्छ !"
राष्ट्रिय विकास समस्या समाधान समितिको बैठक जारी,"काठमाडौं : राष्ट्रिय विकास समस्या समाधान समितिको बैठक जारी रहेको छ । प्रधानमन्त्री पुष्पकमल दाहाल प्रचण्डको अध्यक्षतामा सिंहदरबारमा बैठक जारी रहेको छ । बैठकमा राष्ट्रिय योजना आयोगका पदाधिकारी, मन्त्री, मूख्यमन्त्री, मूख्य सचिव, सचिव ज्यूहरु, नेपाल राष्ट्र बैंकका गभर्नर, नेपाली सेनाका सेनापति लगायतको उपस्थिति रहेको छ ।"
भरतपुरको क्यान्सर अस्पतालको कार्यकारी निर्देशकमा पौडेल नियुक्त,भरतपुर : भरतपुरको क्यान्सर अस्पतालको कार्यकारी निर्देशकमा डा शिवजी पौडेल नियुक्त भएका छन्। सोमबार बिहान बसेको अस्पतालको संचालक समितिको बैठकले पौडेललाई कार्यकारी निर्देशक चयन गरेको सदस्य डा अनिल बिक्रम कार्कीले जानकारी दिए। कार्कीका अनुसार पौडेलसहित डा कृष्णसागर शर्मा र डा प्रदिप न्यौपानेको नाम सिफारिस भएको थियो। उनीहरुमध्ये पौडेललाई नियुक्त गरिएको हो। अस्पताल साढे तीन महिनादेखि कार्यकारी निर्देशकविहीन थियो। कार्यकारी निर्देशक नहुँदा अस्पतालको सेवा प्रभावित भएको छ। अस्पतालको फार्मेसीमा बीमा र विपन्न सहायता सेवाअन्तर्गत सरकारले दिँदै आएको औषधि सकिएको थियो। अस्पतालमा दैनिक प्रयोग हुने स्वास्थ्य सामाग्री अभाव भएको छ।
सुदूरपश्चिमका तीन ठुला अस्पताललाई स्वास्थ्य उपकरण वितरण,"धनगढी : कैलालीको अत्तरियामा रहेको दुर्गादशरथ भट्ट स्मृति प्रतिष्ठानले सुदूरपश्चिमका तीन ठूला अस्पताललाई सवा करोडका उपकरण प्रदान गरेको छ। प्रतिष्ठानले धनगढीमा रहेको सेती प्रादेशिक अस्पताल, डडेलधुरा अस्पताल र महेन्द्रनगरमा रहेको महाकाली अस्पताललाई एक करोड २२ लाख बराबरका स्वास्थ्य उपकरणहरू उपलब्ध गराएको हो। प्रतिष्ठानका संरक्षक पूर्वमन्त्री लेखराज भट्टले उक्त सामग्री सेती अस्पताल विकास समितिका अध्यक्ष निर्मल शाह, डडेलधुरा अस्पताल विकास समितिका अध्यक्ष करुणाकर भट्ट र महाकाली अस्पतालका अध्यक्ष कृष्णा नन्द भट्टलाई हस्तान्तरण गरे। हस्तान्तरण गरिएका उपकरणमा अटोम्याटिक बायोकेमिष्ट्र एनलाईजर, सिएलआईए मेसिन, कल्चर मेसिन र मायोक्रोस्कोपहरू रहेका छन्। यो पूर्वमन्त्री लेखराज भट्टका बुवा आमाको नामबाट सञ्चालित प्रतिष्ठान हो।"
गोसाइँकुण्डमा लेक लागेर युवकको मृत्यु,काठमाडौं : रसुवामा रहेको गोसाइँकुण्ड पुगेर फर्कने क्रममा लेक लागेर एक जनाको मृत्यु भएको छ। जिल्ला प्रहरी कार्यालय रसुवाका अनुसार मृत्यु हुनेमा काठमाडौंको बुढानीलकण्ठ नगरपालिका१३ का १७ वर्षीय आयुश महर्जन रहेका छन्। नुवाकोटको घ्याङफेदीबाट पैदल हिँडेर सूर्यकुण्ड कुदै गोसाइँकुण्ड पुगेर स्नान गरेर फर्कँदै गरेका उनलाई लेक लागेपछि उद्धार गरेर धुन्चे अस्पताल लगिएको थियो। त्यहाँबाट हेलिकप्टरमार्फत काठमाडौ बाँसवारीस्थित गंगालाल हृदयरोग उपचार अस्पताल लगिएकोमा उपचारका क्रममा ज्यान गएको हो।
अर्घाखाँचीमा बढे सम्बन्धविच्छेदका मुद्दा,"सन्धिखर्क : अर्घाखाँचीको शीतगंगा नगरपालिका७ की (नाम परिवर्तन) मधु पौडेलले तीन वर्षअघि २० वर्षको उमेरमा प्रेम विवाह गरिन्। तर, विवाह भएको दुई वर्षमै उनको सम्बन्धविच्छेद भयो। सुरुमा मन मिलेर प्रेमविवाह भए पनि पछि श्रीमान् श्रीमतीको मनमुटावले विवादको रूप लिँदा सम्बन्धविच्छेद हुन पुग्यो। परिपक्व नभई, रमाइलो र हाँसोठट्टामा विवाह गर्दाको परिणामले उनको राम्रोसँग घरजम हुन सकेन। छत्रदेव गाउँपालिका७ की रमा पाण्डे (नाम परिवर्तन)ले सम्बन्धविच्छेद गरेकी छन्। विदेश गएका श्रीमान्सँग अविश्वास बढ्दै गएपछि उनले विवाह गरेको तीन वर्षमा सम्बन्धविच्छेद गर्नुको विकल्प रहेन। प्रेमविवाह र वैदेशिक रोजगारीका कारण अर्घाखाँचीमा सम्बन्धविच्छेद गर्ने दम्पतीको संख्यामा वृद्धि भएको छ। सम्बन्धविच्छेद गर्नेमा ७० प्रतिशतभन्दा बढी ३० वर्षमुनिका छन्। अर्घाखाँची जिल्ला अदालतमा दर्ता भएका मुद्दाहरूमध्ये सबैभन्दा बढी सम्बन्धविच्छेदका छन्। गत आर्थिक वर्षको साउनदेखि असार मसान्तसम्म अर्थात् आर्थिक वर्ष २०७९०८० मा जिल्ला अदालत अर्घाखाँचीमा रहेका ५ सय २७ मुद्दामध्ये २ सय ७३ वटा मुद्दा सम्बन्धविच्छेदका रहेका अर्घाखाँची जिल्ला अदालतका सूचना अधिकारी टेकराज गैरेले बताए। उनले भने, अदालतमा आएका मुद्दामध्ये ५० प्रतिशतभन्दा बढी सम्बन्धविच्छेदका छन्। जिल्ला अदालत अर्घाखाँचीमा आर्थिक वर्ष २०७९०८० मा सम्बन्धविच्छेदका २ सय ७३ मुद्दा दर्ता भएकोमा १ सय ५९ मुद्दा फैसला भएको कार्यालयका सूचना अधिकारी गैरेले बताए। अब १ सय १४ मुद्दा फैसला हुन बाँकी रहेको उनको भनाइ छ। यसअघि अधिकांश महिला सम्बन्धविच्छेदका मुद्दा दर्ता गर्न आउने गरेकोमा अहिले पुरुष पनि आउने गरेका छन्। आर्थिक वर्ष २०७९०८० मा पुरुषले मात्र ५५ वटा मुद्दा दर्ता गराएको उनले बताए। यस्तै जिल्ला अदालतमा लक्ष्यभन्दा कम मुद्दा फैसला भएका छन्। आर्थिक वर्ष २०७८०७९ मा आएका १ सय २६ थान मुद्दा र २०७९८० मा ४ सय १ गरी कुल ५ सय २७ मुद्दा दर्ता भएका छन्। यसमध्ये ३ सय १८ थान अर्थात् ६५ प्रतिशत मुद्दा फस्र्योट गर्ने वार्षिक लक्ष्य राखिएकोमा २ सय ५१ थान अर्थात् ४७६३ प्रतिशत मात्र मुद्दा फैसला भएको सूचना अधिकारी गैरेले बताए।"
मंगलबार देशका यी स्थानमा हुने छ वर्षा,"काठमाडौं : मंगलबार देशभर आंशिकदेखि सामान्य बदली रहनेछ। मौसम पूर्वानुमान महाशाखाका अनुसार देशका पहाडी भूभागका केही स्थानहरूमा हल्कादेखि मध्यम वर्षा र बाँकी भूभागका थोरै स्थानमा हल्का वर्षाको सम्भावना रहेको छ। मंगलबार राति देशभर आंशिकदेखि सामान्य बदली रहनेछ। कोशी, बागमती र गण्डकी प्रदेशको पहाडी भूभागको थोरै स्थानहरूमा र बाँकी भूभागको एकदुई स्थानमा हल्का वर्षाको सम्भावना रहेको छ।"
बालिकाले चलाएको मोटरसाइकलबाट लडेर एक वृद्धाको मृत्यु,वीरगन्ज : पर्सामा एक बालिकाले हाँकेको मोटरसाइकलबाट लडेर एक वृद्धाको मृत्यु भएको छ। पर्साको बिन्दवासीनी गाउँपालिका५ प्रसौनीस्थित सडकमा १६ वर्षीया बालिकाले हाँकेको बीआर ०५ ए एस ०४६८ नम्बरको मोटरसाइकलबाट लडेर भारत बिहारको पश्चिमी चम्पारणको भेलाही निवासी ६० वर्षीया सुदामा देवीको मृत्यु भएको हो। मोटरसाइकल चालक १६ वर्षीया बालिका पनि भारतीय नै रहेको इलाका प्रहरी कार्यालय पोखरियाका प्रहरी निरीक्षक मोहनबिक्रम केसीले बताए। केसीका अनुसार आइतबार बेलुकी भारतको भेलाहीबाट छिमेकी सुदामा देवीलाई पर्साको प्रसौनी गाउँका आफन्तलाई भेट्न लिएर आउँदै गरेको अवस्थामा बालिकाले हाँकेको मोटरसाइकल दुर्घटनामा परेको हो। मोटरसाइकल चालक बालिकालाई नियन्त्रणमा लिइएको र देवीको शव पोष्टमार्टमका लागि सोमबार वीरगन्जस्थित नारायणी अस्पतालमा पठाइएको केसीले जानकारी दिए।
हिरासतमा बलात्कार प्रकरण: छानविन समिति गठन,"राजविराज : सप्तरीको कञ्चनरुपस्थित इलाका प्रहरी कार्यालयको हिरासतमा रहेकी महिलालाई कार्यालय प्रमुख डीएसपी दिपक कुमार रायले बलात्कार गरेको उजुरी बाहिरिएपछि प्रहरीले छानविन समिति गठन गरेको छ। जिल्ला प्रहरी कार्यालयमा महिलाले बुधबार दिएको उजुरी दर्ता भने भएको छैन। उजुरी दर्ता नगरी घटनाबारे छानबिन गर्न मधेस प्रदेश प्रहरी कार्यालय जनकपुरधामले सोही कार्यालयका एसएसपी प्रविण पोखरेलको नेतृत्वमा छानबिन समिति गठन गरेको जनाएको छ। समितिमा इन्स्पेक्टर सञ्जिब योञ्जन, वरिष्ठ सई प्रेमराज सुबेदी, प्रहरी सहायक हवल्दार दिलबहादुर खत्री र प्रहरी जवान संजय तामाङ रहेको एसएसपी पोखरेलले बताए। उक्त टोली छानबिनका लागि सप्तरी आइपुगेको छ। सप्तरीमा अन्नपूर्णकर्मीको निवासमै पुगेर उनीहरूले भेटघाट गरेका छन्। अन्नपूर्ण पोस्ट् दैनिकमा प्रकाशित प्रहरी हिरासतमै बलात्कार शीर्षकको समाचार पहिलो पटक शुक्रबार छापिएको थियो। डीएसपी रायबाट भएको भनिएको बलात्कार घटना पाँच महिनापछि सार्वजनिक भएपछि यो प्रकरणसँग जोडिएका शंकास्पद विवरणहरू खुल्दै गएको छ। प्रहरीले झुक्याएर जाहेरी लिएको र अनुसन्धानको प्रक्रिया शंकास्पद रहेको पनि भेटिएको छ। भवितव्य ज्यान पाँच महिनापछि प्रहरीले कर्तव्य ज्यानमा परिणत गरेर मुद्दा चलाएको छ भने हिरासतमा भएको बलात्कार घटना प्रहरीले सामसुम पारेको पाँच महिनापछि नै अन्नपूर्ण पोष्टले सार्वजनिक गरेको छ। सञ्चार माध्यममा सार्वजनिक हुनु अगावै सप्तरी प्रहरीले मधेस प्रदेश प्रहरी कार्यालयमा यसबारे कुनै जानकारी गराएन प्रदेश प्रहरी कार्यालयका प्रवक्ता प्रहरी उपरीक्षक महेन्द्र कुमार श्रेष्ठले भने माथिल्लो कार्यालयलाई गम्भीर, संवेदनशील घटनाबारे जानकारी नदिएकोमा सप्तरी प्रहरीसँग पनि जानकारी मागिएको छ। गत बुधबार जिल्ला प्रहरीको नाममा उजुरी दिने ती महिलाले गत वैशाख १२ गते नै राजविराजस्थित गजेन्द्रनारायण सिंह अस्पतालको ओसिएमसीमा प्रहरीले बलात्कार गरेको बताएकी थिइन्। हिंसा पीडितको स्वास्थ्य उपचार, सुरक्षा, आश्रय, कानुनी सेवा र उपचारजस्ता काम निःशुल्क रूपमा उपलब्ध गराउनुपर्ने ओसिएमसीबाट पनि यसबारे छानविन नभएपछि महिलाले आफ्ना कानुन व्यवसायी र आमामार्फत उजुरी दिएकी हुन्। बिमा रकम हत्याउन श्रीमानलाई कर्तव्य गरी महिलाले हत्या गरेको आरोप प्रहरीले लगाएको छ भने नेपाल लाइफ इन्स्योरेन्सले बिमा रकम नदिनका लागि षडयन्त्र गरी फसाएको महिलाको आरोप छ।"
श्रोत नखुलेको २६ लाख रुपैयाँसहित भारतीय नागरिक पक्राउ,महोत्तरी : महोत्तरी मटिहानीबाट प्रहरीले श्रोत खुल्न नसकेको २६ लाखभन्दा बढी अवैध रकमसहित एक जना भारतीय नागरिकलाई पक्राउ गरेको छ। मटिहानी नगरपालिका३ स्थित जनकपुर मटिहानी सडक खण्डमा पर्ने प्रतापी बाबा मन्दिर अगाडिबाट मधुवनी जिल्ला मधवापुरका २६ वर्षीय सुमित साहलाई नियन्त्रणमा लिएको हो। सादा पोशाकमा खटेको प्रहरीको टोलीले साह सवार रहेको ज १२ प १६४४ नम्बरको मोटरसाइकलको सिटमुनिबाट सो रकम फेला परेको हो। श्रोत नखुलेको २६ लाख २० हजार रुपैयाँ फेला परेको जिल्ला प्रहरी कार्यालय महोत्तरीले जनाएको छ। थप अनुसन्धान गर्नका लागि राष्ट्रिय अनुसन्धान कार्यालय पथलैया बारा पठाउने प्रकृया भइरहेको प्रहरी प्रवक्ता डीएसपी दिलिपकुमार गिरीले जानकारी दिएका छन्।
"भन्सार छलेर ल्याएको जुत्ता,चप्पल र बिडी बरामद","झापा : झापाको सीमा नाकाबाट भन्सार छलेर ल्याएको जुत्ता,चप्पल र बिडी बरामद भएको छ। सशस्त्र प्रहरीले भारतबाट भन्सार छलेर नेपाल भित्राइएको ११ कार्टुन स्पोर्टस जुत्ता र चप्पल बरामद गरेको हो। सशस्त्र प्रहरीको गस्ती टोलीलाई देख्नसाथ तस्करहरू सामान छाडेर भागेका थिए। बरामद गरिएको विभिन्न ब्राण्डका २५४ जोर जुत्ता र २४५ जोर चप्पललाई ४ लाख ४ हजार मूल्य तोकेर मेची भन्सार कार्यालय काँकडभिट्टा बुझाउने तयारी भइरहेको छ। सशस्त्र प्रहरीले जिल्ला विभिन्न नाकाबाट भन्सार छलेर नेपाल भित्राइएका सामानसहित सवारीसाधन नियन्त्रणमा लिएको सशस्त्र प्रहरी बल नेपाल नम्बर २ गण झापाका डीएसपी तथा सूचना अधिकारी दिनेश कटुवालले जानकारी दिए। सशस्त्र प्रहरी बल नेपाल बोर्डर आउट पोस्ट टाघनडुब्बाका इन्स्पेक्टर दीपेन्द्रमणि राईको कमान्डमा खटिएको टोलीले आइतबार राति ९ बजेको समयमा झापा गाउँपालिका४ स्थित सुकुम्वासी बस्ती नजिकैको सीमा इलाकाको सन्थालबस्तीबाट ठूलो परिमाणको जुत्ता चप्पल बरामद गरेको छ। त्यस्तै सशस्त्र प्रहरीको बीओपी नकलबन्दाका प्रहरी नायव निरीक्षक युवराज खतिवडाको मोबाइल गस्ती टोलीले सोमबार बिहान ६ बजे काँकडभिट्टाबाट धुलाबारी तर्फ जाँदै गरेको प्रदेश १०१००१ ह ९००४ नम्बरको अटो चेकजाँच गर्दा ४ बोरा भारतीय कम्पनीका सुर्तीजन्य पदार्थ बिडी बरामद गरेको छ। सशस्त्रलाई देख्न साथ अटो चालक फरार भएका थिए। त्यसैगरी सोमबार बिहान ६ बजे २० मिनेटको समयमा सशस्त्र प्रहरी बल नेपाल नम्बर २ गण झापाबाट खटिएका इन्स्पेक्टर भीष्म सापकोटाको सशस्त्र प्रहरी टोलीले काँकडभिट्टाबाट धुलाबारीतर्फ जाँदै गरेको प्रदेश १०१००१ ह ८७४४ नम्बरको अटोबाट पनि ४ बोरा बिडी बरामद गरेको छ। नकलबन्दाको टोलीले एउटा अटो नियन्त्रणमा लिएपछि अर्को अटो त्यहाँबाट भगाएपछि गणबाट खटिएका टोलीले सो अटोलाई पनि नियन्त्रणमा लिएको डीएसपी कटुवालले जानकारी दिए। बरामद गरिएको ८ बोरा बिडी दुई लाख रुपैयाँ मूल्य तोकेर मेची भन्सार कार्यालय काँकडभिट्टा बुझाउने तयारी भइरहेको उनले बताए। दुवै अटो कालो प्लेट नम्बर (भाडामा प्रयोग) हुने साधन भएकोले एक पटकलाई चेतावनी दिएर छाडिदिएको उनको भनाइ छ। उता सशस्त्र प्रहरीको बीओपी केचनाले भारतबाट नेपाल भित्राइएको अवैध माछा बरामद गरेको छ। बीओपी केचनाका सशस्त्र प्रहरी नायव निरीक्षक भरतलाल धमला नेतृत्वको पैदल गस्ती टोलीले सोमबार बिहान साढे ७ बजेको समयमा विभिन्न जातका ४० केजी माछा बरामद गरेको जनाइएको छ। बरामद गरिएको माछा नष्ट गरिनेछ।"
गाउँपालिकामा एम्बुलेन्स खरिद,"उदयपुर : नागरिकहरूको स्वास्थ्य सेवा सहजताका लागि उदयपुरको ताप्ली गाउँपालिकाले स्वास्थ्य तथा कृषि एम्बुलेन्स र सार्वजनिक यातायात खरिद गरेको छ। बिरामीलाई उपचारका लागि सुविधासम्पन्न अस्पतालसम्म पुर्याउन पालिकाले पहिलो पटक एम्बुलेन्स खरिद गरेको हो। यसका साथै विभिन्न वडा र बस्तीका नागरिकहरूलाई पालिकाको केन्द्र रुपाटारसम्म आवतजावतमा सहजताका लागि सार्वजनिक यातायात र किसानलाई लक्षित कृषि एम्बुलेन्स खरिद गरेको छ। ग्रामीण भेगमा व्यक्तिले सञ्चालनमा ल्याएका यातायातका साधन आफूखुशी चलाउने र सर्वसाधारण केन्द्रित नदेखिएपछि पालिकाले नै खरिद गरी सञ्चालनको तयारीमा रहेको गाउँपालिकाका अध्यक्ष ढुङ्गराज विश्वकर्माले बताए। यसअघि पालिकामा उत्पादन भएका कृषिजन्य उत्पादन वजारसम्म पुर्याउन दुई वटा कृषि एम्बुलेन्स खरिद गरी सञ्चालनमा समेत ल्याइएको उनले बताए। अशक्त, अपांगता भएका व्यक्ति, महिला तथा जेष्ठ नागरिकहरूको सहजताका लागि कार्यविधि निर्माण गरी सार्वजनिक यातायात सञ्चालनमा ल्याइने उनले बताए। अध्यक्ष विश्वकर्माले कृषि एम्बुलेन्सले कृषकले उत्पादन गरेको वस्तु सस्तो मूल्यमा कटारी बजार पुर्याइदिने भएकाले किसानलाई राहत पुग्ने बताए। गाउँपालिकाका उपाध्यक्ष धना मगरले पालिका आफैंमा विकट क्षेत्रमा रहेकाले भनेको बेलामा यातायातका साधन नपाउने, समयमा बिरामीलाई उद्धार गर्न नसक्दा ज्यान नै जान सक्ने र किसानले उत्पादन गरेका कृषिजन्य वस्तु बारीमा सड्ने समस्यालाई समाधान गर्न नागरिक केन्द्रित काम सुरु गरेको बताइन्।"
मोरङको सुनवर्षीमा शरीरमा पेट्रोल छर्किएर आत्मदाहको प्रयास,"विराटनगर : मोरङको सुनवर्षीमा एक युवाले सोमबार दिउँसो पेट्रोल छर्किएर शरीरमा आगो लगाउँदै आत्मदाहको प्रयास गरेका छन्। मोरङ प्रहरीका प्रवक्ता डीएसपी रन्जनकुमार दाहालका अनुसार झापाको गौरादह नगरपालिका६ घर भएका अन्दाजी २० वर्षीय अभिषेक सिंहले पेट्रोल छर्किएर आफ्नै शरीरमा आगो लगाएका हुन्। सिंहले सुनवर्षी नगरपालिका९ स्थित आदर्श माध्यमिक विद्यालय नजिक आफ्नो शरीरमा पेट्रोल छर्किएर आफैंले आगो लगाएको दाहालले बताए। उनका अनुसार सुनवर्षी९ माझी गाउँमा सिंहको मामा घर हो। मामा हजारीलाल सिंहको घरमा आएका उनले दिउँसो साढे १२ बजेतिर शरीरमा आगो लगाएको जानकारी प्रहरीले दिएको छ। पेट्रोल छर्किएर आगो लगाउँदै आत्मदाह प्रयास गर्नुको कारण यकिन भई नसकेको डीएसपी दाहालले जानकारी दिए। इलाका प्रहरी कार्यालय रंगेलीका प्रहरी निरीक्षक (इन्सपेक्टर) बुद्धि चौलागाईं नेतृत्वको टोलीले घटनाको अनुसन्धान सुरु गरेको छ। अनुसन्धानपछि घटनाको कारण पत्ता लाग्ने दाहालले बताए। स्थानीयले शरीरमा लागेको आगो निभाएर घाइते अवस्थाका सिंहलाई उद्धार गर्दै उपचारका लागि रंगेली अस्पतालमा ल्याएका थिए। प्रहरीका अनुसार आगोले सिंहको छात्ती, हात, खुट्टालगायत शरीरका विभिन्न भाग जलेको छ। गम्भीर अवस्थाका उनलाई थप उपचारका लागि आफन्तले विराटनगरतर्फ ल्याएको प्रहरीले जनाएको छ।"
"धनगढीको स्वस्तिक अस्पतालमा पत्थरीको शल्यक्रिया गर्दा बिरामीको मृत्यु, अस्पताल बाहिर नाराबाजी","धनगढी : धनगढीको स्वस्तिक अस्पतालमा पत्थरीको शल्यक्रिया गर्ने क्रममा बिरामीको मृत्यु भएपछि तनाव भएको छ। मृतकमा आफन्तहरूले अस्पताल बाहिर नाराबाजी गरिरहेका छन् भने उनीहरूले धनगढीअत्तरिया ६ लेन सडक अवरुद्ध पारेका छन्। कञ्चनपुरको बेलौरी नगरपालिका१० शिवनगरका ५७ वर्षीय ऐजनलाल चौधरीको सोमबार बिहान अस्पतालमा मृत्यु भएको हो। भदौ ८ गते अस्पताल भर्ना भएका चौधरीको दुवै मृगौलामा पत्थरी रहेको र एउटा मृगौलाको पत्थरीको शल्यक्रिया गरिएको थियो। अस्पतालका युरोलोजिष्ट डाक्टर जोनस तिवारीले चौधरीको दुरबिन प्रविधिबाट मृगौलामा रहेको पत्थरीको शल्यक्रिया गरेका थिए। शल्यक्रिया गरेर पोष्ट अपरेसन वार्डमा राखिएका चौधरीको अवस्था सुरुवातमा ठिकै भए पनि केही घण्टापछि उनको पेटमा रगत जमेको देखिएको थियो। शल्यक्रिया गरिएको केही घण्टापछि आन्तरिक रक्तश्राव भयो। हामीले पेटमा जमेको रगत निकाल्ने प्रयास गर्यौं तर रक्तश्राव रोकिएन। २३ पिन्ट रगत चढाइयो तर पनि बिरामीको अवस्थामा सुधार आएन। त्यो रक्तश्राव मृगौलाबाट भइरहेको थियो। त्यसपछि राति नै हामीले बिरामी जोगाउनका लागि मृगौला पनि निकाल्नु पर्यो। तर पनि बिरामीको अवस्थामा सुधार आएन, डाक्टर तिवारीले भने। उनका अनुसार मृगौलाको पत्थरीको शल्यक्रियाका क्रममा बढी रक्तश्राव भयो भने विश्वव्यापी मान्यताअनुसार मृगौला नै निकालिने गरिन्छ। उनले मृगौलाको पत्थरीको शल्यक्रिया गर्दा यस्तो कम्प्लिकेशन आयो भने त्यसपछिको विकल्प भनेको मृगौला झिक्ने नै भएको दाबी गरे। उनले बिरामीका आफन्तको सहमति अनुसार नै मृगौला झिकेको बताए। तर मृतकका आफन्तहरूले भने शल्यक्रियामा चिकित्सकको कमजोरी रहेको आरोप लगाउँदै अस्पताल परिसरमा नाराबाजी गरिरहेका छन्। बुवा घरबाट हिँडेर आउनु भएको हो। पत्थरीको शल्यक्रिया गरियो। शल्यक्रिया सफल भयो भनेर डाक्टर तिवारीले निकालेको पत्थरी पनि देखाउनुभयो, तर त्यसको केही घण्टामा बुवाको पेटमा समस्या भयो। हामीले डाक्टरलाई खबर गर्न भन्यौं, डाक्टर आए र मृगौला नै झिक्नुपर्छ भने। हामीले पनि मृगौला झिकेर पनि बुवा बाँच्नुहुन्छ भने निकाल्न सहमति गर्यौं मृतकका छोरा बुद्धिरामले भने, हामीलाई मृगौला झिकेपछि बिरामी बाँच्छ भनिएको थियो। मृतकका आफन्तहरूले डाक्टर तिवारीका विरुद्ध जिल्ला प्रहरी कार्यालयमा उजुरी दिने प्रयास गरे पनि प्रहरीले मेडिकल काउन्सिलले हेर्ने भन्दै दर्ता गर्न मानेन। कैलालीका प्रमुख जिल्ला अधिकारी युवराज कट्टेलले त्यो मुद्दा मेडिकल काउन्सिलले हेर्ने भएकाले काउन्सिलमा जानकारी गराइएको बताए। आफन्तहरूले अस्पतालबाट शव उठाउन मानेका छैनन्। उनीहरूले चिकित्सकको लापरबाही भएकाले कारबाहीको माग गरेका छन्।"
मुस्ताङको स्याउ असोजअघि टिप्न नपाइने,"जोमसोम : मुस्ताङको स्याउ असोज अगावै टिप्न नपाइने भएको छ। जिल्ला समन्वय समितिको पहलमा आयोजित अन्तरपालिका स्तरीय बैठकले मुस्ताङको स्याउलाई असोज अगावै टिप्न नपाइने निर्णय गरिएको हो। यसवर्ष मुस्ताङ जिल्लामा उत्पादन हुने स्याउको गुणस्तरलाई कायम राख्न असोज महिना सुरु भएपछि मात्र स्याउ टिप्न जिल्लाका ५ वटै स्थानीय तहका किसानलाई अनुरोध गरिएको छ। यसका लागि सम्बन्धित स्थानीय तहलाई सहजीकरण गर्न जिल्ला समन्वय समिति मुस्ताङले जिम्मा दिएको छ। जिल्ला समन्वय समिति मुस्ताङले स्याउ लगायतका अन्य विषयमा निर्णय लिन साउन १९ गते अन्तरपालिका समन्वय बैठकको आह्वान गरेको थियो। सोही निर्णय भएपछि भदौ महिनाभर मुस्ताङमा किसानको बगैंचामा स्याउ टिप्न प्रतिबन्ध लगाइएको जिल्ला समन्वय समिति मुस्ताङकी प्रमुख माया गुरुङले जानकारी दिइन्। समुन्द्री सतहको करिब २५ सय मिटरको अग्लो उचाइको चिसो हावापानीमा उत्पादन हुने मुस्ताङको स्याउले केही वर्षअघिसम्म गुणस्तर र निकै प्रख्याती कमाएको थियो। तर, पछिल्ला वर्षहरूमा मुस्ताङको स्याउ बगैंचामा पूर्ण विकसित नहुँदै स्याउ धनी र व्यापारी मिलेर खरिदबिक्री गरी बजार पुर्याउने भएकाले सहरबजारका उपभोक्ताले मुस्ताङको स्याउ गुणस्तर खस्किएको गुनासो गर्दै आइरहेका थिए। स्याउ बगैंचामा राम्ररी नपाक्दै बजार पुर्याउने परिपाटीले मुस्ताङको स्याउ ब्रान्ड माथि नै उपभोक्ता माँझ नकारात्मक सन्देश प्रवाह भएको थियो। मुस्ताङको स्याउले पूर्ण रूपमा फलको स्वादगुणस्तर र आकार ग्रहण नगर्दै स्याउ टिप्दा मुस्ताङको स्याउ स्वादिलो र गुणस्तर कायम हुन सकेको थिएन। मुस्ताङको सदिंयौंदेखि स्याउ ब्रान्डको गुणस्तर कायम राख्न यसवर्ष पनि स्याउ टिप्ने समय निर्धारण गर्नुपरेको जिसस उपप्रमुख माया गुरुङले उल्लेख गरिन्। केही वर्षअघि स्याउ मुस्ताङको स्याउ व्यापारीले असोज अगावै टिपेर बजार पुर्याउने गर्थे। स्याउ धनी र व्यापारीहरूको आपसी सहमतिमा बगैंचा अवलोकन गरी स्याउको ठेक्का र बैनापट्टा गरिन्थ्यो। यसरी स्याउ धनीले पूर्ण रूपमा स्याउ नपाक्दै व्यापारीलाई बिक्री टिप्न दिँदा यहाँको स्याउ असोज नलाग्दै बगैंचा रित्तिने गर्थ्यो। जसका कारण मुस्ताङको स्याउ स्वाद भरिलो हुन पाउँदैनथ्यो। मुस्ताङमा स्थानीय उन्नत जातको स्याउ खेती गरिँदै आइरहेकोमा पछिल्लो समय इटालीबाट आयात गरिएको उच्च घनत्वको स्याउ खेती पनि विस्तार हुँदै आइरहेको छ। यसप्रकार उच्चघनत्वको स्याउ खेतीमा प्रदेश सरकारबाट बर्सेनि अनुदान सहयोग हुँदै आइरहेको कृषि ज्ञान केन्द्र मुस्ताङका कार्यालय प्रमुख प्रकाश बस्ताकोटीले जानकारी दिए। मुस्ताङमा स्याउका उन्नत जातका रेडडेलिसियस,रोलय डेलिसियस, गोल्डेन डेलिसियस र रिचारेड डेलिसियस आदी खेती हुँदै आइरहेको छ। यसै उच्चघनत्वको स्याउ खेतीतर्फ गाला, फुजी, गोल्डेन डेलिसियस, किङरोट, रेड डेलिसियस र जोनाप्रिन्सका विरुवा लगाइएको छ। विश्वमै चिन्ताको विषय बनेको जलवायु परिवर्तनको असरका कारण मुस्ताङको स्याउ खेतीमा नकारात्मक प्रभाव पर्न थालेको छ। यसवर्ष स्याउको फुल फुल्ने समय जेठ असार महिनामा निरन्तरको वर्षाले स्याउ बोटमा परागसेचन (पोलिनेशन)हुन पाएन। स्याउ बोटमा परागसेचन नहुँदा स्याउ उत्पादन ५० प्रतिशतले घट्न सक्ने कृषि ज्ञानकेन्द्र मुस्ताङको अनुमान छ। स्याउको फुल फुल्ने समयमा मौसम अनुकुलित हुनुपर्ने केन्द्र प्रमुख बस्ताकोटीको भनाइ छ। जलवायु परिवर्तनका कारण निरन्तरको वर्षाले स्याउ खेतीमा उत्पादन घट्ने देखिएपछि यहाँका स्थानीय किसान चिन्तित छन्। स्याउ बोटहरूमा विभिन्न संक्रमण रोगहरू देखिँदा किसानहरू स्याउ खेतीको उत्पादन घट्ने देखिएको हो। कुनै बेला मुस्ताङका स्याउ बगैंचामा लटरम्म स्याउ फल्ने गरेकोमा यसवर्ष निकै पातलो फल लागेको जोमसोमका किसान अजित थकालीले जानकारी दिए। पछिल्लो समय मुस्ताङको स्याउलाई गुणस्तर कायम राख्न स्थानीय किसानहरू पनि निकै सचेत रहेको मार्फाका किसान दीपक लालचनले बताए।पहिला पहिला स्याउ धनीहरूले पैसा भए पुग्थ्यो, गुणस्तरतर्फ ध्यान दिन सकेका थिएनन्, किसान लालचनले भने, पछिल्लो समय किसानहरू स्याउको गुणस्तर बचाउन निकै सचेत भएका छन्, व्यापारीलाई पनि असोज लागेपछि मात्र आउन खबर गरेका छन्। मुस्ताङका किसानले व्यापारीलाई पहिल्यै मुल्य तोकेर जिम्मा लगाउँदा यहाको स्याउ प्रति उपभोक्ता प्रश्न गर्ने गरेको स्मरण गरे। मुस्ताङका ५ स्थानीय तहमा कुल १४७५ हेक्टर क्षेत्रफलमा स्याउ खेती विस्तार भइसकेको छ। जसमध्ये ५८० हेक्टर क्षेत्रफलमा लगाइएको स्याउ बोटले उत्पादन दिने गरेको छ। कुल विस्तार भएको स्याउको क्षेत्रफल मध्ये ३८ हेक्टर जमिनमा उच्चघनत्वको स्याउ खेती विस्तार भएको हो। गत वर्ष मुस्ताङमा ६५९७ मेट्रिक टन स्याउ उत्पादन भएको मध्ये ४४० मेट्रिक टन उच्च घनत्व प्रविधिमा आधारित स्याउ उत्पादन भएको थियो।"
राजविराज र शम्भुनाथ पछि विष्णुपुर पालिका अध्यक्ष निलम्बित,"राजविराज : सप्तरीको विष्णुपुर गाउँपालिकाका २ कर्मचारी पक्राउसँगै अख्तियार दुरुपयोग अनुसन्धान आयोगको नियन्त्रणमा परेका गाउँपालिका अध्यक्ष उमेशप्रसाद यादव निलम्बित भएका छन्। राजविराज र शम्भुनाथ नगरपालिकाका नगर प्रमुखपछि विष्णुपुर गाउँपालिका अध्यक्ष उमेश प्रसाद यादव निलम्बनमा परेका हुन्। सोलार बत्ती जडान योजनाको भुक्तानी वापत घुस मागेको सम्बन्धमा अध्यक्ष यादवविरुद्ध विशेष अदालतले म्याद थप गरी थुनामा राखेसँगै उनी निलम्बनमा परेका हुन्। लेखापाल र एमआइस अपरेटरलाई घुस रकम लिन पठाएको विषयमा सोधपुछ र अनुसन्धानका लागि अध्यक्ष यादवलाई भदौ ६ गते अख्तियारले नियन्त्रणमा लिएको थियो। राजविराजस्थित गजेन्द्र चोकबाट गत साउन ३१ गते सोलार सम्बन्धी योजनामा घुसको रुपमा २ लाख रुपैयाँ नगद र ३ लाख रुपियाँ चेक लिँदै गर्दा विष्णुपुर गाउँपालिकाका लेखापाल टेकनारायण यादव र एमआईएस अपरेटर वीरेन्द्र कुमार यादव पक्राउ परेका थिए। अख्तियारले विष्णुपुर गाउँपालिकालाई पत्राचार गर्दै अध्यक्ष यादव निलम्बनमा परेको जानकारी दिएको छ। अख्तियार दुरुपयोग अनुसन्धान आयोग ऐन २०४८ को दफा १६ (४) बमोजिम विशेष अदालतबाट म्याद थप भई थुनामा रहेका सार्वजनिक पद धारण गरेका राष्ट्रसेवक उक्त ऐनको दफा १७ र तथा भ्रष्टाचार निवारण ऐन २०५९ को दफा ३३ वमोजिम स्वतः निलम्बन हुने प्रावधान छ। सोलार सम्बन्धी योजनामा अध्यक्ष यादवसँग वार्गेनिङ्ग पश्चात ५ लाख रुपियाँमा कुरा टुँगिएको र अध्यक्षले नगदै माँग गरेकोमा सेवाग्राहीले २ लाख रुपियाँ मात्र नगद जम्मा गर्न सकेको भनेपछि ३ लाख रुपियाँको चेक दिने सहमति भएको अख्तियारको दावी छ। उक्त रकम लिन अध्यक्ष यादवले नै कर्मचारीहरुलाई पठाएको प्रमाणका आधारमा मुद्दा चलाइएको अख्तियारका प्रवक्ता भोला दाहालले बताए। यसअघि अख्तियारको कारबाहीमा सप्तरीका २ नगर प्रमुख परिसकेका छन्। राजविराजस्थित रंगशाला खेलमैदान स्तरोन्नति कार्यमा अनियमितता गरेको भन्दै अख्तियारले निर्माण कम्पनी न्यू गहिल कन्स्ट्रक्सनका सञ्चालकको हैसियतमा राजविराज नगरपालिकाका नगरप्रमुख भिमराज यादवमाथि विशेष अदालतमा आरोपपत्र दायर गरेपछि भिमराज निलम्बित भएका थिए। पदभार ग्रहण गरेको दुई महिना नपुग्दै ०७९ असार २९ गते राजविराज नगरपालिकाका नगर प्रमुख भिमराज माथि आयोगले मुद्दा दायर गरेको थियो। गत साउन ३२ गते विशेष अदालतले भिमराजमाथिको आरोपमा दोषी ठहर गर्दै जरिवाना गरेको छ। यस्तै शम्भुनाथ नगरपालिकाका नगर प्रमुख जितेन्द्र प्रसाद गुप्ता र इञ्जिनियर रामचन्द्र साह विरुद्ध फागुन १७ गते अख्तियारले भ्रष्टाचार मुद्दा दर्ता गरेको छ। अख्तियारले एक लाख ४० हजार रुपियाँ घुस लिएको भन्दै प्रमुख गुप्ता र सोही नगरपालिकाका इञ्जिनियर साहविरुद्ध विशेष अदालतमा मुद्दा दायर गरेको छ। विद्यालयको सभाकक्ष निर्माणको अन्तिम बिल भुक्तानी गर्न सेवाग्राहीबाट घुस लिएको अवस्थामा गत माघ ३ गते इञ्जिनियर साह कार्यकक्षबाटै पक्राउ परेका थिए। आयोगका प्रवक्ता दाहालले नगरप्रमुख गुप्ता र इञ्जिनियर साहबीचको आपसी योजना तथा मिलोमतोमा घुस रकम लिएको पुष्टि भएको दावी गरेका छन्। उनीहरूलाई कैद र बिगोबमोजिम जरिवानाको मागदावी लिई विशेष अदालत, काठमाडौंमा आरोपपत्र दायर गरेपछि गुप्ता पनि निलम्बनमा परेका छन्। स्थानीय तह २०७४ को निर्वाचनमा झिनो मतान्तरले पराजित उमेश, भिमराज र गुप्ता २०७९ को निर्वाचनमा नगर प्रमुखमा निर्वाचित भएका थिए। उमेश र भिमराज यादव जसपा नेपालबाट र गुप्ता नेकपा एकीकृत समाजवार्दीबाट निर्वाचित भएका हुन्। तस्बिर : गाउँपालिका अध्यक्ष उमेशप्रसाद यादव"
भद्रपुरबाट हराएकी बालिका निर्जला मृत फेला,"झापा : भद्रपुरबाट एकाएक गायब भएकी बालिका मृत अवस्थामा फेला परेको छ। भद्रपुर नगरपालिका९ प्रकाशपुर निवासी सोमनाथ सिग्देलकी ३ वर्षीया छोरी निर्जला मृत अवस्थामा फेला परेको स्थानीय वीरेन्द्र न्यौपानेले जानकारी दिए। उनको शव घरदेखि ५०० मिटर दक्षिणतर्फको पक्की नालामा डुबेको अवस्थामा फेला परेको हो। घर नजिकै रहेको केदारेश्वर शिवालय मन्दिर आमाबुबाले छोरी निर्जलालाई सँगै भजन सुन्न लगेकी थिइन। मन्दिरभित्र आमाबुबा भजन सुनिरहेको बेला निर्जला बाहिर खेल्दै थिइन। मन्दिर बाहिर खेल्दा खेल्दै बालिका सोमबार दिउँसो साढे १२ बजे एकाएक हराएकी थिइन। बालिकालाई कसैले लगेको भन्दै स्थानीयले होहल्ला गर्दै खोजी सुरु गरेका थिए। बालिका हराएको भन्दै सामाजिक सञ्जालमा उनको तस्बिर समेत भाइरल बनेको थियो। घटनाका बारेमा जिल्ला प्रहरी कार्यालय झापालाई समेत खबर गरिएको थियो। बालिकाको खोजी गर्ने क्रममा साढे ३ घण्टापछि मन्दिर अगाडिको नालामा डुबेको अवस्थामा बालिकाको शव फेला परेको न्यौपानेले बताए। 'मन्दिर अगाडिको नालामा बालिका डुबेको र पानीले बगाउँदै ५०० मिटर परसम्म शव ल्याएको देखिन्छ,' उनले भने। बालिकाको शव फेला परेपछि प्रहरी टोली घटनास्थल पुगेको छ।"
बालिका यौनदुराचार अभियोगमा विद्यालय व्यवस्थापन समितिका अध्यक्ष पक्राउ,सङ्खुवासभा : जिल्लाको पाँचखपन नगरपालिका६ मा रहेको वाना माध्यमिक विद्यालय व्यवस्थापन समितिका अध्यक्ष गोविन्द श्रेष्ठ बाल यौनदुराचार आरोपमा पक्राउ परेका छन्। व्यवस्थापन समिति अध्यक्ष श्रेष्ठले ८ वर्षीया बालिकालाई अश्लील भिडियो देखाई यौनदुराचार गरेको अभियोगमा पक्राउ गरी थप अनुसन्धानका लागि म्याद थपका गर्न सोमबार जिल्ला अदालत लगिएको जिल्ला प्रहरी कार्यालयका सूचना अधिकारी प्रहरी निरिक्षक अशोक जगेबुले जानकारी दिए। गत असारकै घटना भए पनि आफन्तमार्फत् घटना बाहिरिएको थियो। उक्त घटना आर्थिक लेनदेन पछि मिलापत्र गरेको घटना अन्नपूर्ण पोस्टमा प्रकाशन भएपछि प्रहरीले घटनाको छानविन सुरु गरेको थियो। गत असारको घटना भए पनि स्थानीयस्तरमै मिलापत्र गरेपछि घटना प्रहरीसम्म पुग्न सकेको थिएन। अभियुक्त श्रेष्ठको घटना बाहिर सार्वजनिक नगर्न आर्थिक प्रलोभन देखाई दवाव दिएपछि गाउँमा नै घटना ढाकछोप गरिएको स्थानीय बताउँछन्। बालिका यौनदुराचारमा पक्राउ परेका श्रेष्ठलाई म्याद पछि थप अनुसन्धान गरिने प्रहरी निरीक्षक जगेबुले जानकारी दिए। पीडित पक्षको उजुरीका आधारमा श्रेष्ठलाई पक्राउ गरिएको जिल्ला प्रहरी कार्यालय संखुवासभाले जनाएको छ।
कञ्चनपुरमा शिक्षक आन्दोलन : प्रशासनद्वारा छानबिन समिति गठन,"कञ्चनपुर : कञ्चनपुरको भीमदत्त नगरपालिका१० स्थित सिद्धनाथ माध्यमिक विद्यालयका लेखापालद्वारा छात्रामाथि भएको भनिएको यौन दुर्व्यवहारका विषयमा छानबिन गर्न कञ्चनपुरका सहायक प्रमुख जिल्ला अधिकारी धर्मराज जोशीको संयोजकत्वमा छानबिन समिति गठन गरिएको छ। सोही विद्यालयका लेखापाल वीरेन्द्र जोशीले गत साउन ३१ गते विद्यालयमा अध्ययनरत छात्रामाथि यौन दुर्व्यवहार गरेको आरोपपछि घटना बल्झिएको छ। यहाँका सामुदायिक तथा संस्थागत सबै विद्यालय आइतबारदेखि अनिश्चितकालका लागि बन्द गरेर शिक्षक आन्दोलित छन्। सोमबार पनि शिक्षकले लेखापाल जोशीलाई कुटपिटमा संलग्नलाई कारबाहीको मागसहित घटनाका बेला सुरक्षा निकायबाट भएको लापर्वाहीको छानबिन गरी दोषीलाई कारबाहीको माग गर्दै प्रर्दशन गरेका छन्। उता प्रशासनद्वारा गठित छानबिन समितिका संयोजक एवं सहायक प्रमुख जिल्ला अधिकारी जोशीले आइतबार नै चार सदस्यीय छानबिन समिति गठन भएर काम थालिसकेको जानकारी दिए। सहायक प्रमुख जिल्ला अधिकारी जोशीको संयोजकत्वमा गठित छानबिन समितिमा राष्ट्रिय अनुसन्धानका उपअनुसन्धान निर्देशक भवन जोशी, जिल्ला प्रहरी कार्यालय कञ्चनपुरका प्रहरी नायब उपरीक्षक प्रकाश डाँगी र सशस्त्र प्रहरी बलका सशस्त्र प्रहरी उपरीक्षक पूर्णप्रसाद न्यौपाने सदस्य छन्। शिक्षकको आन्दोलनका कारण सोमबार जिल्लाभरका सामुदायिक तथा संस्थागत विद्यालयको पठनपाठन प्रभावित भएको छ। प्रहरीको नियन्त्रणमै शिक्षक जोशीमाथि कुटपिट भएको घटनाको उच्चस्तरीय छानबिन टोली गठन गरी अनुसन्धान गर्नुपर्ने, जोशीलाई विद्यालय हाताभित्रबाट पक्राउ गरेर लैजाने प्रहरीलाई निलम्बित गरी कारबाही गर्नुपर्ने लगायतका माग शिक्षकले राखेका छन्। घटनाको सुरुआतमा विद्यालयमा आन्दोलन हुँदा प्रहरीले लेखापाल जोशीलाई नियन्त्रणमा लिएकै अवस्थामा उक्त भीडले विद्यालय हाताभित्रै जोशीमाथि आक्रमण गरेको थियो। निर्घात कुटपिटबाट घाइते लेखापाल जोशीको अहिले पनि धनगढीस्थित निसर्ग अस्पतालमा उपचार भइरहेको छ। उक्त घटनामा प्रहरीमा जाहेरी परेयता सात जना पक्राउ गरी प्रहरीले सूक्ष्मरूपमा अनुसन्धान गरिरहेको छ।"
धार्मिक सद्भाव कायम राख्न माग,परासी : विश्व हिन्दु महासंघ नवलपरासीले धार्मिक सद्भाव कायम राख्न माग गरेको छ। पछिल्लो पटक देशमा धार्मिक सद्भाव बिथोल्ने र अर्को धर्मको मानमर्दन हुने कार्य बढेको भन्दै महासंघले सोमबार परासीमा विरोध र्यालीसहित जिल्ला प्रशासनमार्फत नेपाल सरकारलाई ज्ञापनपत्र पठाएको छ। केही दिनदेखि पूर्वी जिल्लाको धरानमा धार्मिक आस्थामाथि चोट पुर्याउने गतिविधि बढेको भन्दै दोषीलाई कारबाही गर्न माग गरिएको छ। कानुनले रोक लगाएका कार्य बढ्दै गए पनि सरकार मुकदर्शक बनेर बसेको भन्दै दोषीलाई कारबाहीसहित धार्मिक सद्भाव कायमको माग राख्दै ज्ञापनपत्र बुझाइएको विश्व हिन्दु महासंघकी केन्द्रीय सदस्य देवी घिमिरेले बताइन्।
कटुवा पेस्तोलसहित एक जना पक्राउ,सुनसरी : बर्जु गाउँपालिका६ बेलाहाका एक किशोर कटुवा पेस्तोल र गोली १ राउण्डसहित प्रहरीले पक्राउ परेका छन्। घरमा हतियार राखेको भन्ने सूचनाको आधारमा ईलाका प्रहरी कार्यालय दुहबीबाट खटिएको प्रहरीले आइतबार राति उनको कोठाबाट उक्त पेस्तोल र गोली बरामद गरेको थियो । तत्काल फरार ती किशोरको खोजी गर्ने क्रममा बर्जु गाउँपालिका५ स्थित आफन्तको घरमा बसिरहेको अवस्थामा उनलाई प्रहरीले उनलाई पक्राउ गरेको हो । घटनाको सम्बन्धमा प्रहरीले आवश्यक अनुसन्धान गरिरहेको जनाएको छ ।
विदेश पठाइदिन्छु भन्दै रकम ठगी गर्ने चार जना पक्राउ,"काठमाडौँ : काठमाडौँ उपत्यका अपराध अनुसन्धान कार्यालयको टोलीले वैदेशिक रोजगारीका लागि विभिन्न मुलुक पठाइदिने भन्दै रकम ठगी गरेका अभियोगमा चार जनालाई विभिन्न स्थानबाट पक्राउ गरी आज सार्वजनिक गरेको छ। पक्राउ पर्नेमा नवलपरासी देवचुली नगरपालिका८ घर भई कठमाडौँ टोखा नगरपालिका३ बस्ने ३० वर्षीय समीर आलेमगर, रामेछाप उमाकुण्ड गाउँपालिका१ घर भई काठमाडौँ कागेश्वरी मनोहरा नगरपालिका८ गोठाटार बस्ने ३५ वर्षीया शर्मिला सुनुवार, सल्यान कपुरकोट गाउँपालिका३ घर भई भक्तपुर सूर्यविनायक नगरपालिका१ बस्ने ५१ वर्षीय जगतबहादुर खड्का र कास्की पोखरा महानगरपालिका घर भई ललितपुर महानगरपालिका१४ नख्खीपोट बस्ने ४० वर्षीया तारा गुरुङ रहेका काठमाडौँ उपत्यका अपराध अनुसन्धान कार्यालयका प्रवक्ता तथा प्रहरी उपरीक्षक मिलन केसीले राससलाई जानकारी दिए । उनका अनुसार पक्राउ परेकामध्ये मगरले दुई जनालाई क्यानडा पठाइ प्रतिष्ठित मार्केटमा मासिक रु दुई लाख तलबमा काम लगाइदिने जनाउँदै पीडितहरुबाट रु पाँच लाख ४५ हजार ठगी गरेको, सुनुवारले एक जनालाई क्रोएसिया पठाइ फुड प्याकिङमा मासिक रु एक लाख तलबमा काम लगाइदिने भन्दै पीडितबाट पटकपटक गरी रु दुई लाख ठगी गरेको, खड्काले एक जनालाई कुँवेत पठाइ बाइक राइडरमा मासिक रु ५० हजार तलबमा काम लगाइदिने भन्दै पीडितबाट पटकपटक गरी रु एक लाख ९४ हजार ठगी गरेका आरोपमा पक्राउ गरिएको हो । यसैगरी गुरुङले एक जनालाई नेदरल्याण्ड पठाई सुपर मार्केटमा मासिक रु एक लाख तलबमा काम लगाइदिने जनाउँदै प्रलोभनमा पारी पीडितबाट पटकपटक गरी रु तीन लाख ४५ हजार ठगी गरेको आरोपमा पक्राउ गरिएको हो । पक्राउ परेकालाई थप अनुसन्धान तथा कारबाहीका लागि वैदेशिक रोजगार विभाग ताहाचल पठाइएको प्रवक्ता तथा प्रहरी उपरीक्षक केसीले बताए।  रासस"
साइकलबाट लडेर बिर्तामोडमा एक जनाको मृत्यु,झापा : झापाको बिर्तामोडमा साइकलबाट लडेर एक जनाको मृत्यु भएको छ। मृत्यु हुनेको पहिचान नखुलेको जिल्ला प्रहरी कार्यालय झापाका डीएसपी खगेन्द्रप्रसाद रिजालले जानकारी दिए। बिर्तामोडस्थित मुक्तिचौक छेउको प्रसाईँ सुपर मार्केट अगाडि सोमबार बिहान उनी मृत फेला परेका थिए। अन्दाजी ३५ वर्षका व्यक्ति ढलभित्र मृत अवस्थामा भेटिएका हुन्। घटनास्थलमा उनले प्रयोग गरेको साइकलसमेत भेटिएको छ। ढलभित्र मानिस मृत भेटिएसँगै इलाका प्रहरी कार्यालय बिर्तामोडको टोली तत्काल घटनास्थल पुगेका थिए। घटनास्थल वरिपरि राखिएको सीसीटीभीको फुटेज हेर्दा साइकलमा सवार ती व्यक्ति आफैँ अनियन्त्रित भएर ढलमा गएर लडेको स्पष्ट देखिएको डीएसपी रिजालले बताए। मृतकको पहिचान खुलाउन सोधपुछ भइरहेको उनले बताए।
जनैपूर्णिमा र गाईजात्रा मनाउने निर्णय सार्वजनिक गर्दै स्थानीय तह,"काठमाडौँ : स्थानीय तह तथा विभिन्न सांस्कृतिक संस्थाले यस वर्षको रक्षाबन्धन, जनैपूर्णिमा एवं गाईजात्रा पर्व फरक फरक दिनमा मनाउने निर्णय सार्वजनिक गर्न थालेका छन्। काठमाडौँ उपत्यकाभित्रका स्थानीय तह तथा सांस्कृतिक संस्थाले रक्षाबन्धन, जनैपूर्णिमा एवं गाईजात्रा पर्व फरकफरक दिनमा मनाउने निर्णय सार्वजनिक गरेका हुन्। नेपाल पञ्चाङ्ग निर्णायक विकास समितिले स्वीकृति दिएका पात्रो (पञ्चाङ्ग) मा रक्षाबन्धन, जनैपूर्णिमा र गाईजात्रा पर्व भदौ १४ गते बिहीबार पर्ने उल्लेख गरिएको छ। यस वर्ष तिथिको घटबढका कारण दुई दिनपर्ने पर्व एकैदिन परेको समितिका सदस्य एवं धर्मशास्त्रविद् प्रा डा देवमणि भट्टराईले जानकारी दिए। उनका अनुसार रक्षाबन्धन एवं जनैपूर्णिमा पर्व श्रावण शुक्ल पूर्णिमाका दिनमा मनाइन्छ। पूर्णिमा तिथि रहेका बेला सूर्योदय भएको दिन रक्षाबन्धन एवं जनैपूर्णिमा पर्व मनाउनुपर्ने भएकाले भदौ १४ गतेलाई निर्णय गरिएको प्रा डा भट्टराईले बताए। गाईजात्रा पर्व भने भाद्रकृष्ण प्रतिपदाका दिन मनाइन्छ। भदौ १४ गते बिहान पूर्णिमा तिथि छ,उनले भने, सोही दिनको बिहान ७:४९ बजेपछि भाद्र कृष्ण प्रतिपदा तिथि लाग्ने भएकाले गाईजात्रा अर्थात् सापारु पर्व पनि त्यसै दिन मनाउनुपर्ने निर्णय समितिले गरेको हो। भक्तपुर नगरपालिकाले सूचना नै प्रकाशन गरेर १३ गते रक्षाबन्धन र १४ गते गाईजात्रा अर्थात् सापारु पर्व मनाउने निर्णय गरेको छ। नगरपालिकाका सूचना अधिकारी दामोदर सुवालले भक्तपुरस्थित तलेजु मन्दिरका मूलपुजारी र तान्त्रिकहरुको निर्णयका आधारमा यस्तो निर्णय गरिएको बताए। त्यस्तै, मध्यपुर थिमि नगरपालिकामा यससम्बन्धी छलफल गरी पञ्चाङ्ग निर्णायक विकास समितिले गरेको निर्णय अनुसार भदौ १४ गते नै दुवै पर्व मनाउने निर्णय गरिएको शङ्खधर साख्वा प्रतिष्ठानका पूर्व अध्यक्ष श्याम मानन्धरले जानकारी दिए। नगर क्षेत्रमा भाद्रकृष्ण द्वितीयाका दिन मनाइने भैरव र नीलबाराहीको नाच भने भदौ १५ गते मनाउने निर्णय भएको उनले बताए। ललितपुरका केही सांस्कृतिक संस्थाले १३ गते रक्षाबन्धन एवम् जनैपूर्णिमा र १४ गते गाईजात्रा पर्व मनाउने निर्णय गरेका छन्। पाटन क्षेत्रमा विशेषगरी क्वा बहाः अर्थात् हीरण्यवर्ण महाविहारले चाडपर्वसम्बन्धी निर्णय गर्ने गरेको छ। यो निर्णय पनि शास्त्रसम्मत् नभएको समितिका सदस्य भट्टराईले बताए। भदौ १३ गते भद्रा परेकाले यस दिन पुण्य कर्म गर्नु नहुने उनको भनाइ थियो। काठमाडौँका केही सांस्कृतिक संस्थाले पनि भदौ १४ गते रक्षाबन्धन एवं जनैपूर्णिमा र १५ गते गाईजात्रा अर्थात् सापारु पर्व मनाउने निर्णय सार्वजनिक गरेका छन्। मन्त्रिपरिषद्ले २०७७ पुस २० गते समितिको गठन आदेश स्वीकृत गरी चाडपर्व, तिथि, मितिसम्बन्धी निर्णय गर्ने जिम्मेवारी तोकेको थियो। समितिको उक्त गठन आदेश विसं २०७८ साउनमा नेपाल राजपत्रमा सूचनाका रुपमा प्रकाशित भएपछि कार्यान्वयनमा आएको हो। स्थानीय तह र गैरसरकारी संस्थाका रुपमा दर्ता भएका सांस्कृतिक संस्थाले पनि यस विषयमा निर्णय गरी सार्वजनिक गर्न थालेपछि चाडपर्वका बारेमा बेलाबेलामा अन्योल हुने गरेको छ। रासस"
सर्पले डस्दा बालिकाको मृत्यु,राजविराज : सर्पले डस्दा सप्तरीमा एक बालिकाको मृत्यु भएको छ । डाक्नेश्वरी नगरपालिका८ बस्ने १२ वर्षीया अर्चनाकुमारी यादवको सर्पदंशले मृत्यु भएको उनका बुवा दिनेश यादवले जानकारी दिए । आफ्नै गोठघरमा बाख्रा बाँध्ने क्रममा उनलाई सर्पले डसेको परिवारका सदस्यले बताए । उपचारका लागि तत्कालै गजेन्द्र नारायण सिंह अस्पताल राजबिराज ल्याइए पनि अर्चनाको मृत्यु भएको अस्पतालले जनाएको छ ।
"पहिरोले गोरखामा एक घर बगायो, सात घरमा क्षति","गोरखा : पहिरोले धार्चे ६ यार्सामा एक घर बगाएको छ। लगातारको बर्षापछि गएराती गाउँको बीचबाट बग्ने खोल्सामा आएको पहिरोले स्थानीय सुकमाया घलेको घर बगाएको वडाअध्यक्ष धनकुमार घलेले जानकारी दिए। आइतबार बेलुका ८९ बजेतिर घर बगाएको उनले बताए। पहिरोले घरमा रहेको नगद, जिन्सी सबै लगेको उनको भनाई छ। एक्कासी घरमाथिबाट पहिरोसहित खोल्सामा बाढी आएछ। अनि मान्छे चाहिँ भागेर ज्यान जोगाएछन्। घरचाहिँ सबै लगेछ, वडाअध्यक्ष घलेले भने, सात जनाको परिवार छोरीको घरमा शरण लिएर बसेका छन्। खाद्यान्न, लत्ताकपडा केही छैन। उनीहरुलाई तत्काल खाने, बस्ने व्यवस्था गर्न सहयोगको आवश्यकता छ। घर पूर्ण रुपमा क्षति नभएपनि सोही बाढी र पहिरोले अन्य सात घर पनि क्षति पुर्याएको छ। भीमबहादुर घलेको घरको भान्सा कोठा लगेको उनले बताए। त्यस्तै टेकबहादुर घले, जयबहादुर गुरुङ, सुनबहादुर गुरुङ, च्याबर घले, धामी घले र आइतीमाया घलेको घरमा बाढी र पहिरोले आंशिक क्षति पुर्याएको उनले बताए।"
५० ग्राम ब्राउन सुगरसहित तीनजना पक्राउ,"झापा : झापा गाउँपालिकाबाट प्रतिबन्धित लागुऔषध ब्राउन सुगरसहित तीन जनालाई सशस्त्र प्रहरीले पक्राउ गरेको छ। मोरङ जिल्ला उर्लाबारी नगरपालिका७ का २७ वर्षीय विनोद लिम्बू, सोही नगरपालिका१० का २६ वर्षीय सुरेश धिमाल र झापा गौरादह नगरपालिका ४ का २५ वर्षीय सन्देश लिम्बूलाई पक्राउ गरिएको सशस्त्र प्रहरी बल नेपाल नम्बर २ गण झापाका डीएसपी तथा सूचना अधिकारी दिनेश कटुवालले जानकारी दिए । झापा१ बेलायतीबारीस्थित सशस्त्र प्रहरी बल नेपाल बोर्डर आउट पोस्ट टाघनडुब्बाका इन्स्पेक्टर दिपेन्द्रमणी राईको कमान्डमा खटिएको सशस्त्र प्रहरीले टोलीले आइतबार राती सवा ९ बजेको समयमा दुईवटा मोटरसाइकलमा सवार उनीहरूलाई शङ्का लागि चेकजाँच गर्दा ब्राउन सुगरजस्तो देखिने ५० ग्राम लिसाइलो पदार्थ, तीन थान मोबाइल र नगद ५१ हजार ८८५ रुपैयाँ फेला परेको थियो । सशस्त्रले प्रदेश १०२०४७ प ७०४२ र को २१ प १०४० नम्बरको मोटरसाइकल, ब्राउन सुगर र नगदसहित पक्राउ परेका तीनै जनालाई थप कानुनी कारबाहीका लागि नेपाल प्रहरीलाई बुझाउने तयारी भइरहेको जनाइएको छ।"
"सप्तकोसीले चार घर बगायो, पश्चिम तटबन्धमा खतरा","धरान : सप्तकोसी नदीमा आएको बाढीले सुनसरीको बराहक्षेत्र नगरपालिका६ को श्रीलंका टापुमा चार घर बगाएको छ । बाढीका कारण यहाँका अन्य ३५ घर परिवार उच्च जोखिममा छन्। सप्तकोसीले पश्चिम तटबन्धमा तीब्र कटान गर्न थालेपछि अन्य २ सय घर परिवार बाढीको उच्च चपेटामा परेका हुन्। कोसी नदीमा आएको बाढी मानव बस्तीमा पसेपछि श्रीलंका टापुको चिलिया टोलका विश्वनाथ उराँउ, अजमलाल उराँउ, कलदेवी उराँउ र अर्का कालुदेवी उराँउको घर बगाएको बराहक्षेत्र नगरपालिकाका मेयर रमेश कार्कीले बताए। उनले बाढीबाट विस्थापित परिवारलाई अस्थायी बसोवासको व्यवस्थासहित सुरक्षित स्थानमा सारिएको बताए। सप्तकोसीको बाढीले विस्थापित गरेका परिवारलाई राहत वितरण गर्दै रेडक्रस र बराहक्षेत्र नगरपालिकाको टोली। तस्बिर : रत्नप्रसाद आचार्य। विस्थापित परिवारलाई रेडक्रस र नगरपालिकाबाट लत्ताकपडा र खाद्यान्न वितरण गरिएको छ। पूर्वी पहाडि जिल्लामा परेको अविरल बर्षातका कारण कोसीमा आएको बाढीले झण्डै दुई किलोमिटर चौडाई र १० किलोमिटर लम्बाई क्षेत्रको खेतीयोग्य जमिन र मानव बस्ती बगाएको स्थानीय सन्तोष चद्रबंसिले बताए। भारतले कोसी नदीमा बाढी आएको बेला कोसी ब्यारेजका सबै ढोका नखोलेका कारण बराहक्षेत्र नगरपालिकाको वडा नम्बर ६ र ९ का ३५ घरपरिवार बाढीको उच्च चपेटामा परेको उनको भनाई छ। श्रीलंका टापुको गरैया र चिलैया क्षेत्रमा बाढीले कटान गरेपछि यहाँका बासिन्दाको सुरक्षा गर्न नेपाल सरकारलाई अनुरोध गरिएको मेयर कार्कीले बताए। नेपालभारतबीच कोसी सम्झौता गर्दा बाढीबाट विस्तापित परिवारलाई क्षतिको मूल्यांकनको आधारमा भारतले नै क्षतिपूर्ति दिनुपर्ने उल्लेख गरेको भएपनि हालसम्म पीडितले क्षतिपूर्ति नपाउँदा ५ हजार घरपरिवार विस्थापित बनेको कोसी पीडित संर्घष समितिका सचिव बाबुराम कार्कीले बताए। उनले कोसीको बाढीबाट उच्च चपेटामा परेका घर परिवारलाई तत्काल सुरक्षित स्थानतर्फ सार्न सरकारसँग माग गरेका छन्।"
जुम्लाको सिंजामा केदारनाथ महोत्सव,"वीरेन्द्रनगर : जुम्लाको सिंजामा केदारनाथ महोत्सव सुरु भएको छ। साउन पूर्णिमा, एकादशी केदारनाथको मेला, भारा न्हान्य, गौजो काट्ने बर माग्ने मेला भन्ने मूल नाराका साथ सिंजा गाउँपालिका४ बारेगाउँ नजिकैको केदारनाथ मन्दिरमा महोत्सव आयोजना गरिएको हो। महोत्सवमा जुम्लाको स्याउ प्रदर्शनीसमेत हुने सिजा गाँउपालिका अध्यक्ष पूर्णप्रसाद धितालले बताए। उनले भने, केदारनाथको ऐतिहासिक तथा धार्मिक महत्व छ। तर उचित प्रचारप्रसारको अभावमा सधैं ओझेलमा परिरहेको छ। महोत्सव आयोजना गरेर धार्मिक पर्यटनको केन्द्र बनाउने मुख्य लक्ष्य राखिएको छ। पुर्खाहरुको योगदान, खसहरुको विरासत, भाषा संस्कृतिको जननी, नाथहरुको नाथ, साउनको शुक्ल एकादशी पुण्य कर्म र पर्यटन प्रवद्र्धन गर्न पुगौं केदारनाथ भन्ने नाराका साथ महोत्सवको आयोजना गरिएको हो। महोत्सव उद्घाटन गर्दै कर्णाली प्रदेश सरकार भूमि व्यवस्था कृषि तथा सहकारी मन्त्री भिमप्रकाश शर्माले कर्णाली प्रदेशको परम्परागत संस्कृति उत्पादन र रोजगारी परिपुरक भएको बताए। उनले कर्णाली प्रदेश भित्र रहेका परम्परागत लोक, संस्कृत र सव्यताहरु संरक्षण आबश्यक रहेको बताए। उनले भने, अहिले कर्णाली प्रदेशमा रैथाने संस्कृतका रुपमा रहेका महत्वपूर्ण तिर्थस्थलहरुलाई पर्यटकीय गन्तव्यका रुपमा विकास गर्न कर्णाली प्रदेश सरकार लागिरहेको छ। परम्परागत संस्कृतिबाट कर्णालीको जीवन व्यवहार रुपान्तरण गर्दै उत्पादनमा आधरित रोजगारी सृजना गर्नु आवश्यक छ। कार्यक्रममा कालिकोटको तिलागुफा नगरपालिका प्रमूख संकरप्रसाद उपाध्यायले कर्णालीको खस राज्यको राजधानी सिंजाको ऐतिहासिक र बाहादुरीपुर्ण ईतिहासको अहिले पनि महत्व कम नभएको बताए। उनले भने, 'कर्णालीलाई विकासमा पछाडी पाएपनि नेपाली भाषा र साहित्यको जननी, सिंजा सब्यता र यहाँको गर्मिलो इतिहास सधै जिउदो रहनेछ। अन्याय नगर्ने, अन्याय नसहने यहाँको संस्कार अहिले पनि जिबितै छ।' कर्णालीमा धार्मिक, ऐतिहासिक तथा पर्यटकीय हिसाबले धनी छ। तर यसको प्रचार प्रसार कमी र पर्यटकहरुलाई सुविधा दिन नसक्दा ओझेलमा परेको छ।"
दार्चुलाको मालिकार्जुनमा एक वृद्धाको हत्या,"दार्चुला : दार्चुलामा एकल वृद्धाको चक्कु प्रहार गरी हत्या भएको छ। मालिकार्जुन गाउँपालिका७ टोपालि टोलका ८० वर्षीया भागरथी चन्दको घाँटी र छातीमा चक्कु प्रहार गरेर हत्या गरिएको स्थानीय बताएका छन्। स्थानीयका अनुसार महिलाको घाँटी र छातीमा ८१० स्थानमा चक्कु प्रहार भएको देखिएको छ। उनको हत्या गरी घरभन्दा एक सय मिटर पर फालिएको अवस्थामा शव फेला परेको छ। शनिबारदेखि महिला फेला नपरेको भन्दै आफन्तले प्रहरी चौकीमा आइतबार निवेदन समेत दिएका थिए। मृतकका छोरा चक्रबहादुर चन्द आइतबार महेन्द्रनगरबाट घर पुगेपछि जनप्रतिनिधि, प्रहरीले ताला तोडेर घरभित्र पसेका थिए। तर घरमा महिला थिएनन्। घरभित्र पनि नभेटेपछि खोजी गर्दै गर्दा सोमबार बिहान ६:३० बजे उनलाई मृत अवस्थामा भेटिएको हो। मृतकको घरमा प्रहरी चौकी जोलजीवि र जिल्ला प्रहरी कार्यालयबाट खटिएको टोलीले घट्नास्थल जाँच मुचुल्का बनाउने काम भइरहेको जिल्ला प्रहरी कार्यालय दार्चुलाका प्रहरी निरीक्षक ज्ञानेन्द्र बहादुर सिंहले जानकारी दिए। शव ल्याउन बाँकी छ उनले भने, 'किटानी जाहेरी आएको छैन। जाहेरी कस्तो किसिमले आउँछ सोही अनुसार अघि बढ्छौँ । अहिलेसम्मको घटनास्थल हेर्दा हत्या भएको देखिन्छ।'"
मध्यपहाडी लोकमार्गमा यात्रुलाई सास्ती,"रुकुम (पूर्व) : वर्षा सुरु भएयता राष्ट्रिय गौरवको आयोजना मध्यपहाडी लोकमार्ग रुकुमपूर्व खण्डमा पहिरोले ठाउँठाउँमा क्षति पुर्याइरहेको छ। दिनैपिच्छे सानाठूला पहिरोले मध्यपहाडी लोकमार्गको रुकुमपूर्व सडकखण्डमा ओहोरदोहोर गर्ने यात्रुले सास्ती व्यहोरिरहेका छन्। जिल्लाको भूमे गाउँपालिका१ लुकुमदेखि सिस्ने गाउँपालिका५ रुकुमकोटस्थित रानीकोटसम्मको ३५ किलोमिटर कालोपत्रे गरिएको छ भने रानीकोटदेखि रुकुम पश्चिमको सिमाना खोपीचारसम्मको ७ किलोमिटर र भूमे गाउँपालिका१ लुकुमदेखि बागलुङको सिमाना पातिहाल्नेसम्मको १३ किलोमिटर गरी २० किलोमिटर कालोपत्रे गरिएको छैन। कालोपत्रे गरिएको र नगरिएको विभिन्न ठाउँमा पहिरो खसिरहेको छ। कालोपत्रे भएको सडकखण्ड पनि आयोजना कार्यालयलाई ठेकेदारले हस्तान्तरण गरेको छैन। वर्षा हुनेबित्तिकै ठाउँठाउँमा पहिरो झर्ने गरेकोले सडक अवरुद्ध हुँदा यात्रुहरूले दुःख झेल्नु परिरहेको हो। मध्यपहाडी लोक मार्ग रुकुमपूर्व खण्डमा ५५ किलोमिटर रहेको छ। तर, सडक निर्माण सेवाका ठेकेदार भने यस विषयमा बेखबर रहेको प्रमुख जिल्ला अधिकारी माधवप्रसाद शर्माले बताए। हाल लगातार वर्षा भइरहेकोले पहिरो पनि लगातार गइरहेको प्रजिअ शर्माले बताए। पहिरो झर्दा यात्रु अलपत्र पर्ने गरेका छन्। साथै एक ठाउँको पहिरोको कारणले अर्को ठाउँमा माटोसहितको सडकमा पानी बग्दा अर्को ठाउँमा पनि पहिरो जाने गरेको शर्माले सुनाए। पहिरो हटाउने र पहिरो जान नदिन माटोसहितको सडकमा बग्ने पानीलाई पहिरो नजाने ठाउँमा निकास गरिराखियो भने अन्य ठाउँमा सडक क्षति हुनबाट जोगाउन सकिने प्रजिअ शर्माले बताए। तर, दुःखको कुरा सडक निर्माणको लागि जिम्मा लिएको ठेकेदार सम्पर्कविहीन भएपछि अवरुद्ध सडक खुलाउन र पहिरो रोक्न स्थानीय सरकार र जिल्ला प्रशासनलाई गाह्रो भइरहेको शर्माले बताए। शर्माले भने, अवरुद्ध सडकलाई सडक आयोजना कार्यालय दैलेख, जिल्लाको स्थानीय सरकार र जिल्ला प्रशासनको पहलमा जसोतसो पहिरो हटाई सडक सञ्चालन गरिराखेका छौं। यद्यपि ठेकेदार सम्पर्कमा भए पहिरो हटाउने र सडकमा बग्ने गरेको पानीलाई ठेकेदारले पन्छाइराख्यो भने सडक क्षति हुनबाट बच्ने प्रजिअ शर्माको भनाइ छ। हालसम्म स्थानीय सरकारका जेसीभी र सडक आयोजनाको इन्धन सहयोग र प्रशासनको पहलमा अवरुद्ध सडक खुलाई सञ्चालन गरिएको शर्माले बताए। आयोजना कार्यालय दैलेखका इन्जिनियर होमनाथ पौडेलका अनुसार आयोजना कार्यालयले पनि ठेकेदारलाई आफ्नो कार्यक्षेत्र नछोड भनी निर्देशन दिइराखेको छ। उनले भने, तर, ठेकेदार आफ्नो कार्यक्षेत्रको सम्पर्कमा बस्दैनन्, हामीले पटकपटक ताकेता गरिराखेका छौं। भूमे गाउँपालिका१ देखि बागलुङसम्मको १३ किलोमिटर खण्डमा भारत महादेवसिद्धि शाही जेभीले कालोपत्रेको लागि जिम्मा पाएको छ। यस खण्डमा कालोपत्रे तयारीको काम हाल अलपत्र अवस्थामै छ। यसैगरी सिस्ने गाउँपालिका५ रानीकोटदेखि रुकुम पश्चिमको सिमाना ७ किलोमिटर खण्डमा कालिका प्यासिफिक जेभीले पनि कालोपत्रेको काम अलपत्र पारेको छ।"
पोखरामा गुड्ने ट्याक्सीमा मिटर प्रणाली लागू भएरै छाड्छ,"गण्डकी : गण्डकी प्रदेशका भौतिक पूर्वाधार विकास तथा यातायात व्यवस्थामन्त्री रेशमबहादुर जुग्जालीले पोखरा उपत्यकाभित्र मिटरमा ट्याक्सी नगुडेको पाइएमा कारबाही हुने बताएका छन्। पोखरामा आयोजित सवारी व्यवस्थापनका चुनौती र समाधान विषयक अन्तरक्रियामा उनले ट्याक्सी मिटरमा गुडेनगुडेकोबारे कडाइका साथ अनुगमन गरिएको उल्लेख गरे। मिटरमा यात्रु बोक्न तयार नहुने ट्याक्सी चालकलाई सवारी ऐनअन्तर्गत कारबाही हुन्छ, ऐनले नै न्यूनतम पाँच हजारदेखि १५ हजारसम्म जरिवाना तोकेको छ, मन्त्री जुग्जालीले भने, जस्तो सुकै दबाब र चुनौती आए पनि ट्याक्सीमा मिटर प्रणाली लागू भएरै छाड्छ। मन्त्रालयको विशेष पहलमा यही भदौ १ गतेदेखि पोखरा उपत्यकाभित्र चल्ने ट्याक्सीमा मिटर प्रणाली लागू भएको थियो। अहिले पनि कपितय ट्याक्सी चालकले मिटरमा हिँड्न आनाकानी गरिरहेको गुनासो आएको जनाउँदै उनले यात्रु ठग्ने ट्याक्सीलाई कारबाही गरिने बताए। ट्राफिक प्रहरीसँगै मन्त्रालयको संयन्त्रले पनि अनुगमन गरिरहेको बताउँदै उनले कुनै ट्याक्सी मिटरमा गुड्न तयार नभएमा सम्बन्धित निकायमा खबर गर्न आग्रह गरे। मन्त्रालयका पदाधिकारीसँग पटकपटकको छलफलपछि ट्याक्सी चालक मिटर प्रणालीमा हिँड्न तयार भएका थिए। विसं २०७८ फागुन १ गतेदेखि लागू हुने गरी प्रदेश सरकारले भाडादर समायोजन गरेपनि लामो समयसम्म पोखराका ट्याक्सी मिटर प्रणालीमा चलेका थिएनन्। ट्याक्सीले मनपरी भाडा लिने गरेको जनाउँदै जनगुनासो उठ्दै आइरहेको थियो।  रासस"
राउटे बस्तीमा २ वर्षपछि शुभजन्म,"दैलेख : लोपोन्मुख जाति राउटे बस्तीमा दुई वर्षपछि छोरीको जन्म भएको छ। राउटे युवा हीरासिंह शाही र बाङ्गे शाही दम्पतीको गत साता छोरी जन्मिएको हो। यी दम्पतीले छोरीको नाम बालकुमारी शाही राखेका छन्। राउटे बस्तीमा दुई वर्षअघि अर्थात् २०७८ असोज २७ यता शिशु जन्मिएका थिएनन्। दुई वर्षपछि शिशु जन्मिएसँगै राउटे जातिको जनसंख्या १ सय ४२ पुगेको राउटे परियोजनाका जोडी शिक्षक लालबहादुर खत्रीले बताए। दैलेखको महाबु गाउँपालिका३ बाल्तडामा बसोबास गरिरहेको राउटे बस्तीमा शिशुको जन्मसँगै खुसीयाली छाएको छ। राउटे नेपालको एकमात्र अन्तिम भ्रमणशील जाति हो। नेपालको सम्पदा र कर्णालीको गहनाको रूपमा चिनिने राउटे समुदायको अस्तित्व भने संकटमा छ। अत्यधिक मदिरा सेवन, पोषणयुक्त खानाको कमी, नवजात शिशुको हेरचाहमा कमीजस्ता कारणले उनीहरूको अस्तित्व खतरामा परेको हो। मदिरा सेवन राउटे समुदायको मौलिक विशेषता हो। उनीहरूले परापूर्वकालदेखि छाप्रोमा बचेको खानाबाट मदिरा बनाएर सेवन गर्दै आएका थिए। पछिल्ला वर्षमा भने उनीहरू आफूले बनाएको नभई बजारमा पाइने कमसल गुणस्तरको मदिराका पारखी बनेका छन्। मदिराको सेवन उच्च हुँदा शिशु नजन्मिनु र युवादेखि वृद्धवृद्धासम्मकाले ज्यान गुमाइरहँदा उनीहरूको जनसंख्या बर्सेनि घट्दो क्रममा छ। राउटे समुदायमा सोसेक नेपालले सञ्चालन गरेको राउटे परियोजनाले उपलब्ध गराएको तथ्यांकमा बस्तीमा २०७५ भदौदेखि २०७८ असोजसम्म २६ शिशुको जन्म भएको थियो। तीमध्ये १४ जनाले ज्यान गुमाएका थिए। यसले राउटे समुदायमा बालमृत्युदर ६० प्रतिशत बढी देखाउँछ। परियोजनाका जोडी शिक्षकको रूपमा कार्यरत लालबहादुर खत्रीले अभिभावकले मदिरा सेवन गरेर नवजात शिशुको हेरचाह नगर्दा शिशुहरू जन्मिएको एक हप्ताभित्रै ज्यान गुमाउने गरेको बताए। राउटेहरूको बसाइ नै त्यस्तै छ, चिसो भुइँमा सुत्ने गर्छन्, पोषणयुक्त खानपिन छैन। त्यसमाथि अभिभावक मदिराको लतमा फस्दा शिशुले अकालमै ज्यान गुमाउने पर्ने अवस्था छ, उनले भने। राउटेमा चेतनाको कमी हुँदा व्यापारीहरूले राउटेको सोझोपनको फाइदा उठाइरहेका उनको बुझाइ छ। राउटेको अवस्थाबारे अध्ययन गरिरहेका डा लालबहादुर पुनले राउटे समुदायलाई विशेष संरक्षण क्षेत्र घोषणा गरिनुपर्ने बताउँछन्। पहिला राउटेहरू गिठा भ्याकुर, तरुललगायतका जंगली कन्दमूलको भरमा बाँच्थे, अहिले अस्वस्थकर खानाले पनि उनीहरूको स्वास्थ्यमा असर पुर्याएको देखिन्छ, डा पुन भन्छन्। राउटेहरू दैलेख, सुर्खेत, जाजरकोट, सल्यान आसपासका जंगलका छेउ, पहाडको खोँच तथा टाकुरा, नदीकिनारमा बसाइँ सरिरहन्छन्।उनीहरू दैलेखको गुराँस गाउँपालिकाको स्थायी बासिन्दा हुन्। २०७५ मा गाउँपालिकाले परिचयपत्र प्रदान गरेको थियो।"
