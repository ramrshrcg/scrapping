शीर्षक,विवरण
टिकटकमाथि जायज नियन्त्रण,"सामाजिक सञ्जाल टिकटकमाथि सरकारी प्रतिबन्धसँगै यसका पक्षविपक्षमा टिप्पणी आइरहेका छन्। साइबर अपराधको बढोत्तरीमा टिकटकसँग सम्बन्धितमात्रै १६ सयभन्दा बढी उजुरी परेको र सामाजिक सदभाव भड्काउने माध्यम बनेको यसमा सरकारले आधार प्रस्तुत गरेको छ। त्यसले पनि यो माध्यम नियन्त्रण अत्यावश्यक थियो भन्ने प्रस्टिन्छ। जहाँसम्म अभिव्यक्ति स्वतन्त्रताकै हनन भयो भन्ने कतिपयको तर्क छ, त्यो भने युक्तिसंगत देखिँदैन। सरकारले अभिव्यक्ति स्वतन्त्रतामा प्रतिबन्ध लगाएको होइन, एउटा माध्यममात्र रोकेको हो। सूचना प्रविधिको अधिकतम प्रयोगबाट टिकटकजस्ता सुविधा दिने तर भरपर्दा प्लेटफर्म अरू जन्माउनपाउन गाह्रो छैन। सन्देहात्मक लागेर राज्यले बन्द गराएको हो, टिकटकै नभई अभिव्यक्तिको मुहान थुनिने पनि होइन। अभिव्यक्ति स्वतन्त्रता हाम्रो संविधानप्रदत्त मौलिक हक हो। हो, टिकटकबाट धेरैले व्यवसाय गरेका थिए, सत्सूचनामा यसलाई उपयोग गरेका थिए, धेरैले मनोरञ्जनको माध्यम बनाएका थिए, तर, अधिकांशतः यो छाडापनको माध्यम बन्दै गएको थियो। उच्छृंखलताको प्रबर्तक बनेको थियो। विकृतिको उत्पादक बन्दै गएको थियो। त्यही कारण सरकार प्रतिबन्धको निचोडमा पुगेको हुन सक्छ। किनकि, सामाजिक सञ्जालसम्बन्धी निर्देशिका जारी गरेपछि सरकार टिकटक प्रतिबन्धको निधोमा पुगेको हो। व्यक्तिगत गोपनियता भंग गरिदिने, चरित्र हत्या गर्ने र गालीगलौज गर्नेलगायत अवाञ्छित क्रियाकलाप पनि टिकटकबाट हुँदै आएकै हुन्। सिर्जनाको चोरीको माध्यम पनि टिकटक बनेकै हो। बौद्धिक सम्पत्ति चोरीमा पनि टिकटक माध्यम अग्रणी मानिन्छ। सरकारले टिकटककै प्रतिनिधिसँग छलफलसमेत गरी नेपाल प्रहरीको साइबर ब्युरोलाई पहुँच माग गर्दा त्यो हाँसिल नभएको जानकारी आएको छ। यसबाट सरकार पहिला नियन्त्रण र त्यो सम्भव नभएपछि प्रतिबन्धकै बाटोमा गएको देखिन्छ। अमेरिका, बेलायत, भारत, क्यानडा, अस्ट्रेलियालगायत धेरे मुलुकले पनि टिकटकमाथि नियन्त्रण गरेका छन्। थुप्रै देशका सरकारी कार्यालय र सरकारी मोबाइलहरूमा टिकटक प्रतिबन्धित नै छ। खाता नखोलीकन र आफ्नो पहिचान पनि नखुलाई हेर्न र प्रयोग गर्न मिल्ने खालको हुँदा पनि टिकटकमा अश्लीलता र अराजकता ज्यादा भएको छ। सरकारले लगाएको प्रतिबन्धपछि जुन खालको बहस उठेको छ, यसबाट टिकटकमाथि नियन्त्रण जरुरी थियो र छ भन्ने मत झन् बढी मुखर भएर आएको छ। जुन जायज पनि छ।"
चीनबाट किन लगानी झिकिरहेछन् विदेशीहरू ?,"बेइजिङ : सरकारी तथ्यांकहरूले देखाउँछन् कि विदेशी व्यवसायहरूले गरेको लगानी तीव्र गतिमा निकालेर बाहिर लगिरहेका छन्। देशको सुस्त अर्थतन्त्र, न्यून ब्याजदर र अमेरिकासँगको भूराजनीतिक द्वन्द्वले चीनको आर्थिक सम्भावनामाथि शंका पैदा गरेको छ। त्यसैले पनि, सबैको नजर यस साता चिनियाँ नेता सी चिनपिङ र अमेरिकी राष्ट्रपति जो बाइडेनबीचको महत्वपूर्ण बैठकमा परेको छ। इकोनोमिस्ट इन्टेलिजेन्स युनिटका निक मारो भन्छन्, भूराजनीतिक जोखिमको चिन्ता, घरेलु नीतिको अनिश्चितता र सुस्त वृद्धिले कम्पनीहरूलाई वैकल्पिक बजारहरूबारे सोच्न कर लगाएको छ। सन् १९९८ यता सेप्टेम्बर अन्त्यसम्मको तीन महिनामा पहिलोपल्ट चीनले सबैभन्दा धेरै ११ अर्ब ८० करोड अमेरिकी डलरको व्यापार घाटा बेहोरेको छ। यसले यो सन्देश दिएको छ कि विदेशी कम्पनीहरूका लागि चीनमा लगानी अब सुरक्षित छैन, बरु बाहिर लैजानु नै हितकर छ। गत वर्षदेखि विश्वका केही ठूला कम्पनीले चीनबाट लगानी झिक्न थालेका थिए। त्यसमध्ये एक थियो, स्विस औद्योगिक मेसिनरी निर्माता ओरलिकन। उसले २७ करोड ७० लाख अमेरिकी डलर लगानी फर्काएको थियो। चीन सुस्त आर्थिक वृद्धिको सामना गरिरहेको छ र उसले केही सुधार गर्न आवश्यक छ, ओरलिकनका प्रवक्ताले यसको कारण खुलाए, २०२२ मै हामीले चीनको आर्थिक मन्दीले ठूलै नकारात्मक प्रभाव पार्छ भनेर आकलन गरेका थियौं। र, त्यसको प्रभाव कम गर्न तुरुन्त कार्यान्वयनसमेत सुरु गयौं। चीनले कोभिड कालमा शून्यकोभिड नीति लियो र विश्वमै कडा लकडाउन लागू गयो। जसले गर्दा धेरै कम्पनीहरूको आपूर्ति सञ्जालमा अवरोध निम्त्यायो। जसका कारण ठूला कम्पनी बाहिरिन बाध्य भए। उदाहरणका लागि एप्पल, जसले आफ्ना अधिकांश आइफोन चीनमा बनाउँछ। लकडाउनकै कारण उसले केही उत्पादन भारतमा सारेर आफ्नो आपूर्ति सञ्जाललाई विविधीकरण गरेको छ। त्यस्तै, चीनमा ब्याजदरको प्रभाव पनि व्यवसायीहरूले सामना गरिरहेका छन्। संसारभरि ब्याज बढिरहँदा चीनले भने कम गरिरहेको छ। यूएस फेडरल रिजर्भ, युरोपियन सेन्ट्रल बैंकलगायत विश्वका ठूला केन्द्रीय बैंकले आर्थिक मन्दीसँग भिड्न ब्याज बढाउने नीति लिएका छन्। चीनले भने, अर्थतन्त्रलाई सघाउने भन्दै ब्याज घटाउने नीति लिएको छ। यही वर्ष मात्र चिनियाँ मुद्रा युआन अमेरिकी डलर र युरोको तुलनामा ५ प्रतिशतले अबमूल्यन भएको छ।"
गैरकानुनी एपबाट टिकटक चलाए कारबाही,"काठमाडौं : सामाजिक सद्भावमा नराम्रो असर पुयाइरहेको भन्दै नेपाल सरकारले टिकटक बन्द गर्ने निर्णय गरेको छ। नेपाल सरकार मन्त्रिपरिषद्को कात्तिक २७ गतेको बैठकबाट सामाजिक सञ्जालको रूपमा प्रयोग भइरहेको टिकटक प्रयोगमा तत्काल रोक लगाउने निर्णय भएको थियो। टिकटकको माध्यमबाट देशभर सामाजिक सद्भाव एवम् सामाजिक वातावरणमा नकारात्मक असर परिरहेको सरकारको ठम्याइ थियो। पछिल्लो समय निकै चर्चामा रहेको टिकटकमाथि सरकारले प्रतिबन्ध लगाएपछि सरोकारवाला संस्थाले विरोधसमेत गरेका थिए। तर, विभिन्न राजनैतिक तथा सामाजिक व्यक्तित्वहरूले टिकटक बन्द गराउनु सरकारको राम्रो काम भएको बताएका छन्। नेपाल दूरसञ्चार प्राधिकरणका निर्देशक तथा प्रवक्ता सन्तोष पौडेलका अनुसार प्राधिकरणले टिकटक बन्द गराउनका लागि पहल सुरु गरिसकेको छ। उनी भन्छन्, सरकारको निर्णय कार्यान्वयनका लागि दूरसञ्चार ऐन, २०५३ को दफा १५ ले दिएको अधिकार प्रयोग गरी सम्बन्धित सवै इन्टरनेट सेवा प्रदायकहरू र मोबाइल सेवा प्रदायकहरूलार्ई प्राधिकरणबाट निर्देशन दिइएको छ। केही सेवा प्रदायकको नेटवर्कबाट टिकटकमा पहुँच पुगिरहेको र टिकटक प्रयोग भइरहेको सूचना आएकाले तत्कालै बन्द गर्नुपर्ने उनले बताए। प्राधिकरणको निर्देशन कार्यान्वयन नगर्ने इन्टरनेट सेवा प्रदायकमाथि दूरसञ्चार ऐन, २०५३ को दफा ४७ बमोजिम प्राधिकरणबाट कारबाही हुने उनले बताए। नेपाल प्रहरीका प्रवक्ता कुवेर कडायत भन्छन्, गैरकानुनी एपहरू डाउनलोड गरी टिकटक चलाउँदा, व्यक्तिगत विवरणसमेत सुरक्षित हुँदैन। पछिल्लो समय टिकटकमा नराम्रा विषयवस्तु धेरै देखिन थालेपछि अपराधसमेत मौलाएको छ। भीपीएन जस्ता अनेक एपले व्यक्तिको मोबाइलमा रहेका सबै डाटामा एक्सेस लिनसक्ने र बैंकिङ एपको सुरक्षामासमेत असर पुयउने प्रवक्ता कडायत बताउँछन्। गैरकानुनी रूपमा यस्ता एप चलाउनेहरू प्रति कानुनी कारबाहीसमेत हुनसक्ने कडायतको दाबी छ। टिकटकमाथि रोक लगाएपछि यसको पक्षविपक्षमा आवाज उठिरहेको छ। प्रधानमन्त्री पुष्पकमल दाहाल प्रचण्डले समाजमा विसंगती, विकृति र अराजकता फैलाएकाले नेपालमा टिकटक बन्द गरिएको बताएका छन्। उनले राज्यलार्ई जिम्मेवारीबाट अगाडि बढ्न रोक्ने खालका प्रवृतिलार्ई के गरी नियन्त्रण गर्ने भन्ने छलफलपश्चात् टिकटक बन्द गर्ने निर्णय भएको बताएका छन्। सञ्चारमन्त्री रेखा शर्माले सामाजिक सञ्जाल विथोलिने गरी लगातार टिकटकमा प्रचारप्रसार भइरहेकाले प्रतिबन्ध लगाउन थालेको बताएकी छन्। उनी भन्छिन्, सामाजिक सञ्जाललार्ई नियमन गर्नका लागि सामाजिक सञ्जाल नियमन गर्ने निर्देशिकासमेत सरकारले ल्याएको छ। सवै प्रकारका सामाजिक सञ्जालबाट हुने गैरकानुनी कार्य, सामाजिक सद्भाव विथोल्ने प्रचार र सामग्रीको सूक्ष्म निगरानी सरकारले गर्छ। टिकटकमा परिवार र समाजमा बसेर हेर्न नसकिने सामग्री आउन थालेपछि सरकारले प्रतिबन्ध गरेको उनले बताइन्। कलाकार तथा फिल्म निर्माता दिपकराज गिरीले टिकटकमा विकृति मिसिएर आयो। लाइभमा अवाञ्छित गतिविधि भएको सुनियो, यसलार्ई नियमन गर्न जरुरी थियो भने। राप्रपा नेता राजेन्द्र लिङदेनले सामाजिक सञ्जालमा हुने विकृति र विसंगती नियमन र नियन्त्रण आवश्यक रहेको तर प्रतिबन्ध गरिनु ठीक नभएको बताए।"
उपाधिका लागि भारत र अस्ट्रेलिया भिड्ने,"काठमाडौं : एकदिवसीय क्रिकेट विश्वकप उपाधिका लागि भारत र अस्ट्रेलिया भिड्ने भएका छन्। भारतमा जारी विश्वकपको दोस्रो सेमिफाइनलमा दक्षिण अफ्रिकालाई ३ विकेटले पराजित गर्दै अस्ट्रेलियाले फाइनलमा भारतसँगको भेट पक्का गरेको हो। बुधबार सम्पन्न खेलमा भारतले न्युजिल्यान्डलाई ७० रनले हराएर १२ वर्षपछि फाइनल पुगेको थियो। फाइनल नोभेम्बर १९ तारिखमा अहमदावादस्थित नरेन्द्र मोदी रंगशालामा हुनेछ। बिहीबार सम्पन्न खेलमा सन् २०१५ को विश्वविजेता अस्ट्रेलियालाई दक्षिण अफ्रिकाले दिएको २ सय १३ रनको लक्ष्य भेट्न ४७२ ओभरसम्म संघर्ष गर्नुपर्यो। ७ विकेट गुमाएर लक्ष्य भेट्नुअघि अस्ट्रेलियाका लागि ट्रेभिस हेडले सर्वाधिक ६२ रनको योगदान दिए। उनले ४८ बल खेल्दै ९ चौका र २ छकका प्रहार गरे। यस्तै डेभिड वार्नरले १ चौका र ६ छक्काको मद्दतले २९, स्टिभ स्मिथले ३० रन बनाए। लो स्कोरिङ खेलमा अस्ट्रेलियाको फिनिस सुस्त भएको थियो। अन्तिममा मिचेल स्टार्क र कप्तान प्याट कमिन्स क्रमशः १६ र १४ रनमा अभिजित रहँदै जित दिलाए। दक्षिण अफ्रिकाका लागि गेराल्ड कोइट्जी र टाब्रेइज सम्सीले २२ तथा कगिसो रबाडा, एडेन मारक्रम र केशब महाराजाले ११ विकेट लिए। यसअघि डेभिड मिलरको शतक प्रेरितदक्षिण अफ्रिकाले २१२ रन जोडेको थियो। टिम २ बल बाँकी छँदै अलआउट हुनुअघि मिलरले १ सय १६ बलमा १ सय १ रन बनाए। उनले ८ चौका र ५ छक्का प्रहार गरे। यस्तै हेनरिक क्लासेनले ४ चौका र ६ छक्काको मद्दतमा ४७ रन बनाए। खराब सुरुवातपछि अफ्रिकी टोलीलाई मिलर र क्लासेनले सम्हालेका थिए। कलकत्तास्थित इडेन गार्डेन्समा टस जितेर पहिले ब्याटिङ गरेको दक्षिण अफ्रिकालाई सस्तैमा समेट्ने क्रममा अस्ट्रेलियाका मिचेल स्टार्क र कप्तान पाट कमिन्सले समान ३३ विकेट र जोस हेजलउड र ट्राभिस हेडले २२ विकेट लिए। बुधबार सम्पन्न पहिलो सेमिफाइनलमा भारतले दिएको ३ सय ९८ रनको विशाल लक्ष्य पछ्याउने क्रममा न्युजिल्यान्ड ३ सय २७ रनमा समेटिएको थियो। मुम्बईको बांखडे क्रिकेट रंगशालामा भएको खेलमा मोहमद शमीले कसिलो बलिङ गर्दा किवी टोली ७ बल अगावै अलआउट भयो। शमीले ५७ रन खर्चेर ७ विकेट लिए। न्युजिल्यान्डका लागि डेरिल मिचेलले सर्वाधिक १ सय ३४ रन बनाए। कप्तान केन विलियम्सनले ६९ रन र ग्लेन फिलिप्सले ४१ रन बनाएका थिए। टस जितेर ब्याटिङ गरेको भारतले निर्धारित ओभरको खेलमा ४ विकेट गुमाएर ३ सय ९७ रन बनाएको थियो। भारतका लागि विराट कोहलीले १ सय १७ रनको योगदान दिँदा श्रेयस अयरले १ सय ५ रन बनाए। कप्तान रोहित शर्माले ४७ र सूर्यकुमार यादवले १ रन बनाएर पेभेलियन फर्किँदा शुभम गिल ८० रन तथा केएल राहुल ३९ रनमा अविजित थिए।"
संघीय जनगणतन्त्रसहितको नयाँ संविधान आवश्यक छ : मोहन वैद्य,"काठमाडौं : नेकपा (क्रान्तिकारी माओवादी)का महासचिव मोहन वैद्यले मुलुकमा संघीय जनगणतन्त्रसहितको नयाँ संविधान आवश्यक भएको बताएका छन्। नेवाः राष्ट्रिय मुक्ति मोर्चा, नेपाःले शुक्रबार ललितपुरमा आयोजना गरेको शुभकामना आदान प्रदान कार्यक्रममा बैद्यले अहिलेको व्यवस्थाले संघीयताका नाममा जनतालाई झुक्याउने काम भइरहेको भन्दै संघीय जनगणतन्त्रसहितको नयाँ संविधान आवश्यक भएको बताए। उनले अहिलेको राज्यसत्ता भत्काएर नयाँ राज्यसत्ता बनाउन जनताको साथ लिएर अघि बढ्ने जिकिर गरे। संविधान र संसदीय व्यवस्थाको अन्त्य अहिलेको आवश्यकता रहेको उनले बताए। बैद्यले संघीयता मान्ने तप्काहरू सरकारमा रहेपनि आवश्यक कानुन बनाउन नसकेको आरोप लगाए। उनले रवि लामिछानेको पार्टी पश्चिमा सामाज्यवादको विकल्प भएको तर्क गरे। नेपाल संवतलाई पूर्णत कार्यान्वयनमा लैजान संघर्ष गर्नुपर्ने उनको भनाइ छ।"
नारायणहिटीमा आफ्नै वंश नाश गर्नेहरूले लोकतन्त्रवादीहरूसँग संस्कारको कुरा गर्न थाले : प्रधानमन्त्री दाहाल,"काठमाडौं : प्रधानमन्त्री पुष्पकमल दाहालले आफ्नै वंश नाश गर्नेहरू अहिले संस्कारको कुरा गर्न थालेको आरोप लगाएका छन्। गणतन्त्र र संघीयतालाई विरोध गरेर एकथरी मान्छेहरूले सामन्ती राजाको स्तुतीगान गरिरहेको उनले आरोप लगाए। तनहुँमा आयोजित कार्यक्रममा सम्बोधन गर्दै उनले राजाको स्तुतीगान गर्नेहरूले नै अहिले गणतन्त्रविरोध कार्य गरिरहेको बताए। 'एकथरी मान्छेहरू हिजै गणतन्त्रविरोधी थिए। संघीयताविरोधी थिए। तिनै मान्छेहरूले ऐन बनाउन पनि नदिने, संघीयता काम छैन पनि भनिरहेका छन्,' प्रधानमन्त्री दाहालले भने, 'सामन्ती राजाहरूले दरबारभित्रै रगतको खोलो बगाएका होइनन्। कोतपर्व, भण्डारखाल गराएका होइनन्? आजकल तिनीहरूले नै संस्कारको कुरा गर्छन्। नारायणहिटीमा आफ्नै वंश नाश गर्नेहरूले संस्कारको कुरा गर्ने लोकतन्त्रवादीहरूलाई?।' प्रधानमन्त्री दाहालले गणतन्त्रविरोधी गतिविधि भएपछि राजनीतिक दलका नेताहरूसँग छलफल गरेको प्रस्ट्याए। त्यस छलफलमा नेताहरूले गणतन्त्रविरोधी हर्कतहरूलाई समाप्त पार्न ज्यान दिएर लाग्ने आश्वासन पाएको उनको भनाइ छ। 'के हामी टुलुटुलु हेरिबस्ने हो भनेर मैले केही दिनअघि सबै नेताहरूलाई बोलाएको थिएँ। त्यहाँ सबैले कमिटमेन्ट गर्नुभएको छ। त्यसविरुद्ध सडकमा जान तयार छौं भनेका छन्। प्रतिपक्षी दलका नेताले त झन् ज्यान छोडेर लाग्ने कुरा गर्नुभएको छ,' उनले भने। उनले ठूलो संघर्षबाट लोकतान्त्रिक गणतन्त्र स्थापना भएको भन्दै उक्त व्यवस्था उल्टिन नसक्ने बताए। व्यवस्था परिवर्तनका निम्ति एकै दिन दुई सय जनासम्म मरेका कुरा नेपाली जनताले बिर्सिन नसक्ने उनको भनाइ छ। उनले संविधानले नै तीन तह सरकारको कल्पना गरेको भन्दै प्रदेश सरकारलाई अझै व्यवस्थित बनाउँदै लैजाने बताए। उनले प्रदेश बलियो बनाउनका लागि प्रहरी, निजामती र शिक्षा ऐन आवश्यक रहेको बताउँदै संसदमा ती विधेयकहरू छलफलका लागि लगिएको बताए। प्रदेश सरकारजस्तो अनुभूति हुन्छ भनेर जनतालाई प्रत्याभूति गराउन नसकिए त्यो प्रदेशजस्तो नहुने उनको भनाइ छ। उनले सरकार भत्काउने खेल सुरू भए पनि आफूले त्यो हुन नदिने बताए। गठबन्धन पाँच वर्षसम्मै जाने र कसैले हल्लाएर गठबन्धन नहल्लिने उनको भनाइ छ। 'गठबन्धनभित्र युनिटी दरो छ,' उनले भने। उनले आफूले गर्न केही नरहेको भन्दै जति दिन प्रधानमन्त्री भए पनि देशका लागि, सुशासन र समृद्धिका लागि लागिपर्ने बताए। उनले राष्ट्र संघका महासचिव एन्टोनियो गुटेरेसको नेपालमा भ्रमणपछि पर्यटकको ओइरो लागेको बताए। आफ्नो प्रस्तुतीबाट प्रभावित भएर नेपाल आएका गुटेरेसको भ्रमणले विश्वमा राम्रो सन्देश गएको भन्दै उनले सरकारको कामप्रति गर्व गर्न जनतालाई आग्रह गरे।"
नेपालले जलवायु परिवर्तन र भूराजनीतिक जटिलताको सामना गरिरहेको छ : प्रधानमन्त्री दाहाल,"काठमाडौं : प्रधानमन्त्री पुष्पकमल दाहालले नेपालले कोभिड महामारी, जलवायु परिवर्तन र भूराजनीतिक जटिलताको सामना गरिरहेको बताएका छन्। भारतले आयोजना गरेको 'भ्वाइस अफ ग्लोबल साउथ समिट'मा भर्चुअल सम्बोधन गर्नै प्रधानमन्त्री दाहालले उक्त संकटबाट खाद्यान्न, स्वास्थ्यशिक्षा, अर्थतन्त्र, वातावरण र शान्तिसुरक्षामा प्रभाव पारेको बताए। उक्त जटिलताबाट सबैभन्दा धेरै अल्पविकसित राष्ट्रहरू प्रभावित भएको उनको भनाइ छ। 'ग्लोबल साउथका धेरै देशहरू दिगो ऋणको बोझमा परेका छन्। जसले स्वास्थ्य, शिक्षा, सामाजिक न्याय र अन्य महत्वपूर्ण राष्ट्रिय प्राथमिकताका लगानीलाई दबाब दिइरहेको छ। बढ्दो खाद्यान्न समस्या र आर्थिक संकटले थप चिन्ता थपिदिएको छ,' प्रधानमन्त्रीले भने। विश्वले सामना गरिरहेका चुनौतीलाई सम्बोधन गर्न अन्तर्राष्ट्रिय समुदाय शान्ति, विकास र समृद्धिको साझा लक्ष्यमा केन्द्रित हुनुपर्ने उनले बताए। प्रधानमन्त्री दाहालले अन्तर्राष्ट्रियस्तरमा विश्वास कायम गर्न साझेदारी र सहकार्य प्रवर्द्धन र एकताका साथ काम गर्नुपर्ने बताए। ग्लोबल साउथले गरिबी उन्मूलन र स्वस्थ्य जीवन निर्वाहमा टेवा पुर्याउनुपर्ने उनको भनाइ छ। उनले नेपाल जलवायु परिवर्तनको उच्च जोखिममा रहेको बताए। हिमालमा देखिएको जलवायु परिवर्तनले नेपालका लाखौं मानिसहरूको जीवन र जीविकोपार्जनमा गम्भीर असर पुर्याएको बताउँदै उनले पेरिस सम्झौताको प्रभावकारी कार्यान्वयन हुनुपर्ने बताए। नेपालले प्राकृतिक स्रोतहरूको संरक्षण र दिगो व्यवस्थापन, प्रभावकारी अनुकूलन र न्यूनीकरणका उपायहरू र हरियालीलाई प्रवर्द्धन गर्दै सन् २०४५ सम्ममा शून्य कार्वन उत्सर्जनमा पुग्ने लक्ष्य राखेको बताए। त्यसका लागि साझेदारहरूबाट विकास सहायता, एफडीआई, व्यापार सहजीकरण, प्रविधि हस्तान्तरण र प्राविधिक सहयोगजस्ता अन्तर्राष्ट्रिय सहयोगको उनले आह्वान गरे। विकासोन्मुख देशहरूको उद्देश्यलाई अगाडि बढाउन अन्तर्राष्ट्रिय समुदायसँग मिलेर काम गर्ने बताउँदै उनले सहभागी राष्ट्र प्रमुखहरूलाई 'एउटै भविष्य'को आकार दिन सार्थक सहयोग र समन्वयको खाँचो रहेको बताए।"
एमालेलाई सरकारमा ल्याउने प्रयास भइरहेको छ : शेखर कोइराला,विराटनगर : नेपाली कांग्रेसका नेता डा शेखर कोइरालाले कोशी प्रदेशमा आफूहरूले नेकपा एमालेलाई सरकारबाट नबाहिरिन आग्रह गरेको बताएका छन्। शुक्रबार विराटनगर विमानस्थलमा सञ्चारकर्मीसँग कुरा गर्दै नेता कोइरालाले अहिले पनि कोशी प्रदेशमा एमालेलाई सरकारमा ल्याउने प्रयास भइरहेको बताउँदै बजेट आएपछि सरकारले पूर्णता पाउनेसमेत बताए। उनले अब पनि सहमतिको सरकार बनाउने प्रयास जारी रहेको धारणा राखे। नेता कोइरालाले जनतालाई आशा देखाउने गरी सरकारले काम गर्न नसकेको बताउँदै चिन्तित हुनुपर्ने अवस्था भने नआएको जिकिर गरे। उनले गणतन्त्र खराब व्यवस्था नभए पनि राजनीतिक दलका नेताहरूको कारण बदनाम भएको र जनतामा निरासा छाएको धारणा राखे। नेता कोइरालाले मिडियाले सरकारको विरोध गर्ने कार्यलाई सल्लाहका रुपमा लिएर सच्चिँदै जानुपर्ने र सरकार प्रमुखबाट बेला बेलामा भइरहेको अभिव्यक्तिले पनि अराजकता निम्तिएको बताए।
अर्थतन्त्र सुधार्न सरकारले विशेष प्याकेज घोषणा गर्दैछ : प्रधानमन्त्री,"तनहुँ : प्रधानमन्त्री पुष्पकमल दाहाल 'प्रचण्ड'ले जनताको निकै ठूलो संघर्ष र बलिदानबाट प्राप्त अधिकार उल्टाउने कोसिस भइरहेको बताएका छन्। शुक्रबार दिउँसो तनहुँको आबुखैरनीमा आयोजित पार्टी प्रवेश तथा कार्यकर्ता भेटघाट कार्यक्रमलाई सम्बोधन गर्दै प्रधानमन्त्री दाहालले यसका लागि एकतावद्ध भएर लाग्नुपर्ने बताए। प्रधानमन्त्री दाहालले भने,'नेपाली जनताले निकै ठूलो संघर्ष र बलिदान गरेका कारण देशमा उत्पीडित वर्ग,जाति,क्षेत्र,लिंगले अधिकार पाएका छन्। केही सामन्ती तत्वलाई जनताले अधिकार पाएको कुरा पचेको छैन। उनीहरू विभिन्न षड्यन्त्रमा लागेका छन्। बिहान मात्रै मैले सुरक्षा निकायका प्रमुखहरूसँग कुरा गरेको थिएँ। देशको सुरक्षा अवस्था सामान्य छ। १२ बुँदे समझदारीका पक्षधर शक्ति परिवर्तनको रक्षाका निम्ति एकैठाउँ छौं। त्यसैले प्रतिगामी दुस्साहसलाई दृढताका साथ परास्त गर्छौं।' प्रधानमन्त्री दाहालले माओवादी केन्द्र नेतृत्वको सरकारले देश र जनताका पक्षमा महत्त्वपूर्ण कामहरू गरेको दावी गरे। भ्रष्टाचार नियन्त्रण,सुशासन स्थापित,जनतालाई सेवा दिने कुरामा आफू इमानदार भएर लागेको उनको भनाइ छ। 'भ्रष्टाचारका फाइलहरू खोलिँदैछ,यो प्रक्रिया रोकिन्न। सरकारले राम्रो काम गरेका कारण प्रतिगामीहरू आत्तिएका छन्। त्यसैले सरकारले गरेका राम्रा काम जनतामा लैजाउँ,'उनले भने। प्रधानमन्त्री दाहालले आफूले सरकारको नेतृत्व गर्दा अर्थतन्त्र चुनौतीपूर्ण अवस्थामा रहेको भन्दै अहिले अर्थतन्त्रमा राम्रो सुधार आएको दावी गरे। उनले भने,' तर दवावमुक्त भइसकेको छैन।' प्रधानमन्त्रीले दाहालले मंसिर ४ गते अर्थतन्त्र सुधार्न बृहत बैठक बोलाएको जानकारी दिए। उनले भने,' त्यो बैठकमा अर्थतन्त्रमा गति ल्याउने विषयमा गम्भीर छलफल हुनेछ । ठोस प्याकेज घोषणा गर्नेछ र अर्थतन्त्रमा सुधार ल्याइनेछ।'"
सरकारी कार्यालय खुले पनि चहलपहल कम,"काठमाडौं : हिन्दूहरुको दोस्रो महान् चाड तिहारको सार्वजनिक बिदापछि मुलुकभरका सरकारी कार्यालय खुले पनि चहलपहल भने कम भएको छ। तिहारको अवसरमा गत कात्तिक २६ देखि ३० गतेसम्म सार्वजनिक बिदा परेको थियो। आज मंसिर १ गते शुक्रबार कार्यालय खुले पनि भोलि शनिबार बिदा र आइतबार छठ पर्वको सार्वजनिक बिदा परेकाले चहलपहल कम देखिएको हो। संघीय मामिला तथा सामान्य प्रशासन मन्त्रालयका सहसचिव एवं प्रवक्ता कमलप्रसाद भट्टराईका अनुसार तिहारको बिदापछि आजदेखि सबै सरकारी कार्यालय सञ्चालनमा आएका हुन्। लामो बिदापछि कार्यालय खुले पनि केही दिनभित्रै छठ पर्व पनि परेकाले कतिपय कर्मचारी छठ सकेर मात्र आउने गरी बिदामा बस्दा कार्यालय भने प्रभावकारी रुपमा सञ्चालन भएको पाइएन। जनतासँग प्रत्यक्ष सरोकार राख्ने बैंक, मालपोत, सडक र विद्युत् कार्यालयमा केही चहलपहल देखिन्थ्यो भने अन्य कार्यालयमा नगन्य रह्यो। मुलुकको प्रमुख प्रशासनिक केन्द्र सिंहदरबारमा चहलपहल सामान्य छ। तिहारको पाँच दिनपछि कार्यालय खुलेपछि केही कार्यालयमा भने सेवाग्राहीको चहलपहल देखिन्थ्यो। कार्यालय खुले पनि कर्मचारीको उपस्थिति न्यून रह्यो। तिहार र छठको निरन्तर बिदा परेकाले पनि कार्यालय सुनसान प्रायः देखिन्थे। सेवाग्राही पनि थोरै संख्यामा मात्र कार्यालय पुगेका छन्। तिहारको माहोल सकिएर अहिले देशभर छठ पर्वको रौनक छाएको छ। संघीय राजधानी काठमाडौं उपत्यकाका साथै तराईलगायत क्षेत्रमा छठ पूजाका लागि आवश्यक तयारी गरिएको छ।"
राष्ट्रिय कर दिवस : ५५ लाख २५ हजार करदाताले लिए स्थायी लेखा नम्बर,"काठमाडौं : स्वच्छ, पारदर्शी र प्रविधिमैत्री कर प्रशासन' सामाजिक न्याय,आर्थिक समृद्धि र सुशासनभन्ने नाराका साथ राष्ट्रिय कर दिवस आजदेखि सप्ताहव्यापी रुपमा मनाइने भएको छ । आन्तरिक राजस्व विभाग र मातहतका कार्यालयमा एक सातासम्म करदाता शिक्षासँग सम्बन्धित विभिन्न कार्यक्रम गर्ने र मङ्सिर ७ गते उत्कृष्ट करदातालाई सम्मानित गरिने जनाइएको छ । विभागअन्तर्गत एउटा ठूला करदाता कार्यालय, एउटा मध्यमस्तरीय करदाता कार्यालय, ४३ वटा आन्तरिक राजस्व कार्यालय र ३९ वटा करदाता सेवा कार्यालय गरी कूल ८४ वटा कार्यालय सञ्चालनमा रहेका छन् । विभागका अनुसार गत आर्थिक वर्ष २०७९ र ८० सम्ममा व्यावसायिक र व्यक्तिगत स्थायी लेखा नम्बर लिएका करदाताको सङ्ख्या ५५ लाख २५ हजार नौ सय १९ रहेको छ । जसमध्ये व्यावसायिक स्थायी लेखा नम्बर (बीपान) लिएका करदाताको सङ्ख्या १८ लाख ७६ हजार तीन सय पाँच र व्यक्तिगत स्थायी लेखा नम्बर (पीपान) लिने करदाताको सङ्ख्या ३६ लाख ४९ हजार छ सय १४ रहेको छ । गत आर्थिक वर्ष २०७९र८० मा सरकारले कूल रु नौ खर्ब ५७ अर्ब बराबर राजस्व असुली गरेकोमा आन्तरिक राजस्व विभागबाट उठेको राजस्व मात्र रु चार खर्ब ७९ अर्ब बराबर थियो । जुन सरकारको कुल वार्षिक राजस्व असुलीको ५० दशमलव १२ प्रतिशत बराबर हो । गत आव सरकारले विभागलाई छ खर्ब २६ अर्ब ६१ करोड बराबर राजस्व असुलीको लक्ष्य दिएकोमा लक्ष्यको ७६ दशमलव ५७ प्रतिशत अर्थात् चार खर्ब ७९ अर्ब ७९ करोड बराबर राजस्व उठेको विभागले जनाएको छ । मुलुकको कूल गार्हस्थ्य उत्पादनमा आन्तरिक राजस्वको योगदान करिब २० प्रतिशत रहेको छ । आन्तरिक राजस्वको शीर्षकगत असुलीको प्रतिशत हेर्दा सबैभन्दा बढी योगदान आयकरको रहेको छ । कूल आन्तरिक राजस्वमा आयकरको हिस्सा ४४ दशमलव ५२ प्रतिशत छ । मूल्य अभिवृद्धि कर (भ्याट) को योगदान २४ दशमलव ५० र अन्तःशुल्कको योगदान २१ दशमलव ६७ प्रतिशत रहेको छ । त्यस्तै,ब्याजदरको योगदान ६ दशमलव ६७ प्रतिशत, घरबहाल करको योगदान शून्य दशमलव ६४ प्रतिशत, स्वास्थ्य सेवा शूल्कको अंश एक दशमलव ४१ प्रतिशत र शिक्षा सेवा शूल्कको अंश शून्य दशमलव ४२ प्रतिशत रहेको छ । गत आवमा कार्यालयगत राजस्व संकलनको अवस्था हेर्दा ठूला करदाता कार्यालयको ३९ प्रतिशत देखिन्छ भने मध्यमस्तरीय करदाता कार्यालयको चार प्रतिशत रहेको छ । त्यस्तै,आन्तरिक राजस्व कार्यालयको ५३ प्रतिशत र करदाता सेवा कार्यालयको चार प्रतिशत रहेको विभागले जनाएको छ । रासस"
निर्माण व्यवसायी महासंघको अन्तर्राष्ट्रिय सम्मेलन मंसिर ५ मा,"काठमाडौं : निर्माण व्यवसायीहरूको अन्तर्राष्ट्रिय छाता संगठन इन्टरनेसनल फेडेरेसन अफ एसियन एण्ड वेस्टर्न प्यासिफिक कन्ट्र्याक्टर्स (इफाप्का) को अन्तर्राष्ट्रिय सम्मेलन मंसिर ५ गतेदेखि काठमाडौंमा आयोजना हुने भएको छ । नेपाल निर्माण व्यवसायी महासंघले शुक्रबार काठमाडौंमा पत्रकार सम्मेलन गर्दै पार्टनरिङ इन सस्टेनेबल इन्फास्ट्रक्चर भन्ने नाराका साथ इफाप्काको ४६ औं अन्तर्राष्ट्रिय सम्मेलन मंसिर ५ देखि ९ गते सम्म काठमाडौंमा हुने जनकारी दिएको हो । सम्मेलनको औपचारिक उद्घाटन मंसिर ६ गते राष्ट्रपतिले गर्ने र मंसिर ७ गते इफाप्का फोरमको उद्घाटन प्रधानमन्त्री प्रचण्डले गर्ने महासंघले जनाएको छ । सम्मेलनमा स्वदेशका १ सय २८ र विदेशका २ सय ४२ गरि ४ सय प्रतिनिधिहरु सहभागी हुने महासंघका अध्यक्ष रवि सिंहले जानकारी दिए । महासंघ अध्यक्ष सिंहले निर्माण क्षेत्रमा विभिन्न देशमा भइरहेका अनुभव आदान प्रदान गर्ने,प्रविधिहरुका विषयमा छलफल हुने जानकारी दिए। सम्मेलनअन्तर्गत फाइनान्स कमिटी मिटिङ, बोर्ड मिटिङ, गल्फ कार्यक्रम लगायत हुने र नयाँ कार्यसमिति चयन हुने महासंघले जनाएको छ ।"
सगरमाथाको फेदीमा आँखा क्लिनिक सञ्चालन,सोलुखुम्बु : सगरमाथाको फेदी खुन्देमा आँखा क्लिनिक सञ्चालनमा आएको छ। खुम्बु पासाङ ल्हामु गाउँपालिकाले वडा नम्बर ४ खुन्दे अस्पतालमा आँखा क्लिनिक सञ्चालनमा ल्याएको हो। ३ हजार ८ सय मिटरको उचाइमा सञ्चालन गरिएको सो क्लिनिकबाट अप्रेसन बाहेकका सबै सेवा प्रवाह हुने जनाइएको छ। हिमाली क्षेत्रमा काम गर्ने व्यक्ति तथा पर्यटकहरूमा आँखाको समस्या देखा पर्दा उपचारका लागि काठमाडौं जानुपर्ने बाध्यता छ। क्लिनिकमा एक जना आँखा स्वास्थ्य कार्यकर्तासहितका कर्मचारी हुने छन्। खुन्देमा करिब ६५ वर्षअघि स्थापना भएको खुन्दु अस्पतालमा गत जेठ १५ गते पहिलो पटक दन्त सेवा सञ्चालन गरिएको थियो। खुन्देमा सञ्चालन गरिएको उक्त आँखा क्लिनिक नेपालकै उच्च स्थानको आँखा क्लिनिक समेत भएको दाबी गरिएको छ ।
तिहारमा नबिकेका फूल औषधि बनाउन निःशुल्क वितरण,"काठमाडौं : तिहारमा नबिकेर रहेको सयपत्रीलगायत फूल व्यापारीले निःशुल्क रुपमा आयुर्वेदिक औषधी बनाउन दिएका छन्। कालिमाटी र भृकुटीमण्डप क्षेत्रका व्यापारीबाट निःशुल्क प्राप्त पाँच हजार किलोग्राम फूल राम्ररी सुकाएर गुर्जो चिया तथा ग्याष्ट्रिक, अल्सर, माइग्रेन, जोर्नीको समस्या, चिन्ता, शक्तिवद्र्धक आदिमा उपयोगी हुने चूर्णमा प्रयोग गरिने अभियानकर्मी कमलबहादुर राजलवटले जानकारी दिए। आयुर्वेदिक औषधी बनाउँदा यस क्षेत्रका विज्ञसँग पनि सल्लाह लिइने पनि उनले बताए। आयुर्वेदिक चिकित्सकको परामर्शमा गुर्जोलगायत ६० प्रकारका जडिबुटीबाट बनाइने औषधी निःशुल्क वितरण गरिने पनि राष्ट्रिय महिला आयोगको सचिवसमेत रहेका अभियानकर्मी राजलवटले जानकारी दिए। पाँच हजार किलोग्राम निःशुल्क प्राप्त फूलको व्यवस्थापनमा स्वयंसेवकहरु शोभिता भट्टराई, कलावती भट्टराई, योग गुरु सुरेन्द्र रिमाल तथा किशोर श्रेष्ठ खटिएका छन्।"
शनिबार देशका यी स्थानमा हुने छ हिमपात,"काठमाडौं : शनिबार देशको पहाडी भूभागमा आंशिक बदली रही बाँकी भूभागको मौसम सामान्यतया सफा रहनेछ। मौसम पूर्वानुमान महाशाखाका अनुसार कोसी, बागमती र गण्डकी प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। शनिबार राति देशको पहाडी भूभागमा आंशिक बदली रही बाँकी भूभागको मौसम सामान्यतया सफा रहनेछ। बागमती र गण्डकी प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ।"
रुखबाट लडेर महिलाको मृत्यु,विराटनगर : मोरङको पथरीशनिश्चरेमा पिठारीको रुखबाट लडेर महिलाको मृत्यु भएको छ । पथरीशनिश्चरे नगरपालिका५ शान्ति टोलकी अन्दाजी ३६ वर्षीया कल्पना श्रेष्ठको मृत्यु भएको मोरङ प्रहरीका प्रवक्ता डीएसपी रन्जनकुमार दाहालले जानकारी दिए । उनका अनुसार पिठारीको रुखमा चढेर घाँस काट्ने क्रममा त्यहाँबाट खसेर उनी घाइते भएकी थिइन् । रुखबाट खसेर बिहीबार बिहान ८:३० बजेतिर घाइते भएकी कल्पनालाई उपचारका लागि विराटनगरको आर्या न्यूरो अस्पताल ल्याइएको थियो । उपचारकै क्रममा शुक्रबार दिउँसो १ : १० बजेतिर मृत्यु भएको प्रहरीले दाहालले बताए । घटना बिहानको भएपनि प्रहरीले भने बेलुका मात्रै जानकारी पाएको थियो । घटनाको अनुसन्धान सुरु गरिएको दाहालले बताए ।
छठका लागि जनकपुरधाममा मात्रै ४ करोडको केरा आयात,"जनकपुरधाम : छठ पर्वमा केरा नभई नहुने। नसक्नेले काइयो (हत्था) सक्नेले घरी नै चढाउँछन्। यति बेला यहाँका बजारहरू केराले भरिभराउ देखिन्छ। खरिद गर्ने उपभोक्ताको पनि लर्को देखिन्छ। तर मालभोग र चम्पा चिनी प्रजातिको केरा भने अत्यधिक महंगिएको उपभोक्ताको गुनासो छ। केरा उत्पादनको लागि तराई मधेस भूमि राम्रो मानिए नि चाडपर्वको समयमा बजारको माग पूरा गर्न भने भारतको भर पर्नुपरेको छ। केराको अत्यधिक माग हुने छठ पर्वमा धनुषामा यस वर्ष ४ करोड मूल्य बराबरको केरा आयात भएको जनकपुर फलफूल तथा तरकारी व्यवसायी समितिका अध्यक्ष विश्वेश्वर यादवले बताए। छठमा मुख्य अर्घका रूपमा केरा चढाउने भएका कारण माग उच्च भए पनि उत्पादन भने दिनानुदिन घट्दै गएपछि बाहिरबाट केरा मगाउनु परेको जनकपुरका फलफूल तथा तरकारी व्यवसायी समितिका पूर्व अध्यक्ष रुदल साहको भनाइ छ। उनका अनुसार आर्थिक वर्ष २०७३०७४ झण्डै ६० लाख ०७४०७५ मा ६० लाख बढीको केरा जनकपुर भित्रयाइएको थियो। सोही अनुपातमा हरेक वर्ष केरा ल्याइए पनि उत्पादनमा ह्रास हुँदा मूल्य आकासिएको बताए। उनले भने, धनुषामा झण्डै डेढ सय देखि २ सय ट्रक केरा माग छ। जसमा जनकपुरधाममा मात्र ८० ट्रक केरा खपत हुन्छ। गोपाल केरा (सिंगापुरी) नेपालको सप्तरीस्थित भारदह तथा इनर्वाबाट आयात गरिए पनि मालभोग केरा भारतको चम्पारणबाट हरेक वर्ष मगाउने गरिएको फलफूल व्यवसायी रवीन्द्र साहले जानकारी दिए। उनका अनुसार हरेक वर्ष छठ पर्व मलेमासका कारण १५ दिन पर सर्ने तर केराको उत्पादन अगावै भएका कारण महंगिएको बताए। छठ पर्व यस वर्ष गत वर्षको तुलनामा यस झण्डै २५ प्रतिशतले महँगो भएको व्यवसायीहरू बताउँछन्। १० चक्के एक ट्रकमा १२ सय घौर केरा आउछ, यसरी प्रत्येक केराको घौरलाई ७ देखि १ हजार आसपासको मूल्यमा बिक्री गर्नुपर्ने बाध्यता छ, नभए हामीलाई घाटा हुन्छ व्यवसायी साहले भारतमै केरा महंगो र ट्रक मार्फत् आयात गर्दा ४० प्रतिशत जतिनाश हुने, यातायात भाडा लगायत सबै कुरा जोड्दा यहाँ आउँदा महंगिने फलफूल तथा तरकारी व्यवसायी संघका निवर्तमान महासचिव साहले बताए। उनले भने,नेपाल सरकारले विषादी जाँचको नीति भएपनि विषादी जाँचको नभएका कारण अत्यधिक फलफूल कुहिने भएर थप महंगिन्छ। जनकपुरको छठलाई लक्षित गरी लगाइएको केरा मण्डिमा केरा किन्न पुगेका जनकपुरधाम ४ संजय झाले भने, पोहोर साल एक केराको घरीको ५ सय तिर्नुपरेको थियो, तर यस वर्ष ८ सय सम्म किन्नुपरेको छ। नेपालमा मालभोग, झापाली मालभोग, विलियम हाइब्रिड रोवस्टा, विलियम हाइब्रिड लगायतजातका केरा खेती उत्पादन गरिन्छ। सम्भावना हुँदा हुँदै पनि प्राविधिक समस्याले गर्दा कृषकले उत्पादन बढाउन नसकेको महोत्तरीका किसान काशी महतो बताउँछन्।"
काठमाडौंका विभिन्न स्थानमा छठको तयारी,"काठमाडौं : काठमाडौंका विभिन्न ठाउँमा छठ पर्वको तयारी गरिएको छ। काठमाडौंको पशुपति, गुहेश्वरी र कमलपोखरीलगायत ठाउँमा छठ पर्वका लागि पाल, बत्ती जडान गरिएको छ। आइतबार बेलुका अस्ताउँदै गरेको सूर्यलाई अर्घ दिएसँगै सुरु हुने छठ पर्व सोमबार सप्तमी तिथिमा उदाउँदो सूर्यलाई अर्घ दिएर विधिवतरूपमा समापन हुनेछ। उदाउँदो सूर्यलाई अर्घ दिँदै चार दिनसम्म मनाउने छठ पर्वको सोमबार समापन हुनेछ। कार्तिक शुल्कपक्ष चतुर्थी तिथिदेखि सुरु भएको छठ पर्व सप्तमी तीथिमा उदाउँदो सूर्यलाई अर्घ दिइ विधिवत रुपमा समापन हुने गर्छ। शारीरिक कष्ट हरण, चर्मरोगको निवारण तथा दरिद्रपन नष्ट र पुत्र प्राप्ति लागि भगवान सूर्यको पूजा आराधनास्वरुप छठ पर्व मनाउने परम्परा छ।"
फरार अभियुक्त ३० वर्षपछि पक्राउ,कञ्चनपुर : ३० वर्षदेखि फरार रहेका अभियुक्त कञ्चनपुरको दोधारा चादँनीबाट पक्राउ परेका छन्। जिल्ला प्रहरी कार्यालय कञ्चनपुरका अनुसार फरार रहेका अभियुक्त धनबहादुर सुनारलाई आज पक्राउ गरिएको हो। उनलाई २०५० फागुन १५ गते जिल्ला अदालत कञ्चनपुरले कुटपिट मुद्दामा छ महिना कैद र दुई हजार जरिवानाको फैसला सुनाएको थियो। कञ्चनपुर प्रहरीले सुनारलाई पक्राउ गरी कैद सजाय भुक्तानका लागि अदालतमा पेश गरी अदालतले शुक्रबार नै कारागार चलान गरेको छ।
दीपावली मेला भलिबलको उपाधि मेहेले टाइगरलाई,"फिदिम : पाँचथरको याङवरक गाउँपालिका४, थर्पूस्थित क्याम्पस मोडमा सम्पन्न दीपावली मेला भलिबल प्रतियोगिताको उपाधि ताप्लेजुङको मेहेले टाइगरले जितेको छ। थर्पू क्याम्पसको खेल मैदानमा बिहीबार सम्पन्न फाइनल खेलमा ताप्लेजुङको थुम्बेदिन भलिबल टिमलाई २५२०, २५१४ र २६२४ को सोझो सेटमा पराजित गर्दै मेहेले विजयी भएको हो। विजेता बनेसँगै मेहेलेले ५० हजार नगद पुरस्कारसहित ट्रफी, मेडल र प्रमाणपत्र प्राप्त गर्यो। उपविजेतामा सीमित बनेको थम्बेदिनले ३० हजार नगद पुरस्कारसहित ट्रफी मेडल र प्रमाणपत्रमा चित्त बुझायो। विजेता टिमलाई फाल्गुनन्द गाउँपालिकाका अध्यक्ष बृजहाङ आङ्देम्बेले पुरस्कार प्रदान गरे। मेहेलेका राज कँडेल उत्कृष्ट खेलाडीको रुपमा पुरस्कृत बने। थुम्बेदिनका अमृत थेबे अल राउण्डर खेलाडी घोषत भए। थुम्बेदिनका प्रकाश लिम्बू उत्कृष्ट ब्लकर घोषित भए।"
कुटपिट गरेर हत्या गरेको आरोपमा ८ जना पक्राउ,"गुलरिया : कुटपिट गरेर हत्या गरेको आरोपमा ८ जना पक्राउ परेका छन्। लक्ष्मीपूजाको राति बर्दियाको गुलरिया नगरपालिका५ स्थित सन्तोषीसुहेलवा सडकखण्डमा झडपका क्रममा गुलरिया नगरपालिका६ का २० वर्षीय बरुण घिमिरेको हत्याको आरोपमा ८ जना पक्राउ परेका हुन्। प्रहरीले घटनाको मुख्य आरोपमा गुलरिया नगरपालिका६ का २३ वर्षीय सुलभ थापा, २४ वर्षीय धिरज ठाकुर, वडा नम्बर ५ का १९ वर्षीय दिपेश बुढामगर, वडा नम्बर ८ का १९ वर्षीय सन्दिप थारु र दिनानाथ चौधरीलाई नियन्त्रणमा लिएको छ। घटनामा सहयोगी भूमिका खेलेको आरोपमा गुलरिया नगरपालिका६ का १८ वर्षीय रक्षक भनिने रोशन शाह, वडा नम्बर ४ का निश्चल थापा क्षेत्री र ठाकुरबाबा नगरपालिका वडा नम्बर ३ विदुरपुरका २३ वर्षीय तर्क भण्डारीलाई नियन्त्रणमा लिइएको हो। पुरानो रिसईबी पोख्न सामूहिक रूपमा कुटपिट गरेको प्रहरीले जनाएको छ। घिमिरेको बर्दिया अस्पतालबाट थप उपचारका लागि नेपालगञ्ज लैजाने क्रममा मृत्यु भएको थियो। कुटपिटका बेला जोगाउने क्रममा गुलरिया नगरपालिका६ का २१ वर्षीय मोहित पुन र राजापुर नगरपालिका६ मनाउका २० वर्षीय रञ्जन कुँवर घाइते भएको जिल्ला प्रहरी कार्यालय बर्दियाका प्रहरी नायव उपरीक्षक तुल्सीराम अर्यालले जानकारी दिए। घटनास्थलबाट घटनामा प्रयोग गरिएको चक्कु, नोख, चिर्पट दाउरा, हेलमेट फेला परेको उनले बताए।"
घडिअर्वा छठ घाटको सजावट (फोटोफिचर),"वीरगन्ज : छठपूजामा सजावटका लागि नेपालमै प्रसिद्ध रहेको वीरगन्जको घडीअर्वा पोखरी छठघाटको सम्पूर्ण तयारी पूरा भएको छ। छठपूजा व्यवस्थापन समितिले शुक्रबार साँझ पत्रकार सम्मेलन गरी यसबारे जानकारी गराएको हो। पत्रकार सम्मेलनमा समितिका अध्यक्ष दिलिप साह कानुले छठघाटको व्यवस्थापन र सजावटको काम पूरा भएको जानकारी गराए। उनले यसपाली छठघाटको सजावट र व्यवस्थापनमा गरी करिब १५ लाख ४१ हजार रुपैयाँ खर्च हुने अनुमान गरिएको बताए। टेन्टमा ७ लाख ५१ हजार, परिसर बाहिरको बत्ती सजावटमा १८ हजार, भिडियोग्राफीमा ३५ हजार, पुरस्कारमा ४ लाख २८, सरसफाइमा ६० हजार रुपैयाँ खर्च हुने समितिका सचिव लखनलाल कानुले जानकारी गराए। सुरक्षा उपसमतिका संयोजक मुन्ना साहका अनुसार छठघाटमा व्रतालु , दर्शनार्थी र भक्तजनहरूको सुरक्षा सहजताका लागि नेपाल प्रहरी , सशस्त्र प्रहरी र म्यादी प्रहरी गरी १ सय १० सुरक्षाकर्मी र घडीअर्वा स्पोर्ट क्लबका ५० जना स्वंयसेवक परिचालन गरिनेछ। यस्तै छठघाट परिसरमा २० वटा सीसीटीभी क्यामेरा जडान गरिएको साहले जानकारी गराए। सादा पोशाकमा पनि प्रहरी परिचालन गरिने उनले बताए। गत वर्षको छठमा छठघाट सजावट र व्यवस्थापनमा १४ लाख ३५ हजार ३ सय खर्च भएको र आम्दानीबाट खर्च कटाएर ५ लाख १ हजार ४९५ रुपैयाँ बचत भएको समितिका कोषाध्यक्ष तिलक साह कानुले जानकारी गराए।"
माटाका भाँडाले धानिएको पुस्तैनी जीवन,"बाँके : बाँकेको नेपालगञ्ज उपमहानगरपालिका१३ बुलबुलियास्थित मसानघाट टोलमा मोहमद अमिन ४४ वर्षदेखि माटाका भाँडा बनाउँदै आइरहेका छन्। उमेरले ५० नाघिसकेका अमिन बुबा र बाजेबाट माटाका भाँडा बनाउन सिकेको बताउँछन्। आठ वर्षको उमेरदेखि नै बाजेसँगै माटो मुछेर जानीनजानी भाँडाको आकार दिन सुरु गरेका उनले बुबाबाट भाँडालाई व्यावसायिक आकार दिन सिकेको बताए। माटोसँग अमिनको सम्बन्ध सानैदेखि गाँसिएको हुनाले उनी यसलाई नङमासुको सम्बन्ध भन्न रुचाउँछन्। 'बुबा र बाजे दुवैलाई पछ्याउँदै माटो बोक्न जान्थेँ। माटोसँग उहाँहरू खेलेको देखेर मैले पनि सिकेँ। सानैदेखि माटोसँग खेल्दै, माटोलाई मथ्दै र आफूले चाहेको आकार दिँदै हुर्किएकाले माटोसँगको मेरो सम्बन्धलाई नङमासुको सम्बन्ध भन्न रुचाउँछु', अमिनले विगत सम्झिँदै भने। बुबाबाजेले नै माटोका भाँडा बनाउँदै बेचेर कमाएको पैसाले परिवार पाल्दै आएको देखेर आफूलाई पनि माटोकै भाँडा बनाउन रुचि जागेको अमिन बताउँछन्। 'जे सिकायो त्यही सिक्ने त हो। मेरो बाउबाजेले मलाई माटोकै भाँडाकुँडा बनाएर बेच्न सिकाउनुभयो आज मैले त्यही सिकेको छु र मेरा छोराछोरीलाई पनि त्यही नै सिकाएको छु', उनले भने, 'माटोका भाँडा बनाउने हाम्रो पेसा थिएन र बाजेको पालादेखि यही गर्दै आएकले आज हाम्रा लागि यही नै पेसा बनेको छ।' अमिनका अनुसार विगत वर्षभन्दा यस वर्षको दसैँतिहारमा माटाका भाँडाबाट खासै फाइदा हुन सकेन। अघिल्लो वर्षमा १५१६ हजारसम्म मुनाफा भएको भाँडाबाट यस वर्ष जम्मा पाँचछ हजार आम्दानी भएको अमिनले बताए। 'यो आम्दानीले कसरी वर्षभरिको खर्च जोहो गर्न सकिन्छ ?' निरास हुँदै उनले यस वर्ष दसैँतिहारमा भएको घाटाको कथा सुनाए। अमिनका सात परिवार माटोका भाँडाबाट हुने कमाइमा निर्भर छन्। माटो र माटो पकाउनलाई चाहिने भुस ओसार्नका लागि उनले तीन घोडा पालेका छन्। ती घोडाको खर्च पनि त्यही भाँडाबाट कमाइने पैसाबाट जोहो गर्ने गरेको अमिन बताउँछन्। 'सात जनाको परिवारसँगै तीनवटा घोडाको खर्च पनि यिनै भाँडा बिक्री गरेर जोहो गर्नुपर्छ। भाँडाको व्यापार अघिल्ला वर्षको तुलनामा घट्दै गइरहेको छ', उनले भने, 'यस वर्ष त ह्वात्तै घट्यो। यस्तै हो भने हाम्रो पेसा धरापमा पर्छ।' अमिनले जस्तै सुफिया कसगरले पनि माटोका भाँडा बेचेर कमाएको पैसाले छ जनाको परिवार धान्दै आएकी छन्। कसगर भाँडा बनाउन सासूबाट सिकेको बताउँछन्। नेपालगञ्ज उपमहागनर पालिका५ स्थित मसानघाट टोलकी उनले आफूसँगै दुई छोरीलाई पनि माटोबाट भाँडा बनाउन सिकाएकी छन्। पुर्ख्यौली पेसालाई जोगाउन सुफियाले भाँडा बनाएर बेच्ने गर्छिन्। भाँडाबाट हुने आम्दानी र मुनाफाका विषयमा अमिनको भन्दा फरक छैन उनको भनाइ। गत वर्षको दसैँतिहारमा १३ हजारको व्यापार गरेकी सुफियाले १० हजार नाफा कमाएको बताए। तर यस वर्ष भने जम्मा पाँच हजार जतिको नाफा भएको उनको भनाइ छ। अमिनको जस्तै सुफियाको पनि तीन पुस्तादेखि माटोका भाँडाले जीवन धानिँदै आएको छ। तर पछिल्लो समय व्यापार राम्रो नभइदिँदा आम्दानी घट्दै गएकाले पेसाको चिन्ता त छँदै छ साथसाथै परिवारको गुजारा कसरी गर्ने भन्ने पिरले सताउन थालेको सुफिया बताउँछन्। 'हामीले जानेको काम भनेकै माटोका भाँडा बनाएर बेच्ने हो। तर यसको व्यापार बढ्नुको साटो घट्दै गइरहेको छ', उनले भने, 'आफूसँगै आफ्ना पुस्ताको चिन्ता लागिरहेको छ।' सुफियाले यस वर्षको दसैँतिहारका लागि एक ट्रली माटोका भाँडा बनाएकी थिइन्। तर उनले सोचेजस्तो नाफा हुन सकेन। बुलबुलियास्थित मसानघाट टोलमा माटोका भाँडा बनाउने कसगर झण्डै २१ घरपरिवारका छन्। तीन पुस्तादेखि माटोका भाँडा बनाउँदै र बेच्दै गरेका कसगरले यो पेसालाई पुर्ख्यौली पेसाका रूपमा चिनाउँदै आइरहेकी छन्। कसगरका अहिलेका पुस्ताले पनि यही पुस्तैनी पेसालाई अँगालिरहेकी छन्। पहिला मनग्य आम्दानी हुँदै आएको उक्त पेसा कोभिड१९ पछि भने ओरोला लाग्दै गएको कसगरहरूको भनाइ छ। माटोका भाँडा बनाउनलाई कसगर बाँकेको कम्दीस्थित कट्लिया गाउँबाट माटो ल्याउने गर्छन्। एक ट्रली माटोको मूल्य साढे चार हजार पर्ने गर्दछ। अमिन र कसगरको जस्तै पप्पु कसगरको पनि आफ्ना सातजना परिवारको साँझबिहानको छाक माटोका भाँडामै भर परेको छ। उमेरले झण्डै चार दशक नाघिसकेका पप्पुको भने चार पुस्ताले यो पेसालाई अँगाल्दै आइरहेका छन्। रासस"
"छठपर्वको व्रत विधि सुरु, आज नहायखाय","महोत्तरी : मधेसका महोत्तरीसहितका मिथिला क्षेत्रमा अहिले जताततै छठपर्वको रौनक छ । सूर्य उपासनाको महापर्व छठको तयारीमा मिथिला क्षेत्रका जनजन परिचालित देखिँदा छन् । पर्वको प्रारम्भ बर्तालुले आज नहायखाय विधिबाट गर्दैछन् । त्यसो त कात्तिक शुक्ल तृतीयाकै दिन बर्तालुले उसिना चामल, कोदो, मुसुरो, माछामासुसहित तामसी र राजसी भोजन परित्याग गरी अरबाअरबाइन भनिने विधि हिजो बिहीबार नै गरेका हुन् । निरामिष (सात्विक) भोजन सुरु गरेर तृतीयाकै दिन व्रतको तयारी थालिने परम्परा छ । छठले गर्दा मिथिलामा अहिले जताततै सूर्यदेव र षष्ठी (छठी) देवीको महिमा गाइएका गीत गुञ्जदैछन् । छठ प्रारम्भसँगै मिथिलाका धार्मिक महत्वका तलाउ र नदी परिसर बेहुलीझैँ सिङ्गारिएका छन् । पर्वमा महिलापुरुष जसले व्रत गरे पनि हुने विधान (शास्त्रीय मत) भए पनि धेरैजसो घरको मुख्य महिलाले नै व्रत सङ्कल्प गर्ने गरेको देखिन्छ । पर्व सुरु भएको मानिने आज कात्तिक शुक्ल चौथीका दिन बर्तालुले पवित्र स्नान गरी व्रत सङ्कल्प गरेर चोखोनीतो खानेछन् । यो विधिलाई मिथिलामा नहायखाय भन्ने गरिएको छ । पर्वले घरघरमा व्यस्तता बढाएको छ । पूजा सामग्रीको जोरजाम र व्यवस्थापनमा सबै केन्द्रित देखिँदा छन् । श्रद्धा, निष्ठा र आत्मिक शुद्धीलाई अत्यन्त महत्व दिइने यस पर्वका पूजा प्रसाद सामग्री ठकुवा (गहुँको पिठो र सख्खर मिसाएर शुद्ध घ्यूमा बनाइने खास परिकार), भुसुवा (कसार) र अन्य मिष्ठान्न परिकार ढिकी, जाँतोमा कुटिएको र पिधिंएको चामल र गहुँको पिठोबाट नै पकाइने परम्परा छ । यी परिकार पकाइन चुल्हो पनि नयाँ प्रयोग गरिन्छ । पर्वमा सूर्यलाई अघ्र्य दिने र हात उठाउने समयमा ज्यामिर, बिमिरो, बोटसहित उखालिएको अदुवा, बेसार र फुर्को (पातगुवो) सहितको उखु आवश्यक सामग्रीमा पर्ने हुँदा पर्वविशेषमा यी कृषि उपजले राम्रो बजार पाउने गरेका छन् । हिजो बिहीबार कात्तिक शुक्ल त्रितीयाका दिन अरबाअरबाइन र आज (चौथी तिथि) नहायखाय विधि गर्ने बर्तालुले भोलि कात्तिक शुक्ल पञ्चमीका दिन दिउँसभरि निराहार व्रत बसी राति सख्खरमा पकाइएको अरवा चामलको खिर कूलदेवता र छठीदेवीलाई चढाएर प्रसादस्वरुप खानेछन् । यो विधिलाई मिथिलामा खरना भनिन्छ । बर्तालुले षष्ठी तिथिका दिन निराहार व्रत बसेर साँझपख मनोरम घाट बनाइएको जलाशयमा पुगी कम्मरसम्म पानीमा चोबलिएर अस्ताउँदा सूर्यलाई अघ्र्य दिएर प्रसाद राखिएको डाली हातमा उठाइ सूर्यलाई देखाइन्छ । यो व्रत यसपालि पर्सी आइतबार सम्पन्न गरिने छ । यो विधिलाई सझुका अरख वा सँझियाघाट भनिन्छ । यसरी सझुका अरख मा देखाइएको प्रसाद सामग्रीको डाली सप्तमीका दिन बिहानै उदाउँदा सूर्यलाई अघ्र्य दिएर देखाइएपछि छठ पर्व सम्पन्न हुने परम्परा छ । यसपालि छठको समापन आउने सोमबार बिहान सूर्योदयसँगै गरिने छ । मिथिलामा सझुका अरख सम्पन्न गरेर घाटमै बस्ने र सप्तमीका दिन बिहान सूर्योदय हुन एक घडीअघिदेखि पानीमा चोबलिएर बर्तालुले गीतको भाखामा सूर्यदेवलाई चाँडै देखिन पुकारा गर्छन् । सबैजसो घाटमा रातभरि जाग्राम बस्न गीत, सङ्गीत, नाटक र मनोरञ्जनका अन्य साधन व्यवस्था गरिन्छन् । केही दशकअघि मिथिला र तराई क्षेत्रको मात्र मुख्य पर्व मानिने छठ अब नेपालको सन्दर्भमा राष्ट्रिय पर्व नै बनिसकेको छ । पहाड, मधेसको सांस्कृतिक घुलमिलले छठपर्व अब साझा पर्व बन्दै गएको यस क्षेत्रका बुद्धिजीवी बताउँछन् । जनजन परिचालित हुने यो लोकपर्व मिथिला संस्कृतिको अभिन्न अङ्गका रूपमा स्थापित भएको देखिन्छ । रासस"
टिकटक प्रतिबन्धविरुद्ध परेको रिटमाथि मंसिर ४ गते प्रारम्भिक सुनुवाइ हुने,"काठमाडौं : सामाजिक सञ्जाल टिकटक प्रतिबन्ध गर्ने सरकारको निर्णयविरुद्ध सर्वोच्च अदालतमा परेको रिटमाथि मंसिर ४ गते प्रारम्भिक सुनुवाइ हुने भएको छ। टिकटक बन्ध गर्ने सरकारको निर्णय बदरको माग गर्दै शुक्रबार सर्वोच्चमा आधा दर्जन बढी रिटहरू दर्ता भएका छन्। टिकटक बन्द गर्ने निर्णय नागरिकको विचार तथा अभिव्यक्ति स्वतन्त्रता हनन भएको भन्दै बरिष्ठ अधिवक्ता दिनेश त्रिपाठी,अधिवक्ता स्वागत नेपाल लगायतले सर्वोच्चमा रिट निवेदन दर्ता गराएका हुन्। रिटमाथि सुनुवाइका लागि सोमबार पेशी तोकिएको अधिवक्ता त्रिपाठीले जानकारी दिए। टिकटक बन्द गर्ने सरकारको निर्णय गैरकानुनी एवं गैर संवैधानिक,बदनियतपूर्ण एवं स्वेच्छाचारी भएको भन्दै कानुन व्यवसायीहरूले सो निर्णय बदर गरी टिकटकमा लगाइएको रोक तत्काल फुकाउन माग गरेका छन्। २७ गते कार्त्तिकको मन्त्रिपरिषद बैठकले सामाजिक सञ्जाल टिकटक बन्द गर्ने निर्णय गरेको थियो। टिकटकबाट समाजमा विसंगति,विकृति र अराजकता फैलाएको भन्दै नेपालमा टिकटक बन्द गर्ने निर्णय सरकारले गरेको हो। टिकटक बन्द गर्ने सरकारको निर्णयसँगै विवाद सुरू भएको छ।"
"रुपन्देहीमा बस दुर्घटना : २० जना घाइते, दुईको अवस्था गम्भीर",बुटवल : रुपन्देहीको देवदह नगरपालिका ९ स्थित भलुहीमा बिहीबार राती बस पल्टिदा २० जना यात्रु घाइते भएका छन् । राती पौने १२ बजे दाङदेखि काठमाडौं जाँदै गरेको बाप्र०३००१ नम्बरको बस पल्टिदा २० जना यात्रु घाइते भएको इलाका प्रहरी कार्यालय बुटवलका प्रहरी नायव उपरीक्षक दानबहादुर थापाले जानकारी दिए । घाइतेमध्ये दुईजनाको अवस्था गम्भीर रहेको प्रहरीले जनाएको छ । घाइतेको देवदह मेडिकल कलेजमा उपचार भइरहेको छ । बसमा ३८ जना यात्रु सवार थिए । चालक प्रहरीको नियन्त्रणमा छन्।
चितवन राष्ट्रिय निकुञ्जमा तस्करले २ गैँडा मारे,"चितवन : चितवन राष्ट्रिय निकुञ्जमा तस्करले दुईवटा गैँडा मारेका छन्। निकुञ्जको पूर्वी सेक्टरअन्तर्गत सतरचुली पोष्टबाट तीन दशमलव पाँच किलोमिटर दक्षिणपूर्वमा खाल्डोमा पारेर गैँडा मारिएका हुन्। निकुञ्जका सूचना अधिकारी गणेश तिवारीका अनुसार अन्दाजी छ वर्ष र १८ वर्षका पोथी गैँडा खाल्डोमा मरेको अवस्थामा भेटिएका हुन्। दुवै गैँडा खागविहीन अवस्थामा मृत भेटिएका छन्। उनले भने, 'छ वर्षको गैँडाको खाग काटिएको देखिएको छ। अर्को ठूलो गैँडाको खाग छैन।' छ वर्षको गैँडा मृत भेटिएको खाल्डो नयाँ हो भने अर्को गैँडाको खाल्डो तुलनात्मकरूपमा केही पुरानो देखिएको सूचना अधिकारी तिवारीले जानकारी दिए। सानो गैँडा अन्दाजी तीन दिन पहिले र ठूलो गैँडा १० दिन जति पहिला खाल्डोमा पारिएको अनुमान गरिएको छ। बिहीबार साँझमात्र घटनाको विवरण आएलगत्तै अनुसन्धान थालिएको उनले बताउनुभयो। यस वर्ष निकुञ्जमा चोरीसिकारीबाट पहिलोपटक गैँडा मरेका हुन्। प्राकृतिक कारणले पाँचवटा गैँडा मरेका छन्। गत वर्ष तस्करले अमलटारी क्षेत्रमा दुईवटा गैँडा मारेका थिए। रासस"
हेटौंडाको हुप्राचौरमा झाडीमा सालनालसहितको बच्चा भटियो,काठमाडौं : हेटौंडाको हुप्राचौरको एक झाडीमा सालनालसहित नवजात शिशु फेला परेको छ। बच्चा रोइरहेको आवाज सुनेपछि स्थानीयले प्रहरीलाई खबर गरेका थिए। सालनाल सहितको बच्चा यत्तिकै झाडीमा फालिदिँदा शिशुको खुट्टा र हातमा सामान्य घाउ लागेको छ। प्रहरीले उद्धार गरी अस्पताल पुर्याएको नवजात शिशुलाई मानवसेवा आश्रमले संरक्षणमा लिएर उपचार गराइरहेको छ। हेटौँडा अस्पतालमा उपचाररत शिशुको अवस्था भने सामान्य रहेको मानवसेवा आश्रम मकवानपुरकी संयोजक ईशा थापाले बताइन्। बच्चा कसले सडकमा ल्याएर फालेको हो हालसम्म खुल्न सकेको छैन। यस सम्बन्धमा अनुसन्धमान चलिरहेको जिल्ला प्रहरी कार्यालय मकवानपुरका प्रहरी उपरीक्षक रुद्र पराजुलीले बताए। रासस
पर्यटकको भाइटीका,"पोखरा : पोखरा भ्रमणमा रहेका पर्यटकले सप्तरंगी टीका लगाएर (भाइटीका) तिहार मनाएका छन्। होटल संघ पोखरा नेपालको आयोजनामा बुधबार पोखराको लेकसाइडमा भएको १६औं भाइटीका महोत्सवमा पर्यटकले टीका लगाएर, देउसी भौलो खेल्दै नेपाली परम्परागत खानेकुरा खाएर रमाए। भाइटीका महोत्सवको निरन्तरतासँगै पछिल्ला वर्ष पर्यटक तिहार मनाउनकै लागि पनि दोहोयाएर पोखरा आउन थालेका छन्। संस्कृतिका माध्यमबाट पर्यटन प्रबद्र्धन गर्ने उद्देश्यले पोखराको लेकसाइडस्थित होटल ल्याण्डमार्कमा भएको भाइटीका महोत्सवमा अमेरिका, जर्मनी, फ्रान्स, अष्ट्रेलियालगायत देशका पर्यटकको सहभागिता रहेको होटल संघ पोखराका अध्यक्ष लक्ष्मण सुवेदीले बताए। महोत्सवमा भाग लिएर नेपाली परम्पराअनुसार तिहारमा टीका लगाउन पाउँदा आफूले निकै नौलो अनुभव गरेको महोत्सवमा सहभागीले पर्यटकले बताएका छन्। महोत्सवमा आयोजना गरिएको देउसी भैलो र सांस्कृतिक कार्यक्रममा पर्यटकले भरपूर मनोरञ्जन पनि लिए। सेलरोटी र अन्य परिकारको स्वादमा पनि उनीहरू उत्तिकै रमाए। तिहारको सांस्कृतिक पक्षलार्ई संरक्षण गर्दै यसैका माध्यमबाट पर्यटक आकर्षित गर्ने अभिप्रायले महोत्सव आयोजना गरिएको महात्सव संयोजक पर्वता पाण्डेले बताइन्।"
झोलुङ्गे पुलका सामान चोरी,"कञ्चनपुर : कञ्चनपुरको शुक्लाफाँटा नगरपालिका१२ तिल्कीस्थित वनहरा नदीले भत्काएको झोलुङ्गे पुलका सामान चोरी हुन थालेका छन्। पुलका डेग, तारजाली, नटबोल्ट, लठ्ठालगायतका सामानको संरक्षण हुन नसक्दा चोरी हुन थालेका हुन्। पुलका सामान चोरी हुनबाट जोगाउनका लागि कुनै पनि निकायले अहिलेसम्म चासो देखाएका छैनन्। गत वर्षको भदौमा नदीमा आएको बाढीले तीन करोडको लागतमा बनेको झोलुङ्गे पुलको दक्षिणतर्फको पिलर भत्काउँदा पुल नदीमा खसेको थियो। नदीमा खसेको पुलको आधा सामान खोलेर वडा कार्यालयमा राखिएको छ। पुलको आधा सामान नदीमै खसेको अवस्थामा रहेको छ। खसेको पुलका सामान नदीमै अलपत्र अवस्थामा रहँदा चोरी हुने क्रम बढेको स्थानीय बासिन्दा मङ्गलप्रसाद चौधरीले बताए। 'दिउँसै पुलका नटबोल्ट खोलेर चोरेर लैजान थालेका छन्, लठ्ठा फलामे आरीले काटेर लगेका छन्', उनले भने, 'सामान चोरी हुनबाट जोगाउनका लागि कुनै पनि निकायको ध्यान पुग्न सकेको छैन।' 'पुलका सामान चोरी हुन थालेकाले जोगाउनका लागि पहल गर्नका लागि नगरप्रमुखसँग सम्पर्क गरी कुरा राख्दा वडा कार्यालयलाई देखाउने गरेका छन्', स्थानीय रति रानाले भने, 'आधा सामान चोरी भइसकेका छन्।' वडाध्यक्ष नवलसिंह राना नदीमा खसेको पुलका सामान जोगाउनका लागि खोलेर सुरक्षित ठाउँमा राख्नुको विकल्प नरहेको बताए। 'वडा कार्यालयकै पहलमा पुलको दक्षिणी क्षेत्रतर्फको भाग मजदुर लगाएर खोलेर सुरक्षित राखेका छौँ', उनले भने, 'पुल खोल्ने कार्यमा संलग्न मजदुरलाई अहिलेसम्म ज्याला भुक्तानी हुनसकेको छैन, ज्यालाका लागि नगरपालिकामा लेखी पठाए पनि रकम आउन सकेको छैन।' उनका अनुसार पुलको आधाभन्दा बढी भाग नदीमै खसेको अवस्थामा छ। पुलका सामान खोल्न रु रुतीन लाख रकम लाग्ने रानाले बताए। पुल निर्माण भएको एक वर्ष नपुग्दै बाढीले भत्काएपछि स्थानीय बासिन्दा नदीमा अस्थायी काठेपुल निर्माण गरी ओहरदोहर गर्दै आएका छन्। अस्थायी काठेपुल तरेबापत स्थानीयले स्थानीय विपद् समितिलाई शुल्कसमेत बुझाउने गरेका छन्। रासस"
वीरगन्जको घडीअर्वा पोखरी छठघाटमा ५७ जनाले गरे रगतदान,"वीरगन्ज : छठ पर्वको उपलक्ष्यमा वीरगन्जस्थित घडीअर्वा पोखरी छठघाट परिसरमा आयोजित रक्तदान कार्यक्रममा ५७ जनाले रगतदान गरेका छन् । घडीअर्वा छठ पूजा व्यवस्थापन समितिको समन्वयमा घडीअर्वा स्पोर्ट क्लबले शुक्रबार आयोजना गरेको रक्तदान कार्यक्रममा तीन महिलासहित ५७ जनाले रगत दान गरेका हुन् । रगत दान गरी कार्यक्रमको समुद्घाटन गर्दै वीरगन्ज महानगरपालिकाका १० का वडाध्यक्ष सुशील साह कानुले छठ पर्वको अवसरमा रगत दान गरी समाज सेवाको अवसर पाउँदा गौरव महशुस गरेको बताए। आयोजक क्लबका अध्यक्ष लखनलाल गुप्ताले विगत डेढ दशकदेखि छठ पर्वकै अवसरमा क्लबले निरन्तर रक्तदान कार्यक्रम गर्दै आएको बताए। धार्मिक अवसरमा सामाज सेवा पनि होस् भनेर आफूहरुले रक्तदान कार्यक्रम आयोजना गर्ने गरेको उनले बताए । वडाध्यक्ष कानुको प्रमुख आतिथ्यता एंव गुप्ताको अध्यक्षतामा आयोजित रक्तदान कार्यक्रममा घडीअर्वा छठ पूजा व्यवस्थापन समितिका अध्यक्ष दिलिप साह साह कानु,पूर्वअध्यक्ष हिरा साह कानु, प्रेम साह कानु , उपाध्यक्ष राकेश साह ,कोषाध्यक्ष तिलक साह ,सहकोषाध्यक्ष कन्हैया गुप्ता ,सुरक्षा उपसमितिका संयोजक मुन्ना साह,सरसफाइ उपसमितिका संयोजक शम्भु साह कानु ,युवा अभियन्ता दिलीपराज कार्कीलगायतको पनि उपस्थिति थियो ।"
पूजाका लागि छटघाट बनाइँदै,"महोत्तरी : छठको मुख्य पूजा गर्नका लागि गौशाला नगरपालिकाले घाट निर्माणका लागि तदारुकता देखाएको छ । गौशाला नगरपालिकाले दुईवटा जेसिभीलाई २४ औं घण्टा घाट निर्माणका लागि खटाएको छ । गौशालाका मेयर डादिपेन्द्र महतोको अनुसार यहाँका १२ वटै वडामा घाट निर्माणका लागि नगरपालिकाले २४ औं घण्टा निःशुल्क रुपमा जेसिवी उपलब्ध गराउँदै आएको छ । महापूजा छठका लागि यहाँका मुख्य जलाशयको रुपमा रहेको निगौल ठाकुर पोखरी, मरहा नदी, मल्हनियाँ पोखरी, वान्हटोल पोखरीलगायतका स्थानमा रहेको घाटलाई यसअघि नै मर्मत सम्भार गरिसकेको मेयर डा महतोले जानकारी दिएका छन् । मटिहानी नगरपालिकामा पनि पूजास्थल (घाट)लाई बन्दोबस्तका लागि नगरपालिकाले पहल गर्दै आएको नगरप्रमुख हरिप्रसाद मण्डलले बताएका छन् । उनका अनुसार यहाँका हरेक घाटलाई आफूले निरीक्षण गर्दै आवश्यक बन्दोबस्त गर्दै आएको मेयर मण्डलले बताए। चन्दा उठाएर घाट सजाइँदै गौशालामा अधिकांश स्थानमा चन्दा उठाएर भएपनि छठपूजाका लागि घाट सजाइँदै आएको छ । पूजाको क्रममा सन्ध्या अर्धदेखि भोरका अध्र्य दिइने समयसम्म घाटमा नै बस्नुपर्ने भएकाले घाटलाई व्यवस्थित गर्नका लागि चन्दा उठाउँदै आएको गौशाला नगरपालिका १ का सिकेन्द्र साहले बताए । उनका अनुसार यहाँ ठाँउ अनुसार १ हजार रुपैयाँदेखि ६ सय रुपैयाँसम्म चन्दा उठाएर सामूहिक रुपमा घाट सजाउँदै आएको छ । रातीको समयमा ब्रतालुलाई घाटमा नै जाग्राम बस्नुपर्ने भएकाले रातीको समयमा टेन्ट, पण्डाल,बिजुली बत्तीको बन्दोबस्त लगायत मनोरञ्जनको व्यवस्थापनका लागि सो रकम खर्चिदै आएको साहले जानकारी दिए । छठको मुख्य पूजाको दिन (पूजास्थल) घाटलाई व्यवस्थित गर्नुको साथै रंगिविरंगी, झिलिमिली पारी आर्कषक बनाइने गरिन्छ। आज छठको दोस्रो दिन ब्रतालुले नहाय खाय विधि गर्दैछन् । बिहीबार पहिलो दिन चोखा भएका ब्रतालु आज शुद्धि भइ नहाय खाय विधि गर्दैछन् । त्यस्तै पर्वको तेस्रो दिन भोली खरना,चोथौ दिन आइतबार साँझ सझिया अध्र्य र अन्तिम दिन भोरका अध्र्य दिएर छठपर्व समापन गरिनेछ।"
टिकटक प्रतिबन्ध गर्ने सरकारको निर्णयविरुद्ध सर्वोच्चमा रिट,"काठमाडौं : सामाजिक सञ्जाल टिकटक प्रतिबन्ध लगाउने सरकारको निर्णयविरुद्ध सर्वोच्च अदालतमा रिट निवेदन परेको छ। अधिवक्ता दिनेश त्रिपाठीले टिकटकलाई प्रतिबन्धित गर्ने सरकारको निर्णय बदरको माग गर्दै सर्वोच्चमा रिट दिएका हुन्। उनले रिट दर्ताको प्रक्रियामा रहेको बताए। २७ गते कार्त्तिकको मन्त्रिपरिषद बैठकले सामाजिक सञ्जाल टिकटक बन्द गर्ने निर्णय गरेको थियो। टिकटकबाट समाजमा विसंगति,विकृति र अराजकता फैलाएको भन्दै नेपालमा टिकटक बन्द गर्ने निर्णय सरकारले गरेको हो। टिकटक बन्द गर्ने सरकारको निर्णय गैरकानुनी एवं गैर संवैधानिक,बदनियतपूर्ण एवं स्वेच्छाचारी भएको भन्दै अधिवक्ता त्रिपाठीले सो निर्णय बदर गरी टिकटकमा लगाइएको रोक तत्काल फुकाउन रिट निवेदनमा माग गरेका छन्। नेपाल सरकार,सूचना तथा संचार मन्त्रालय सिंहदरबार र नेपाल दूरसंचार प्राधिकरण जमललाई रिटमा विपक्ष बनाइएको छ। उनले सोसल मिडिया प्लेटफर्महरू (एक्स, ह्वाटसप,लिंकडीन, इन्स्टाग्राम,फेसबु्क) को प्रयोगमा कुनै अवरोध नपुर्याउ भनि बिपक्षहरुका नाममा प्रतिषेधको आदेश जारी गर्न माग गरेका छन्।"
उठिबास लाग्ने त्रासमा माझीबस्ती,"सिन्धुपाल्चोक : यस वर्ष दीपावलीमा पनि चन्द्रमाया माझीको मुहार मलिनै रह्यो। बत्तीको झिलिमिलीले मनको अँध्यारो हट्न सकेन। बरु, मनमा पीर परिरह्यो कुन बेला घर लिलाम हुने हो ? नहोस् पनि किन ? असोज ४ गते बैंकले घर लिलामीको सूचना जारी गरेपछि चन्द्रमायाका लागि न दसैं, न दीपावली। यो पीडा चन्द्रमायाको मात्र होइन। सिन्धुपाल्चोकको चौतारा साँगाचोकगढी नगरपालिका१४ स्थित इन्द्रावती नदी किनारमा रहेको झ्याँडी एकीकृत नमुना माझी बस्तीका ३ सय २२ जनाको सामूहिक पीडा हो। बस्तीका ५३ घरमध्ये ३९ घर धनीले ऋण कर्जा चुक्ता भुक्तानी नगरे लिलामी गरिने सूचना लक्ष्मी सनराइज बैंकले जारी गरेपछि उनीहरूमा चिन्ता थपिएको हो। के गर्ने, कसो गर्ने भन्ने चिन्ताले मात्रै पिरोलिरहेको छ, चन्द्रमायाले भनिन्, चाडबाड त मन खुसी भए पो रमाइलो हुने हो, मनभरि पीर बोकेर कसरी हाँस्नु ? यसो भनिरहँदा उनको दृष्टि घरतर्फ मोडियो, घरै छैन भने जिन्दगीको भर पनि कम लाग्ने रहेछ, बुढेसकाल लागिसक्यो। थातथलो छाडेर कहाँ जानु ?, उनले निसाशासँगै चिन्ता व्यक्त गरिन्। बैंकले असोज ४ गते ३५ दिने सूचना जारी गरी ऋण कर्जा चुक्ता भुक्तानी गर्न भनेको थियो। ऋणीहरूले बैंकबाट उपयोग गरेको कर्जाको बक्यौता रकम तिरी कर्जा नियमित गर्न कर्जा सिफारिसकर्ता स्वेता श्री फाउन्डेसन र ऋणी तथा जमानतकर्तालाई पटकपटक लिखित तथा मौखिक ताकेता गर्दासमेत बेवास्ता गरी कर्जा नियमित नगरेको भन्दै लिलामीको सूचना जारी गरेको थियो। बैंकले जारी गरेको सूचनाको समयावधि कात्तिक ९ गते नै सकियो। ज्याला मजदुरी गरेर जीविका चलाउँदै आएका माझीहरूले ऋण तिर्न नसक्ने भन्दै उत्प्रेषण लगायतको आदेश जारी गरी पाउँ भनी उच्च अदालत पाटनमा निवेदन दिए। उच्च अदालत पाटनले बैंकले जारी गरेको असोज ४ गतेको उक्त लिलामी प्रक्रियाको सूचना कात्तिक २४ गतेसम्म कार्यान्वयन नगर्न अल्पकालीन अन्तरिम आदेश जारी गर्यो। अदालतले जारी गरेको अल्पकालीन आदेशको समयावधि पनि सकिसक्यो। अब के हुने ? भन्ने त्रासमा माझीहरू छन्। कसरी तिर्नु ऋण ? २०७२ सालको भूकम्पपछि त्रिपालमा बस्दै आएका इन्द्रावती नदी किनारका माझीहरूलाई अभिनेत्री स्वेता खड्काले स्वेता श्री फाउन्डेसनमार्फत घर बनाइदिने प्रस्ताव गरिन्। विपन्न माझी समुदायले प्रस्तावलाई सहर्ष स्वीकार गरे। ०७४ जेठ १५ बाट झ्याँडी एकीकृत नमुना माझी बस्ती निर्माण सुरु भयो। तर, त्यही बेलाको करिब ४ लाख रुपैयाँ ऋणमा डुबे, माझीहरू। आर्थिक उपार्जनको बाटो नभएका कारण उनीहरूलाई यो ऋण सकस भइरहेको छ। बिहान बेलुकीको छाक टार्न ज्याला मजदुरी गर्नेहरू थप ऋण थाप्लोमा आइलाग्दा मारमा परेका हुन्। निर्माण सुरु भएको दुई वर्षपछि बस्ती निर्माण भयो। टहरोमा जीवन गुजार्दै आएका ५५ वर्षीया लक्ष्मी माझी र उनका पति ज्ञानबहादुर माझीलाई ०७६ को दशैंको फूलपातीको दिन नयाँ घरमा सर्दा संसारकै सबैभन्दा खुसी लागेको थियो। तर, अहिले त्यो खुसीले सह नै गाह्रो पर्ने पीडा दिएको छ। घरमा सर्दा संसारकै खुसी पाएको जस्तो लागेको थियो, लक्ष्मीले भनिन्, तर अहिले बैंकले घरजग्गा सबै लिलाम गर्ने भनेको छ। संसारकै सबैभन्दा अभागी हामी दुःखी नै पो हौं कि भन्ने लाग्छ। अब हामी कहाँ जाऔं ? जीवनै धान्न धौधौ परिरहेका बेला ऋणको बोझले झन् पीर थपेको चन्द्रमाया सुनाउँछिन्। बिहान बेलुका छाक टार्नै गाह्रो छ, बच्चालाई खान दिनु कि भोकै राख्नु भन्ने अवस्था छ, उनले भनिन्, ४ लाख साउँ र त्यसको ब्याज कसरी तिर्नु ? ऋणकै पीरले कक्षा ७ पढ्दै गरेकी छोरीले विद्यालय छाडेको उनले बताइन्। आम्दानीको स्रोत केही छैन कसरी पढ्नु भनेर छोरी स्कुल जानै छोडी। अहिले ज्यामी काम गर्छे, उनले भनिन्, अर्काको जग्गा किनेर घर बनाइयो। जग्गाको ऋण बल्लबल्ल तिरियो। बेचुँ भने पनि सबै बैंकमा छ, अब ऋण तिर्न सक्ने केही उपाय नै छैन। ऋणको बोझ सम्झँदा इन्द्रावतीमा फाल हालौं कि भन्ने सोच आउने गरेको उनले बताइन्। स्वेता खड्का र स्वेता श्री फाउन्डेसनले आपूहरूको उठिबास नै लगाउन खोजेको मिलन माझी बताउँछन्। घर लिलामी प्रक्रियामा गयो भने हाम्रो उठिबास नै हुन्छ, जाउँ भने पूर्खादेखिको ठाउँ नै यही हो कहाँ जानु ?, उनले भने। जीविकोपार्जनमा सहयोग गर्छु भनेको भएर ऋण लिन सहमत भएको गाजली माझी बताउँछिन्। उहाँले हामीलाई रोजगार दिन्छु, जीविकोपार्जनमा सहयोग गर्छु भन्नु भएको थियो, उनले भनिन्, न अहिले रोजगारी छ, न त कमाउने ठाउँ नै छ। त्यो ऋण कसरी तिर्नु ? आफैंले दुःख गरेर बनाएको घर स्वेताले आपूले बनाइदिएको भन्ने, तर ऋणचाहिँ आफूहरूको थाप्लोमा पारिदिएकोमा रोष व्यक्त गर्छन्, सीताराम माझी। बस्ती बनाइदिएको हो भन्नेले ऋण पनि तिरिदिनुपर्यो नि !, उनले भने, उहाँको योगदान इन्जिनियरिङ पाटोमा मात्रै हो। हामीले नै दुःख गरेर घर बनाएका हौं। उहाँले हामीलाई ऋणको भारी मात्रै बोकाइदिनुभयो। स्वेताकै कारण ऋणमा डुबेको मैया माझी बताउँछिन्। घर बनाइदिनुहुन्छ भनेर हामी सबै खुसी भयौं। तर, ऋणमा पो पारिदिनुभयो। ऋण कसरी तिर्नु ? उनले भनिन्, हामी गरिबको केही रोजगार छैन। घरै छोडेर जानु न बस्नुभएको छ। उहाँले बस्तीलाई बिचल्ली पार्नुभयो। हामी अहिले ऋणमा डुबेका छौं। माझी समुदायलाई समस्यामा पारेर स्वेता खड्का र स्वेता श्री फाउन्डेसन पन्छिन् खोजेकोे स्थानीय सरकारको ठम्याइ छ। स्वेता श्री फाउन्डेसनले नमुना बस्ती बनाएको छ भनेर देशभर नै चर्चा छ तर माझीहरूलाई चाहिँ ऋण कसरी तिर्ने भन्ने चिन्ता छ, चौतारा साँगाचोकगढी नगरपालिका१४ का वडा अध्यक्ष उद्धव नेपाल भन्छन्, नाम कमाइसकेपछि त्यसको जस पनि कसरी लिने भन्ने फाउन्डेसनले जान्नुपर्छ। उहाँहरूले यसरी बिचल्ली बनाएर पन्छनुहुँदैन। यता स्वेता श्री फाउन्डेसनकी अध्यक्ष स्वेता खड्का भने घर बनाउने सम्झौता हुँदा नै बैंकबाट लिएको ऋण माझी समुदायले नै तिर्ने निर्णय भएको बताउँछिन्। घर निर्माणका लागि प्राविधिकहरूले तयार गरेको अनुमानित लागत ८ लाख २५ हजार थियो। केही दाताहरूले ढोकालगायत जस्तापाता सहयोग गर्ने प्रतिबद्धता जनाएअनुरूप सो सामग्रीको मूल्य कटाएर ७ लाख मूल्यमा बनाउन सकिन्छ भनी अन्तिम लागत मूल्य निर्धारण गर्ने पनि स्थानीयवासी नै हुन्, उनले भनिन्, घर निर्माणको सम्पूर्ण जिम्मेवारी बोक्ने पनि निर्माण समिति नै हो। सरकारी अनुदान बाहेक अन्य नपुग रकम ४ लाख ऋण स्वरूप लक्ष्मी सनराइज बैंक (तत्कालीन लक्ष्मी बैंक) बाट लिने भनेर साझा सहमति जुटाउने पनि स्थानीय उपभोक्ता समिति नै हो। घर निर्माणको पाटोमा ४ लाख ऋण बोक्नुपर्छ भन्ने थाहा भएरै बस्ती निर्माणका लागि तयार हुने ५३ परिवारमध्येका केही व्यक्तिले अहिले आएर आफूलाई नयाँ घर घाँडो भएको, ऋण थपिदिएको भन्नु नाजायज भएको उनले बताइन्। फाउन्डेसनको तर्फबाट जग्गा सम्याउने, प्राविधिक सहयोग गर्नेलगायत निर्माणका लागि आवश्यक इकुपमेन्ट तथा औजारहरू सहयोग गर्ने भनि पूर्वसहमति भएको थियो। ऋणको विषयमा थिएन, उनले भनिन्। माझी बस्तीको समस्या मलाई थाहा छ, स्वेताले भनिन्, उहाँहरूलाई ऋण बोकाउनु मेरो ध्येय होइन। उहाँहरूलाई बैंकको ऋण तिर्न सक्ने बनाउन हामी विभिन्न आयआर्जनका सीपहरू प्रदान गर्नेछौं। बैंकको ऋण त उहाँहरूले नै तिर्ने हो, ऋण तिर्न सघाउ पुर्याउनु मेरो दायित्व हो। माझी बस्ती बनाउन आफूले उत्प्रेरकको मात्र काम गरेको उल्लेख गर्दै स्वेताले बस्ती निर्माण माझी समुदाय आफैंले गरेको बताइन्। एनजीओहरूले सबै कुरा गरिदिनुपर्छ भन्ने परनिर्भरताको सोचलाई चिर्नको लागि जनताको सहभागिता र लगानीलाई आत्मसाथ गरिएको उनले बताइन्। ४ लाख ऋण बोकेका माझी परिवारले ऋण मात्रै देख्नु तर आफ्नो अचल सम्पत्तिको मूल्य बढेको नदेख्नु बिडम्बनापूर्ण भएको उनको भनाइ छ। कसरी आयो यो अवस्था ? २०७२ साल वैशाख १२ गते गएको भूकम्प र त्यसपछिका धक्काको केन्द्रबिन्दु सिन्धुपाल्चोक नै भइरहेका बेला यहाँका नागरिक कष्टमा थिए। वैशाख १२, वैशाख २९ लगायतमा गएका भूकम्पका ठूला धक्काहरूले घरहरू भत्काएको मात्र थिएन, अब कसरी बाँच्ने होला भन्ने चिन्ताले सताएको थियो। भूकम्पले सर्वनास गरेपछि सरकारले क्षति पुगेका घरका लागि प्रतिघर ३ लाख रुपैयाँ दिने निर्णय गरेको थियो, त्यतिबेला। सोही रकम वितरणका लागि पुनर्निर्माण प्राधिकरणसमेत गठन गरी रकम वितरण गर्न सहजीकरण गरेको थियो सरकारले। भूकम्पले सर्वस्व लगेपछि नागरिक पीडामा रहेका बेला स्वेता खड्काको अगुवाइमा स्वेता श्री फाउन्डेसनले सिन्धुपाल्चोकको चौतारा साँगाचोकगढी नगरपालिका१४ को माझी समुदायको ५३ घर अर्थात् पूरै बस्ती बनाइदिने घोषणा गर्यो। नायिका खड्काले आफ्नै नाममा खोलेको सो फाउन्डेसन त्यतिबेला चर्चामा थियो। नायक श्रीकृष्ण श्रेष्ठको निधन भएका कारण पनि स्वेताले दर्शकको सहानुभूति पाइरहेकी थिइन्। ०७४ जेठ १५ मा बस्ती निर्माण शुभारम्भ हुँदा त्यहाँका नागरिक कम्ती खुसी थिएनन्। माझी बस्ती निर्माण हुने भएपछि इन्द्रावती नदी किनारको झ्याँडी टोलको रौनक नै फरक थियो। नायिका खड्काले निर्माण गर्ने भनिएको सो बस्ती हेर्न मुलुकका चर्चित कलाकारदेखि सेलीब्रेटीहरू पनि त्यहाँ पुगेका थिए। फाउन्डेसनकी अध्यक्ष खड्का र पुनर्निर्माण प्राधिकरणका तत्कालीन कार्यकारी प्रमुख डा गोविन्द पोखरेलले बस्तीन निर्माणको शिलान्यास गरेका थिए। आवास निर्माणका लागि ३ लाख सरकारी अनुदान र ऋण गरी ३ करोड ७१ लाख जुटाउने र समग्र भौतिक संरचना निर्माणमा फाउन्डेसनले २ करोड ९ लाख रुपैयाँ सहयोग गर्ने गरी एकीकृत बस्ती विकासको काम थालिएको थियो। स्वेता श्री फाउन्डेसनले बस्ती निर्माणका लागि देश विदेशबाट पैसा संकलन गर्यो। नेपालकै कतिपय बैंक तथा वित्तीय संस्थाहरूले सो संस्थालाई सहयोग पनि गरे। माछापुच्छ्रे बैंकले ७ लाख रुपैयाँ सहयोग गरेको सो बस्ती निर्माणमा अन्य थुप्रै संघसंस्थाहरूले पनि सहयोग गरेका थिए। भौतिक पूर्वाधार मन्त्रालयले १ करोड २१ लाख ६१ हजार ७ सय ५८ रुपैयाँ बस्ती निर्माणको लागि छुट्ट्याएको थियो। बस्ती निर्माण प्रारम्भ भए लगत्तै फाउन्डेसनले निर्माणका लागि रकम अपुग भएको भन्दै स्थानीयलाई बैंकसँग ऋण लिन अनुरोध गर्यो। बैंकले माझी समुदायलाई ऋण दिन आनाकानी गरेपछि फाउन्डेसन जमानत बस्ने गरी लक्ष्मी सनराइज बैंक (तत्कालीन लक्ष्मी बैंक) चौतारा शाखाबाट २ करोड ७३ लाख रुपैयाँ ऋण लिएर बस्ती निर्माण सुरु गरिएको थियो। प्रतिघर ४ लाख रुपैयाँ बैंकले दिएको ऋण र पुनर्निर्माण प्राधिकरणले दिएको ३ लाख गरी ७ लाख रुपैयाँमा घर बनाइएका थिए। तर, ऋण, ती सोझा माझीहरूको थाप्लोमा थियो। जुन कुरा कतिपय माझीहरूलाई सुरुमा थाहासमेत थिएन। दिनभर कमाएर बिहान बेलुकीको छाक टार्ने माझीहरूसँग किस्ता तिर्ने हैसियत पनि थिएन। ऋणबापतको रकम माझी स्वयम्ले तिर्ने भन्ने सम्झौता भएको स्वेताको तर्क छ। तर, माझीहरू त्यस विषयमा थाहा नभएको र सहयोग आएकाले खड्काले भनेअनुसार कागजातमा ल्याप्चे हानेको बताउँछन्। फाउन्डेसन सो ऋणमा ग्यारेन्टी भने बसेको थियो र सोहीअनुसार ऋण प्रवाह भएको थियो। सम्झौताको बुँदा नम्बर ५ मा फाउन्डेसनको दायित्वबारे पनि उल्लेख छ। तर, बैंकमा धितो भने माझी समुदायकै जग्गा राखिएको थियो। यसको अर्थ ऋण तिर्न नसकेको अवस्थामा माझीहरूकै जग्गा लिलाम हुने सर्त थियो। जुन सर्तका बारेमा कतिपय माझीहरू जानकार नै थिएनन्। बैंकले ऋण दिएपछि त किस्ता उठाउनु नै पर्यो। तर, बैंकलाई लामो समयसम्म सावाँ र ब्याज आएन। माझीहरूले तिर्न सक्ने स्थिति यसै पनि थिएन। स्वेता फाउन्डेसनले पनि ऋण तिर्ने कुरामा खास मतलब गर्न छोड्यो। लामो समयसम्म किस्ता नतिरेपछि बैंकले ०८० असोज ४ गते लिलामी प्रक्रियाको सूचना निकाल्यो। बैंक (साविक लक्ष्मी बैंक) र स्वेता श्री फाउडेसनबीच भएको कर्जा लगानीसम्बन्धी सम्झौताबमोजिम स्वेता श्री फाउन्डेसनको सिफारिसमा ऋणीहरूले बैंकबाट उपयोग गरेको कर्जाको बक्यौता रकम तिरी बुझाई कर्जा नियमित गर्नका लागि कर्जा सिफारिसकर्ता स्वेता श्री फाउन्डेसन र ऋणी तथा जनमानकर्तालाई पटकपटक लिखित तथा मौखिक ताकेता गर्यो। यति गर्दासमेत बेवास्ता गरी कर्जा नियमित नगरेका कारण सूचना निकाल्नु परेको बैंकले जनाएको छ। बैंकको ऋण त उहाँहरूले नै तिर्ने हो। उहाँहरूलाई बैंकको ऋण तिर्न सक्ने बनाउन हामी विभिन्न आयआर्जनका सीपहरू प्रदान गर्नेछौं। श्वेता खडका,श्वेता श्री फाउण्डेसन बैंक र स्वेता श्री फाउन्डेसनबीच ०७५ असार २६ गते भएको सम्झौताबमोजिम उपरोक्त ऋणीहरूलाई कर्जा प्रवाह भएको र सम्झौताको दफा ५ बमोजिम ऋणीले कर्जा नतिरेको खण्डमा बाँकी बक्यौता कर्जा तिर्ने दायित्व स्वेता श्री फाउन्डेसनको हुनेछ भनी सम्झौता भएको हुँदा सो सम्झौताबमोजिम बैंकको कर्जा चुक्ता गर्नु अनुरोध गरिँदा पनि नतिरेपछि सूचना जारी गरिएको हो, बैंकले भनेको छ, ऋण र ब्याज नतिरे हामी कानुनबमोजिम ऋणी र स्वेता श्री फाउन्डेसन उपरसमेत आवश्यक कारबाही चलाउँछौं। फाउन्डेसनकै जमानतमा बैंकले पीडितलाई २ प्रतिशत ब्याजमा सहुलियत ऋण उपलब्ध गराएको थियो। माझीहरूको सो घर बैंकको ऋणले मात्र बनेको थिएन। बरु सरकारले दिएको ३ लाखसमेत सो घरमा परेको थियो। अझ कतिपय माझीहरूले त ऋण लिएर भन्ने थाहा पाएको भए घर नै बनाउनु किन पथ्र्यो र, जसोतसो जीविका टरिहाल्थ्यो वा सरकारले दिएको रकममै पनि गाउँमा बस्ने घर बन्थ्यो नि भनिरहेका छन्। आफूले सरकारको सहयोगमा समेत र दातृसंस्था स्वेता फाउन्डेसनमार्फत पैसा पाएर घर बनाएको र अहिले आएर बैंकले लिलामी गर्न लागेको भन्दै बैंकको सूचना आएको केही दिनपछि स्थानीय ६० परिवारले उच्च अदालतमा लिलामी प्रक्रिया रोक्न माग गर्दै रिट दायर गरेका थिए। माछा मार्नु, बालुवा झिक्ने जस्ता काम गरेर माझी परिवारलाई महिनामा सात हजार जुटाउन मुस्किल पर्ने र ऋण तिर्न नसक्ने भन्दै उनीहरूले अदालत गुहारेका हुन्। के छ रिटमा ? २०७२ साल वैशाख १२ गते आएको विनाशकारी भूकम्पको कारण हामी निवेदकहरू घरबारविहीन हुन पुगेको र तत्कालीन समयमा सरकारबाट भूकम्पको कारण पूर्णरूपमा क्षति पुगेका घरहरूलाई तीन किस्ता गरेर पुनर्निर्माणका लागि ३ लाख रुपैयाँ दिने भनी निर्णय भएकोमा हामी माझी बस्तीका सबैले उक्त पुनर्निर्माणबापत प्राप्त हुने रकमले जे जस्तो घर निर्माण हुन्छ सोही अनुसारको घर निर्माण गर्ने मनसाय बनाइ बसेको अवस्थामा विपक्षी स्वेता श्री फाउन्डेसनका अध्यक्ष स्वेता भन्ने रन्जना खड्काले भूकम्पले भत्काएको तपाईंहरूको घरको पुनर्निर्माणका लागि मेरो फाउन्डेसनले सहयोग गर्छ भनी प्रस्ताव गरेपछि मुलुककै विख्यात नायिकाको प्रस्तावमा हामी विश्वस्त भयांै। नाम कमाइसकेपछि त्यसको जस पनि कसरी लिने भन्ने फाउन्डेसनले जान्नुपर्छ । माझी समुदायलाई यसरी बिचल्ली बनाएर पन्छनु हुँदैन। उद्धव नेपाल,वडा अध्यक्ष निजको प्रस्तावबमोजिम भूकम्पले भताभुङ पारेपछि उदास र उदेक लाग्दो यो अवस्थाबाट एउटा सुन्दर, शान्त र मनमोहक बस्ती बनाउने र त्यसको लागि सरकारले दिने अनुदानसमेत गरी नपुग थप रकम हाललाई हामीहरूको जग्गा धितो राखी प्राप्त भएको रकम प्रयोग गर्ने र पछि उक्त ऋण रकमको सावाँ ब्याज विपक्षी फाउन्डेसनले बेहोर्ने र सो सम्पूर्ण कामको जिम्मा विपक्षी फाउन्डेसन र विपक्षी मध्येकी स्वेता भन्ने रन्जना खड्काले भनेपछि हामी निवेदकहरूले सोहीबमोजिम राष्ट्रिय पुनर्निर्माण प्राधिकरणबाट प्राप्त भएको ३ लाख रुपैयाँ र साविकको लक्ष्मी बैंकमा हाम्रो घडेरी जग्गा धितो राखी सहुलियत ऋण सहयोगमा चौतारा साँगाचोकगढी१४ मा अवस्थित हामीहरूको जग्गामा एकीकृत नमुना माझी बस्ती निर्माण भएको हो। यसरी उक्त नमुना बस्ती निर्माण सम्पन्न भई हाल हामीहरूले बसोबास गरिरहेका थियौं भने बैंकबाट लिएको ऋणको सावाँ ब्याज हामी भुक्ता गर्न सक्दैनांै तसर्थ सो सावाँ ब्याज तपाईंले नै अबिलम्ब भुक्तानी गरी दिनुहोस् भनी विपक्षीमध्येको स्वेता श्री फाउन्डेसन र उक्त फाउन्डेसनको अध्यक्ष विपक्षी मध्येका स्वेता भन्ने रन्जना खड्कालाई पटकपटक जानकारी गराउँदा तपाईंहरू ढुक्क हुनुस् हामी सहयोग गर्ने छौं भनी आश्वासन दिनु भए तापनि हालसम्म कुनै सहयोग प्राप्त हुन सकेको थिएन। यसैबीच २०८० असोज ४ गते अचानक ऋण कर्जा चुक्ता गर्ने भनी हामीहरूको नामसमेत प्रकाशित गरी विपक्षी बैंकबाट ३५ दिने सूचना जारी गरिएको रहेछ। हाम्रो खेतीपातीले वर्षभरि खानसम्म नपुगिरहेको अवस्थामा तथा भएको रकमसमेत घर निर्माण गर्दा आर्थिक भार परेको अवस्थासमेतमा विपक्षी बैंकहरूलाई भुक्तानि दिनुपर्ने मासिक किस्ता रकम तिर्नका लागि हाम्रो कुनै आय उपाए नरहेको प्रष्ट छ। वर्षभरि खेतीपाती तथा नदीमा माछा मारेर आएको रकमले खानसमेत नपुग्ने अवस्थाका हामीले मासिक रूपमा करिब ७ हजार रुपैयाँको ऋण किस्ता तिर्नमाथि उल्लेखित कारण तथा बेरोजगारी समेतले गर्दा असमर्थ रहेकोमा हामीहरू समेतको नाममा लिलामीको सूचना प्रकाशित गरी कर्जा तिर्न आउनु होला भन्ने पत्राचार भएको थियो। हामीहरूले यस सम्बन्धमा के रहेछ ? हामीहरूको कर्जा तिर्ने तथा घर निर्माण सम्बन्धमा सम्पूर्ण व्यवस्थाहरू मिलाइसकेको छौं भनी विपक्षी फाउन्डेसनले आश्वासन दिएकोमा हाल कसरी हाम्रो नाममा सूचना जारी भएको हो भनी स्वेता श्री फाउन्डेसनका अध्यक्ष स्वेता भन्ने रन्जना खड्कालाई सम्पर्क गर्दा कुनै चासो र प्रतिक्रिया नदिएको र बैंकमा बुझ्न जाँदा उक्त रकम नतिरे नबुझाए हामीहरू बसोबास गरिरहेको जग्गासमेत लिलाम गरी रकम असुलउपर गर्ने सक्ने भन्ने जवाफ प्राप्त भयो। तसर्थ साविक लक्ष्मी बैंकबाट कायम हुन आएको विपक्षी लक्ष्मी सनराइज बैंक चौतारा शाखा सिन्धुपाल्चोकबाट जारी भएको पत्र र बैंकले प्रकाशित गरेको सूचनाको सम्बन्धमा भए गरेका सम्पूर्ण निर्णयबिरुद्ध अन्य वैकल्पिक उपचारको अभावमा प्रस्तुत रिट निवेदन लिई यस सम्मानित अदालत समक्ष उपस्थित भएका छौं। अनियमितताको आरोप एकीकृत बस्ती निर्माणको क्रममा नायिका खड्काको संस्था स्वेता श्री फाउन्डेसनलाई अनियमितता गरेको आरोपसमेत लागेको छ। बस्ती निर्माणमा लागेकी खड्कालाई यस्तो आरोप लगोपछि सांसदसहितको टोलीलाई बस्ती निर्माण स्थलमा राखेर फाउन्डेसनले सार्वजनिक सुनुवाइसमेत गरेको थियो। फाउन्डेसनले बस्ती निर्माणमा अनियमितता नगरेको प्रष्ट्याएको थियो। तर, स्थानीयले फाउन्डेसनले बस्ती बनाउन के कति खर्च लाग्यो र के कति रकम उठ्यो भन्ने सार्वजनिक नगरेको बताउँदै आएका छन्। फाउन्डेसनले बस्ती बनाउन भन्दै देश विदेशबाट पैसा संकलन गरेको छ, स्थानीय दिनेश माझीले भने, तर अहिलेसम्म के कति उठ्यो र कति खर्च भयो भन्ने फाउन्डेसनले सार्वजनिक नगरेकाले हामीलाई फाउन्डेसनले तलमाथि गरेको भन्ने शंका छ। स्वेताले सुरुमा पैसाको लगानी फिर्ता हुने शर्तमा गरिएको र उनले बस्तीमा थप कुनै सहयोग र लगानी नगरेको माझीहरूको भनाइ छ। घरै छैन भने जिन्दगीको भर पनि कम लाग्ने रहेछ । बुढेसकाल लाग्यो, थातथलो छाडेर कहाँ जानु ? चन्द्रमाया माझी, स्थानीय खड्काले भने आफूले बस्ती निर्माण गर्न फिल्म, विज्ञापन लगायतबाट कमाएको धेरै रकम खर्च गरेको बताइन्। तर, यति नै रकम सहयोग गरेंँ भन्ने हिसाब आपूले नराखेको उनले बताइन्। स्वदेश र विदेशका विभिन्न व्यक्ति र संस्थाबाट बस्ती बनाउनका लागि उठाएको रकमको हिसावकिताब स्वेता श्री फाउन्डेसनले सार्वजनिक पनि गरेको छैन।"
टिकटक प्रतिबन्ध देश र जनताको हितमा,"सरकारले टिकटकमाथि प्रतिबन्ध लगाएपछि सस्तो लोकप्रियताका लागि राजनीति गर्ने केही नेताहरूमा रुवावासी चलेको छ। अर्थात्, टिकटकमाथिको प्रतिबन्ध केही नेपाली टिकटक र नेताहरू लाई पचेको छैन। किनभने टिकटक कै कारण उनीहरूको रातारात उदय भयो। टिकटकमाथि प्रतिबन्ध लगाउने सरकारको निर्णय जायज मात्र नभई समय सान्दर्भिक छ। सामाजिक सञ्जाललाई दुरुपयोग गरेर विभिन्न समुदाय, धर्म, संस्कृति र भेषभूषाका व्यक्तिहरूबीचको सामाजिक सद्भाव र पारिवारिक एकतामाथि खलल पुर्याउने काम भएको थियो। त्यसका लागि टिकटकलाई नै सबैभन्दा बढी माध्यम बनाइएको पाइयो। केही समय अघि देशका विभिन्न स्थानमा भएका धार्मिक सद्भाव बिथोल्ने दुष्प्रयासलाई नै हेरौं। त्यति बेला हिंसात्मक भाषण दिनेदेखि एक अर्काको धर्ममाथि आँच पुग्ने किसिमका अभिव्यक्ति दिने अधिकांश हर्कतहरू टिकटककै माध्यमबाट भएका थिए। मुलुकको सुरक्षा जोखिममा हुँदा सरकारले जुनसुकै बेला टिकटक जस्ता अन्य सामाजिक सञ्जालमाथि प्रतिबन्ध लगाउनु नै पर्छ। टिकटक जस्ता सामाजिक सञ्जालमार्फत बर्सेनि अर्बौं रुपैयाँ देशबाट बाहिर गइरहेको छ भने अर्कोतर्फ लाइक, कमेन्ट र फलोअर्सका लागि अश्लीलता र आफ्नै ज्यानै जाने किसिमको जोखिमपूर्ण कामसमेत गरिरहेका थुप्रै घटना छन्। टिकटकमार्फत हुने ठगी, चरित्र हत्या, ब्ल्याकमेलिङ लगायतका आपराधिक गतिविधिविरुद्ध नेपाल प्रहरीको साइबर ब्युरोमा उजुरीका चाङ छन्। टिकटक हाम्रो समाज र देशका लागि कति घातक छ भन्ने यसबाट प्रस्ट पार्छ। टिकटकले नेपाली नागरिकबाट जम्मा गर्ने डेटालाई समेत दुरुपयोग गर्दै आएको कुरा पनि सुनिन्छ। तसर्थ सरकारले टिकटकमाथि लगाएको प्रतिबन्ध देश र जनताको हितमा छ। समाजभित्र फैलिँदै गएको विकृतिलाई नियन्त्रण गर्न र समग्रमा देशलाई ठूलो जोखिमबाट जोगाउन सरकारको यस निर्णयले सहयोग गर्छ। त्यसैले यसको विरोध गर्नुको कुनै तुक छैन। (यादव जसपा नेपालका प्रमुख सचेतक हुन्।)"
पर्यटकको रोजाइमा रुप्से झरना,"म्याग्दी : साथीहरुसँग मुस्ताङ घुम्न निस्किएका बेनीका गोपाल पौडेलको १० जनाको समूह बिहीबार दिउँसो करिब एक घण्टा म्याग्दीको अन्नपूर्ण गाउँपालिका३ रुप्से झरना र अन्धगल्छी क्षेत्रमै भुल्यो। बेनीजोमसोम सडकको छेउमै रहेको रुप्से झरनाको सुन्दरताले मुस्ताङ हिँडकी बेनीकी कमलकुमारी पुर्जालाई पनि लोभ्यायो। 'अग्लो पहाडबाट खस्ने झरनालाई पृष्ठभूमि बनाएर तस्बिर, भिडियो नखिची मुस्ताङ छिर्नै मन लागेन,' उनले भनिन्, 'तह तहको पहाडबाट खसेको झरनाको सुन्दरताले मोहनी लगायो।' पौडेल र पुर्जा मात्र होइन, मुस्ताङ भ्रमणमा आउने सबै पर्यटकले रुप्से झरनामा घण्टौँ समय बिताउँछन्। रुप्से झरनामा बिहानदेखि साँझसम्म अवलोकन गर्ने, तस्बिर र भिडियो खिचाउने पर्यटकको भीड लाग्ने गरेको वडासदस्य लालबहादुर पुनले बताए। जिल्ला ट्राफिक कार्यालयका अनुसार रुप्से झरनालाई समेटेको बेनीजोमसोम सडक भएर औसत दैनिक तीन सय गाडी र मोटरसाइकल आवतजावत गर्दछन्। असोज, कात्तिक, चैत र वैशाख महिनामा यो सडक भएर आवतजावत गर्ने पर्यटकको सङ्ख्या दैनिक एक हजार जनाभन्दा बढी हुने गरेको छ। मोटरसाइकल, निजी तथा भाडाका जिप चढेर मुस्ताङ आउनेजाने पर्यटक यस झरनामा गाडी रोकेर पनि केहीबेर प्रकृतिमा रमाउन् पुग्छन्। झरनाको नजिकै संसारकै गहिरो अन्धगल्छी पनि छ। धौलागिरि र अन्नपूर्ण हिमालको बीच भएर बग्ने कालीगण्डकीले बनाएको अन्धगल्छीको खोँचलाई विश्वकै गहिरो मानिएको छ। तीन वर्षअघिको बाढी र पहिराले रुप्से झरना नजिकका पर्यटकीय पूर्वाधार बगाएको थियो। बाढीले क्षति गरेर झरना र अन्धगल्छी वरपरको सुन्दरतामा असर गरे पनि पर्यटक भने घटेका छैनन्। झरनाको नजिकै हालै बेलिब्रिज निर्माण गरिएको छ। पहिरो पन्छाएर सडक फराकिलो बनाएपछि जिप तथा मोटरसाइकल पार्किङ गर्न सहज भएको छ। ठूला गाडीमा आउने पर्यटकलाई अटाउन व्यवस्थित पार्किङको आवश्यकता छ। रुप्से झरना र अन्धगल्छी पर्यटकीय महत्वको भए पनि यसबाट स्थानीयवासीले उचित लाभ लिन सकेका छैनन्। व्यवस्थित पार्किङ, सार्वजनिक शौचालय, चिया तथा खाजा पसल सञ्चालन गरेर त्यसबाट रोजगारी सिर्जना गर्न र स्थानीय तहको आयस्रोत वृद्धि गर्न सक्ने सम्भावना छ। झरना र गल्छीसम्म पुग्न व्यवस्थित पदमार्ग, तस्बिर, भिडियो खिच्ने सुरक्षित ठाउँ बनाउनुपर्ने काठमाडौँबाट आएकी रविना थापाले बताइन्। विसं १९७५ मा ७५ पैसाको हुलाकी टिकटमा रुप्से झरनाको फोटो टाँसिए पनि अहिले उक्त टिकट प्रचलनमा छैन। झरनामा कान्छा भूमेदेवताको बासस्थान रहेको विश्वासले हरेक वर्षको जेठ महिनामा स्थानीयवासीले बोका बलि चढाउने गर्छन्। झरनालाई धार्मिक गन्तव्य पनि बनाउन सकिने सम्भावना छ। अन्नपूर्ण गाउँपालिकाका अध्यक्ष भारतकुमार पुनले संघीय सरकारबाट चालु आर्थिक वर्षका लागि प्राप्त रु ८० लाख अनुदानबाट रुप्से झरना र अन्धगल्छीलाई व्यवस्थित गर्न पूर्वाधार निर्माण गर्न लागिएको बताए।"
"छठपर्व विधिवत रुपमा सुरू, आज 'नहायखाय'","विराटनगर : मिथिलाबासीको साझा पर्वको रुपमा स्थापित भएको छठ पर्वको रौनकता तराई मधेशमा सर्वत्र छाएको छ । आजदेखि विधिवत रुपमा छठ पर्व तराई मधेशमा सुरु भएको हो । पर्वको प्रारम्भ ब्र्तालुले आज नहायखाय विधिबाट गर्दैछन् आइतबार बेलुका अस्ताउँदै गरेको सूर्यलाई अर्घ दिएसँगै सुरु हुने छठ पर्व सोमबार सप्तमी तिथिमा उदाउँदो सूर्यलाई अर्घ दिएर विधिवतरुपमा समापन हुनेछ । उदाउँदो सूर्यलाई अर्घ दिँदै चार दिनसम्म मनाउने छठ पर्वको सोमबार समापन हुनेछ । कार्तिक शुल्कपक्ष चतुर्थी तिथिदेखि सुरु भएको छठ पर्व सप्तमी तीथिमा उदाउँदो सूर्यलाई अर्घ दिइ विधिवत रुपमा समापन हुनेगर्छ। शारीरिक कष्ट हरण,चर्मरोगको निवारण तथा दरिद्रपन नष्ट र पुत्र प्राप्ति लागि भगवान सूर्यको पूजा आराधनास्वरुप छठ पर्व मनाउने परम्परा मिथिला अञ्चलमा रहेको छ । कार्तिक र चैत्र गरी वर्षको दुईपटक छठ पर्व मनाइने गरिन्छ। कार्तिकमा मनाइने छठ पर्वमा हिन्दु धर्मालम्बीहरुले प्रार्थना वा आराधानको निम्ति गर्छन् भने चैत्रे छठमा कार्तिक महिना गरिएको आराधना पूरा हुने जनविश्वास रहेकाले चैते छठको बर्सेनि रौनकता बढ्दै गएको हो । चैत्रे छठमा गरिने आराधनाले एक महिनाभित्र सोचेको कुरा पूरा हुने जनविश्वास रहेको पण्डित मृतुञ्जय झाले बताए । सत्य,अहिंसाप्रति मानवको रुचि बढाउने र सबै जीवप्रति सहानुभूति राख्न अभिप्रेरित गर्ने मिथिलाबासीको महत्वपूर्ण पर्वको रुपमा स्थापित हुँदै आएको छठ पर्व चैत्र शुल्क पक्षको चौथी तिथिदेखि नै आरम्भ हुन्छ । सप्तमी तिथिको उदाउँदौ सूर्यलाई अर्घ दिई समापन हुने यो पर्वमा पहिलो दिन चतुर्थी तिथिमा अरबाअरबाइन वा नुहाइ खान भन्ने गरिन्छ। पहिलो दिन ब्रतालुहरुले खोला,नाला,नदी,पोखरी वा जलासयमा गई स्नान गरेर पवित्र भइ चोखो खाना खाने गर्छन् । ब्रतालुहरुले पहिलो दिनदेखि नै माछामासु,लसुन,प्याज र कोदो नखाइ अरवा वा सादा नुन विनाको खाना खाने प्रचलन रहिआएको छ । पञ्चमी तिथिको दिन खरना गरिन्छ। खरना अस्ताउँदै सूर्यलाई अर्घ दिनुभन्दा अघिलो दिन गर्ने भएकाले खरनाको दिन ब्रतालुहरु ब्रत लिने गरिन्छ । सोही दिन साँझपख नुहाएर पवित्र (चोखो)भई आपनो कूल देवता स्थापना गरेको पूजा घरमा नयाँ चुल्हो स्थापना गरी प्रसादको लागि खिर बनाउछन्। प्रसादको रुपमा पाकेको केरा र खिरलाई उतम मानिन्छ । षष्ठीको तिथिमा ओखलमा कुटिएको गहुको पिठोबाट बनेको ठकुवासहितका मिष्टान परिकार र पिठोबाट विभिन्न खाद्यसामग्री बनाइन्छ । छठ पूजाका लागी बनाउने सम्रगी अपवित्र भए अनिष्ट हुने जनविश्वास रहेकाले साम्रगी बनाउँदा अति नै चनाखो हुनुपर्ने प महेन्द्रनारायण ठाकुरले बताए । पूजा सामग्री बनाउँदा महिलाले मंगल गीत गाउने गर्छन् । ब्रतालुहरुले तेस्रो दिन सन्ध्याकालीन अस्ताउन लागेको सूर्यलाई अर्घ दिनका लागि पानीमा पसेर सूर्य अस्ताउन्जेलसम्म आराधना गर्ने गर्छन् ।अर्घ दिने बेलामा ब्रतालुको दुवै हाथमा पिठार र सिन्दुर लगाएर अक्षत र फूल हालेर अन्य आराधनको निम्ति ल्याइएका साम्रग्री आलोपालो गरी सूर्यलाई अर्पण गरिन्छ । चौथो दिन अर्थात् सप्तमी तिथिको दिन उस्ताउँदै सूर्यलाई विधिपूर्वक अर्घ दिई छठ ब्रतको कथा सबै श्रद्धालुहरुलाई सुनाएर छठको समापन गरिन्छ। विराट राजाको क्षेत्रमा द्रोपतीसहित पाण्डवहरु अज्ञातवास वा गुप्तवास रहँदा सफल हुनका लागि सूर्यदेवलाई आराधना गरेदेखि छठपर्व मनाउन थालिएको कुरा महाभारतमा उल्लेख छ। छठ पर्वको पछाडि धार्मिकसँगै वैज्ञानिक मान्यता समेत रहेको पाइन्छ। यसैबीच विराटनगरमा शुक्रबार विपन्न परिवारलाई छठ पूजाका सामग्री वितरण गरेको छ । समाजसेवी सन्तोष कुमार साहका अनुसार करिब २ हजार बराबरको पूजा सामग्री र साडी दुई सय परिवारलाई वितरण गरेको हो ।"
करेन्ट लागेर बागलुङमा एक वृद्धको मृत्यु,बागलुङ : बागलुङको निसीखोला गाउँपालिका३ धुवाखोर काउलेमा शुक्रबार बिहान करेन्ट लागेर एक वृद्धको मृत्यु भएको छ । ६२ वर्षीय भाजबिर नेपालीको काउलेबाट धुवाखोरतर्फ जाने गोरेटो बाटोमा हिंड्ने क्रममा करेन्ट लागेर मृत्यु भएको जिल्ला प्रहरी कार्यालय बागलुङका प्रहरी नायव उपरीक्षक (डिएसपि) मदन केसीले जानकारी दिए । निसीखोला दोस्रो जलविद्युत आयोजनाबाट लगिएको विजुलीको तार भुईंमा लत्रिएको र सोही तारमा कुल्चिंदा करेन्ट लागेर नेपालीको घटनास्थलमै मृत्यु भएको प्रहरीले पुष्टि गरेको छ । घटनाको जानकारी पछि अनुसन्धान तथा कानुनी प्रक्रियाको लागि जिल्ला प्रहरी कार्यालय बागलुङबाट प्रहरी सहायक निरीक्षक गुरुप्रसाद न्यौपानेको कमाण्डमा ३ जना र इलाका प्रहरी कार्यालय बुर्तिबाङ बागलुङका प्रहरी निरीक्षक राजकुमार विकको कमाण्डमा ७ जना प्रहरी घटनास्थलमा खटिएको डिएसपि केसीले बताए ।
गैरकानुनी एपबाट टिकटक चलाए कारबाही,"काठमाडौं : सामाजिक सद्भावमा नराम्रो असर पुयाइरहेको भन्दै नेपाल सरकारले टिकटक बन्द गर्ने निर्णय गरेको छ। नेपाल सरकार मन्त्रिपरिषद्को कात्तिक २७ गतेको बैठकबाट सामाजिक सञ्जालको रूपमा प्रयोग भइरहेको टिकटक प्रयोगमा तत्काल रोक लगाउने निर्णय भएको थियो। टिकटकको माध्यमबाट देशभर सामाजिक सद्भाव एवम् सामाजिक वातावरणमा नकारात्मक असर परिरहेको सरकारको ठम्याइ थियो। तर, सरकारले निर्णय गरेको ४ दिन भइसक्दा पनि नेपालमा टिकटक बन्द हुन सकेको छैन। टिकटक चलाउँदै आएका यसका प्रयोगकर्ताले भीपीएनको माध्यमबाट सजिलै टिकटक चलाइरहेका छन्। केही इन्टरनेट सेवा प्रदायक कम्पनीले पनि सरकारको कदमलार्ई साथ दिएका छन्। केही इन्टरनेटमा टिकटक पूर्णतया बन्द भइसकेको छ। पछिल्लो समय निकै चर्चामा रहेको टिकटकमाथि सरकारले प्रतिबन्ध लगाएपछि सरोकारवाला संस्थाले विरोधसमेत गरेका थिए। तर, विभिन्न राजनैतिक तथा सामाजिक व्यक्तित्वहरूले टिकटक बन्द गराउनु सरकारको राम्रो काम भएको बताएका छन्। नेपाल दूरसञ्चार प्राधिकरणका निर्देशक तथा प्रवक्ता सन्तोष पौडेलका अनुसार प्राधिकरणले टिकटक बन्द गराउनका लागि पहल सुरु गरिसकेको छ। उनी भन्छन्, सरकारको निर्णय कार्यान्वयनका लागि दूरसञ्चार ऐन, २०५३ को दफा १५ ले दिएको अधिकार प्रयोग गरी सम्बन्धित सवै इन्टरनेट सेवा प्रदायकहरू र मोबाइल सेवा प्रदायकहरूलार्ई प्राधिकरणबाट निर्देशन दिइएको छ। केही सेवा प्रदायकको नेटवर्कबाट टिकटकमा पहुँच पुगिरहेको र टिकटक प्रयोग भइरहेको सूचना आएकाले तत्कालै बन्द गर्नुपर्ने उनले बताए। प्राधिकरणको निर्देशन कार्यान्वयन नगर्ने इन्टरनेट सेवा प्रदायकमाथि दूरसञ्चार ऐन, २०५३ को दफा ४७ बमोजिम प्राधिकरणबाट कारबाही हुने उनले बताए। नेपाल प्रहरीका प्रवक्ता कुवेर कडायत भन्छन्, गैरकानुनी एपहरू डाउनलोड गरी टिकटक चलाउँदा, व्यक्तिगत विवरणसमेत सुरक्षित हुँदैन। पछिल्लो समय टिकटकमा नराम्रा विषयवस्तु धेरै देखिन थालेपछि अपराधसमेत मौलाएको छ। भीपीएन जस्ता अनेक एपले व्यक्तिको मोबाइलमा रहेका सबै डाटामा एक्सेस लिनसक्ने र बैंकिङ एपको सुरक्षामासमेत असर पुयउने प्रवक्ता कडायत बताउँछन्। गैरकानुनी रूपमा यस्ता एप चलाउनेहरू प्रति कानुनी कारबाहीसमेत हुनसक्ने कडायतको दाबी छ। टिकटकमाथि रोक लगाएपछि यसको पक्षविपक्षमा आवाज उठिरहेको छ। प्रधानमन्त्री पुष्पकमल दाहाल प्रचण्डले समाजमा विसंगती, विकृति र अराजकता फैलाएकाले नेपालमा टिकटक बन्द गरिएको बताएका छन्। उनले राज्यलार्ई जिम्मेवारीबाट अगाडि बढ्न रोक्ने खालका प्रवृतिलार्ई के गरी नियन्त्रण गर्ने भन्ने छलफलपश्चात् टिकटक बन्द गर्ने निर्णय भएको बताएका छन्। सञ्चारमन्त्री रेखा शर्माले सामाजिक सञ्जाल विथोलिने गरी लगातार टिकटकमा प्रचारप्रसार भइरहेकाले प्रतिबन्ध लगाउन थालेको बताएकी छन्। उनी भन्छिन्, सामाजिक सञ्जाललार्ई नियमन गर्नका लागि सामाजिक सञ्जाल नियमन गर्ने निर्देशिकासमेत सरकारले ल्याएको छ। सवै प्रकारका सामाजिक सञ्जालबाट हुने गैरकानुनी कार्य, सामाजिक सद्भाव विथोल्ने प्रचार र सामग्रीको सूक्ष्म निगरानी सरकारले गर्छ। टिकटकमा परिवार र समाजमा बसेर हेर्न नसकिने सामग्री आउन थालेपछि सरकारले प्रतिबन्ध गरेको उनले बताइन्। कलाकार तथा फिल्म निर्माता दिपकराज गिरीले टिकटकमा विकृति मिसिएर आयो। लाइभमा अवाञ्छित गतिविधि भएको सुनियो, यसलार्ई नियमन गर्न जरुरी थियो भने। राप्रपा नेता राजेन्द्र लिङदेनले सामाजिक सञ्जालमा हुने विकृति र विसंगती नियमन र नियन्त्रण आवश्यक रहेको तर प्रतिबन्ध गरिनु ठीक नभएको बताए।"
