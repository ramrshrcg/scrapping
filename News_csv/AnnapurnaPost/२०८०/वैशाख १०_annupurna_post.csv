शीर्षक,विवरण
गाई जोगाऊँ,"गाई जोगाउनै पर्छ। सरकारको ध्यान यता जाओस्। तीन वर्षअघि मोरङको सुन्दरहरैंचाका गाईमा देखापरेको लम्पी स्किन रोग बेलैमा उपचार गरेको भए आज देशका ३० जिल्लामा फैलन पाउँदैनथ्यो। संक्रामक रूपमा रोग फैलन पाउँदैनथ्यो। किसानले करोडौं गुमाउनु पर्दैनथ्यो। तर, मानिसकै उपचारमा लापरबाही हाम्रो राज्यको ध्यान सुरुमै कहाँ पुग्थ्यो ! जब विपद् आउँछ, तबमात्रै होस खुलेजस्तो गर्ने सरकारी निकायको चरित्र नै बनिसकेको छ। देशभरका ३० जिल्लाका ११ हजारभन्दा धेरै गाई यतिबेला यो संक्रामक रोग भोगिरहेका छन्। केही सय संख्यामा मरिसकेका पनि छन्। राज्यले बेलामा उपचारको प्रबन्ध नगर्नु यसको मुख्य कारण हो। जसै देशभरका किसान मर्कामा पर्न थाले, बल्ल सरकार खोपको खोजी गर्दैछ। त्यो पनि कहिले आउँछ र गाईको उपचार हुन्छ ? किसान ढुक्क छैनन्। यो रोग लागेपछि गाईले दूध घटाउँछन्। फोका आउने, गाँठागुठी आउने, शरीरभरि धेरै घाउ हुने भएकाले दुख्ने हुन्छ। अनि गाईले कसरी दिन सक्छ र दूध ? कति त मर्छन् पनि। अफ्रिकामा उत्पत्ति भएको मानिएको लम्पी स्किन रोग नेपालमा खुला सीमा हुँदै प्रवेश गरेको हुनुपर्छ। गाईकै ओहोरदोहोर नभए पनि झिंगा, लामखुट्टे वा अरू कुनै कीराको टोकाइले रोग सारिहाल्छ। नेपालमा गाईभैंसीको गोठ र भकारो सफा सुग्घर हुँदैन। गाईभैंसी पनि प्राणी हुन र तिनलाई पनि सुबिस्ता भए धेरै दूध दिन्छन् भन्ने चेतनासम्म पनि कतिपय किसानमा पुग्न सकेको छैन। यसमा राज्यले सचेतनामूलक कार्यसमेत गर्न सक्नुपर्छ। लम्पी स्किन रोगविरुद्ध खोप रोग लागेका पशुलाई लगाएर हुँदैन। अब रोग नलागोस् भनेर अरू पशुहरूलाई लगाउने हो। अब सरकारले कहिले त्यो खोप ल्याउला र पशुहरूमा लगाउला कौतुहल मात्रै होइन किसानमा व्यग्र प्रतीक्षा छ। पहिल्यै खोप ल्याउन सकेका भए यति साह्रो संक्रमण फैलन सक्ने थिएन। हुने भइसकेपछि अब चाहिँ जतिसक्दो छिटो खोप भिœयाउन सरकार लाग्नुपर्छ। अब पनि खोप ल्याउन ढिला भयो भने देशभर यो रोग फैलन सक्छ। किसानलाई अरू नोक्सान हुन सक्छ। एकातिर पशुचौपायाको विनास र अर्काेतिर दूध अभाव हुन जान्छ। पौस्टिक आहार दूधको उत्पादन कमी हुन नदिनेतिर संवेदनशील हुन जरुरी छ। त्यसका लागि खोप आयात गर्नैपर्छ। गाई जोगाउनै पर्छ। सरकारको ध्यान यता जाओस्।"
क्रिकेटमा फड्को,"घरेलु भूमिमा चलिरहेको एसीसी प्रिमियर कप क्रिकेटमा पनि हाम्रा खेलाडीले उत्कृष्ट प्रदर्शन गरिरहेका छन्। ब्याटिङ र बलिङ दुवैमा हरेकले आफ्नो भूमिका निर्वाह गरिरहेका छन्। उनीहरूको जोस, जाँगर र उत्साह अनि समर्थकको साथ, सहयोगले नै पछिल्ला १४ मध्ये १३ खेलमा जित हासिल भएको छ। आईसीसी विश्वकप लिग २ अन्तर्गत नामिबियामा भएको शृंखलामा नेपालले पराजय बेहोरेपछि नेपाली क्रिकेट समर्थकमा निराशा छाएको थियो। खेलाडीमा पनि आफ्नो भविष्यलाई लिएर चिन्ता देखिएको थियो। एक किसिम नेपाली क्रिकेटको भविष्य नै अनिश्चयतर्फ उन्मुख थियो। हामीले त्यही बेला मोन्टी देसाईलाई नयाँ प्रशिक्षक ल्यायौं। उहाँ आएपछि लगातार सफलता मिलिरहेको छ। अझ भनौं अपेक्षा गरेभन्दा नगरेका बेला प्राप्त सफलताले अपार खुसी दिने रहेछ। यस्तै खुसी क्रिकेटले दिइरहेको छ। लिग २ का २४ खेल खेलिसक्दा नेपालले आठ खेलमा मात्रै जित हात पारेको थियो। नेपाल छैटौं स्थानबाट माथि उक्लिन सकेको थिएन। तत्कालीन कप्तान सन्दीप लामिछाने पक्राउ परेपछि त मैदानभित्र र बाहिर नेपाली क्रिकेटले साख नै गुमाउन पुगेको थियो। त्यस्तो अवस्थामा नेपालले शीर्ष पाँचमा रहेर एकदिवसीय मान्यता जोगाउला भन्नेमा सबैलाई शंका थियो। शीर्ष तीनमा रहँदै विश्वकप छनोटमा चयन होला भन्ने कसैले सोचेकै थिएनन्। नेपालले एकदिवसीय मान्यता जोगाउन बाँकी १२ खेलमध्ये नौवटा जित्नै पर्ने थियो। शीर्ष तीनमा रहन ११ खेल जित्नुपर्ने थियो। त्यस्तो अवस्थामा प्रशिक्षक देसाई उद्धारकर्ता बनेर आउनुभयो। खेलाडीलाई उत्साहको जादु नै भरिदिनुभयो। उहाँकै नेतृत्वमा नेपालले अन्तिम १२ मध्ये ११ खेल जितेर एकदिवसीय मान्यता मात्रै जोगाएन, विश्वकप क्वालिफायरमा पनि स्वतः छनोट भयो। नेपालले उत्कृष्ट नतिजा ल्याइरहेको छ। हरेक खेलमा नयाँनयाँ खेलाडी नायक बनिरहेका छन्। त्यसपछि नेपाली क्रिकेटको चर्चा संसारभर भयो। लिग २ अन्तर्गत घरेलु मैदानमा भएको संयुक्त अरब इमिरेट्स (यूएई) विरुद्धको अन्तिम खेलमा नेपालले २० हजारभन्दा बढी समर्थकमाझ ऐतिहासिक जितको खुसी साटेको थियो। यूएईलाई डकबर्थलेविस मेथडमा पराजित गर्दै नेपालले आगामी जुनजुलाईमा जिम्बावेमा हुने ग्लोबल छनोटको यात्रा तय गरेको थियो। तर, त्योभन्दा पनि बढी समर्थकको भीड र रूखको टुप्पामा बसेर खेल हेरेको समाचारले अन्तर्राष्ट्रिय सञ्चारमाध्यममा चर्चा कमायो। कीर्तिपुरस्थित त्रिवि अन्तर्राष्ट्रिय क्रिकेट मैदानको स्तरोन्नतिको विषयले पनि उत्तिकै चर्चा पायो। देसाईंले खेलाडीलाई एकजुट बनाउन महत्वपूर्ण भूमिका निर्वाह गर्नुभयो। उहाँको ह्यापी ड्रेसिङ रुमकै कारण लगातार सफलता हात परेको हो। उहाँको अठोट, आँट, भरोसा र विश्वासलाई खेलाडीले पनि कुशलतापूर्वक निर्वाह गरेका छन्। हामीले प्रशिक्षकका मागलाई सकेसम्म कार्यान्वयन गरेका छौं। खेलाडी र प्रशिक्षक खुसी भएकै कारण लगातार राम्रो नतिजा आइरहेको छ। हाम्रा खेलाडीले लगातार उत्कृष्ट प्रदर्शन गर्दै आए पनि ओपनिङ ब्याटिङ चिन्ताको विषय बनेको छ। पछिल्ला १४ खेलमा ओपनिङ जोडी दुई खेलमा मात्रै चल्न सकेको छ। यस्तै मध्यमक्रम पनि राम्रोसँग चल्न सकेको छैन। यो कुरालाई प्रशिक्षकले पनि राम्रोसँग नियालिरहनुभएको छ। तर, यस्तो अवस्थामा पनि नेपालले उत्कृष्ट नतिजा ल्याइरहेको छ। हरेक खेलमा नयाँनयाँ खेलाडी नायक बनिरहेका छन्। घरेलु भूमिमा चलिरहेको एसीसी प्रिमियर कप क्रिकेटमा पनि हाम्रा खेलाडीले उत्कृष्ट प्रदर्शन गरिरहेका छन्। ब्याटिङ र बलिङ दुवैमा हरेकले आफ्नो भूमिका निर्वाह गरिरहेका छन्। अधिकांश खेलाडी युवा छन्। उनीहरूको जोस, जाँगर र उत्साह अनि समर्थकको साथ, सहयोगले नै पछिल्ला १४ मध्ये १३ खेलमा जित हासिल भएको छ। आईसीसी विश्वकप लिग २ मा उत्कृष्ट प्रदर्शन गर्दै एकदिवसीय मान्यता जोगाउनुका साथै विश्वकप क्वालिफायरमा छनोट भएको नेपाली टोलीलाई सरकारले पनि सम्मान गरेको छ। यस्ता सम्मान र पुरस्कारले नै खेलाडीको मनोबल उच्च बनाउन मद्दत गर्दछ। एसीसी प्रिमियर कपमा उत्कृष्ट नतिजा निकाल्दै उच्च मनोबल लिएर नेपाली टोलीले आगामी कार्यदिशा निर्धारण गर्न सक्नुपर्छ। विश्वकप छनोट खेल पनि नजिकै आइसकेको छ। एसीसी प्रिमियर कपको प्रदर्शन र नतिजाले पनि विश्वकप छनोट खेलमा ठूलो मान्यता राख्दछ। एसीसी प्रिमियर कपमा उत्कृष्ट प्रदर्शन गर्दै उपाधि जित्न सक्यौं भने विश्वकप छनोटमा पनि उच्च मनोबलका साथ उत्रन सक्नेछौं। (चन्द नेपाल क्रिकेट संघ (क्यान) का अध्यक्ष हुन्।)"
कम मूल्य तोकेपछि खाद्यले पाएन गहुँ,"महेन्द्रनगर : सरकारले गहुँको समर्थन मूल्य प्रतिक्वीन्टल तीन हजार तीन सय ५१ रुपयाँ तोकेर गत चैत १६ देखि किसानका गहुँ खरिद गर्ने निर्णय गर्यो। तर, किसान गहुँ बिक्रीका लागि खाद्य व्यवस्था तथा व्यापार कम्पनी लिमिटेडमा गएनन्। लिमिटेडको कार्यालय महेन्द्रनगरले खरिद गर्ने निर्णय गरेपनि अहिलेसम्म खरिदका लागि गहुँ नै पाएको छैन। गा्रमीण क्षेत्रमा गहुँ प्रतिक्विन्टल चार हजारका दरले बिक्री भइरहेका बेला सरकारले चलनचल्तीको भन्दा न्यून मूल्य तोकेपछि किसानले खाद्यलाई गहुँ बिक्री नगरेका हुन् । खाद्य व्यवस्था तथा व्यापार कम्पनी लिमिटेडका निमित्त कार्यालय प्रमुख तपेन्द्र उपाध्यायले अहिलेसम्म गहुँ खरिद गर्न नसकेको बताए। हालसम्म एकजना किसान पनि गहुँ बिक्रीका लागि आएका छैनन्, उनले भने, हाम्रो भन्दा बढी मूल्य बजारमा छ, चैत १६ देखि गहुँ खरिद गर्ने भने पनि अहिलेसम्म एकजना किसान पनि गहुँ बिक्रीका लागि आउनुभएको छैन। उनले गहुँको मूल्य निर्धारणको निर्णयमा पुनर्विचार गर्न केन्द्रलाई आग्रह गरेको बताए। मूल्य निर्धारण मन्त्रीपरिषदको निर्णयबाट हुने भएकाले हामीले पुनर्विचारका लागि पठाएका छौं, उनले भने, गत वर्ष पनि हामीले लक्ष्य अनुसार गहुँ खरिद गर्न पाएनौं। उनका अनुसार यस वर्ष पाँच हजार क्वीन्टल गहुँ खरिद गर्ने लक्ष्य लिइएको थियो। यहाँका किसानले बिचौलियालाई फाइदा पुग्नेगरी सरकारले मूल्य तोक्ने गरेको भन्दै खाद्यलाई गहुँ बिक्री नगरेको बताएका छन्। कञ्चनपुरको बेदकोट नगरपालिका६ का कैलाश रानाले सरकारले तोकेकोभन्दा बढी मूल्यमा गाउँमै गहुँ बिक्री भइरहेको बताए। गाउँमै चार हजारका दरले बिक्री भइरहेको छ, खाद्यलाई घाटा खाएर किन गहुँ दिने ? उनले भने, यसवर्ष गहुँको उत्पादन राम्रो छ, गहुँको मूल्य अझै बढ्न सक्छ। उनले सरकारलाई गहुँ बिक्री नगरेको वर्षौं भइसकेको बताए। पाँच वर्षअघि गहुँ बिक्री गर्न गएको थिएँ, त्यसपछि गएको छैन उनले भने, अहिले गाउँमै राम्रो मूल्यमा बिक्री भइरहेको छ। अर्का किसान विसनदेव पन्तले खाद्यले चलनचल्तीको मूल्यभन्दा न्यून मूल्य तोकेका कारण गहुँ बिक्री गर्न नगएको बताए। सरकारले तोकेको मूल्यमा किसानलाई फाइदा हुँदैन, सरकारले किसानको उत्पादनको उचित मूल्य निर्धारण गर्न सकेन, उनले गुनासो गरे। कञ्चनपुरमा यस वर्ष ३२ हजार २ सय १० हेक्टरमा गहुँखेती गरिएको छ। गतवर्ष जिल्लामा गहुँको उत्पादकत्व ३ मेट्रिकटन प्रतिहेक्टर थियो। यस वर्ष साढे ३ मेट्रिक टन पुग्ने अनुमान छ। सरकारले चलनचल्तीको भन्दा न्यून मूल्य तोकेपछि किसानले खाद्यलाई गहुँ बिक्री नगरेका हुन् ।"
किन समस्यै समस्यामा छन् उद्योग ?,"उच्चलागत, कच्चापदार्थ अभाव, चर्को ब्याजदर, दक्ष श्रमिकको अभाव, बिजुली अभावलगायतका कारण उद्योग धराशायी भएका छन्। सरकारले पुँजीगत खर्च गर्न सकेको छैन। काठमाडौं : मुलुकको पहिलो उद्योग हो विराटनगर जुट मिल्स। १९९६ सालमा यो उद्योग स्थापना हुँदा विश्वमै उद्योग क्रान्ति को सुरुवात भएको थियो। त्यतिबेला अमेरिका, युरोप दोस्रो विश्वयुद्धको शिकार भइरहेका थिए। एसियामा परम्परागत शैलीका उद्योगहरू धमाधम खुल्दै थिए। विराटनगर जुट मिल्सपछि नेपालमा पनि एकपछि अर्को गरी उद्योग खुले। १९६० को दशकमा चिनी मिल, धागो मिल, कपडा मिल र सिमेन्ट मिल पनि सञ्चालनमा आए। तर, अहिले आएर त्यतिबेला खुलेका विराटनगर जुट मिल्स, हेटौंडा कपडा उद्योग, जनकपुर चुरोट कारखाना, गोरखकाली रबर उद्योग, बुटवल धागो कारखाना, नेपाल ओरियन्ट म्याग्नेसाइट प्रालिलगायतका सबै उद्योग बन्द छन्। विश्वले आज उद्योगधन्दा र विकासमा छलाङ मार्दा नेपालमा भने भएका उद्योगहरू संकटमा छन्। श्रीराम सुगर मिल्स, अन्नपूर्ण सुगर एन्ड जनरल इन्डस्ट्रिज, इन्दु शंकर चिनी उद्योग, लुम्बिनी सुगर इन्डस्ट्रिज प्रालिलगायत अधिकांश चिनी उद्योग बन्द भएका छन्। अन्नपूर्ण, सांग्रिलालगायतका पाँचतारे होटल बन्द भएका छन्। जेनतेन चलेका उद्योग पनि ओरालोतिर छन्। उद्योग सञ्चालन गर्नै कठिन भइरहेको उद्योगीहरू बताउँदैछन्। १९५० को दशकमा वेस्टर्न युरोप र अमेरिकामा उद्योग फस्टाएका थिए। पछि जापान हुँदै हङकङ, चीन, ताइबान, भियतनाम, थाइल्यान्डमा उद्योग फस्टाउन थाले। जापानले द्रुतगतिमा औद्योगीकरण गर्यो। विदेशी लगानी, प्रविधि ल्यायो। अमेरिकापछि जापान दोस्रो औद्योगीकरणमा अघि बढ्यो। नेपाल भने जहाँको तहीँ छ। अझ खस्केको छ। कुल गर्हस्थ्य उत्पादनमा उद्योगको हिस्सा ५६५ प्रतिशत मात्रै छ। यसमा ९० प्रतिशत साना उद्योगको हिस्सा रहे पनि सरकारले ठूला घरानालाई पोस्ने नीति लिएको छ। भारत, बंगलादेशले औद्योगिक वातावरणका लागि धेरै कानुनी सुधार गरेका छन्। नेपालले कडाइ गर्दै आएको छ, उद्योगी भरतराज आचार्य भन्छन्, चीन, भारतले सेज र वैदेशिक लगानी सुरु गर्दा नेपालले पनि सुरु गरेको थियो। तर, कस्ट अफ डुइङ बिजनेस लागत उच्च भएकाले उद्योग धराशायी भएको उद्योगीहरू बताउँछन्। मेक इन नेपाल, मेड इन नेपाल भने पनि कस्ट घटाउन नसके नेपाली उपभोक्ताले नेपाली वस्तु प्रयोग गर्दैनन्। उपभोक्ताले सस्तो मूल्यमा सामान पाउनुपर्छ। महँगोमा किन्न सक्दैनन्। सरकारले २०७१ मा १५ प्रतिशत महँगो भए पनि नेपाली वस्तु खरिद गर्नुपर्ने प्रावधान ल्यायो। तर, कार्यान्वयन गर्न सकेन। डब्लूटीओ, साफ्टालगायत धेरै ट्रेडलाई नेपालले स्वीकारेको छ। खुला बजारमुखी अर्थतन्त्रमा ग्लोबल सप्लाई चेनको पार्टमा नेपाल भएकाले निर्वाध रूपमा विदेशी सामान नेपाल आउँछन्। हाम्रो उत्पादन भनेर उपभोक्तालाई उपयोग गराउन बाध्यकारी व्यवस्था गर्न सकिने ठाउँ छैन, उद्योगी आचार्य भन्छन्, प्रतिस्पर्धी बन्दै गुणस्तरीय सामान दिन सक्नुपर्छ। उद्योग दर्ता, सञ्चालन र निष्कासन नीतिमा व्यापक सुधार गर्न आवश्यक भएको उद्योगीहरू बताउँछन्। उत्पादनको लागत घटाउनुपर्छ। जग्गा, ऊर्जा, श्रम, कर्जाको ब्याजदर र दर्ता प्रणालीमा लागत घटाउनुपर्छ। इनकम ट्याक्स, कस्टम ड्युटी, दोहोरो कर, करमा डुब्लिकेसनमा सुधार नगरी उद्योग फस्टाउन सक्दैनन् आचार्यले भने। वित्तीय स्रोतको सुनिश्चितता र कम ब्याजदरको ग्यारेन्टी गर्न आवश्यक भएको उद्योगी आचार्य बताउँछन्। भन्छन्, अपरेसन कष्ट (लजिस्टिङ) घटाउनुपर्ने छ। वातावरणीय प्रभाव मूल्यांकनमा पनि झन्झट छ। राष्ट्रिय तथ्यांकमा सुधार जरुरी छ। उद्योगको जीवन्तता दिन रेड कार्पेट नीति अबलम्बन गर्नुपर्छ। पुस्तान्तरण हुने गरी उद्योगको विकास गर्न सरकारले नीतिगत सुधार गर्न जरुरी छ।प्रतिस्पर्धा स्वस्थ भई प्रतिफल जीवन्त हुने वातावरण बनाउन सरकार चुकेको छ। माग र वितरणमा सन्तुलन कायम गर्न लक्ष्य निर्धारण गरी अघि बढ्न सके नेपालको औद्योगीकरण फस्टाउन सक्ने उद्योगीको सुझाव छ। उद्योगका समस्या विकराल बनेका छन्। सरकारी उद्योग मात्र धराशायी भएका होइनन्। निजी उद्योग पनि ध्वस्त भएका छन्। उद्योग चलाउनै नसक्ने भएपछि अधिकांश उद्योगी सजिलो व्यवसायमा हात हालेका छन्। उत्पादन छोडेर आयातीत शोरुमको बिक्रीमा रमाउन थालेका छन्। उद्योगको जीवन छोटो हुने, केही वर्षभित्रै धराशायी हुने भएकाले उद्योगीभन्दा व्यवसायीको बाहुल्यता छ। नेपाल घरेलु तथा साना उद्योग महासंघका अनुसार दर्ता भएका १ लाख १५ हजार २ सय ७८ साना उद्योग बन्द भइसकेका छन्। ६ लाख २ हजार ९ सय २१ उद्योग दर्ता भएकामा हाल दर्ता कायमै रहेको रहेको संख्या ४ लाख ८७ हजार ६ सय ४३ रहेको महासंघले जनाएको छ। कम्पनी रजिस्ट्रार कार्यालयका अनुसार दर्ता भएका कम्पनीमध्ये ७५ प्रतिशतले नवीकरण नगर्ने, विवरण अध्यावधिक गर्दैनन्। बन्द गर्न झन्झटिलो कानुन भएका कारण पनि उद्योगी थप मारमा परेका छन्। कति उद्योग तथा कम्पनी बन्द भए पनि सरकारले तथ्यांक नराखे पनि अधिकांश कम्पनी मृत अवस्थामा छन्। यी हुन् उद्योगका समस्याउच्चलागत, कच्चापदार्थ अभाव, चर्को ब्याजदर, दक्ष श्रमिकको अभाव, बिजुली अभावलगायतका कारण उद्योग धराशायी भएका छन्। सरकारले पुँजीगत खर्च गर्न सकेको छैन। जसले गर्दा निर्माणजन्य उद्योग धराशायी भएका छन्। त्यसो त पछिल्लो समयमा उद्योगीहरूले ब्याजदर चर्को भएको भन्दै देशव्यापी आन्दोलन गरे। तर, नेपाल उद्योग परिसंघका अधिकारी भने न्यून ब्याजदर हुँदैमा राष्ट्रिय उत्पादन नहुने बताउँछन्। ब्याजदर न्यून हुँदा पनि उत्पादन बढ्न नसक्नुमा नीतिसँग जोडिएर अन्य कार्यक्रम नआएकाले भएको उद्योगीहरूको अनुभव छ। उद्योग खोल्नका वातावरणीय प्रभाव मूल्यांकन गराउनै समय लाग्ने, उद्योगमैत्री वातावरण नभएकाले पुँजी पलायन भइरहेको छ। चेन बिजनेस भने फैलिरहेको छ। पुँजी विदेश पलायन भइरहेको छ। कृषिमा आधारित उद्योगलाई फस्टाउने काममा कसैले ध्यान दिएको छैन। कृषिमा कच्चा पदार्थ यहीँ छ। विदेशको मुख ताक्नु पर्दैन नेपाल घरेलु तथा साना उद्योग महासंघका अध्यक्ष उमेशप्रसाद सिंह भन्छन्, उत्पादन, बजार र प्रशोधनमा पनि ध्यान दिन सके उत्पादन बढ्छ। उद्योग विभागका अनुसार स्वदेशी तथा विदेशी गरी ८ हजार ९ सय ८० उद्योग दर्ता भएका छन्। ती उद्योगमा २८ खर्ब ७ अर्ब लगानी प्रस्ताव गरिएको छ। ६ लाख ७३ हजार ८ सय ६७ जनालाई रोजगारी दिने प्रतिबद्धता गरिएको थियो। तर, वास्तविक रूपमा उद्योगमा कति लगानी भयो, कतिले रोजगारी पाए, यकिन विवरण सरकारले राख्न सकेको छैन। उच्च लागतले थलिए उद्योग उद्योगको लागत अस्वाभाविक रूपमा बढिरहेको छ। जसले गर्दा स्वदेशी उद्योगको उत्पादन महँगा हुने गरेका छन्। विदेशमा उद्योगको लागत कम हुने, सरकारले पनि सहुलियत दिने गरेकाले सामग्री सस्ता हुन्छन्। उपभोक्ताले सस्तो छनोट गर्ने हुँदा स्वदेशी उत्पादनभन्दा विदेशी वस्तुनै उपयोग हुने गरेको छ। नेपाल उद्योग परिसंघका उपाध्यक्ष कृष्णप्रसाद अधिकारीले स्वदेशी उद्योगको लागत बढ्दा विदेशी सामानसँग प्रतिस्पर्धा गर्न नसकिएको बताउँछन्। सरकारले उद्योगलाई प्रोत्साहन गर्नुका साथै स्वदेशी वस्तु अनिवार्य उपयोग गर्ने नीति ल्याउन ढिलाइ गर्न नहुने अधिकारी बताउँछन्। भन्सारबाट विभिन्न वस्तु आयात भइरहेका छन्। खुला बोर्डरको सीमानाका कारण पनि चोरी पैठारी, न्यूनबिजीकरण भइरहेका छन्, अधिकारी भन्छन्, कोभिड घट्नासाथ, बोर्डर खुला हुनासाथ उद्योगका उत्पादन घट्छन्। प्रतिस्पर्धा गर्नै सक्दैनन्। स्वदेशी उत्पादनको प्रतिस्पर्धी क्षमता बढाउन सरकारले ध्यान दिएको छैन। लागत कम गर्न नसक्दा धेरै उद्यमीहरू हतोत्साहित भएका छन्। सजिलै आयात गर्ने नीतिमा कडाइ गर्दै स्वदेशमा उत्पादन अभियान चलाउने र भन्सारमा त्यस्ता वस्तुको दर भारी मात्रामा बढाउने व्यवस्था गर्नुपर्ने अधिकारी बताउँछन्। कच्चा पदार्थ मात्रै आयात गर्न नदिने, फिनिसिङका सामान आयातमा रोक लगाए यहाँका उद्योगको लागत कम गर्ने उद्योगीहरू बताउँछन्। विदेशबाट तयारी वस्तु लिन नपाइने व्यवस्था गरिएको छ। नेपाल कृषिप्रधान देश भनिए पनि पछिल्ला वर्षमा परनिर्भरता बढ्दै गएको छ। कृषिको व्यवसायीकरण, आधुनीकरण हुन सकेको छैन। कृषि, औषधि, खाद्य, लगायतमा आन्तरिक रूपमा प्रवद्र्धन गर्ने नीति ल्याउनुपर्ने उद्योगीले सरकारलाई सुझाव दिन्छन्। किन चर्कियो ब्याजदर ? पछिल्लो एक वर्षयता अर्थतन्त्र मन्दीमा गएको छ। संकटको डिलमा पुगेको अर्थतन्त्र जोगाउन सरकारले चासो देखाएको छैन। निजी क्षेत्र पनि रनभुल्लमा छ। ६७ प्रतिशतमा लिएको ब्याजदर एकैचोटी १६१७ प्रतिशत पुगेपछि निजी क्षेत्रले राष्ट्र बैंकविरुद्ध आन्दोलन नै चर्कायो। सरकारसँग वार्ता भए पनि निजी क्षेत्रले आन्दोलन फिर्ता लिएको थियो। सरकारले तुरुन्तै सिंगल डिजिटलमा कर्जा दिनुपर्ने सिंह बताउँछन्। मोरङ व्यापार संघका अध्यक्ष नवीन रिजालले आन्दोलनकै प्रभावले पछिल्लो समयमा ब्याजदर घट्न लागेको बताए। रिजाल भन्छन्, सरकारले ब्याजदर घटाउन पहल थालिरहेको छ। पछिल्लो समयमा केही प्रतिशत घटेको पनि छ। रिजालको संयोजकत्वमा देशभरका उद्योगी व्यवसायीहरू सरकार र नेपाल राष्ट्र बैंकविरुद्ध आन्दोलनमा उत्रिएका थिए। ब्याजदर महँगो भएपछि औद्योगिक क्षेत्र धराशायी बन्न पुगेको थियो। ब्याजदर बढ्दा लागत बढ्नुका साथै श्रमिकको ज्यालामा असर पुगेको थियो। अर्थतन्त्र पुरानै लयमा ल्याउन उद्योगी व्यवसायीहरू बैंकको ब्याजदर एकल बिन्दुमा ल्याउन पहल गरिरहेका छन्। १५२० दिनमा डेढ प्रतिशत ब्याज घटेको छ, रिजाल भन्छन्, हाम्रो आवाज राज्यलाई सुनाउन सफल भयौं। सोचेर मात्र नीति नियम लागू गर्नुपर्ने उनी बताउँछन्। ब्याज महँगो भएकाले उद्योगीहरू ९ प्रतिशतको १७ पुर्याइदा उद्योग धराशायी हुन पुगेको नेपाल घरेलु तथा साना उद्योग महासंघका अध्यक्ष उमेशप्रसाद सिंहले बताए। नवीकरण, पेनाल्टी, अन्य शीर्षकमा हुने खर्चले उद्योगले सास्ती पाइरहेका छन् उनले भने। तरलता अभाव कर्जा प्रवाह गर्न बैंकहरूसँग पर्याप्त तरलता (लगानीयोग्य पुँजी) छैन। पछिल्लो केही दिन यता बैंकमा निक्षेप संकलनमा सुधार भए पनि कर्जा प्रवाह हुन सकेको छैन। नेपाल उद्योग वाणिज्य संघ सुनसरीका पूर्वअध्यक्ष सरोज श्रेष्ठ भन्छन्, बैंकमा पछिल्लो साता केही निक्षेप संकलन भए पनि नयाँ उद्योग खोल्ने, कर्जा लिई हाल्ने र लगानी गर्ने वातावरण छैन। तरलता अभावका कारण अर्थतन्त्र चलायमान हुन सकेको छैन। सबै क्षेत्रमा मागमा कमी आएको छ। मागमा संकुचन भारीमात्रामा आएसँगै अर्थतन्त्रको इको सिष्टममै संकट आउन थालेको उद्योगी व्यवसायीहरू बताउँछन्। छैन कच्चा पदार्थ नेपालमा औद्योगिक वातावरण निर्माण नहुनुमा औद्योगिक कच्चा पदार्थको अभाव पनि हो। कतिपय अवस्थामा स्वदेशी कच्चा पदार्थ र प्राकृतिक स्रोत प्रयोग हुन सकेको छैन। वन, जंगलमा जडिबुटी, काठहरू कुहिएर गएको छ बालुवा खोलानालमा बगेर गएको छ। खानीजन्य संभावना प्रशस्त हुँदा पनि धेरैजसो उत्खननमा कुनै पनि सरकारको ध्यान गएको छैन। कच्चा पदार्थमा उपयोग हुने संभावना भएका क्षेत्र पनि धराशायी भएका छन्। कच्चा पदार्थ स्वदेशमै उत्पादन गर्न सरकार तथा निजी क्षेत्र कसैको पनि ध्यान नगएको जानकार बताउँछन्। उद्योगमा कच्चा पदार्थको अभाव छ, कच्चा पदार्थ नहुँदा हिजो पनि समस्यामा थिए, आज पनि प्रतिस्पर्धामा खरो उत्रिन सकेका छैनन्। श्रेष्ठ भन्छन्, जसले गर्दा उद्योग बन्द गर्नुपर्ने अवस्था भएको छ। उद्योग विभागका निर्देशक रमिला भण्डारीले कच्चा पदार्थको अभाव व्याप्त रहेको बताइन्। निर्यात अनुदान दिइएका २७ वस्तुको पनि कच्चा पदार्थ पाउन कठिन हुने गरेको उनले बताइन्। दक्ष जनशक्तिको अभाव स्वदेशमा रोजगारी नपाएर युवाहरू सस्तो श्रमका लागि वैदेशिक रोजगारीमा जान बाध्य छन्। स्वदेशमा रोजगारी नपाएपछि दैनिक र्१ हजार २ सय ५४ जना वैदेशिक रोजगारीमा जान बाध्य छन्। तर, यहाँका उद्योगीले भने विदेशबाट श्रमिक ल्याइरहेका छन्। भारत, बंगलादेश, चीनलगायतबाट श्रम गर्न विदेशी आइरहेका छन्। उद्योगीहरूका अनुसार ८ लाखभन्दा बढी विदेशी श्रमिकले नेपालमा रोजगारी गरिरहेका छन्। स्वदेशमा जनशक्ति नहुँदा बाहिरबाट कामदार ल्यायनुपरेको उद्योगीहरू बताउँछन्। सरकारले दक्ष श्रमिक उत्पादन गर्न सीपमूलक तालिममा बर्सेनि करोडौं खर्च गरिरहेको छ। तर, प्र्रभावकारी कार्यान्वयन हुन सकेको छैन। शिक्षालाई रोजगारीसँग जोड्न सकिएको छैन, उद्योगलाई कुनै स्थान दिइएको छ, अर्थविद् ज्ञानेन्द्र अधिकारी भन्छन्, राज्यले उद्योगलाई पहिलो प्राथमिकता दिनै पर्छ। मानव संशाधन विकास गर्न उच्च प्राथमिकता दिन सके रोजगारी, उद्यमशीलता बढ्ने उनी बताउँछन्। बिजुली अभाव नेपालमा ८३ हजार मेगावट विद्युत् उत्पादन गर्ने क्षमता छ। तर, २ हजार २ सय मेगावट मात्रै उत्पादन हुन सकेको छैन। पछिल्लो समयमा लोडसेडिङ मुक्त भए पनि उद्योगमा अझै लोडसेडिङ हुने गरेको छ। ८९ घण्टासम्मै उद्योगमा लोडसेडिङ हुने गरेको उद्योगीहरू गुनासो गर्छन्। करिडोर क्षेत्रका उद्योगले पूर्णमात्रामा बिजुली पाउन सकेका छैनन्। औद्योगिक क्षेत्र, सेजमा समेत बिजुली पर्याप्त दिइएको छैन। विद्युत्को क्षमताले नपुगेपछि उद्योगीहरू जेनेटरको सहारा लिन पुग्छन्। यसले दोब्बर लागत बढ्ने गरेको उद्योगी गुनासो गर्छन्। नेपाल विद्युत् प्राधिकरणले अघोषित लोडसेडिङ बढाइरहेको छ। सूचना प्रवाह नगरीकन झ्याप्पझ्याप्प विद्युत् जाँदा उद्योगी धराशायी भएका छन्, मोरङ उद्योग व्यापार संघका प्रमुख कार्यकारी कृष्ण रेग्मी भन्छन्, सेड्युल नदिकन विद्युत् जाँदा उत्पादनको कस्ट बढ्ने, सामान बिग्रने, मेसिसन बिग्रने समस्या आउँछ। कानुनी झन्झट, सरकारको असहयोग उद्योग दर्ता गर्दा झन्झटिलो प्रक्रिया छ। कर ठाउँठाउँमा तिर्नुपर्छ। धेरै ठाउँमा कर तिर्नुपर्दा समस्या भएको उद्योगी गुनासो गर्छन्। वडादेखि कम्पनीसम्म कर तिर्नुपर्छ। सरकारले उद्योग खोल्न आवश्यक पर्ने निकाय एकै ठाउँमा राखी एकलबिन्दु सेवा सुरु गरे पनि प्रभावकारी हुन सकेन। जग्गा सहजीकरण, वातावरणीय प्रभाव मूल्यांकन गर्नसमेत उक्त एकलबिन्दुमा सेवा दिने सरकारले योजना ल्याए पनि कार्यान्वयन हुन सकेन। उद्योगमैत्री वातावरण भएन, व्यापार खोल्न सहज हुने भएकाले उद्योग खोल्नुभन्दा व्यापारमा लाग्नु राम्रो भन्ने उद्योगीमा परेको छ। पछिल्लो समयमा ३५ प्रतिशत मात्रै उद्योग चलेका छन्। त्यसमा पनि १० प्रतिशत तलमाथि गरेर चलेका छन्। बाँकी २५ प्रतिशत मात्रै उद्योग राम्रोगरी चलिरहेका छन्। एउटै बास्केटमा नराखौं। घरेलु, साना उद्योगको सेवा सुविधा सिडमनी दिनुपर्छ, अध्यक्ष सिंह भन्छन्, भारत र चीनमा घरेलु उद्योगलाई सहुलियत दिइने गरिएको छ। दुई प्रतिशत ब्याजदरमा ऋण दिएमा उद्योगीले प्रतिस्पर्धा गर्न सक्ने उनले बताए। उद्योगी फस्टाउने होइन, भन्सार फस्टाउने काम भयो। उद्योगले १० जना रोजगारी दिन सक्छन् तर सरकारले राजस्व बढाउनेतर्फ ध्यान दियो श्रेष्ठ भन्छन्। विदेशी लगानी तथा प्रविधि हस्तान्तरण ऐन र नियमावली, कम्पनी ऐन, बौद्धिक सम्पत्ति ऐन लगानीमैत्री नभएको उद्योगीहरूको गुनासो छ। उद्योग विभागले कम्पनी दर्ता, उद्योग दर्ता, विदेशी लगानी स्वीकृतिलगायतका सेवाहरू स्वचालित मार्ग (अटोमेटिक रुट) बनाउन गृहकार्य अघि बढाएको छ। राजपत्रमा सूचना प्रकाशित हुनासाथ कम्तीमा जेठदेखि विदेशी लगानी अब अनलाइन सिष्टमबाटै स्वीकृति हुने भएको छ। यसको कार्यान्वयनले लगानीमैत्री वातावरण सिर्जना हुने उद्योग विभागका महानिर्देशक रामचन्द्र तिवारीले बताए। अब विदेशी लगानी स्वीकृतिमा प्रक्रियागत सरलीकृत हुन्छ, मान्छे भौतिक रूपमा उपस्थित नभइकन प्रमाणपत्र पाउँछ। सरकारको उच्च प्राथमिकतामा परेको कार्यक्रम भएकाले अब यसबाट पछि नहट्ने विभागले जनाएको छ। सरकारले गत साउन १ गतेदेखि इन्डिस्ट्रिज म्यानेजमेन्टट इन्फरमेसन सिष्टम (आईएमआईस) मार्फत लगानी स्वीकृति गर्न सुरु गरेको थियो। यसबाट पनि विदेशी लगानी आकर्षित हुन सकेको थिएन। अब गन्तव्य देशबाटै प्रस्ताव गर्न सकिने भएकाले लगानी पनि भित्रिन सघाउ पुग्ने तिवारी बताउँछन्। चालू आवको बजेटमा १० करोडसम्मको वैदेशिक लगानीको स्वीकृति गर्ने घोषणा गरिएको थियो। यो प्रणाली लागू भएसँगै विदेशी लगानीकर्ताले शतप्रतिशत वा नेपाली लगानीकर्तासँग संयुक्त लगानी सम्झौतामार्फत लगानी गर्न सक्ने, लगानी स्वीकृतिको जानकारी, लगानीकर्ता, नेपाल राष्ट्र बैंक, कम्पनी रजिष्ट्रारको कार्यालयलगायतका सम्बद्ध निकायमा प्रणालीमार्फत नै स्वचालित रूपमा हुने, लगानीकर्ताले छुट्टै विदेशी लगानीकर्ता स्वीकृति लिइरहनु नपर्ने महानिर्देशक तिवारी बताउँछन्। २ करोडदेखि १० करोडसम्म्को लगानी स्वीकृति यो प्रणालीबाट हुन्छ। निजी क्षेत्रको नेतृत्व कमजोर उद्योगीका समस्या दिनानुदिन बढ्दै गए पनि समस्या समाधानका लागि नेपाल उद्योग वाणिज्य महासंघको नेतृत्वले ठोस पहलकदमी लिन नसकेको उद्योगी गुनासो गर्छन्। कुनै समयमा नीतिनिर्माणमा समेत पहुँच पुग्ने, उच्च सम्मान रहँदै आएकोमा पछिल्लो समयमा महासंघ नै धराशायी भएको छ। पछिल्ला समयमा उद्योगका समस्या व्यापक हुँदा पनि महासंघ नेतृत्वले समन्वय गरी निकास दिन खासै ध्यान नपुगेका उपत्यका बाहिरका उद्योगीहरूको गुनासो छ। कैलाली उद्योग वाणिज्य संघका अध्यक्ष पुष्पराज कुँवरले विगतदेखि नै महासंघको नेतृत्वले जिल्ला नगरका समस्या सम्बोधन गर्न नसकेको बताउँछन्। बन्द भएका सरकारी उद्योग१) विराटनगर जुट मिल्स २) हेटौंडा कपडा उद्योग३) जनकपुर चुरोट कारखाना४) गोरखकाली रबर उद्योग५) बुटवल धागो कारखाना६) नेपाल ओरियन्ट म्याग्नेसाइट प्रालि बन्द भएका निजी क्षेत्रका उद्योग१) श्रीराम सुगर मिल्स२) अन्नपूर्ण सुगर एन्ड जनरल इन्डस्ट्रिज३) इन्दु शंकर चिनी उद्योग४) लुम्बिनी सुगर इन्डस्ट्रिज प्रालि५) अन्नपूर्ण होटल६) सांग्रिला होटल उद्योग सुरु दशक : १९६०हालसम्म दर्ता उद्योग : ८,९८०उद्योगमा लगानी प्रस्ताव : २८ खर्ब ७ अर्बरोजगारी घोषणा : ६,७३,८६७जीडीपीमा हिस्सा : ५६५ प्रतिशतनवीकरण नगर्ने उद्योग प्रतिष्ठान : ७५ प्रतिशतदर्ता साना उद्योग : ६,०२,९२१कायम रहेका : ४,८७,६४३बन्द भएका : १,१५,२७८ स्रोत : उद्योग विभागनेपाल घरेलु तथा साना उद्योग महासंघ"
नगरपालिकाको जिपको ठक्करबाट बालकको मृत्यु,नवलपरासी : नवलपरासी (बर्दघाट सुस्तापूर्व)को मध्यविन्दु नगरपालिका१५ मा जिपको ठक्करबाट ४ वर्षीय बालकको मृत्यु भएको छ। मध्यविन्दु नगरपालिकाको बा२झ २३१२ नं को जिपको ठक्करबाट ४ वर्षीय आदित्य माझीको मृत्यु भएको चोरमारा प्रहरी चौकीका सई ढाकाराम लामिछानेले बताए। दुर्घटनापछि प्रहरीले सवारी र चालकलाई नियन्त्रणमा लिएको प्रहरीले जनाएको छ। घटनाका विषयमा अनुसन्धान भइरहेको लामिछानेले बताए। मध्यविन्दु नगरपालिकाबाट फोहरमैला व्यवस्थापन केन्द्रको अनुगमनका लागि गएको बेला उक्त सवारी दुर्घटना भएको नगरपालिकाले जनाएको छ।
श्रीमतीको हत्या गरेको आरोपमा पक्राउ,दाङ : दाङमा श्रीमतीलाई हत्या गरी फरार रहेका श्रीमानलाई प्रहरीले पक्राउ गरी सार्वजनिक गरेको छ। प्रहरीले घोराही उपमहानगरपालिका१२ रतनपुरका ४१ वर्षीय मेघराज खत्रीलाई पक्राउ गरी सार्वजनिक गरेको हो। पक्राउ परेका खत्रीले गत वैशाख १ गते राती १० बजेको समयमा आफ्नी ४० वर्षीया श्रीमती शारदा कुमारी खत्रीको हत्या गरी घर नजिकै बारीमा पुरेका थिए। स्थानीयले गाडिएको अवस्थामा महिलाको पैतला देखेपछि प्रहरीलाई खबर गरेका थिए। घटनापछि खत्री फरार रहेका थिए। छिमेकीहरूसँगको सोधपुछका आधारमा खोज तलास गर्ने क्रममा घोराही उपमहानगरपालिका३ भानपुर नजिकै जंगलमा लुकिछिपी बसेको अवस्थामा गत वैशाख ८ गते राति साढे ९ बजे प्रहरीले उनलाई पक्राउ गरेको थियो। सोधपुछका क्रममा खत्रीले श्रीमतीसँगको विवादमा आफूले मुक्का र अन्य चिजबाट हत्या गरी बारीमा गाडेको स्वीकार गरेको जिल्ला प्रहरी कार्यालय दाङका प्रहरी नायव उपरीक्षक राजन गौतमले जानकारी दिए। खत्रीलाई ५ दिनको म्याद थप गरी अनुसन्धान भइरहेको गौतमले बताए।
"पाँचथरको फालेलुङमा आगलागी, तीन घर जलेर नष्ट","फिदिम : पाँचथरको फालेलुङ गाउँपालिका३ थकेपुङमा आगलागी हुँदा तीन घर जलेर खरानी भएका छन्। आइतबार दिउँसो भएको उक्त आगलागीबाट ५४ लाख ३० हजार बराबरको क्षति भएको प्रारम्भिक अनुमान गरिएको छ। महेन्द्र मादेन, कृष्ण मादेन र मनबहादुर मादेनको घरमा आगलागी भएको हो। महेन्द्रको घरबाट सुरु भएको आगोले उनका दाजुहरू कृष्ण र मनबहादुरको घर समेत खरानी बनाएको जिल्ला प्रहरी कार्यालय पाँचथरका प्रहरी नायब उपरीक्षक हरी खतिवडाले जानकारी दिए। आगलागीबाट महेन्द्रको २२ लाख ७५ हजार, कृष्णको ३१ लाख पाँच हजार र मनबहादुरको ५० हजार मूल्य बराबरको घरसहित धनमाल जलेर नष्ट भएको प्रारम्भिक अनुमान छ। दिउँसो २ बजेबाट सुरु भएको आगलागी नियन्त्रणका लागि इलाका प्रहरी कार्यालय मेमेङका प्रहरी नायव निरीक्षक बेदबहादुर खड्काको कमाण्डमा प्रहरी टोली खटेको थियो। प्रहरी र स्थानीयले दिउँसो तीन बजे आगो नियन्त्रणमा लिएको प्रहरीको भनाइ छ।"
"मटिहानीमा आगलागी, १० घर जलेर नष्ट","महोत्तरी : मटिहानी नगरपालिकामा आगलागी हुँदा १० घर जलेर नष्ट भएका छन् । आइतबार मटिहानी नगरपालिका वडा नं ६ स्थित जरलहवा गाछी बस्तीमा आगलागी हुँदा १० घर जलेर नष्ट भएका हुन्। दिउँसो १२ बजेतिर स्थानीय राजकिशोर मुखियाको घरमा लागेको आगो अनियन्त्रित हुँदा बेचनी खातुन,सदरे आलम शेष,गफार शेष,गफार शेषलगायतका घरहरू पूर्णरुपमा जलेर नष्ट भएका हुन्। आगलागीबाट करिब २५ लाख मूल्य बराबरको सरसामान जलेर नष्ट भएको मटिहानी नगरपालिका प्रमुख हरि प्रसाद मण्डलले बताएका छन् । आगलागी नियन्त्रणका लागि जलेश्वर नगरपालिका र रामगोपालपुर नगरपालिकाको बारुण यन्त्र,नेपाली सेना,नेपाल प्रहरी तथा सशस्त्र प्रहरीको टोलीलगायत स्थानीयको सहयोगमा दुई घण्टापछि नियन्त्रणमा आएको हो । यसैबीच आगलागी पीडितलाई तत्काल मटिहानी नगरपालिकाकोतर्फ सहयोगस्वरुप प्रति परिवार २५ किलो चामल,दाल,चिनी चिउरा र त्रिपाल वितरण गरिएको नगरप्रमुख मण्डलले जानकारी दिए ।"
सर्खेतदेखि रारा बुलेट बाइक यात्रा सुरु,"वीरेन्द्रनगर : कर्णालीको पर्यटन प्रवर्द्धनका लागि आयोजना गरिएको सुर्खेतको वीरेन्द्रनगरदेखि मुगु रारा तालसम्म बुलेट बाइक यात्रा सुरु भएको छ। त्रिवेणी एड्भेन्चर प्रालीको आयोजना तथा नभ इन्टरप्राईजेज सुर्खेतको सहजीकरणमा कर्णाली प्रदेशको सुर्खेतेदेखि कालिकोट, जुम्ला हुँदै मुगुको पर्यटन प्रवर्द्धनका लागि आयोजना गरिएको बुलेट बाइक यात्रा आइतबार सुरु गरिएको हो। सुर्खेत कांक्रेबिहार, देउति बजै मन्दीर, गोठीकाँडा, दैलेख गुराँशे, शिरस्थान ज्वाला, कालिकोट कोटदरबार, युद्ध पर्यटकीय स्थल पिली, तिलागुफा, जुम्ला चन्दनाथ मन्दीर, सिजाँ उपत्यका, मुगु रारा तालसम्मको पर्यटकीय स्थलको प्रचारप्रसार र समग्र कर्णालीको पर्यटन प्रवर्द्धनका लागि राईड टु रारा प्याकेज सुरु गरिएको त्रिवेणी एड्भेन्चरका सञ्चालक एवं पर्यटन व्यवसायी मनराज सिम्खाडाले बताए। उनका अनुसार राईड टु राराका लागि निःशुल्क रुपमा राईडरहरूलाई सहभागी गराइएको छ। आइतबारदेखि सुरु भएको यो यात्रामा ९ वटा बुलेटबाइकमा १८ जना राईडरहरू सहभागी भएका छन्। राईड टु रारा बैशाख १० गतेदेखि १४ गतेसम्म हुनेछ। उक्त यात्राका लागि नेपाल पर्यटन बोर्ड, राष्ट्रिय खेलकुद परिषद्, नेपाल आटो मोबाईल एसोसियसन, माउन्टेन स्पोर्ट्स फेडेरेशन नेपालको सहयोग गरेका छन्। सुर्खेतबाट रारासम्म पुगिसकेपछि सोमबार रारामा स्लो मोटरसाइकल ड्राईभिङ प्रतियोगिता, मोटो खाना राईड, उत्कृष्ट फोटो प्रतियोगिता लगायतका विभिन्न कार्यक्रमहरू गरिने छ।"
कृषकलाई मकैको बिउ वितरण,"अर्घाखाँची : सन्धिखर्क नगरपालिकाको कृषि शाखाले कृषकहरूको मागका आधारमा मकैको बिउ वितरण सुरु गरेको छ। कृषकको मागका आधारमा ५० प्रतिशत अनुदानमा मनकामना तीन जातको मकैको बिउ वितरण गरेको नगरपालिकाको कृषि शाखा प्रमुख राजेन्द्र भट्टराईले बताए। उनले कृषकहरूले प्याकेजिङ भएको मकैको बिउ कृषकले प्रतिकेजी ८४ रुपैयाँ र खुला बोरामा रहेको मकै ५९ रुपैयाँमा प्राप्त गरेको जानकारी दिए। कृषकहरूलाई मकैको बिउ वितरण गर्दै कृषि शाखा प्रमुख राजेन्द्र भट्टराईले व्यावसायिक रूपमा कृषि पेसामा लाग्ने कृषकहरूलाई नगरपालिकाले सहयोग गरिरहेको बताए। उनले उत्पादनमा वृद्धि नभएसम्म आर्थिक सम्बृद्धि नहुने भएकाले सबैलाई उत्पादन वृद्धि हुने खालका काम गर्न आग्रह गरे। नगरपालिकाको कृषि शाखाले कृषकको मागका आधारमा उत्पादन बढाउन बिउ बिजन, आधुनिक उपकरणहरू वितरण गर्दै आएको छ।"
९ महिनामा ४२ करोड बढीको सिमेन्ट निर्यात,"सरकारले चालु आवको बजेटमा निर्यातमा छुटको घोषणा गरेसँगै दुई सिमेन्ट उद्योगले भारतमा सिमेन्ट निर्यात गर्दै आएका छन् । गत असार २४ गतेदेखि पाल्पा सिमेन्टको तानसेन र असोज ३१ गतेदेखि अर्घाखाँची सिमेन्ट भारत निर्यात सुरु भएको हो । काठमाडौं : चालू आर्थिक वर्षका नौ महिनामा नेपालले ४२ करोड बढीको नेपाली सिमेन्ट निर्यात गरेको छ । भन्सार विभागले सार्वजनिक गरेको चालु आवको चैतसम्मको तथ्यांक अनुसार नेपालले यस अवधिमा ४२ करोड ३२ लाख ८९ हजार बराबरको सिमेन्ट र क्लिंकर निर्यात गरेको हो । समीक्षा अवधिमा २३ करोड ७२ लाख ७३ हजार बराबरको क्लिंकर र १८ करोड ५९ लाख १६ हजार बराबरको सिमेन्ट निर्यात भएको हो । सो अवधिमा दुई लाख ७२ हजार तीन सय २८ टन क्लिङ्कर र एक लाख ९२ हजार एक टन सिमेन्ट निर्यात भएको छ । सरकारले चालु आवको बजेटमा निर्यातमा छुटको घोषणा गरेसँगै दुई सिमेन्ट उद्योगले भारतमा सिमेन्ट निर्यात गर्दै आएका छन् । गत असार २४ गतेदेखि पाल्पा सिमेन्टको तानसेन र असोज ३१ गतेदेखि अर्घाखाँची सिमेन्ट भारत निर्यात सुरु भएको हो । नियमित निर्यात पाल्पा र अर्घखाँची सिमेन्टले भारतका विभिन्न सहरमा नेपाली सिमेन्ट निर्यात भैरहेको बताएका छन् । अर्घखाँची सिमेन्ट उद्योगका सञ्चालक राजेश अग्रवालले ठूला चाडपर्वमा निर्यातमा केही सुस्तता आए पनि हाल नियमित रुपमा निर्यात भइरहेको बताए। 'ठूला चाडपर्वका कारण केही सुस्तता भएको थियो, नयाँ सामग्री, नयाँ ब्राण्ड, नयाँ बजार भएपछि हामीसँगै ग्राहकले बुझ्न समेत केही समय लाग्छ, नयाँ स्थानमा पिकअप लिन केही समय लाग्यो', उनले भने। अर्घाखाँची ब्राण्डको सिमेन्ट पनि हाल भारतको युपी सहरमा निर्यात भइरहेको छ । पाल्पा सिमेन्टले गत असार २४ गते श्री स्टीलले साउन ४ गते तथा अर्घखाँची सिमन्टले गत असोज ३१ गतेदेखि नेपाली उत्पादन भारत निर्यातको सुरु गरेका हुन् । सरकारले सिमेन्ट, स्टील लगायत सामान निर्यातमा ८ प्रतिशत अनुदान र वार्षिक रु दश करोड बढीको विद्युत खपत गर्ने उद्योगलाई २ देखि १५ प्रतिशतसम्म महसुलमा छुट दिने घोषणा गरेको थियो । चालु आर्थिक वर्षको बजेटमार्फत् सो व्यवस्था गरेको थियो । त्यसका लागि कार्यविधि पनि बनिसकेको छ । सिमेन्ट उत्पादक सङ्घले सरकारले सिमेन्ट निर्यातमा छुटको घोषणा गरेपछि भारतको विभिन्न सहरमा निर्यात सुरु भएको हो । भारत सरकारबाट सिमेन्ट निर्यातमा गुणस्तर प्रमाणपत्रको पर्खाइमा धेरै सिमेन्ट उद्योग रहेको सङ्घले जनाएको छ । नेपाली सिमेन्ट उद्योगले भारत निर्यातका लागि भारत सरकारबाट गुणस्तर प्रमाणित प्रमाणपत्र लिनुपर्नेछ । सिमेन्ट उत्पादक सङ्घको तथ्यांकअनुसार नेपालमा ६० भन्दा धेरै सिमेन्ट उद्योग सञ्चालनमा छन् । तीमध्ये करिब १५ वटाले सिमेन्ट र क्लिंकर दुवै उत्पादन गर्दै आएका छन् । यी सिमेन्ट उद्योगको वार्षिक उत्पादन क्षमता झण्डै २ करोड २० लाख टन जति रहेको अनुमान छ । निर्यात र विद्युत महसुलमा छुट पाउने भएपछि उद्योगीहरु उत्साहित भएका छन् । सरकारको उक्त छुटसँगै पाल्पा र अर्घाखाँची सिमेन्टपछि जगदम्बा, सर्वोत्तम र सौर्य लगायत सिमेन्ट उद्योग पनि निर्यातको तयारीमा छन् । रासस"
"फिदिमको चम्पेटारमा पिकअप दुर्घटना : १ को मृत्यु, ५ घाइते",फालेलुङ ८ लुवाफुदेखि फिदिमतर्फ आउँदै गरेको पिकअप फिदिम फालोट सडकखण्डको चम्पेटारमा दुर्घटनामा परेको हो। दुर्घटनामा परी फालेलुङ ८ लुवाफुका २८ वर्षीय साजन केरुङको मृत्यु भएको प्रहरीले जनायो। फिदिम : पाँचथरको फिदिम नगरपालिका ११ चम्पेटारमा मे १ ज २९५८ नम्बरको पिकअप दुर्घटना हुँदा १ जनाको मृत्यु भएको छ। पिकअपमा सवार ५ जना गम्भीर घाइते भएका छन्। बाँकी ४ जनाको अवस्था सामान्य रहेको प्रहरीले जनाएको छ। फालेलुङ ८ लुवाफुदेखि फिदिमतर्फ आउँदै गरेको पिकअप फिदिम फालोट सडकखण्डको चम्पेटारमा दुर्घटनामा परेको हो। दुर्घटनामा परी फालेलुङ ८ लुवाफुका २८ वर्षीय साजन केरुङको मृत्यु भएको प्रहरीले जनायो। चालकसमेत रहेका सवारी धनी छवि अधिकारिसहित ५ जना घाइतेलाई उपचारका लागि पाँचथर अस्पताल ल्याइएको छ।
अनलाइनमार्फत ठगी गर्ने गिरोह पक्राउ,"जनकपुरधाम : धनुषा प्रहरीले अनलाइनमार्फत ठगी गरेको आरोपमा ६ जनाको गिरोहलाई पक्राउ गरेको छ। जिल्ला प्रहरी कार्यालय धनुषाले आइतबार पत्रकार सम्मेलनको आयोजना गरी ठगी गर्ने गिरोह मध्येका ६ जनालाई पक्राउ गरी सार्वजनिक गरेको हो। पक्राउ पर्नेहरूमा धनुषाको विदेह नगरपालिका १ बस्ने ४० वर्षीय संजिव भिनवार यादव, कमला नगरपालिका ३ लग्मा बस्ने २५ वर्षीय रञ्जित नुनिया, जनकपुरधाम उपमहानगरपालिका १७ बस्ने ३३ वर्षीय अंदेश महतो, जनकपुरधाम उपमहानगरपालिका १६ बस्ने ३३ वर्षीय पप्पु पुर्वे, जनकपुरधाम उपमहानगरपालिका १२ बस्ने ४८ वर्षीय उसवान साफी र २० वर्षीय मोहम्मद जिलानी साफी रहेका छन्। गत बैशाख ८ गते साँझ करिब ५ बजे ४ जनालाई धनुषाको जनकनन्दनी गाउँपालिका ३ महुवाटोलबाट र दुई जनालाई जनकपुरधाम१२ बाट पक्राउ गरिएको जिल्ला प्रहरी कार्यालय धनुषाका प्रमुख प्रहरी उपरीक्षक विश्वराज खड्काले जानकारी दिए। पक्राउ परेका उनीहरूको साथबाट ६ थान एन्ड्रोइड मोबाइल र एकथान फिचर फोन गरी जम्मा ७ थान मोबाइल र नगद २९ हजार ५ सय ७६ रुपैयाँ बरामद गरी थप अनुसन्धान गर्दा उनीहरूले टलविन लाइफ नामक एक अमेरिकी संस्था मार्फत ठगी गरेको कुरा खुलेको एसपी खड्काले बताए। उनीहरूले १ हजार ९१ जना पीडितहरूबाट प्रत्यक्ष तथा अप्रत्यक्ष ४ हजार ५ सयका दरले ४९ लाख ९ हजार ५ रुपैयाँ ठगी गरेको प्रहरीले जनाएको छ। एसपी खड्काले भने, उनीहरूले टलविन लाइफमा खाता खोल्न इन्टरनेट ब्राउजरको प्रयोग गरी आफ्नो युजर एकाउण्ट खोल्न सकिने र सो एकाउण्ट खोल्न कम्तिमा ३० अमेरीकी डलर आवश्यक पर्ने भन्दै विभिन्न व्यक्तिलाई प्रलोभन दिएका थिए। टलविनको एकाउण्टमा पैसा लोड गर्न बाइनेन एप्लिकेशनको मद्दतबाट नेपाली पैसालाई अमेरीकी डलरमा रुपान्तर गरी टलविन लाइफको एकाउण्टमा पैसा लोड गर्न सकिने र टलविन लाइफको एकाउण्टबाट डबल पैसा बाइनेन एप्लिकेशनको एकाउण्टमा लोड गरेर नेपाली पैसामा रुपान्तरण गरी बैंक एकाउण्ट तथा विभिन्न अनलाइन वालेटमा हाल्न सकिन्छ भन्दै उनीहरूले ठगी गरेको देखिन्छ। उनीहरूले ४ हजार ५ सय अमेरिकी संस्था टलविन लाइफमा लगानी गर्दा ३ बर्षमा २ लाख १४ हजार रुपैयाँ पाउन सकिने र त्यसका अलवा टलविन लाइफ नामक संस्थामा आफू मार्फत प्रत्यक्ष सदस्य बनाएमा लगानीको ५० प्रतिशत कमिसन पाउने भनी ठगी गरेको र आफूले बनाएको सदस्यले थप सदस्य बनाउँदै जाँदा एक डलर आफ्नो खातामा आउने भनी ठगी गरेको एसपी खड्काले जानकारी दिए। पक्राउ परेका उनीहरूलाई ठगी मुद्दामा म्याद थप गरी आवश्यक प्रक्रिया अगाडि बढाइएको धनुषा प्रहरीले जनाएको छ।"
कर्णालीमा छैनन् अपांगमैत्री भौतिक संरचना,"वीरेन्द्रनगर : कर्णाली प्रदेशमा सार्वजनिक सेवा प्रवाह गर्ने अधिकांश निकायहरूका अधिकांश भौतिक संरचना अपांगमैत्री नभएको एक अध्ययनले देखाएको छ। राष्ट्रिय मानवअधिकार आयोग, राष्ट्रिय अपांग महासंघ र सीबीएम नेपालले अपांगता भएका व्यक्तिहरूको न्यायमा पहुँचको अवरोध पहिचानका लागि कर्णाली प्रदेशमा गरेको अध्ययन प्रतिवेदनले यस्तो देखानएको हो। भौतिक संरचनाकै असहजताका कारण सार्वजानिक सेवाहरू प्राप्तिमा भौतिक संरचनाका कारण अपांगता भएका व्यक्तिहरूले समस्या भोग्ने गरेका छन्। उनीहरू सहज न्यायको पहुँचबाट पनि बञ्चित हुने गरेका छन्। कर्णालीमा गरिएको अध्यान प्रतिवेदनमा पुराना संरचना मात्रै होइन नयाँ बन्ने संरचनालाई पनि अपांगमैत्री बनाउनेतर्फ ध्यान नदिने गरिएको उल्लेख छ। सार्वजनिक भवन, सडक, सार्वजनिक स्थान, सूचना र सञ्चारका पूर्वाधार, कार्यालयमा व्यक्तिले भर्नुपर्ने फारम, वेबसाइट, नागरिक बडापत्र र सार्वजनिक सूचनाहरू अपांगताका सबै प्रकारका व्यक्तिहरूका लागि पहुँचयुक्त नभएको उल्लेख छ। ती सेवाहरू सबै प्रकारका अपांगता भएका व्यक्तिहरूको सहज पहुँचमा हुने गरी बनाइनुपर्छ भन्ने मान्यता अपांगता भएका व्यक्तिहरूको अधिकारसम्बन्धी अन्तर्राष्ट्रिय महासन्धिको धारा ९ मा उल्लेख छ। जुन महासन्धिमा नेपालले पनि हस्ताक्षेर गरेको छ। सार्वजनिक सेवा तथा सुविधामा पर्याप्त पहुँच सुनिश्चितताका लागि सरकारी तथा गैर सरकारी संस्थाहरूलाई जवाफदेही बनाउन संवैधानिक, कानुनी तथा नीतिगत आधारहरू अपांगता भएका व्यक्तिको अधिकारसम्बन्धी ऐन, २०७४ मा पनि सबै भौतिक संरचना र सार्वजानिक सेवाहरू अपांगमैत्री बनाउने उल्लेख छ। तर, न्याय प्रणाली नागरिकको अधिकारको रक्षा गर्ने प्रमुख संयत्र रहेको भए पनि कर्णालीमा अपांगता भएका महिला, पुरुष, बालबालिकाहरूले आफ्नो समुदायमा न्यायको पहुँच प्राप्त गर्नका लागि ठूलो चुनौती व्यहोर्नु परेको उक्त अध्ययनमा औँल्याइएको छ। भौगोलिक रुपमा सुगम मानिने प्रदेश राजधानी सुर्खेतमै अधिकांश सार्वजनिक महत्वका कार्यालयहरू अपांगमैत्री नरहेको अध्ययनका क्रममा पाइएको राष्ट्रिय मानवअधिकार आयोगका कर्णाली प्रदेश संयोजक लोकनाथ बास्तोला बताए। अन्तर्वार्ता विधिबाट कर्णालीका १० जिल्लामध्ये सुर्खेत र जुम्लालाई नमुना जिल्ला छनोट गरी गरिएको अध्ययनमा भौतिक रूपमा रहेका पुराना कार्यालय भवनमा पहुँचयुक्त नभएको र नयाँ बनाइएका संरचनामा पनि अपांगमैत्री बनाउनतर्फ ध्यान नदिएको, अपांगता भएका व्यक्तिहरूलाई छुट्टै सरल कार्यविधि नबन्नु, न्यायिक निकायसम्म उजुरी लिएर नपुग्नु वा निकै कम पुग्नु, अपांगता भएका व्यक्तिहरूले पाउने न्यायिक सेवा, सुविधाका बारेमा जानकारी नहुनु लगायतका गुनासा लक्षित समूहबाट आएको उल्लेख छ। यस्तै न्यायिक निकायसम्म जान परिवारबाटै अवरोध र आर्थिक समस्याका कारण कठिनाइ, कर्मचारीको व्यवहार अपांगताप्रति संवेदनशील नहुनु, छिटोछरितो काम हुनुको साटो लामो समय कुर्न लगाउनु, कर्मचारीलाई अपांगताको प्रकृति र विशिष्ट आवश्यकताको जानकारी नहुनु, कतिपय कानुनमा भएका कुरा विभिन्न बहानामा व्यवहारमा लागू नगर्ने जस्ता समस्या अपांगता भएका व्यक्तिहरूले भोग्नुपर्ने बाध्यता रहेको अध्ययनमा संलग्न व्यक्तिहरूले गुनासो गरेका थिए। जिल्ला प्रहरी कार्यालय सुर्खेत र जुम्लामा प्रत्यक्ष अवलोकनको माध्यमबाट गरिएको अध्ययनमा जिप्रकाबाट प्रवाह हुने सेवा र भौतिक संरचना अपांगमैत्री नरहेको पाइएको छ। जसमा उजुरी शाखासम्म पुग्न सहयोगीको व्यवस्था नभएको, मौखिक उजुरी लिन हतोत्साह गरी लिखित उजुरी नै ल्याउनुपर्ने बाध्यात्मक परिस्थितिले समस्या निम्त्याएको र उजुरी सहजै ग्रहण गर्नुभन्दा पनि उजुरी उपर अनावश्यक केरकार गरी उजुरी दर्तासँग सम्बन्धित अवरोधहरू हुने गरेका छन्। यस्तै मुल गेट पूरा नखुलेको, अपङ्गता भएका व्यक्तिहरूलाई सोधपुछका लागि सरल हुनेगरी सोधपुछ कक्ष गेटमा नभएको, भुइँतलासम्म ह्वील चियर लिन सकिने तर, कार्यालय प्रमुखको कार्यकक्ष माथिल्लो तलामा जान सिँढी प्रयोग गर्नुपर्ने बाध्यताले सेवा प्राप्तिमा असहज हुने गरेको पाइएको छ। मानव अधिकार एलाईन्स कर्णाली प्रदेशका अध्यक्ष नविन शाहीले कर्णाली प्रदेशका मन्त्रालयहरू समेत अपांगमैत्री नरहेको बताए। उनले भने, 'प्रदेशको राजधानीमा रहेका मुख्यमन्त्री तथा मन्त्रिपरिषदको कार्यालय लगायतका सबै मन्त्रालय र अन्य सरकारी कार्यालयहरू सबै अपांगता भएका व्यक्तिहरूलाई सहज छैनन्। भएका कतिपय शौचालय र भवनहरू पनि मापदण्ड पुरा गरेका छैनन्। अपांगमैत्री भौतिक संरचना निर्माण सम्बन्धी नीति नीयम र कानुन धेरै बनाइएका छन्। तर कार्यान्वयन भने पटक्कै छैन।' कर्णालीका ८९ वटै स्थानीय तहका संरचनाहरू पनि अपांगमैत्री छैनन्। कतिपय विद्यालयहरूमा भने खानेपानी धारा, शौचालयहरू अपांगमैत्री बनाउन प्रयास गरिएको छ। अपांगता भएका व्यक्तिहरूको न्यामा पहुँच छैन। राष्ट्रिय अपांग महासंघ कर्णाली प्रदेशका अध्यक्ष विष्णु शर्माले भने, 'अपांगता भएका व्यक्तिहरू परिवारबाटै हिंसा खेपिरहेका छन्। उनीहरू न्याय माग्नका लागि एक्लै जाने सरकारी संरचनाहरू अपांगमैत्री नहुँदा परिवारकै सहयोगमा जानुपर्ने अवस्था छ। आफै हिंसा गर्ने परिवारका सदस्यहरूले न्यायका लागि सम्बन्धित निकायमा लिने कुरा भएन। जसका कारण उनीहरू हिंसा खेपिरहेका छन्।' अपांगता भएका व्यक्तिहरूका सवालहरूमा मुलुकका तीन वटै तहका सरकारहरू गम्भीर नभएको बताए। उनले भने, कानुन बनाउने सरकार नै कानुनको पालना गर्दैन्। सरकारले बनाएका पुराना संरचना त अपांगमैत्री छैनन् नै। नयाँ बन्ने संरचनाहरू पनि अपांगमैत्री बन्दैनन्। यो गम्भीर समस्या हो।'"
"पहिचान पक्षधरको आन्दोलन : हिंसा भड्किने चिन्ता, शान्तिपूर्ण बनाउन आग्रह","विराटनगर : दुई तिहाइभन्दा बढी बहुमतका आधारमा प्रदेशसभाले गत फागुन १७ गते तत्कालीन प्रदेश १ को नाम कोसी राख्यो। प्रक्रियागत ढंगबाटै भएको नामकरणको विरोधमा पहिचान पक्षधरले आन्दोलन गरिरहेका छन्। तर, कोसी नाम खारेज र पहिचानका आधारमा प्रदेशको पुनः नामकरण हुनुपर्ने मागसहित भइरहेको आन्दोलन हिंसात्मक बन्दै गइरहेको छ। प्रदेश राजधानी विराटनगरमा चैत ५ गतेको प्रदर्शनका क्रममा घाइते भएका मोरङको बेलबारी नगरपालिका२ का ४२ वर्षीय पदम लिम्बू लाजेहाङको मृत्यु भयो। उपचारका क्रममा चैत १० गते उनको मृत्यु भएको हो। आन्दोलनकारीको मृत्यु भएपछि पहिचान पक्षधरले बुझ्न अस्वीकार गरेसँगै शव लगभग १ महिनासम्म धरानस्थित बीपी कोइराला स्वास्थ्य विज्ञान प्रतिष्ठानमै राखियो। प्रदेश पुनः नामकरण संयुक्त संघर्ष समितिले कोसी नाम खारेजीसँगै लिम्बूलाई शहीद घोषणा गर्नुपर्ने, मृतकका परिवारलाई उचित क्षतिपूर्ति दिनुपर्नेलगायतका माग राखेर शव बुझ्न अस्वीकार गरेको हो। सरकारले भने लिम्बूलाई शहीद घोषणा गर्ने र मृतक परिवारलाई १० लाख क्षतिपूर्ति दिने निर्णय गरिसकेको छ। कोसी प्रदेश सरकारले पनि ३ लाख रुपैयाँ क्षतिपूर्ति दिने निर्णय गरेको छ। त्यसपछि उनको शव बुझेर शनिबार अन्त्येष्टि गरिसकिएको छ। अन्त्येष्टिअघिको शवयात्राका क्रममा विराटनगरमा दोहोरो झडप हुँदा २७ सुरक्षाकर्मी र ५ जना आन्दोलनकारी घाइते भएको मोरङ प्रहरीका प्रवक्ता डीएसपी रन्जनकुमार दाहालले बताए। उनका अनुसार शवयात्रामा सहभागीले निषेधित क्षेत्र तोड्ने प्रयास गरेपछि स्थितिलाई नियन्त्रणमा लिन नेपाल र सशस्त्र प्रहरीले ८२ सेल अश्रुग्यास प्रहार गर्नु परेको थियो। आन्दोलनकारीले सुरक्षाकर्मीलाई लक्षित गरेर पेट्रोल बम, भाला, लाट्ठी, गुलेली, फलामका रड र बियरको बोतल प्रहार गरेपछि अवस्था तनावपूर्ण बनेको दाहालको भनाइ छ। त्यसअघि पनि विराटनगरमै भएको प्रदर्शनमा आन्दोलनकारी र सुरक्षाकर्मीबीच दुई पटकसम्म झडप भइसकेको छ। झडपमा दुवैतर्फका घाइते भएका थिए। आन्दोलनकारीका तर्फबाट शान्तिपूर्ण गर्ने भनिएको शवयात्रामा दोहोरो झडपको स्थिति उत्पन्न हुनुलाई सुरक्षा अधिकारी सामान्य मान्दैनन्। पहिचान पक्षधरले आन्दोलनलाई हिंसात्मक बनाउन चाहेको उनीहरूको बुझाइ छ। रड, लाट्ठी, भाला, गुलेलीलगायतका घरेलु हतियारको प्रयोग र पेट्रोल बम प्रहार हुनुले आन्दोलनकारी हिंसा भड्काएर अशान्ति मच्चाउनेतर्फ केन्द्रित भएको सुरक्षा बुझाइ रहेको हो। आन्दोलनको विगतलाई हेर्दा हिंसा भड्किने अवस्था उत्पन्न भइरहेको भनेर सरोकारवालाले चिन्ता व्यक्त गरेका छन्। उनीहरूले सरकारले आन्दोलनरत पक्षलाई जतिसक्दो चाँडो वार्तामा बोलाएर समस्याको समाधान नखोजिए मानवीय तथा भौतिक क्षति बेहोर्नुपर्ने अवस्था आउनसक्ने उल्लेख गरे। सम्भावित क्षतिलाई रोक्न आन्दोलनलाई शान्तिपूर्ण बनाउनुपर्ने र सरकारले समस्याको समाधानमा जोड दिनुपर्ने उनीहरूको माग छ। हिंसात्मक आन्दोलनले राज्य र आन्दोलनरत दुवै पक्षलाई फाइदा पुग्दैन। नामकरणपछिको आन्दोलन र झडपले अवस्था असामान्य बन्दै गएको देखिन्छ, राजनीतिक विश्लेषक एवं उपप्राध्यापक पर्वत राईले भने, सम्झौता र सत्याग्रहले पनि आन्दोलन सफल हुन्छ भन्ने कुरा बुझिदिए हिंसा भड्किने अवस्था आउने थिएन। अराजकता र आतंक समस्याको समाधान हैन।तर, सरकार पनि आन्दोलनरत पक्षलाई वार्तामा बोलाएर शान्ति स्थापनातर्फ केन्द्रित हुनुपर्नेमा उनको जोड छ। भोजपुर बहुमुखी क्याम्पसका पूर्वप्रमुखसमेत रहेका राजनीतिक विश्लेषक राईले प्रदेशको नामकरण विधि र कानुनसंवत हिसाबले ठीकै भएको बताए। लोकतन्त्रलाई बलियो र प्रभावकारी हिसाबले प्रयोग गर्न विधि, विधान, कानुन र नियम मान्नुपर्छ। कानुनले समेट्न नसकेको विषयमा जनआवाजको सुनुवाइ हुनुपर्छ, उनले भने, जनताले उठाएको कुरालाई सरकारले सम्बोधन गर्नु लोकतन्त्र एवं प्रजातन्त्रको सुन्दर पक्ष पनि हो। संघीय लोकतान्त्रिक गणतन्त्रात्मक मुलुकमा प्रजातन्त्रको प्राररूप यस्तै हुन्छ। जनअवाजलाई दबाउनेभन्दा पनि सरकारले त्यसलाई सम्बोधन गरिदिँदा समस्याको समाधान हुने उनी बताउँछन्। विधिको कुरा सधैँ प्रभावकारी नहुने बताउँदै राईले भने, २०४६ सालअघिको कानुनलाई विधिले व्यवस्थापन गर्न नसकेकै हो। आन्दोलनको दृष्टिकोणबाट हेर्दा मुखरित भएको जनआवाजलाई सेटल गर्ने प्रयास हुनु उत्तम हुन्छ। राज्यले उचित ढंगले व्यवस्थापन गर्नु नै प्रजातन्त्रको मूल्य र मान्यता हो। विधिले निर्धारण गरेको विषयमा जनताले प्रश्न उठाउँदा शान्तिपूर्ण समाधान खोजिए आन्दोलनका नाममा अप्रिय घटना हुन नपाउने तर्क राईको छ। अहिले सडकमा जनआवाज पोखिँदै छ। त्यसलाई क्षतिरहित ढंगले व्यवस्थापन गर्न राज्य समयमै तयार हुनुपर्छ। वार्ता र संवादलाई प्राथमिकतामा राख्नुपर्छ,उनी भन्छन्, विधिभन्दा बाहिर गएर माग राख्ने समूहले आन्दोलनलाई उग्र बनाउने प्रयास गरेको हुन्छ। प्रजातन्त्र एवं लोकतन्त्र सबैको मत सुन्ने व्यवस्था भएकाले कुनै न कुनै हिसाबले सेटल गर्ने प्रयास नभए हिंसा भड्किन्छ। मानवीय क्षति हुनु अप्रजातान्त्रिक भएकाले यसमा दुवै पक्ष गम्भीर हुनु आवश्यक छ। दमनभन्दा पनि वार्ताबाट आन्दोलनलाई मत्थर बनाउनेतर्फ लाग्नुपर्ने र आन्दोलनरत पक्ष पनि संयमित हुनुपर्नेमा राईको जोड छ। म प्रदेशको नाम किरात वा लिम्बुवान नै हुनुपर्छ भन्ने पक्षमा छैन। तर, माग सम्बोधनको प्रयास हुनुपर्छ र वार्ता गरिनुपर्छ, उनले भने, संघीयतालाई दरिलो बनाउन सम्झौताको मिलनविन्दु खोजिनुपर्छ। नत्र व्यवस्था नै धरापमा पर्ने अवस्था आउनसक्छ। अर्का राजनीतिक विश्लेषक शान्तिराम भण्डारी चुनावबाट पहिचान पक्षधरले जनमत प्राप्त गर्न नसक्दा अहिलेको अवस्था आएको बताउँछन्। प्रदेशको नामकरणसमेत नभएको अवस्थामा पहिचान पक्षधरले गत चुनावमा आफ्ना कुरा जनतालाई राम्ररी बुझाउन सक्नुपर्ने थियो। जनअनुमोदित हुँदा प्रदेशको नाम आफूले चाहेअनुसार राख्न सक्ने अवस्था हुन्थ्यो,उनले भने, बहुमतले गरेको निर्णय चित्त नबुझेपछि सडकबाट परिवर्तन खोज्ने नाममा व्यवस्थामाथि नै प्रहार गर्ने काम भइरहेको छ। लोकतन्त्रमा आन्दोलन गर्न पाइन्छ भनेर भीडतन्त्रलाई बढवा दिने प्रवृत्ति मौलायो। वरिष्ठ अभिवक्तासमेत रहेका भण्डारीका अनुसार बहुमतका आधारमा जनप्रतिनिधिले गरेको नामकरणको निर्णयलाई उल्टाउने आशयले केही व्यक्तिहरूको भीड जम्मा पारेर अराजकता मच्चाउनुले म्यान्डेडलाई हाइज्याक गर्न खोजेजस्तो देखिन्छ। चुनावका बेला जनतामा जाँदा एउटा स्लोगन लिएर जानु र भइसकेको निर्णय परिवर्तन हुनुपर्छभन्ने नाममा जनप्रतिनिधिमाथि आक्रमण गर्न खोज्नु लोकतन्त्र एवं संघीयतालाई नै धरापमा पार्ने प्रयत्न हो, उनले भने, कुनै पनि डकुमेन्ट र निर्णय अपरिवर्तनीय नहुने हुँदा फेरि अर्को चुनावमा जनमत पाएर प्रदेशको नामलाई परिवर्तन गर्नसक्ने कानुनी एवं संवैधानिक बाटो खुला छ। नाममा चित्त नबुझ्ने पक्षले फेरि फिल्डमा गएर मजवुत बन्दै आएपछि त्यसका आधारमा नाम परिवर्तन गर्नसक्ने उनको भनाइ छ। जनप्रतिनिधिले आफ्नो अधिकार प्रयोग गरिसकेपछि त्यसविरुद्ध जनता भड्काउनु न्यायसंगत नहुने भण्डारीको तर्क छ। प्रजातन्त्र र लोकतन्त्रमा आफ्नो विचार राख्न पाइन्छ। भेला हुन र आन्दोलन गर्न पाइन्छ। तर, आफ्नो विचार राख्दा अर्को विचारमाथि हिंसा गर्न पाइँदैन,उनी भन्छन्, नामकरणको विरोध गर्ने नाममा मुख्यमन्त्री र मन्त्रीका फोटामा जुत्ताका माला लगाएर सामाजिक सञ्जालमा राख्नु तथा आक्रमणको प्रयास गरिनु कानुनविपरीत हो। त्यसमा राज्यले कारबाही गर्नुपर्छ। लोकतन्त्र भन्दैमा त्यस्तो अराजकता गर्न पाइँदैन। उनले नामकरण विरोधी पछिल्लो आन्दोलन राजनीतिक वैधानिकताविरुद्ध भएको पनि बताए। संघीयतालाई कमजोर बनाउने तत्व सलवलाउन थालेको भन्दै भण्डारीले राज्यले कडा कदम चाल्न आवश्यक रहेको बताए। भने, आफ्ना माग शान्तिपूर्ण हिसाबले राख्न पाउँदा पाउँदै हिंसा भड्काएर अस्थिरता निम्त्याउने प्रयास भइरहेको छ। सानो जमातले सेन्टिमेन्टको कुरा गरेर मान्छे भड्काउन खोजेजस्तो देखिन्छ। आन्दोलनका नाममा घरेलु हतियार प्रदर्शन र सुरक्षाकर्मीमाथि आक्रमण गर्ने काम भइरहेको छ। त्यस्तो अवस्थामा राज्यले आफ्नो वैधानिकता गुमाउन हुँदैन। आन्दोलन नै उठिसकेपछि त्यसलाई मत्थर बनाउन र समाधान गर्न भने राज्य प्रयत्नशील हुनुपर्ने राजीतिक विश्लेषक भण्डारी बताउँछन्। हिंसा भड्कियो भने स्थिति नियन्त्रणभन्दा बाहिर जानसक्ने उनको भनाइ छ। पहिचान पक्षधर आन्दोलनलाई अराजक बनाएर लैजाने मुडमा पुगेकाले समाधानको विन्दु खोज्नेतर्फ लचकता अपनाउनुपर्ने भण्डारीले बताए। नत्र भोलिका दिनमा ठूलो क्षति निम्तिने जोखिम कायमै रहेको उनी बताउँछन्। यता पहिचान पक्षधरले भने आइतबार सुनसरीको इटहरीमा शक्ति प्रदर्शन गरेका छन्। प्रदर्शनमा विगतजस्तो जनसहभागिता नदेखिएको सुरक्षा स्रोतले बतायो। सोमबार विराटनगरमा वृहत प्रदर्शनको तयारी छ। त्यसलाई लक्षित गरेर सुरक्षा व्यवस्था कडा पारिएको छ। अब विराटनगर केन्द्रित निर्णायक आन्दोलन गर्ने घोषणा पहिचान पक्षधरबाट भइसकेको छ। त्यसका लागि भोलेन्टियर्स दस्तानै तयार पारिएको छ। गुलेली, मट्यांग्रा, घँघारुका लाट्ठीसहित प्रदर्शनमा सहभागी हुने प्रचार केही दिनयता भइरहेको छ। उक्त आन्दोलनमा जनसमर्थन बटुल्ने योजनासहित शनिबार विराटनगरमा मृतक लिम्बूको शवयात्राका क्रममा आन्दोलनकारी सुरक्षाकर्मीमाथि आक्रामक भएको सुरक्षा बुझाइ छ। त्यस क्रममा पनि आन्दोलनकारीले सुरक्षाकर्मीलाई लक्षित गरेर गुलेलीबाट मट्यांग्रा हानेका थिए। भोलेन्टियर्स दस्ताले झण्डाको डण्डीमा काँटी घोपेर ल्याएर प्रहरीलाई प्रहार गरे। डण्डी तिखो पारेर भाला बनाइएको थियो। जसको प्रहारबाट धेरै सुरक्षाकर्मी घाइते भए। निषेधित क्षेत्र घोषणा गरेर राखिएको ब्यारीगेट तोडफोडको प्रयाससमेत भयो। प्रहरीलाई उत्तेजित बनाउन नियोजित ढंगले पेट्रोल बम पनि हानेको सुरक्षा अधिकारी बताउँछन्। त्यस क्रममा लिम्बुवान भोलेन्टियर्स (एलभी) लेखेको टीसर्ट लगाएकाहरू बढी उत्तेजित भएका थिए। उनीहरूले प्रहरीमाथि ढुंगामुढा, रड र पेट्रोल बम प्रहार गरे। शवयात्राको नेतृत्व गरेका केही व्यक्ति भने उत्तेजित भीडलाई सम्झाईबुझाई गरिरहेको भिडियोमा देख्न सकिन्छ। शान्तिपूर्ण हुनुपर्ने शवयात्रामा उग्रता प्रदर्शन गरेको भनेर आन्दोलनरत पक्षको आलोचना पनि भइरहेको छ। आन्दोलनरत पक्षका केही नेताहरू शवयात्रामा देखाइएको अराजकताले राम्रो सन्देश नगएको बताउँछन्। तर, खुलेर बोल्दैन सक्दैनन्। संघीय लोकतान्त्रिक राष्ट्रिय मञ्चका महासचिव अशोक चेम्जोङ संघीयतापछिको उपलब्धिलाई कमजोर बनाउन प्रदेशको नामकरणमा पहिचान छुटाइएको बताउँछन्। अंकगणितीय रूपमा कमजोर देखिए पनि आन्दोलनमार्फत आफूहरूको मुद्दा स्थापित गराई छाड्ने उनको दाबी छ। पहिचानलाई नसुनिकन एकलौटी हिसाबले प्रदेशको नामकरण गरियो। हामीले पुनः नामकरणका लागि संयमित भएर शान्तिपूर्ण आन्दोलन गरेका हौँ। तर, सरकारले सुनेन, चेम्जोङले भने, उल्टै आन्दोलनलाई दबाउन खोजियो। अब आन्दोलन आक्रामक हुन्छ। समय आएपछि त्यो देखिने छ। लोकतन्त्र, गणतन्त्र र संघीयता आइसकेपछि शान्तिपूर्ण आन्दोलन गर्न पाउने जनताको अधिकार भएको उनको भनाइ छ। शवयात्रामा आन्दोलनकारी आक्रोसित हुनुलाई स्वभाविक मान्नुपर्ने तर्क उनको छ। गणितीय खेलले रुपान्तर सम्भव नभएपछि आन्दोलनको सहरा लिनु परेको चेम्जोङ बताउँछन्। विश्व आर्थिक मन्दीले व्यवस्थापकीय समस्या हुँदा आन्दोलन केही कमजोरजस्तो देखिएको उनले बताए। आन्दोलनमा मानवीय र भौतिक क्षति हुनु ठीक हैन। तर, राज्यले मागलाई बेवास्ता गरेपछि बाध्य हुनुपर्ने अवस्था आएको छ, उनी भन्छन्, राज्यसत्ताले दमन गर्ने नीति लिएको छ। यसले राज्यलाई अदृष्य रूपमा कमजोर बनाउँछ। प्रदेशको विकास र समृद्धिलाई अगाडि बढाउन पहिचानसहितको नाम आवश्यक पर्ने चेम्जोङको भनाइ छ। अहिले हामी सांकेतिक हिसाबको आन्दोलन गर्दैछौँ। दर्बिलो बनाउने योजना छ। आन्दोलन रोकिँदैन। सबै कुरा मिल्नेवित्तिकै आँधीबेहरी आउँछ। प्राविधिक समस्याले अहिले आन्दोलन शिथिल भएजस्तो देखियो, उनले भने।"
"बस दुर्घटनामा एक जनाको मृत्यु, ३८ घाइते","तानसेन : पाल्पाको जोरधारामा भएको बस दुर्घटनामा परी एक जनाको मृत्यु भएको छ। ३८ जना घाइते भएका छन्। मृत्यु हुनेमा रुपन्देही देवदह नगरपालिका३ खैरेनीकी ३६ वर्षीया राधिका पौडेल रहेको प्रहरीले जनाएको छ। आइतबार बिहान बुटवलबाट बाग्लुङको बुर्तिबाङ तर्फ जाँदै गरेको लु १ ख ५९५६ नम्बरको बस तानसेन बुटवल सडक खण्डको तिनाउँ गाउँपालिका५ जोरधारामा बिहान साढे ९ बजे दुर्घटना भएको थियो। घाइते हुनेहरूमा सत्यवती गाउँपालिका५ गुल्मीकी १३ वर्षीया विनिता भण्डारी, हसरा गुल्मीकी ६६ वर्षीया कान्ता भण्डारी, इस्मा गुल्मीका २७ वर्षीय प्रेमबहादुर मुखिया, इस्मा ७ गुल्मीका ३२ वर्षीय राजु बराली, दैलेखकी ३० वर्षीया मिना सिंजापति, गल्कोट४ बागलुङका ६४ वर्षीय रामबहादुर खत्री, अर्घाखाँचीका ७३ वर्षीय कर्णबहादुर खत्री, बागलुङका ३२ वर्षीय तिलक विक, बढीगाड गाउँपालिका बागलुङकी ३० वर्षीया सरिता विक, सोही ठाउँकै २ वर्षका सतिश विक, गुल्मीका विपिन पल्ली, गुल्मी सत्यवतीका १२ वर्षीय विष्णु भण्डारी, गुल्मी धुर्कोटका ४९ वर्षीय भिमानन्द भण्डारी, गुल्मी बिरवासका १४ वर्षीय गौरव सुनार, पाल्पा लघुवाका ५९ वर्षीया कमला कुंवर, नवलपरासी कावासतीकी ६१ वर्षीया लिला कंडेल, तानसेन १४ अर्गेलीका ४५ वर्षीय विष्णु पाण्डे, देवदह ३ रुपन्देहीका ४८ वर्षीय यमनाथ पौडेल, बुटवलकी ४३ वर्षीया पुष्पा मिदुन, रुपन्देहीका ३८ वर्षीया केवश वर्देवा, रुपन्देहीकै ४० वर्षीया इन्द्र दर्जी रहेका छन्। यसैगरी दाङकी २८ वर्षीया दुर्गा चौधरी, दाङकै २८ वर्षीय सुनिल चौधरी, गल्कोट४ बागलुङकी ३८ वर्षीया कोपिला नेपाली, सत्यवती१ गुल्मीकी १९ वर्षीया रेस्मा पाण्डे, नवलपरासीका ३२ वर्षीया रुपेश श्रेष्ठ, रुकुमका ३५ वर्षीय राजेश कुमार पुन, रुपन्देही२ बुटवलका ३५ वर्षीय अनुज कुमार गुप्ता, गुल्मीकी ३० वर्षीया गंगा बराली, गुल्मीकै २ वर्षीय अनुभव बराली, रैनादेवी छहरा ४ पाल्पाका २९ वर्षीय दीपक परियार, रुपन्देही बुटवलका ४५ वर्षीय दीपेश थापा, रैनादेवी छहरा पाल्पाका २८ वर्षीया ओमप्रकाश कोइराला, मणिग्राम रुपन्देहीकी २३ वर्षीया अनिता पाण्डे, हुम्ला सार्कीघाटका ३८ वर्षीय गणेश फडेरा, अर्घाखाँचीका ४० वर्षीय बस चालक तुल्सीराम पाण्डे र कुसुमखोला पाल्पाकी विष्णु थापा घाइते रहेको लुम्बिनी मेडिकल कलेज प्रभासले जनाएको छ। घाइते ३८ जनाकै लुम्बिनी मेडिकल कलेज प्रभासमा उपचार भईरहेको छ। घाइते भएकामध्ये ५ जनाको अवस्था गम्भीर रहेको अस्पतालका मेडिकल सुपरिटेन्डेन्ट राजु शाक्यले बताए।"
महिला कृषकलाई उन्नत जातको मकैको बिउ र मल वितरण,अर्घाखाँची : अर्घाखाँचीको सन्धिखर्क नगरपालिका१० का महिला कृषकहरूलाई उन्नत हाइब्रिड जातको मकैको बिउ तथा रासायनिक मल वितरण गरिएको छ। वडा स्तरीय महिला सञ्जालको आयोजनामा वडा भित्र रहेका महिला कृषकहरूलाई उन्नत जातको हाईब्रीड सिपी जातको मकैको बिउ र मल वितरण गरिएको महिला सञ्जालकी अध्यक्ष एन्दिरा हमालले बताइन्। उन्नत हाइब्रीड जातको मकैको बिउ वितरण गर्दै सन्धिखर्क नगरपालिकाका नगर उपप्रमुख मिश्रा आचार्यले महिलाहरूलाई कृषिको माध्यमबाट आत्मनिर्भर बन्न आग्रह गरिन्। उनले उत्पादन वृद्धि नभएसम्म समृद्धि नहुने भएकाले व्यावसायिक कृषि पेसामा लागेर उत्पादन बढाउन र आत्म निर्भर बन्न आग्रह गरिन्।
चार वर्षपछि चौरीको रगत खाने मेला सुरु,"जोमसोम : मुस्ताङको थासाङ गाउँपालिका२ बोक्सी खोलामा शुक्रबारदेखि याकचौरीको आलो रगत खाने मेला सुरु भएको छ। कोरोना कहरका कारण लगातार ४ वर्षसम्म रोकिएको याकचौरीको आलो रगत खाने मेला यसपटक सुरु गरिएको हो। हिमालयन चौरी पालन तथा संरक्षण समिति अन्तर्गत धौलागिरी याकचौरी पालक समूहको आयोजनामा बैशाख ८ गतेदेखि वैशाख १७ गते ९ दिनसम्म याकचौरीको आलो रगत खाने मेला सञ्चालन गरिएको धौलागिरी याकचौरी पालक समूहका अध्यक्ष बुद्धिरत्न तुलाचनले जानकारी दिए। याकचौरीको रगत खाने मेलामा थासाङ२ का ९ घरधुरी ९ गोठको करिब ७ सय याकचौरीको रगत निकालिने अध्यक्ष तुलाचनले बताए। कोरोना कहर अघि बर्सेनि बैशाख महिना र भदौ महिनामा याकचौरीको रगत निकालेर बिक्री गर्दै आइरहेका याकचौरी पालकहरू कोभिड माहामारीको बेला रगत खाने मेला सञ्चालन गर्न सकेनन्। रगत निकाल्ने मेला रोकिएपछि याकचौरी पालकहरू निकै मर्कामा परेका थिए। याकचौरीको आलो रगत निकालेर सर्वसाधारणलाई बिक्री वितरण गरेर याकचौरी पालकहरू वैकल्पिक आम्दानी गर्दै आइरहेका थिए। यसवर्ष रगत खाने मेला सञ्चालन गरेसँगै याकचौरी पालक तचा रगत खान आउने सर्वसाधारण उत्साहित भएको समूहका अध्यक्ष तुलाचनको भनाइ छ। यतिखेर जिल्ला बाहिरका र जिल्ला भित्रका सयौं सर्वसाधारण प्राकृतिक उपचारका लागि रगत खान बोक्सी खोला पुगेका छन्। कालिगण्डकी करिडोरको बेनीजोमसोम सडकको पश्चिमतर्फको नदी किनारमा याकचौरीको आलो रगत खाने मेला लागेको हो। मेलामा एक चौरीयाकबाट १० देखि ३५ गिलाससम्म रगत निकालिने जनाएको छ। याक चौरीको शरीरबाट आवश्यकता अनुसार रगत निकाल्ने गरिन्छ। मेलामा रगत खाने आउने सर्वसाधारणलाई याकचौरीको आलो रगत प्रतिगिलास ३ सयको दरमा बिक्री गरिएको याकचौरी पालक समूहका सदस्य गोविन्द शेरचनले बताए। बोक्सी खोलामा दिनको एक पटक बिहान ७ बजेदेखि याकचौरीको रगत निकाल्ने कार्यक्रम सुरु हुन्छ। रगत खानका लागि सर्वसाधारणलाई पंक्तिवद्ध रुपमा लाईनमा उभ्याइन्छ। रगत खाने मेलामा याकचौरीको पशु स्वास्थ्य अवस्था परीक्षण गरेर मात्रै रगत निकालिने उनको भनाइ छ। वशन्तऋतुको सन्तुलित याममा खर्कबाट बस्ती छेउ झारिने चौरीयाकको रगत बिक्री गर्ने पुरानो प्रचलन हो। मेला अवधिभर आयोजक समूहले खुला तारो हान्ने खेल (आर्चरी) प्रतियोगिता आयोजना गरेको बताइएको छ। बिहानैबाट १२ बजेसम्म रगत खाने कार्यक्रम हुन्छ। त्यसपछि तारो हान्ने खेल आदि खेलाइन्छ। रगत खाने मेला स्थल बोक्सी खोलामा सर्वसाधारणका लागि सामूहिक रूपमा याकचौरी पालक समूहले होटल तथा रेष्टुरेन्ट सञ्चालन गरेको छ। व्यावसायिक अस्वस्थ प्रतिस्पर्धालाई मर्यादित बनाउन सामूहिक होटल सञ्चालन गरिएको बताइएको छ। मुस्ताङका स्थानीय तहहरूमा बर्सेनि यस प्रकारको रगत खाने मेला आयोजना हुने गर्छ। मासु प्रजनन, दूधका परिकारबाट आर्थिक मुनाफा कमाइरहेका पशुपालक किसानले रगत निकालेर बिक्री गर्ने दोश्रो आम्दानीको रुपमा लिइन्छ। उनीहरूले एकातिर याकचौरीको रगत बिक्री हुन्छ, अर्कोतर्फ अल्पकालीन व्यवसाय गरेर आम्दानीको गतिलो फाइदा कमाएका छन्। बोक्सी खोलामा रगत खान आउनेका लागि लक्षित गरी त्रिपाल टाँगेर एक दर्जन बढी टहरा निर्माण गरिएको छ। याकचौरीको आलो रगत खाने मेलामा मुस्ताङसहित म्याग्दी, पर्वत, बाग्लुङ, कास्की, तनहु, स्याङ्जा र काठमाडौं लगायतका सर्वसाधारण बोक्सी खोला पुगेको थासाङ२ सौरुका स्थानीय सोजन हिराचनले बताए। उनले हिउँदयामपछि बर्सेनि नयाँ वर्षको सेरोफेरोमा बोक्सी खोलामा चौरीको रगत खाने मेला लाग्ने उल्लेख गरे। हिमाली लेकका याकचौरीको आलो रगत स्वास्थका लागि लाभकर हुने गर्दछ। चौपायाले मुस्ताङका उच्चलेंकको पाँचऔले, निरमसी, जटामसी र यार्सा गुम्बा जस्ता जडिबुटी खाने हुदाँ यसले पेट सम्बन्धी रोग निको भई शारीरिक स्फुर्ती बढ्ने जनविश्वास छ।"
"बागलुङमा जीप दुर्घटना, चार जना घाइते","प्रनाउ केसीले जीपमा सवार गलकोट नगरपालिका३ हटियाकी ५२ वर्षीया नितु श्रेष्ठ, ५४ वर्षीय बिरबल श्रेष्ठ, ५९ वर्षीय कृष्ण श्रेष्ठ र चालक २६ वर्षीय अविशेक श्रेष्ठ घाइते भएको बताए। बागलुङ : बागलुङ जिल्लाको काठेखोला गाउँपालिका१ एकपाटा (पुष्पलाल मध्यपहाडी लोकमार्ग)मा आइतबार जीप दुर्घटना हुँदा सवार चार जना घाइते भएका छन्। गलकोट नगरपालिका३ हटियाबाट बागलुङ बजार आउँदै गरेको प्रदेश ३०१००३ च ८६२५ नम्बरको गाडी काठेखोला१ एकपाटामा मध्यपहाडी लोकमार्गदेखि १० मिटर तल खस्दा चालकसहित चार जना घाइते भएका जिल्ला प्रहरी कार्यालय बागलुङका प्रहरी नायव उपरीक्षक मदन केसीले जानकारी दिए। प्रनाउ केसीले जीपमा सवार गलकोट नगरपालिका३ हटियाकी ५२ वर्षीया नितु श्रेष्ठ, ५४ वर्षीय बिरबल श्रेष्ठ, ५९ वर्षीय कृष्ण श्रेष्ठ र चालक २६ वर्षीय अविशेक श्रेष्ठ घाइते भएको बताए। घाईतेहरुको धौलागिरी अस्पताल बागलुङमा उपचार भइरहेको र उनीहरुको अवस्था सामान्य रहेको प्रनाउ केसीले बताए। उनले ब्रेक फेल भएर जीप दुर्घटना भएको बताए।"
अनधिकृतरूपमा प्रकाशन भएका पात्रोहरू नियन्त्रण गर्न गृहको परिपत्र,"काठमाडौं : अनधिकृत रूपमा प्रकाशन भएका पात्रो, भित्तेपात्रो र गोजीपात्रोको निरीक्षण अनुगमन गरी नियन्त्रण गर्न गृह मन्त्रालयले ७७ वटै जिल्ला प्रशासन कार्यालयलाई परिपत्र गरेको छ। मन्त्रालयका उपसचिव भीमकान्त शर्माले जारी गरेको परिपत्रमा मन्त्रिपरिषद्ले समेत सार्वजनिक बिदाका सम्बन्धमा निर्णय लिँदा नेपाल पञ्चाङ्ग निर्णायक विकास समितिले तयार पारेको डेट प्याड समेतलाई आधार लिने गरेको तथा पात्रो, भित्तेपात्रो र गोजीपात्रोको स्वीकृति दिने काम पनि समितिकै भएको उल्लेख छ। पात्रो, भित्तेपात्रो र गोजीपात्रो प्रकाशन गरी बिक्री, वितरण गराउने काम समितिको गठन आदेश, २०७७ मा उल्लेख भएकाले अनधिकृतरूपमा स्वीकृति नलिई प्रकाशन भएका पात्रो, भित्तेपात्रो र गोजीपात्रोलाई कारबाही गर्न मन्त्रालयले परिपत्र गरेको हो। समितिको आन्तरिक व्यवस्थापन दिग्दर्शन, २०७९ मा पञ्चाङ्ग (पात्रो), भित्तेपात्रो र गोजी पात्रो प्रकाशन गर्न चाहनेले नियमानुसार स्वीकृति लिनुपर्ने उल्लेख छ। स्वीकृति लिएर प्रकाशन भएनभएको स्थानीय रूपमा निरीक्षण तथा अनुगमन जिल्ला प्रशासन कार्यालयबाट हुने व्यवस्था समितिको दिग्दर्शनमा रहेको परिपत्रमा उल्लेख छ। सरकारले बिदा स्वीकृत गर्नुपूर्व नै स्वीकृति नलिई गलत मुहूर्त र चाडपर्व राखी प्रकाशन भएका पात्रो, भित्तेपात्रो र गोजीपात्रो बजारमा छ्याप्छ्याप्ती रहेकाले निरीक्षण एवं अनुगमन गरी सचेत गराउन र आगामी वर्षदेखि यस्ता काम कारबाही नियन्त्रण गर्नगराउन पनि मन्त्रालयले जिल्ला प्रशासन कार्यालयहरूलाई निर्देशन दिएको छ। मन्त्रालयले संस्कृति, पर्यटन तथा नागरिक उड्ययन मन्त्रालयको पत्राचारबमोजिम सबै जिल्ला प्रशासन कार्यालयहरूलाई परिपत्र गरिएको उपसचिव शर्माले राससलाई जानकारी दिए। गृह मन्त्रालयको परिपत्रपछि अनधिकृत रूपमा प्रकाशन भइरहेका पात्रो, भित्तेपात्रो र गोजी पात्रोका कारण चाड, पर्व, तिथि, मितिका बारेमा हुने समस्या समाधान हुने विश्वास लिएको समितिले जनाएको छ।"
झापाबाट बाबुको श्राद्ध गर्न आएका दाजुभाइसहित ३ जनाको सप्तकोसीमा डुबेर मृत्यु,"धरान : सप्तकोसी नदीमा डुबेर दाजुभाइसहित तीनजनाको मृत्यु भएको छ। सुनसरीको बराहक्षेत्र नगरपालिका वडा नम्बर१ को बराहक्षेत्र मन्दिरमुनि सप्तकोसी नदीमा नुहाउने क्रममा डुबेर तीनजनाको मृत्यु भएको जिल्ला प्रहरी कार्यालय सुनसरीका प्रवक्ता डिएसपी राजकुमार राइले बताए। बाबुको श्राद्ध गर्न बराहक्षेत्र मन्दिर आएका झापाको दमक नगरपालिका ९ का २१ वर्षीय नवीन न्यौपाने, १९ वर्षीय रुद्र न्यौपाने र मोरङ उर्लाबारी नगरपालिका ७ का १८ वर्षीय राजु गुरागाईंको सप्तकोसीमा डुबेर मृत्यु भएको डिएसपी राइले बताए। सप्तकोसीमा बुधबार नुहाउने क्रममा बेपत्ता भएका उनीहरूको शब नेपाल प्रहरी र सशस्त्र प्रहरीको संयुक्त टोलीले फेलापारी पोस्टमार्टम गरी परिवारको जिम्मा लगाइएको डिएसपी राइले बताए। बराहक्षेत्र मन्दिरमा बाबुको श्राद्ध गर्न आएका न्यौपाने दाजुभाइ श्राद्ध गर्नु अगाडि नुहाउने क्रममा सप्तकोसी नदिमा डुबेर बेपत्ता भएका थिए।"
विरुवा रोपेर मनाइयो विश्व पृथ्वी दिवस,"काठमाडौं : विश्व पृथ्वी दिवस २०२३ विरुवा रोपेर मनाइएको छ। राजधानीमा एक कार्यक्रम गरी 'पृथ्वी जोगाऔं' भन्ने मूल नाराका साथ लुम्बिनी विश्व शान्ति मञ्चले उपलब्ध गराएका फलफूलका विरुवा रोपेर मनाइएको हो। सीतापाइलास्थित नेपाली सेनाको युद्ध कवच गणको परिसरमा मञ्चले उपलब्ध गराएका अम्बा,हलुवाबेद,भोगटे,असारेफुल,तेजपत्ता,कागतीलगायत विभिन्न फलफूलका २०० विरुवा रोपिएको थियो। कार्यक्रममा विश्व शान्ति मञ्चका संस्थापक अध्यक्ष बासु गौतमले सन् २०१९ यता २० हजार बोटविरुवा रोपिसकेको जानकारी दिए। उनले यही बैशाख २२ गते बुद्ध जयन्तीका अवसरमा लुम्बिनी र भैरहवामा १० लाख वृक्षरोपण गर्ने कार्यक्रम रहेको बताए। उनका अनुसार ४ महिनाको अवधिमा ३० हजार बढि वृक्षरोपण गर्ने मञ्चको तयारी छ। वृक्षरोपण अभियानमा अन्नपूर्ण मिडिया नेटवर्कको युनिटी फर सस्टेनिबिलिटीको साझेदारी रहेको छ। २२ अप्रील सन् १९७० बाट संसारभरि पृथ्वी दिवस मनाइदै आएको हो।"
"पाल्पाको जोरधारामा बस दुर्घटना : १ जनाको मृत्यु, उद्धार जारी","तानसेन : बुटवलबाट गुल्मीतर्फ जाँदै गरेको बस तिनाउँ गाउँपालिका ५ जोरधारमा दुर्घटना भएको छ। लु १ ख ५९५६ नम्बरको यात्रुबाहक बस दुर्घटना हुँदा १ जनाको शव भेटिएको जिल्ला प्रहरी कार्यालय पाल्पाका सूचना अधिकारी प्रहरी नायव उपरीक्षक वीरेन्द्र थापाले जानकारी दिए । उनका अनुसार १० जना उद्धार गरी उपचारको लागि लुम्बिनी मेडिकल कलेज पठाएको बताए। बस दुर्घटनामा परी घाइतेको खोजी भइरहेको सूचना अधिकारी थापाले बताए अहिले प्रहरी, स्थानीयवासी उद्धारमा जुटेका छन्। बस सडकबाट करिब १०० मिटर तल खसेको प्रहरीले जनाएको छ"
"पाल्पाको जोरधारामा बस दुर्घटना : एक जनाको मृत्यु, ३५ घाइते","मृत्यु हुनेमा रुपन्देही देवदह नगरपालिकाकी अन्दाजी ३६ वर्षीया राधिका पौडेल रहेकी प्रहरीले जनाएको छ । तानसेन : आइतबार बिहान बुटवलबाट बाग्लुङको बुर्तिबाङतर्फ जाँदै गरेको लु १ ख ५९५६ नम्बरको बस तानसेन बुटवल सडक खण्डको तिनाउँ गाउँपालिका वडा नं ५ जोरधारामा दुर्घटना भएको छ । दुर्घटनामा परी एक जना महिलाको उपचारको क्रममा मृत्यु भएको छ भने ३५ जना घाइते भएका छन्। मृत्यु हुनेमा रुपन्देही देवदह नगरपालिकाकी अन्दाजी ३६ वर्षीया राधिका पौडेल रहेकी प्रहरीले जनाएको छ । घाइतेहरुको लुम्बिनी मेडिकल कलेज प्रभासमा उपचार भइरहेको छ । घाइतेमध्ये ५ जनाको अवस्था गम्भीर रहेको र अन्यको हात, खुट्टा, टाउको छातीमा चोटपटक लागेको कलेजका मेडिकल सुपरिटेनडेन्ट राजु शाक्यले बताए। बस तीव्र गतिमा रहेको, मोडमा साइड नकटेको कारण दुर्घटना भएको प्रारम्भिक अनुसन्धानमा देखिएको जिल्ला प्रहरी कार्यालय पाल्पाका सूचना अधिकारी प्रहरी नायव उपरीक्षक विरेन्द्र थापाले जानकारी दिए । बस सडकबाट करिव १०० मिटर तल खसेको प्रहरीले जनाएको छ । प्रहरी, नेपाली सेना, शशस्त्र र स्थानीयवासीहरु जुटेर तत्काल घाइतेको उद्धार गरी लुम्विनी मेडिकल कलेज पठाएका थिए ।"
सोमबार देशका यी स्थानमा हुने छ वर्षा,"काठमाडौं : सोमबार देशभर आंशिक देखि सामान्यतया बदली रहने छ। मौसम पूर्वानुमान महाशाखाका अनुसार अपराह्नपछि देशका थोरै स्थानहरूमा मेघ गर्जनचट्याङसहित हल्काक्षणिक वर्षाको सम्भावना रहेको छ। तराईका थोरै स्थानहरूमा हावाहुरीको सम्भावना रहेको छ। लुम्बिनी, गण्डकी, कर्णाली र सुदूरपश्चिम प्रदेश लगायत देशका पहाडी भूभागमा आंशिकदेखि सामान्यतया बदली रही बाँकी भूभागमा मौसम सामान्यतया सफा रहने छ। देशका पहाडी भूभागका थोरै स्थानहरूमा मेघ गर्जनचट्याङसहित हल्काक्षणिक वर्षाको सम्भावना रहेको महाशाखाले जनाएको छ।"
त्रिभुवन विश्वविद्यालय र वरपरका क्षेत्रमा आतङ्क फैलाइरहेको चितुवा पासोमा पर्यो,"विश्वविद्यालयको बाटो हुँदै साँझबिहान आवतजावत गर्ने सवारीसाधनसँग जुध्ने र केही बटुवालाई आक्रमणसमेत गरेको चितुवालाई त्रिवि सेवा आयोगको कार्यालय नजिक पासोमा पारेर नियन्त्रणमा लिइएको हो । काठमाडौं : एक महिनाअघिदेखि त्रिभुवन विश्वविद्यालय र वरपरका क्षेत्रमा आतङ्क फैलाइरहेको चितुवा आज बिहान नियन्त्रणमा आएको छ । विश्वविद्यालयको बाटो हुँदै साँझबिहान आवतजावत गर्ने सवारीसाधनसँग जुध्ने र केही बटुवालाई आक्रमणसमेत गरेको चितुवालाई त्रिवि सेवा आयोगको कार्यालय नजिक पासोमा पारेर नियन्त्रणमा लिइएको हो । महानगरीय प्रहरी वृत्त कीर्तिपुरका प्रहरी नायब उपरीक्षक राजु लामाका अनुसार गत चैत २५ गते परिसरका प्रहरी सहायक निरीक्षक (असई) लाई समेत आक्रमण गरेको थियो । करिब एक महिनाअघि त्रिवि सडकबाट कीर्तिपुरतर्फ जाँदै गरेको मोटरसाइकलसँग जुधेको थियो । त्रिवि केन्द्रीय क्याम्पसका प्रार्चाय ज्ञानेन्द्र राईका अनुसार करिब एक वर्षअघिदेखि जनस्तर र त्रिवि कर्मचारीले चितुवाको जोखिमबारे कुरा उठाउँदै आएका थिए । त्यसपछि वन्यजन्तुसम्बद्ध निकायबाट पासो ल्याएर राखिएको थियो । तत्कालीन समयमा पासोमा नपरेपछि केही समय पासो अन्यत्र लगिएको थियो । केही समयअघि फेरि पासो थापिएको उनले बताए। त्रिविमा चितुवाको आवतजावत हुनुमा नजिकको जङ्गल, त्रिवि परिसरका विभिन्न स्थानमा रहेका झाडी भएको प्राचार्य राईले बताए। 'यहाँ छाडा छोडिएका बहर र कुकुरका कारण पनि तिनको सिकार गर्न चितुवा आउँछन्, यसले गर्दा मानवसँग द्वन्द्व हुने खतरा बढेको छ', उनको भनाइ छ । पासोमा परेको चितुवाबारे वन्यजन्तुसम्बन्धी निकायमा खबर गरिसकिएको र कीर्तिपुर नगरपालिका वडा नं १० का अध्यक्ष नरेश महर्जनसमेतको रोहवरमा बुझाइने जानकारी पनि प्राचार्य राईले दिए। चितुवाको आवतजावत कम गराउन त्रिवि परिसरका झाडी फडान गर्ने र मानिसको आवजजावत हुने सबै स्थानमा बत्ती जडान गर्ने कार्य भइरहेको पनि उनले बताए। रासस"
महिला मार्ने बाघलाई चिडियाखाना राखिने,"'हामीसँग यहाँ खोरमा राख्न पर्याप्त स्रोत साधन नभएको र बाघले भविष्यमा थप मानवीय क्षति गर्न सक्ने भएकाले चिडियाखाना लगिन लागेको हो', उनले भने। कञ्चनपुर : शनिबार कञ्चनपुरमा नियन्त्रणमा लिइएको बाघ ललितपुरस्थित चिडियाखाना लगिने भएको छ । शुक्लाफाँटा राष्ट्रिय निकुञ्जका सहायक संरक्षण अधिकृत रोशन ठगुन्नाले कञ्चनपुरको बेलौरी नगरपालिकाबाट नियन्त्रणमा लिइएको बाघलाई चिडियाखाना लगिन लागेको बताए। 'हामीसँग यहाँ खोरमा राख्न पर्याप्त स्रोत साधन नभएको र बाघले भविष्यमा थप मानवीय क्षति गर्न सक्ने भएकाले चिडियाखाना लगिन लागेको हो', उनले भने। बाघले शुक्रबार बेलौरी पचुइमा घाँस काटिरहेकी सोही ठाउँकी ४२ वर्षीया गङ्गा चन्दलाई आक्रमण गरी मारेको थियो । चन्दसँगै घाँस काट्न गएका अन्य चारपाँच महिलाले भागेर ज्यान जोगाएका थिए । बर्दियाबाट आएका बाघविज्ञ डा दिनेश देवकोटा नेतृत्वको टोलीले शनिबार बिहान बाघ नियन्त्रणमा लिएको थियो । मृतक महिलाको परिवारलाई निर्देशिकाबमोजिम राहत उपलब्ध गराउने निकुञ्जले जनाएको छ । रासस"
आज अक्षय त्रितीया पर्व मनाइँदै,"यस पर्वमा सर्वत ख्वाइँदा अक्षय (कहिल्यै नास नहुने) पुण्यप्राप्त हुने मैथिल (मिथिलाका बासिन्दा)को जनविश्वास छ। यस पर्वमा गरिब र अभाव भोगी, खेपिरहेकालाई सातु राखिएका थैला र सर्वत राखिएको घडासहित दान गर्ने परम्परा रहेको साहित्यकार महेश्वर राय बताउँछन्। काठमाडौं : बटुवालाई जौ, चनाको सातु एवं चिसो पानीको सर्वत ख्वाइँदै आज महोत्तरीसहितका मिथिला क्षेत्रमा अक्षय त्रितीया पर्व मनाइँदै छ। वैशाख शुक्ल तृतीयाका दिन यो पर्व मनाइन्छ। सघन आवतजावतको बाटोमै बसेर भोका र तिर्खाएका बटुवालाई जौ र चनाको सातु, सख्खर र चिसो पानीमा बनाइएको गुलियो सर्वत खुवाउने पुरानो मिथिला परम्परा हो। यस पर्वमा सर्वत ख्वाइँदा अक्षय (कहिल्यै नास नहुने) पुण्यप्राप्त हुने मैथिल (मिथिलाका बासिन्दा)को जनविश्वास छ। यस पर्वमा गरिब र अभाव भोगी, खेपिरहेकालाई सातु राखिएका थैला र सर्वत राखिएको घडासहित दान गर्ने परम्परा रहेको साहित्यकार महेश्वर राय बताउँछन्। यस पर्वको वर्णन भविष्य पुराणमा उल्लेख छ। भगवान् शिव र देवी पार्वतीको विवाह भएको दिन पनि मानिने यो पर्वमा ब्राह्मण, कूलपुरोहित तथा गरिबलाई स्वर्ण (सुन), शीतल खाद्य परिकार र वस्त्र दान गर्नेको कहिल्यै भण्डार खाली नहुने उल्लेख रहेको बर्दिबास२ का कर्मकाण्डका ज्ञाता महेशकुमार झा बताउँछन्। यस पर्व सुख र समृद्धिको प्रतीक मानिन्छ। यो पर्वले गर्मीमा पसिना धेरै आएर शरीर शिथिल हुने हुँदा शरीरमा चिनीको मात्रा सन्तुलन राख्न सख्खर र चिनीमा बनाइएको शीतल सर्वत र पोष्टितत्वले भरिपूर्ण अन्न जौ र चनाको सातु खानपिनको प्रयोगमा जोड दिएको बर्दिबास अस्पतालका चिकित्सक मेडिकल अफिसर डा किशोर अधिकारीको भनाइ छ। पर्वले मौसमअनुसार भोजन गर्न सन्देश दिनसँगै दीनदुःखी र भोकाएका, तिर्खाएकालाई सेवा दिन नैतिक सन्देश दिएको पाका मैथिल बताउँछन्। पर्वमा कूलपुरोहित ब्राह्मणलाई पूजा गरेर वस्त्र, मिष्टान्न खाद्य परिकार र दक्षिणा दिएर आफ्नो र परिवारका सदस्यहरूको जीवनमा शीतलताको कामना गर्दै जौ, चनाको सातु र सर्वत खाएर यो पर्व समापन गरिने मैथिल परम्परा छ। भगवान् शिव र पार्वतीको विवाह भएको मानिने यो दिन नयाँ घरबास, नानीहरूको अन्नप्रासन र विवाहलगायतका माङ्गलिक कार्यका लागि अर्को साइत हेर्न नपर्ने आम मैथिल मान्यता छ। रासस"
"पशुपति क्षेत्र सफाइ अभियान, पर्यटनमन्त्री किरातीसमेत सहभागी","काठमाडौं : संस्कृति, पर्यटन तथा नागरिक उड्डयन मन्त्रालयले सुरु गरेको तीनमहिने पशुपति क्षेत्र सरसफाइ अभियानमा उत्साहजनक उपस्थिति देखिएको छ। प्रत्येक शनिबार बिहानको समयमा गरिने सरसफाइ अभियान गत फागुन २८ गतेदेखि सुरु गरिएको थियो। पशुपति क्षेत्र सरसफाइ अभियानका क्रममा आज पाँच सयभन्दा धेरै आभियन्ताको उपस्थिति भएको अभियानका सदस्यसचिव डा सुरेश सुरस श्रेष्ठले बताए। सफाइ अभियानमा पर्यटनमन्त्री सुदन किराती र पर्यटनराज्यमन्त्री सुशीला सिर्पाली ठकुरी हरेक शनिबार पशुपति सफाइकार्यमा सहभागी हुँदै आएका छन्। शनिबार बिहान ८ बजेदेखि १० बजेसम्मको समयलाई पशुपति क्षेत्र सरसफाइ अभियानको समय बनाइएको छ। पर्यटनमन्त्री किरातीको अध्यक्षतामा पशुपति क्षेत्र सरसफाइ अभियान बनाइएको हो। अभियानमा मन्त्रालयअन्तर्गतका सबै विभागका प्रमुख, मन्त्रालयका शाखा, महाशाखाका सहसचिव, स्थानीय सामाजिक सङ्घसंस्थाका सदस्य एवं प्रतिनिधि छन्। पशुपति क्षेत्र सरसफाइ अभियानका क्रममा पशुपति क्षेत्र विकास कोषका सम्पूर्ण समिति सदस्य, कर्मचारी, नेपाल पर्यटन बोर्ड, नेपाल वायु सेवा निगम, पुरातत्व विभाग, नेपाल प्रज्ञा प्रतिष्ठान, नेपाल सङ्गीत तथा नाट्य प्रज्ञा प्रतिष्ठान, नेपाल ललितकला प्रज्ञा प्रतिष्ठान, नेपाल प्रहरी, सशस्त्र प्रहरी, पशुपति विकास क्षेत्रको सेरोफेरोमा रहेका विभिन्न सामाजिक सङ्घसंस्थालगायत गरी प्रत्येक शनिबार सयौं अभियन्ताको उपस्थिति रहने गरेको डा श्रेष्ठले बताए। पशुपति विकास कोषका सदस्यसचिव डा मिलन थापाका अनुसार पशुपति क्षेत्र सरसफाइ अभियानको शनिबार सातौँ हप्तासम्म पशुपतिको मृगस्थली, गुहेश्वरी, गौरीघाट, समाधिघाट, कैलाशपर्वत हुँदै घाटपारिको राम मन्दिर क्षेत्रमा सरसफाइ गरिएको छ। रासस"
