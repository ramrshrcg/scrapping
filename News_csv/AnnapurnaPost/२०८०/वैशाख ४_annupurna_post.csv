शीर्षक,विवरण
बेरुजु बेथिति,"आर्थिक अनुशासन पालना नभएसम्म न भ्रष्टाचार नियन्त्रणमा बल पुग्छ, न समृद्धिको दिशातिर सरकार अघि बढ्छ। मुलुकमा आर्थिक अनुशासन कस्तो छ भनेर हेर्ने एउटा ऐना महालेखा परीक्षकको प्रतिवेदन हो। ६० वर्षदेखि नै यो ऐनामा मुलुकको चित्र सङ्लो देखिएको छैन। वित्तीय अपारदर्शिता भएको र जवाफदेहिताविहीन शासनले धमिलो देखिनु स्वाभाविक हो। जसमा आर्थिक अनुशासन हुँदैन। जनताले तिरेको कर जथाभावी खर्च गर्ने प्रवृत्ति हुन्छ। त्यस्तो प्रवृत्ति महालेखा परीक्षकले हरेक वर्ष औंल्याउँदै आएको छ। जवाफदेही निकायहरू भने बेमलतब छन्। त्यसैले त यो वर्ष सार्वजनिक महालेखा परीक्षकको प्रतिवेदनले पनि फेरि उस्तै चाङ देखायो बेथितिका। काठमाडौंको सिंहदरबारदेखि गाउँगाउँका सिंहदरबारमा आर्थिक अनुशासनहीनतामात्रै देखिएको छ। त्यसैको परिणाम हो, ६० औं प्रतिवेदनमा पनि औंल्याइएको बेरुजु। महालेखाले आर्थिक वर्ष २०७८७९ सम्म सरकारी बेरुजु ९ खर्ब ५९ अर्ब ७९ करोड नाघेको देखाएको छ। गतवर्ष मात्रै १ खर्ब १९ अर्ब ७७ करोड बेरुजु थपिनु भनेको आर्थिक विचलनमा वृद्धि हुनु हो। मापदण्ड पूरा नगरी खर्च गर्नु, कागजात नपुर्याउनु र नीति मिचेर खर्चनु भनेको बेरुजु देखिनु हो। बेरुजुलाई आफैंमा भ्रष्टाचार नमानी बेरीतको खर्च मानिन्छ। त्यसले आखिर प्रश्रय दिने भनेको भ्रष्टाचारलाई नै हो। महालेखा परीक्षकले सरकारी कार्यालयहरूको हरहिसाब, लेखाप्रणाली परीक्षण गर्न थालेको २०१८ सालदेखि हो। त्यसयता कुनै एउटा यस्तो वर्ष छैन, जहिले सरकारी खर्चमा बेरुजु नभएको होस्। अपवादका रूपमा कतिपय स्थानीय सरकारमा त्यस्तो सुखद समाचार पनि देखिन्छ। तर अधिकतर प्रवृत्ति भने बेथितिकै छ, बेरुजुको चाङ बग्रेल्ती छ। खर्चमा संवेदनशील र जवाफदेही नहुनु नै त्यसको कारण हो। विधिपूर्वक खर्च हुनुपर्नेमा त्यसैमा जब कमजोरी हुन्छ भने कसरी विकास र समृद्धिको आशा गर्ने ? ठीक ठाउँमा ठीक तरिकाले खर्च नगर्नु भनेकै बेथिति निम्त्यिाउनु र समृद्धिलाई बाधा हाल्नु हो। विकास निर्माणको काम गर्दा होस् या सरकारी कार्यालयले सरसामान किन्दा होस्, नियम कानुनको पालना गरिनुपर्छ। आवश्यकताको आधारमा खर्च गर्नुपर्छ। हचुवामा खर्च गर्ने, आफूअनुकूल नीति बनाएर खर्च गर्ने, तजबिजको अधिकारमा धेरै खर्च राख्ने, प्रवृत्ति नै बेरुजुका अरू कारण हुन्। बेरुजु फस्र्योट र त्यसको रुजुका लागि सरकारलाई संसद्ले पहल कदमी लिनुपर्छ, त्यहाँको लेखा समितिले पनि घच्घच्याउनुपर्छ। कार्यकारीलाई उत्तरदायी बनाउने भनेको संसद्ले नै हो। तर बेरुजु नियन्त्रणमा जसरी सरकार लापरवाह छ, संसद् झन् उदासीन। यस्तो प्रवृत्ति नरोकिएसम्म, आर्थिक अनुशासन पालना नभएसम्म न भ्रष्टाचार नियन्त्रणमा बल पुग्छ, न समृद्धिको दिशातिर सरकार अघि बढ्छ। बढ्छ त केवल बेथिति, जसको अन्त्य अपरिहार्य हो।"
गोरखाका ३३ वडामा छैनन् सचिव,"पञ्जीकरणको कामसमेत गर्नुपर्ने हुँदा स्थायी कर्मचारीलाई मात्र वडा सचिवको कार्यभार जिम्मा दिनुपर्ने सरकारी प्रावधान छ। गोरखा : तीन महिनाअघि धार्चे गाउँपालिका ६ को वडा सचिवमा तुल सलामी नियुक्ति लिएर आए। दुई महिना नबित्दै उनले अधिकृतमा नाम निकाले। त्यसपछि गाउँपालिकाले काशीगाउँ स्वास्थ्य चौकीमा कार्यरत अहेब सुजिता यादवलाई वडा सचिवको जिम्मेवारी सुम्पियो। बिगत एक महिनादेखि उनी यहाँकी वडा सचिव र अहेबको कार्यभार सम्हाल्दै आएकी छिन्। वडा नं ६ मा मात्र होइन, धार्चेका सबै वडामा प्राविधिक कर्मचारीले वडा सचिवको काम गर्दै आएका छन्। हाम्रो पालिकाको कुनै पनि वडामा अहिले वडा सचिव छैनन्, प्रमुख प्रशासकीय अधिकृत काजिमान सुनार भन्छन्, कुनै वडामा अहेब, कुनै वडामा सब ओभरसियर, कुनैमा कृषि शाखा र कुनैमा पशुसेवा शाखाका कर्मचारीले सचिवको काम गरिरहनुभएको छ। वडा नं १ मा सबइञ्जिनियर सन्तोषकुमार यादवले वडा सचिवको काम गरिरहेका छन् भने वडा नं २ मा हेल्थअसिस्टेन्ट कविता घले वडा सचिव छिन्। वडा नं ३ मा अनमि मेनुका राई, वडा नं ४ मा सिनियर अहेब धनबहादुर गुरुङ, ५ मा सिअहेब सपनाकुमार घिमिरे र वडा नं ७ मा अहेब जितबहादुर सुनारले एक वर्षदेखि वडा सचिवको काम गरिरहेको प्रमुख प्रशासकीय अधिकृत सुनारले जानकारी दिए। पञ्जीकरणको कामसमेत गर्नुपर्ने हुँदा स्थायी कर्मचारीलाई मात्र वडा सचिवको कार्यभार जिम्मा दिनुपर्ने सरकारी प्रावधान छ। तर, गोरखा नगरपालिकाको दुइटा वडामा करारमा नियुक्त भएका कर्मचारीले वडा सचिवको काम गरिरहेका छन्। वडा नं कम्प्युटर अपरेटरमा करारमा नियुक्त भएका भुवन कुमाल र वडा नं ११ मा सरसफाइ सुपरभाइजरमा करारमा नियुक्त भएका प्रेमबहादुर बस्नेतलाई वडा सचिवको जिम्मेवारी सुम्पिएको नगरपालिका कार्यालयले जनाएको छ। त्यस्तै वडा नं ५ मा पनि महिला तथा बालबालिका शाखाकी स्थायी कर्मचारी इन्दिरा अम्गाईंलले वडा सचिवको जिम्मेवारी सम्हालिरहेकी छिन्। त्यस्तै सुगम भनिएको पालुङटार नगरपालिकाको १० वटा वडामध्य पाँचवटा वडाहरू वडासचिवबिहिन छन्। वडा नं १ मा स्वास्थ्य सहायक कर्मचारी प्रवीण श्रेष्ठले वडासचिवको काम गरिरहनु भएको छ। २ मा पनि स्वास्थ्यकै कर्मचारी राधा देवकोटाले वडा सचिवको काम गरिरहनु भएको छ, प्रमुख प्रशासकीय अधिकृत गौतम भण्डारी भन्छन्, वडा नं ६ मा महिला तथा बालबालिका शाखाकी नानु सुनार, वडा नं ७ मा स्वास्थ्यका कर्मचारी लक्ष्मण सुनार र वडा नं १० मा पनि स्वास्थ्यकै कर्मचारी कालिका चौलागाईंले वडा सचिवको काम गरिरहनु भएको छ। सीप, क्षमता, दक्षता र विज्ञता एउटा क्षेत्रमा, काम अर्को क्षेत्रमा गर्नुपर्दा समस्या भएको उनको भनाइ छ। आठवटा वडा रहेको सिरानचोक र भीमसेनथापा गाउँपालिकाका पाँचपाँचवटा वडामा वडासचिव छैनन्। वडा नं १ मा अतिरिक्त सबइञ्जिनियर टेकबहादुर कार्की, वडा नं २ मा भेटेरिनरीकी रीता थापा र वडा नं ४ मा पनि भेटेरिनरी शाखाकै ज्ञानुप्रसाद यादबले वडा सचिवको काम गरिरहनु भएको छ, प्रमुख प्रशासकीय अधिकृत उमेशकुमार यादवले भने, वडा नं ६ मा अतिरिक्त सव इञ्जिनियर राजकुमार यादव र वडा नं ७ मा स्वास्थ्य सहायक विश्वनाथ पाण्डेले वडा सचिवको काम गरिरहनुभएको छ। त्यस्तै भीमसेनथापा गाउँपालिकाका २ मा पशुसेवाका कर्मचारी खेपराज भट्ट, वडा नं ४ मा पशुसेवा प्राविधिक केशव थापा, वडा नं ५ मा कृषि शाखाकी सुष्मा केसीले वडा सचिवको जिम्मेवारी सम्हालिरहेकी छिन्। वडा नं २ र ६ मा एकैजना वडा सचिव र वडा नं ७ र ८ मा पनि एकैजना वडा सचिवले मात्र काम गरिरहेका प्रमुख प्रशासकीय अधिकृत चित्र अधिकारीले जानकारी दिए। त्यस्तै बारपाक सुलीकोट गाउँपालिका ६ मा आन्तरिक लेखा परीक्षक दर्शन न्यौपाने र वडा नं ५ मा अतिरिक्त सब इञ्जिनियर अञ्जु थापाले वडा सचिवको काम गरिरहेका छन् भने वडा नं १ र २ मा जितकुमारी घले एकै जनाले मात्र सचिवको जिम्मेवारी सम्हालेकी छिन्। चुमनुब्री गाउँपालिकाका सातवटा वडामध्ये ३ वटा वडामा वडा सचिव छैनन्। एउटै सचिवले दुइटा वडा र पालिकाअन्तर्गतका विभिन्न शाखाहरू समेत सम्हाल्नु परेको प्रमुख कार्यकारी अधिकृत भीमसेन श्रेष्ठले जानकारी दिए। उनका अनुसार वडा नं १ र ५ को वडा सचिवको काम गणेशभक्त त्रिपाठीले सम्हालेका छन्। उनी गाउँपालिकाको प्रशासन शाखाको कर्मचारी पनि हुन्। वडा नं २ र ४ को वडा सचिवका रूपमा वेदप्रकाश ढकाल कार्यरत छन्। उनी योजना शाखाका कर्मचारी हुन्। वडा नं ६ र ७ को वडा सचिवका रुपमा वासुदेव वली खटिएका छन्। उनी शिक्षा शाखा प्रमुख पनि हुन्। अजीरकोट गाउँपालिकाको पनि वडा नं १ को सचिवको काम सब ओभरसियर धनबहादुर गुरुङले गरिरहेका छन्। कर्मचारी अभावले असाध्यै दुख भएको छ, श्रेष्ठले भने, लोकसेवामा कर्मचारी माग गरेर पठायो, कर्मचारी आउँदैनन्। खरिदार, नासु पदमा नाम निकालेर आएका हुन्छन्। अनि अधिकृतमा पनि नाम निकाल्छन् र गइहाल्छन्।"
"प्रदेश सरकार : न चल्न सके, न ढल्न","प्रदेश मुलुककै लागि भार भएको टिप्पणी आम जनताबाट हुन थालेको छ। प्रदेश संरचनाप्रति नै नैराश्यता सिर्जना भएको छ। दोस्रो निर्वाचनपछि बनेका प्रदेश सरकारका गतिविधि अझै निराशाजनक छन्। काठमाडौं : केन्द्रमा राजनीतिक गठबन्धन दुई महिनामा अदलबदल भयो। त्यसको प्रभाव संघीय सरकारमा पर्यो। पहिला गठबन्धनमा रहेका प्रमुख घटक एमाले र राप्रपा सरकारबाट बाहिरिए। अनि भित्रिए सत्ता गठबन्धनमा सामेल भए कांग्रेस र एकीकृत समाजवादी लगायतका दलहरू। सरकारले नेतृत्व गरिएका प्रधानमन्त्री पुष्पकमल दाहालले दुई हनिमुन पीरियडमा दुई पटक विश्वासको मत लिए। पहिल्लो पटक दाहालले विश्वासको मत लिएको पनि एक महिना हुन लागेको छ। २०७९ चैत ६ मा दाहालले विश्वासको मत लिएका थिए। पुस १० मा दाहाल प्रधानमन्त्री बन्दा एमाले, राप्रपालगायतका सात दलको गठबन्धन थियो भने अहिले कांग्रेस, एकीकृत समाजवादीलगायतका १० दलको गठबन्धन छ। एमाले र राप्रपा सत्ताबाट बाहिरिएका छन्। तर, प्रदेशमा भने एमाले नेतृत्वका सरकार कायम नै छन्। सुदूरपश्चिमबाहेक सबै प्रदेशमा अघिल्लो गठबन्धनबाट बनेका सरकार छन्। यी सरकार न राम्रोसँग चलेका छन् न ढल्न नै सकेका छन्। कांग्रेस मधेस प्रदेशका संसदीय दलका नेता कृष्णप्रसाद यादव नयाँ गठबन्धनअनुसार सरकार नै नबनेको बताउँछन्। यहाँ नयाँ गठबन्धनअनुसार सरकार नै बनेको छैन। मात्रै एमाले सरकारबाट बाहिरिएको छ, उनले भने। उनले केन्द्रीय नेतृत्वबाट प्रदेश सरकारको विषयमा छलफल नै नभएको बताए। प्रदेश सरकारको पछिल्लो काम कारबाहीले संघीयतामाथि नै प्रश्नचिन्ह खडा भएको छ। उनीहरू ध्यान सरकार बचाउनेमा नै केन्द्रित छ। अघिल्लो पाँच वर्षमा प्रदेश सरकारहरूले संस्था गत रूपमा देखिने कार्य गर्न सकेका छैनन्। प्रदेश मुलुककै लागि भार भएको टिप्पणी आम जनताबाट हुन थालेको छ। प्रदेश संरचनाप्रति नै नैराश्यता सिर्जना भएको छ। दोस्रो निर्वाचनपछि बनेका प्रदेश सरकारका गतिविधि अझै निराशाजनक छन्। कोसी प्रदेश कोसी प्रदेशमा अहिले पनि एमालेको नेतृत्वमा सरकार छ। एमाले स्थायी समिति सदस्य हिक्मतकुमार कार्कीले सरकारले नेतृत्व गरिरहेका छन्। केन्द्रमा एमाले माओवादी गठबन्धन बन्दा उनी कोसी प्रदेशको मुख्यमन्त्री भएका थिए। उनकै नेतृत्वमा प्रदेशको नामकरण पनि भयो। यसअघिका तीन मुख्यमन्त्रीले यो कार्य गर्नै सकेनन्। यसअघि शेरधन राई, भीमप्रसाद आचार्य र राजेन्द्रकुमार राई मुख्यमन्त्री बनेका थिए। यहाँ सरकारमा माओवादी, राप्रपा र जसपा सहभागी भए। कोसी प्रदेशमा एमाले सबैभन्दा ठूलो दल हो। ९३ सदस्यीय प्रदेशसभामा एमालेको ४० सिट छ। यस्तै कांग्रेसका २९, माओवादी केन्द्रका १३, राप्रपाका ६, नेकपा (एकीकृत समाजवादी) का ४ र जनता समाजवादीका १ जना प्रदेश सांसद छन्। यहाँ वर्तमान अवस्थामा न एमाले, न सत्तारुढ गठबन्धनको नै बहुमत पुग्छ। कांग्रेस, माओवादी केन्द्र, एकीकृत समाजवादी र जसपाको गठबन्धनको मत ४६ छ। एमाले र राप्रपाको मत ४६ नै छ। निर्णायक सभामुख छन्। सभामुख बाबुराम गौतम छन्। उनी माओवादी केन्द्रबाट निर्वाचित हुन्। सभामुखले सरकार निर्माणमा मतदान गर्न पाउने कि नपाउने भन्ने बहस पनि छ । कसैको पनि सरकार नबनेमा कोसी प्रदेशमा मध्यवधि निर्वाचनको पनि चर्चा छ। यति मात्रै होइन त्यहाँ सरकारको नेतृत्वका कसले गर्नेमा कांग्रेससहित गठबन्धनको विवाद छ। ४ सिट मात्रै भएको एकीकृत समाजवादीले नेतृत्वको दाबी गरिरहेको छ भने २९ सिट भएको कांग्रेस पनि नेतृत्व छोड्ने पक्षमा छैन। मधेस प्रदेश मधेस प्रदेशको सरकारले पनि पूर्णता पाएको छैन। जसपाको नेतृत्वमा सरकार छ। मुख्यमन्त्री सरोजकुमार यादव छन्। अघिल्लो गठबन्धनअनुसार मुख्यमन्त्री जसपा र जनमत पार्टीले आलोपालो गर्ने सहमति भएको थियो। त्यसैअनुसार जसपाका सरोज यादव मुख्यमन्त्री भएका थिए। तर, केन्द्रीय गठबन्धन नै फेरिएकाले अब त्यो सहमति अगाडि बढ्छ कि बढ्दैन भन्ने विवाद छ। जसपाका अध्यक्ष उपेन्द्र यादव र जनमतका अध्यक्ष सिके राउत एकअर्काबीचको टकराब पनि ठूलै छ। प्रतिनिधिसभाअन्तर्गत बारा २ मा भइहरको उपनिर्वाचन पनि यो टकराब देखिएको छ। यहाँ जसपा अध्यक्ष यादव उम्मेदवार छन् भने जनमतले शिवचन्द्र कुशवाह उम्मेदवार बनाएको छ। माओवादी केन्द्रबाट जनमतमा गएका कुशवाह मंसिर ४ को निर्वाचनमा करिब ३ सय मतान्तरले मात्रै पराजित भएका थिए। उपेन्द्र र सिके राउतको टकराबलगायतका कारणले मधेस सरकारले न पूर्णता पाएको छ, न कुनै कामकारबाही नै गर्न सकेको छ। मुख्यमन्त्री यादवले नै प्रमुख मन्त्रालयको जिम्मेवारी लिइरहेका छन्। भौतिक पूर्वाधार विकास, कानुन, न्याय तथा प्रदेशसभा मामिला मन्त्रालय, गृह तथा सञ्चार मन्त्रालय, महिला, बालबालिका, युवा तथा खेलकुद मन्त्रालय मुख्यमन्त्री यादवले सम्मालिरहेका छन्। हाल सात मन्त्री र तीन राज्यमन्त्री गरी १० जना मन्त्री विद्यमान छ। यो प्रदेशमा एमाले भने सत्ताबाट बाहिरिएको छ। १ सय ७ सदस्यीय मधेस प्रदेशमा एमालेको २३, कांग्रेसको २२, जसपाको १८, जनमतको १३, लोसपा ९, माओवादी केन्द्र ९, एकीकृत समाजवादी ७, नेपाल संघीय समाजवादी पार्टी, नागरिक उन्मुक्ति पार्टी, राप्रपा ११ सिट छ भने ३ जना स्वतन्त्र सांसद छन्। मधेस प्रदेश भने अघिल्लो पटक पाँच वर्र्र्र्षै टिकेको थियो। लालबाबु राउत ५ वर्ष मुख्यमन्त्री भएका थिए। मधेस प्रदेशको राउतपछि यादव दोस्रो मुख्यमन्त्री हुन्। बागमती प्रदेश बागमती प्रदेशमा माओवादी केन्द्रको नेतृत्वमा सरकार छ। यो सरकार पनि अधुरै छ। एमाले र राप्रपा बाहिरिएपछि मुख्यमन्त्री जम्मकट्टेलले गत १० चैतमा प्रदेशसभाबाट विश्वासको मत प्राप्त गरेका थिए। तर, अझै कांग्रेस सरकारमा गएको छैन। अघिल्लो सहिमतिअनुसार यो प्रदेशमा मुख्यमन्त्री माओवादीबाट र सभामुख राप्रपाबाट भएका थिए। सबैभन्दा ठूलो दलको हैसियतमा कांग्रेसले मुख्यमन्त्रीको दाबी गर्दै आएको छ। माओवादी केन्द्र यो प्रदेशमा तेस्रो ठूलो दल हो। त्यसैले दलहरूबीच भागबन्डा टुंगिन नसक्दा मन्त्रिपरिषद् विस्तार हुन सकेको छैन। ८ मन्त्रालय मुख्यमन्त्री जम्मरकट्टेलकै काँधमा छ। अहिले माओवादी मात्रै सरकारमा छ। कांग्रेसले ६ मन्त्रालयको दाबी गरेको छ भने उसलाई ५ दिन मुख्यमन्त्री सहमत छन्। एकीकृत समाजवादीका २ मन्त्रालय पाउन सक्ने छ। ११० सदस्यीय बागमती प्रदेशमा कांग्रेसको सबैभन्दा ठूलो दल हो। उसको ३७ सिट छ। त्यस्तै एमालेको २७, माओवादी केन्द्रको २१, राप्रपाको १३, नेकपा एसको ७, नेमकिपाको ३, हाम्रो नेपाली पार्टीका २ सिट छ। अहिल्लो कार्याकाल पनि यो प्रदेश स्थिर सरकार भएन्। पाँच वर्ष तीन जना मुख्यमन्त्री बद्लिए। डोरमणि पौडेल, अष्टलक्ष्मी शाक्य र राजेन्द्रप्रसाद पाण्डे अघिल्लो पाँच वर्षमा भएका मुख्य मन्त्री हुन्। पौडेल र शाक्य एमालेका थिए भने पाण्डे एमालेबाट विभाजित नेकपा एसका नेता थिए। गण्डकी प्रदेश यो प्रदेशमा एमालेका स्थायी समिति सदस्य खगराज अधिकारी मुख्यमन्त्री छन्। उनी हाल अल्पमतमा छन्। संघीय सांसदको टिकट छोडेर पूर्वगृहमन्त्री समेत भइसकेका अधिकारी मुख्यमन्त्री हुनैका लागि प्रदेशसभामा लडेका थिए। माओवादी केन्द्र सरकारबाट बाहिरिसकेको छ। हाल मुख्यमन्त्रीसहित एमालेका ५ जना मात्रै मन्त्री छन्। मुख्यमन्त्री कांग्रेस वा माओवादी केन्द्रको हुने भन्ने विवाद त्यहाँ पनि छ। कांग्रेसका सुरेन्द्र पाण्डे र माओवादी केन्द्रका हरिबहादुर चुमान मुख्यमन्त्रीका दाबेदार छन्। कांग्रेस संसदीय दलका नेता सुरेन्द्र पाण्डेलाई प्रचण्ड स्वयंले चुनावताका भावी मुख्यमन्त्री घोषणा गरेका थिए। प्रधानमन्त्री प्रचण्डले प्रदेश सरकार फेरबदल हुने र गठबन्धनबीच आलोपालो विश्वास दिलाएका छन्। ६० सदस्यीय प्रदेश सभामा कांग्रेसको २७, एमालेको २२, माओवादी केन्द्रको ८, राप्रपाको २ र नेकपा एकीकृत समाजवादीको १ सिट छ। यो प्रदेशमा अघिल्लो कार्यकालमा दुई जना मुख्यमन्त्री फेरिएका थिए। एमालेका पृथ्वीसुब्बा गुरुङ र कांग्रेसका कृष्णचन्द्र नेपाली अघिल्लो कार्यकालका मुख्यमन्त्री हुन्। लुम्बिनी प्रदेश लुम्बिनी प्रदेशमा एमालेका लीला गिरी मुख्यमन्त्री छन्। गिरीसहित ६ जना मात्रै मन्त्री छन्। राप्रपा र एमाले मात्रै सरकारमा छ। माओवादी केन्द्र, जसपालगायत दल सरकारबाट बाहिरिसकेको छ। यो प्रदेशमा माओवादीभित्रै विवाद छ। कांग्रेसले भने संसदीय दलका नेता डिल्लीबहादुर चौधरी मुख्यमन्त्री बनाउने निर्णय गरिसकेको छ। ८७ सदस्यीय एमालेको सबैभन्दा ठूलो पार्टी हो। प्रदेशसभामा एमालेको २९ सिट छ। त्यस्तै कांग्रेसको २७, माओवादीको १०, राप्रपा ४, नागरिक उन्मुक्ति ४, जनमत, जसपा, लोसपा ३३ सिट छ। त्यस्तै राष्ट्रिय जनमोर्चा र नेकपा एसको ११ सिट छ। २ जना सांसद स्वतन्त्र छन्। अघिल्लो कार्यकालमा यो प्रदेशमा एमाले महासचिव शंकर पोखरेल र माओवादी केन्द्रका कुलबहादुर केसी मुख्यमन्त्री भइसकेका छन्। कर्णाली प्रदेश सबैभन्दा थोरै सिट भएको प्रदेश हो कर्णाली। जहाँ ४० जना प्रदेशसभा सदस्य छन्। जसमा सबैभन्दा धेरै कांग्रेसका सांसद छन्। यो प्रदेशमा सबैभन्दा ठूलो पार्टी कांग्रेस हो। तर, यो प्रदेशमा कांग्रेसका १४ सांसद छ भने माओवादी केन्द्रका १३ र एमालेका १० सांसद छन्। यो प्रदेशमा राप्रपा, नेकपा एसका १।१ सांसद छन्। एक जना स्वतन्त्र सांसद पनि छन्। माओवादी र एमालेको सहमतिमा माओवादी केन्द्रमा राजकुमार शर्मा मुख्यमन्त्री र एमालेकी नन्दा गुरुङ सभामुख भएका थिए। यो गठबन्धन भत्किएको छ। कांग्रेस र माओवादीसहित गठबन्धन बनेको छ। एमाले सरकारबाट बाहिरिएको छ। एमालेबाट सरकारमा सहभागी तीन जना मन्त्रीले राजीनामा दिएका छन्। २०७९ पुस १० समीकरणअनुसार २७ पुसमा माओवादी केन्द्रका शर्मालाई मुख्यमन्त्रीमा समर्थन गरेको एमालेले ६ माघमा पहिलोपटक विश्वासको मत दिएको थियो। यस्तै १७ चैतमा दोस्रोपटक पनि एमालेले मुख्यमन्त्री शर्मालाई विश्वासको मत दिएको थियो। तर, दोस्रोपटक विश्वासको मत दिएको एमाले पुनः समर्थन फिर्ता लिएको छ। योसँगै मुख्यमन्त्री शर्माले तेस्रोपटक विश्वासको मत लिनुपर्ने भएको छ। अघिल्लो कार्याकालमा कर्णाली प्रदेशमा दुई जना मुख्यमन्त्री फेरिएका छन्। सुदूरपश्चिम प्रदेश सुदूरपश्चिम सरकार यो कार्यकालमा एकपटक ढलिसकेको छ। एमालेबाट मुख्यमन्त्री भएका राजेन्द्रसिंह रावल सरकार ढलिसकेको छ। विश्वासको मत नै लिन नसकेर रावलको सिरकार ढलेको हो। हाल सुपमा कांग्रेसका नेता कमलबहादुर शाह मुख्यमन्त्री भएका छन्। त्यहाँ पनि सरकारले पूर्णता पाएको छैन। हाल तीन जना मात्रै मन्त्री छन्। सरकारमा कांग्रेसका २ र नेकपा एसका १ जनाको मात्रै सहभागिता छ। ५३ सदस्यीय यो प्रदेशमा कांग्रेस सबैभन्दा ठूलो दल हो। माओवादी केन्द्रले आलोपालो सरकारको नेतृत्वको दाबी गर्दै सरकारमा सहभागी भएको छैन। सरकारलाई समर्थन गरेका माओवादी र नागरिक उन्मुक्ति सरकारमा सहभागी छैन। माओवादीका नेता खगराज भट्ट मुख्यमन्त्री दाबेदार हुन्। पहिलो पटकको एमालेसँगको गठबन्धनमा उनलाई पन्छाएर एमालेका रावललाई मुख्यमन्त्री बनाइयो। अहिले कांग्रेसबाट मुख्यमन्त्री बनेका शाहले विश्वासको मत पाइसकेका छन्। उनले तत्कालै मुख्यमन्त्री पाउने सम्भावना छैन। सम्मानजन सहभागितासहित आलोपालो सहमति भने भएको भट्टले बताए। जसको १९ सिट छ। त्यसपछि माओवादी केन्द्रको सभामुखसहित ११ सिट छ। एमालेको १०, नागरिक उन्मुक्तिको ७, नेकपा एसको ४ सिट छ। राप्रपा र स्वतन्त्रको एकएक सिट छ। सुपमा अघिल्लो कार्यकाल पाँच वर्ष नै चलेको छ। यो प्रदेशको पहिलो मुख्यमन्त्री थिए, त्रिलोचन भट्ट। सुप प्रदेशसभा सदस्य एवं माओवादी केन्द्रका संसदीय दलका नेता खगराज भट्टले राष्ट्रिय राजनीतिकै कारण प्रदेश सरकार पूर्णता पाइनरहेको बताए। राष्ट्रिय राजनीति मै नेतृत्व व्यस्त छ। संघीय सरकारले पूर्णता पाएको छैन। लुम्बिनी, गण्डकी र कोसी प्रदेशमा अझै गठबन्धन अनुसारको सरकार नै बनेको छैन, अब छिटोभन्दा छिटो सहमति वातावरण बन्छ र नबनेका प्रदेशमा नयाँ सरकार बन्छन् र पूर्णता नपाएको प्रदेशमा पूर्णता पाउँछन्, उनले भने। बागमती प्रदेश, प्रदेशसभा सदस्य, एमाले संसदीय दलका नेता जगन्नाथ थपलिया एमाले केन्द्रीय गठबन्धन भत्किएपछि नैतिक दायित्व पूरा गर्दैै सरकारबाट बाहिरिएको बताउँछन्। हामी अब सरकारमा जानका लागि अवान्छित क्रियाकलाप गर्दैनौं असल प्रतिपक्षको भूमिका निर्वाह गर्छौं, उनले भने। उनले आफूहरू सरकारमा रहँदा गरेका खर्च कटौती, मितव्यीता, समानुपातिक विकासका योजनालाई निरन्तरता दिएर अघि बढेमा सरकारलाई सहयोग गर्ने तर प्रदेशलाई अनावश्यक प्रश्न उठाउने विषयमा हुने गतिविधि समाना गर्ने बताए।"
कहिले उठ्छ सिंहदरबारको फोहोर ?,"काठमाडौं महानगर प्रमुखको निर्णयपश्चात् सिंहदरबारलगायत केही क्षेत्रको फोहोर उठेको छैन। काठमाडौं : महानगरपालिका मेयर बालेन्द्र शाह (बालेन)ले सिंहदरबारको फोहोर नउठाउने भन्दै चैत २५ गते सामाजिक सञ्जालमा लेखे आजबाट सिंहदरबारको फोहोर उठ्दैन। साच्चिकै देश सफा गर्नु परे, त्यहाँका नेताहरूलाई सिसडोलमा डम्प गर्नुपर्ने हुन्छ। यसलगत्तै काठमाडौं महानगरले सिंहदरबारको फोहोर उठाउन छोड्यो। ८ दिनदेखि सिंहदरबार, राष्ट्रपति निवास र सभामुख निवासको फोहोर पनि उठाइएको छैन। सिंहदरबारभित्रको फोहोरमैला व्यवस्थापनको जिम्मा पाएको परिवर्तन सेवा प्रालिले पुनः प्रयोग हुने र कुहिने फोहोर छुट्याएर केही व्यवस्थापन गरे पनि त्यहाँबाट बाहिर निकाल्नु पर्ने फोहोर दैनिक २ टन बढी हुन्छ। ती सबै फोहोर अहिले सिंहदरबार भित्रै छ। प्रालिका सञ्चालक मित्र घिमिरे भन्छन्, फोहोर व्यवस्थापनमा कठिनाही छ। महानगरका मेयर बालेन शाहले सिंहदरबार भित्रको फोहोर नउठाउने घोषणा गरेसँगै यो समस्या आएको हो। महानगरले वार्ता नभएसम्म कुनै पनि हालतमा फोहोर नउठाउने बताउँदै आएको छ। सिंहदरबारभित्र बसेको सरकारसँग सहकार्य गर्न र महानगरका समस्या सामूहिक रूपमा समाधान गर्नका लागि पटकपटक पहल गर्दा पनि कुनै सहयोग नपाएकाले यो निर्णयमा पुगेको मेयर शाह बताउँछन्। उनले पछिल्ला समयमा संघीय सरकारको असहयोगका विषयमा विभिन्न प्रतिक्रिया व्यक्ति गर्दै पनि आएका छन्। कि काठमाडौंको हितमा काम गर्नुहोस्, कि सिंहदरबार अरू पालिकामा सार्नुहोस्, उनको अर्को चेतावनी पूर्ण भनाइ सामाजिक सञ्जालमा आएको थियो। उनले सरकारका विभिन्न मन्त्रालयसँग अव्यवस्थित बस्ती व्यवस्थापन, ट्राफिक लाइट व्यवस्थापन, मूर्ति चोरी, विदेशी नियोगले मिचेको फटपाथ खाली गर्नुपर्ने, सरकारी विद्यालय र अस्पतालको गुणस्तर वृद्धिका लागि पहल, राष्ट्रिय एम्बुलेन्स सेवा सुरु लगायतका विषयमा सरकारले सहयोग नगरेको बताएका छन्। यस्तै एयरपोर्टको नक्सा पास, तीनकुनेको जग्गा तथा खोला करिडोर निर्माण, बागमती सरसफाइ, फोहोरको दीर्घकालीन व्यवस्थापन, रिङरोड विस्तार, मेलम्चीको पानीलगायतका विषयमा सरकारले सुनुवाइ नगरेको जानकारी मेयरले दिएका छन्। महानगर प्रमुखको निर्णयपश्चात् सिंहदरबारलगायत केही क्षेत्रको फोहोर उठेको छैन। सूचना तथा सञ्चारमन्त्री तथा सरकारका प्रवक्ता रेखा शाहले सिंहदरबारको फोहोर उठाउने विषयमा सरकारले महानगरसँग वार्ता गर्न खोजिरहेको बताइन्। उनले स्थानीय तहको समस्यासँग मिलेर जानका लागि सरकार तयार भएको बताउँदै समस्याको दीर्घकालीन समाधानका लागि सोच्नुपर्ने जानकारी दिइन्। मेयरको प्रक्रियामा त्रुटिसिंहदरबार लगायतका क्षेत्रको फोहोर नउठाउने निर्णय प्रक्रिया गलत भएको भन्दै मेयर बालेनको विरोध हुँदै आएको छ। संघीयता विज्ञ तथा नेता खिमलाल देवकोटा सरकारका समस्या धेरै भएको र यो घटना पनि एक भएको बताउँछन्। उनी भन्छन्, महानगर भनेको स्थानीय तहको मुख्य अंग हो। यहाँ मेयरको भूमिका र अधिकार बढी छ। महानगरको निर्णय व्यक्तिगतभन्दा पनि महानगर कार्यपालिकाको हुनुपर्छ। यहाँ महानगर चुकेको छ। नेपाल बार एसोसिएसनका सदस्य अधिवक्ता भरत लकाइका अनुसार कानुनत मेयरले एक्लो निर्णय गरेर फोहोर उठाउँदिन भन्न मिल्दैन। कानुनले फोहोर उठाउने जिम्मा स्थानीय निकायलाई सुम्पिएको छ। फोहोर व्यवस्थापन गर्ने काम यसकै अधिकार क्षेत्रभित्र पर्छ। स्थानीय तहसँग सहकार्य गर्न सरकारपछि परेको हुन सक्छ। यसका लागि फोहोर नै उठाउन्न भन्नु कानुनन गलत हो। काठमाडौंको फोहोर व्यवस्थापन सहरी विकास मन्त्रालयअन्तर्गतको शाखाबाट हुँदै आइरहेको छ। मन्त्रालयका प्रवक्ता प्रदीप परियारले चाँडै नै महानगरसँग वार्ता गर्ने तयारी भइरहेको जानकारी दिए। उनले दीर्घकालीन समस्या समाधानका लागि सहरी विकास मन्त्रालय तयार रहेको बताउँदै महानगरले समस्याका बारेमा आधिकारिक जानकारी नगराएको बताए। भन्छन्, सरकारले सहयोग नगरेको हो भने प्रक्रियागत रूपमा आउनुपर्छ। हामीले उही सामाजिक सञ्जालमा पढेका मात्रै हौं। काठमाडौं महानगरपालिकाका प्रवक्ता नवीन मानन्धर भन्छन्, यो निर्णय मेयर सावको व्यक्तिगत हो। सरकार वार्ताका लागि तयार नहुँदासम्म ति क्षेत्रको फोहोर उठ्दैन, मानन्धर भन्छन्, उपत्यकाको स्थानीय तहको समस्याका बारेमा सरकारले बेवास्ता गरिरह्यो। मेयरले व्यक्तिगत रूपमा आन्दोलन गर्नुभएको हो। यनले थपे, अहिले मेयरको निर्णय जस्तो देखिए पनि यो महानगरकै निर्णय हो।"
सेक्युरिटी प्रेस खरिदमा ७० करोडको भ्रष्टाचार मुद्दा,"अख्तियारले आइतबार सुरक्षण मुद्रण केन्द्रका कार्यकारी निर्देशक विकल पौडेलसहित ९ जनाविरुद्ध विशेष अदालतमा भ्रष्टाचार मुद्दा चलाएको छ। काठमाडौं : सुरक्षण मुद्रण (सेक्युरिटी प्रेस)का लागि आवश्यक विद्युतीय पूर्वाधार खरिदमा झन्डै ७० करोड भ्रष्टाचार भएको तथ्य खुलेको छ। उक्त घटनालाई लिएर अख्तियारले आइतबार सुरक्षण मुद्रण केन्द्रका कार्यकारी निर्देशक विकल पौडेलसहित ९ जनाविरुद्ध विशेष अदालतमा भ्रष्टाचार मुद्दा चलाएको छ। यो काण्डमा पौडेल र खरिद कम्पनीको मिलेमतो पाइएको अनुसन्धानले देखाएको छ। पौडेलको बिगो ६९ करोड ८ लाख ८१ हजार रुपैयाँ कायम गरिएको छ। उनीविरुद्ध तीन वर्ष कैद र बिगोबमोजिम जरिवाना गरी बिगोसमेत असुलउपर हुन मागदाबी लिइएको छ। यस्तै, अन्य मन्त्रालयबाट केन्द्रमा प्रतिनिधि रहेका र केन्द्रकै कर्मचारीदेखि परामर्शदाता कम्पनीसम्म मुद्दामा तानिएका छन्। जसमध्ये वन तथा वातावरण मन्त्रालयका सिनियर डिभिजनल इन्जिनियर (मेकानिकल) नवीनकुमार पोखरेल शिक्षा, विज्ञान तथा प्रविधिमा हुँदा केन्द्रमा प्रतिनिधि थिए। अख्तियारले उनको बिगो ४९ करोड ४६ लाख ३५ हजार रुपैयाँ कायम गरेको छ। उनीविरुद्ध तीन वर्ष कैद र बिगोबमोजिम जरिवाना गरी बिगोसमेत असुलउपर हुन मागदाबी लिइएको छ। अर्का प्रतिवादी राष्ट्रिय सूचना प्रविधि केन्द्रका सहायक निर्देशक रमेशप्रसाद पोखरेल छन्। उनी पनि केन्द्रमा प्रतिनिधि थिए। पोखरेलको बिगो २० करोड ३८ लाख ९३ हजार कायम गरिएको छ। केन्द्रका तत्कालीन शाखा अधिकृत (हाल राष्ट्रिय समावेशी आयोग) मनिकमान महर्जनविरुद्ध ३ करोड ४४ लाख ६८ हजार, केन्द्रका तत्कालीन लेखा अधिकृत (हाल सेवानिवृत्त) रामबहादुर बुढाविरुद्ध १९ करोड ८८ लाख ९४ हजार, केन्द्रकै तत्कालीन कर्मचारी (हाल जिसस काठमाडौंका शाखा अधिकृत) शिरीष उपाध्यायविरुद्ध ४० करोड १ लाख ३९ हजार रुपैयाँ बिगो कायम गरिएको छ। उनीहरूविरुद्ध पनि तीन वर्ष कैद र बिगोबमोजिम जरिवाना गरी बिगोसमेत असुलउपर हुन मागदाबी लिइएको छ। खरिद कम्पनी इन्जिनियरिङ मार्केटिङ कन्सर्न प्रालिका प्रबन्ध निर्देशक रोहतमान प्रधान, मेपटेक बिल्डिङ सर्मिसेस प्रालिका निर्देशक भुवन महर्जन, परामर्शदर्ता वास्तुशिल्प एसोसिएट्सका प्रबन्ध निर्देशक मित्रलाल गुरौविरुद्ध पनि अख्तियारले मुद्दा चलाएको छ। बिगोतर्फ प्रधानलाई २३ करोड ४४ लाख, ९६ हजार, महर्जनलाई ४३ करोड ५७ लाख ४२ हजार र गुरौलाई ८ लाख ६९ हजार रुपैयाँ कायम गरिएको अख्तियारले प्रेस विज्ञप्तिमा जनाएको छ। उनीहरूविरुद्ध दुई वर्षसम्म कैद वा बिगोबमोजिम जरिबाना गरी बिगोसमेत जफतको मागदाबी गरिएको छ। अख्तियारले पावर सिस्टम इन सेक्युरिटी प्रिन्टिङ प्रेस र प्रेसराइज्ड फ्युल स्टोरेज ट्यांक खरिदमा मिलेमतो गरी कमिसन लिएर ठेक्का प्राप्त गरी कार्य गरेको हुँदा बोलपत्र ठेक्का सम्झौता तथा भुक्तानी प्रकरणमा सहभागीविरुद्ध कारबाही हुन भन्ने उजुरी निवेदन सम्बन्धमा अनुसन्धान गरेको थियो। विस्तृत अनुसन्धान गरी विशेष अदालतमा आरोपपत्र दायर गरिएको अख्तियारका प्रवक्ता एवं सहसचिव भोला दाहालले बताए। उनका अनुसार अस्वाभाविक लागत अनुमान तयार गरी स्वीकृत गरेको अनुसन्धानमा पाइएको छ। खरिद सम्झौताविपरीत गुणस्तरहीन विद्युतीय ट्रान्सफमर स्वीकार गरेको देखिएको छ। सम्झौतामा उल्लेख भएभन्दा फरक ओरिजिन अफ कन्ट्री भएको जेनेरेटर स्वीकार गरी भुक्तानी गरिएको पनि भेटिएको अख्तियारले जनाएको छ। खरिद सम्झौताबमोजिम कामै नगरी संरचना सञ्चालनवापत र आपूर्तिपछिको सेवावापत अग्रिम तवरमा बढी भुक्तानी दिएको अनुसन्धानले देखाएको अख्तियारले जनाएको छ। केन्द्रका कार्यकारी निर्देशक पौडेलको छवि विवादित छ। पौडेललाई पुनः नियुक्ति दिन सरकारले गठन आदेश नै संशोधन गरेको थियो। सुरक्षण मुद्रण विकास समिति गठन आदेशमा कार्यकारी निर्देशकको कार्यकाल पाँच वर्षको हुने व्यवस्था थियो। सरकारले थप एक कार्यकालका लागि एकपटक थप गर्न सक्ने व्यवस्था गर्दै पौडेललाई पुनर्नियुक्त गरेको थियो। २०७४ असारमा पौडेल केन्द्रका कार्यकारी निर्देशक नियुक्त भएका थिए। कार्यकारी निर्देशक बनाउन गठन आदेश २०७३ को दफा ३ को उपदफा (५) मा उल्लिखित पाँचवर्षे कार्यकालको व्यवस्था परिवर्तन गरी एकपटकका लागि म्याद थप्न सक्ने व्यवस्था गरिएको थियो। अन्नपूर्ण पोस्ट्ले गत पुस १२ गतेको अंकमा सेक्युरिटी प्रेसमा अनियमितता, चलाइएन पनि शीर्षक खोजी समाचार प्रकाशन गरेको थियो।"
"प्रधानमन्त्रीको भारत भ्रमण तयारी तीव्र, साउद बने परराष्ट्रमन्त्री","काठमाडौं : परराष्ट्रमन्त्री नारायणप्रकाश (एनपी) साउदले प्रधानमन्त्री पुष्पकमल दाहाल प्रचण्डको भारत भ्रमणको तयारीमा जुट्ने बताएका छन्। परराष्ट्रमन्त्रीको रूपमा आइतबार पद तथा गोपनियताको शपथ ग्रहण गरेका साउदले सिंहदरबारस्थित मन्त्रालयमा पदभार ग्रहणका क्रममा भने, प्रधानमन्त्रीको भारत भ्रमणका बिषयमा मन्त्रालयले काम गरिरहेको छ। म यो बिषयमा सचिव सँगै कर्मचारीसँग ब्रिफिङ लिएर अगाडि बढ्छु। नेपालले सबै छिमेकीहरूसँग सौहार्दपूर्ण र शान्तिपूर्ण सम्बन्धलाई कायम राख्नतर्फ म लाग्नेछु, उनले भने, नेपाल शान्तिप्रेमी देश हो। छिमेकी राष्ट्रहरूसँग विगतदेखि नै हाम्रो सौहार्दपूर्ण र शान्तिपूर्ण सम्बन्ध रहीआएको छ। हामीले आगामी दिनमा पनि सबै छिमेकी देशहरूसँगको सम्बन्धलाई घनिष्ट बनाउँदै लैजानेछौं। नेपाललाई शान्तिप्रिय लोकतान्त्रिक देशको रूपमा विश्वसामु चिनाउने काम गर्नेछौं। राष्ट्रपति र प्रधानमन्त्रीको भारत भ्रमणलाई ध्यानमा राख्दै सत्तारूढ दलले साउदलाई परराष्ट्रमन्त्रीमा नियुक्त गर्ने सहमति गरेको थियो। कांग्रेसका पार्टी सभापति शेरबहादुर देउवाका विश्वसनीय नेताका रूपमा चिनिएका मन्त्री साउदलाई पार्टीभित्रकै धेरै आकांक्षी भित्रबाट सभापति देउवालेनै मन्त्रीका लागि अघि सारेका हुन्। त्यसो त कांग्रेसको राजनीतिमा साउदले निरन्तर देउवालाई सहयोग गर्दै आएका नेताका रूपमा चिनिन्छन्। मन्त्री साउदका विषयमा कांग्रेस नेता नैनसिंह महर भन्छन्, एनपी साउदजि आफैंमा सक्षम मान्छे हो। उहाँले परराष्ट्र मन्त्रालय पाउने क्षमता उहाँमा थियो। अर्को कुरा पार्टी सभापतिजिको दुखः सुखमा सधैं साथमा उभिएको मान्छे हो। त्यसले पनि केहि न केही अर्थ त राख्छ। यद्यपि क्षमतामा प्रश्न छैन। उहाँ गरेर देखाउने मान्छे पनि हो। महर अगाडि भन्छन्, विश्व राजनीतिमा दख्खल राख्ने नेतृत्व हो। गठबन्धनको सरकारमा कांग्रेसको भागमा ९ मन्त्री परे पनि कांग्रेसको संस्थापन र इतरपक्षको भागबन्डा नमिल्दा बाँकी रहेका ४ वटा नाम पनि पठाउन सकेको थिएन। कांग्रेसबाट यसअघि चैत १७ गते नै ४ जना मन्त्री भइसकेका छन्। ती सबै संस्थापन पक्षबाट थिए। जसअन्र्तगत पार्टीका उपसभापति पूर्णबहादुर खड्का उपप्रधान तथा रक्षामन्त्री, प्रकाशशरण महत अर्थमन्त्री, रमेश रिजाल उद्योग र सीता गुरुङ सहरी विकासमन्त्री बनिसकेका छन्। आइतबार मन्त्री भएका साउद पनि संस्थापक्षकै हुन्। उता शेखर गगन पक्षले भने ३ जना मन्त्री आफ्नो पक्षमा मागेका थिए। तर, अहिलेसम्म ३ जनाको नाम पठाइएको छैन। साउद मन्त्री भ पछि पनि अझै ३ जना मन्त्री कांग्रेसले पाउँछ। जसमा २ जना शेखर गगन समूहबाट छन् भने १ जना राष्ट्रपति रामचन्द्र पौडेलको कोटाबाट बनाउने तयारीमा कांग्रेस लागेको छ। यस्तै, आइतबारै नेकपा (एकीकृत समाजवादी) की नेत्री नन्दा चपाई भौतिक पूर्वाधार तथा यातायात राज्यमन्त्री नियुक्त भएकी छन्। विद्यार्थी राजनीतिबाट उदाएका साउद साउद विद्यार्थी राजनीतिबाट उदाएका नेता हुन्। पञ्चायतकालीन अवस्थामा कञ्चनपुरको विद्यार्थी आन्दोलनदेखि अघि बढेका उनी २०३६ सालमा महेन्द्रनगर माध्यमिक विद्यालयको नेपाल विद्यार्थी संघ एकाइ सचिव भएका थिए। साउद २०४१ सालमा भएको नेपाल विद्यार्थी संघको निर्वाचनमा केन्द्रीय सदस्य हुँदै २०४८ असोजमा भएको नेविसंघको छैटौं महाधिवेशनबाट केन्द्रीय अध्यक्षमा चुनिएका थिए। साउद २६ वर्षकै उमेरमा नेविसंघको केन्द्रीय अध्यक्षमा निर्वाचित भएका हुन्। २०५९ सालमा वर्तमान सभापति शेरबहादुर देउवाको नेतृत्वमा कांग्रेस विभाजित भएर बनेको नेपाली कांग्रेस प्रजातान्त्रिकको केन्द्रीय सदस्य बने। कांग्रेस प्रजातन्त्रिकको ११ औं महाधिवेशनदेखि एकीकरणपछिको १२ औं महाधिवेशन र पछिल्लो १४ औं महाधिवेशनसम्म लगातार केन्द्रीय सदस्यमा निर्वाचित हुँदै आएका छन्। साउदले २०५१ देखि नै संसदीय निर्वाचनमा प्रतिस्पर्धा गर्दै आएका हुन्। यो बीचमा साउदले २०५६, ०६४, ०७०, २०७४ र ०७९ मा कञ्चनपुरबाट चुनाव लडे। हालसम्म उनले ३ पटक संसदीय निर्वाचन जितेका छन्। साउद यसअघि २०५६ मा शिक्षा राज्यमन्त्री र २०७० मा सिँचाइमन्त्री भएका थिए।"
गोलचक्करमा न्यायालय,"संविधानको प्रस्तावनामा नै न्यायालयलाई स्वतन्त्र, सक्षम र निष्पक्ष बनाउने उल्लेख छ। तर, प्रधानन्यायाधीश र न्यायाधीश नियुक्तिमा ढिलाइले संविधानको मर्मलाई समाप्त पारिदिएको छ। न्यायालय नेतृत्वविहीन भएको १४ महिना नाघ्यो। तत्कालीन प्रधानन्यायाधीश चोलेन्द्रशमशेर जबराविरुद्ध महाभियोग प्रस्ताव दर्तापछि सर्वोच्च अदालत कायममुकायम प्रधानन्यायाधीशका भरमा छ। यति लामो अवधि नेतृत्वविहीन राख्नु गैरसंवैधानिक कार्य हो। संविधानको धारा २८४ (३) मा संवैधानिक परिषद्ले प्रधानन्यायाधीशको पद रिक्त हुनुभन्दा एक महिनाअगावै नियुक्तिका लागि सिफारिस गर्नुपर्ने व्यवस्था छ। अध्यक्षको हैसियतमा प्रधानमन्त्रीले परिषद् बैठक बोलाउनुपपर्थ्यो। तर, पद सम्हालेको तीन महिना २५ दिन भइसक्दा पनि बैठक बोलाइएको छैन। यसको जवाफदेही प्रथम दृष्टिमै परिषद् हुनुपर्छ। नेपाल बार एसोसिएसनले जबराको बहिर्गमनका लागि २०७८ कात्तिक १० गते आन्दोलन सुरु गर्यो। त्यसलाई समर्थन गर्दै सर्वोच्चका अन्य न्यायाधीशले पनि हडताल गरे। चार महिनाको अस्तव्यस्ततापछि संसद्मा महाभियोग प्रस्ताव दर्ता भयो। जबरा निलम्बित भए। २०७८ फागुन १ गतेदेखि एक वर्ष दुई महिना चार दिन न्यायालय नेतृत्वविहीन भइसकेको छ। जबराविरुद्ध महाभियोग दर्तापछि दीपककुमार कार्की कायममुकायम प्रधानन्यायाधीश भए। सत्तारुढ दलले चाहेको भए कार्कीलाई नै प्रधानन्यायाधीशमा सिफारिस गर्न सक्थ्यो। तर, तत्कालीन सत्तारुढ दलले विपक्षी दललाई विश्वासमा लिन चाहेन। न्यायालयलाई नियतवश नेतृत्वविहीन बनाइएको हो। सत्तारुढ दलको उद्देश्य आफूअनुकूल फैसला गराउने थियो। गठबन्धनलाई असहयोग हुने प्रकृतिका फैसला नहोऊन् भनेर प्रधानन्यायाधीश रिक्त राखियो। नेतृत्वमा पुग्ने आसमा कायममुकायमले आफूविरुद्ध कुनै निर्णय नगरुन् भन्ने अभीष्ट सत्तारुढले राखेको महसुस गर्न सकिन्छ। न्यायालयले पनि गठबन्धनलाई असर पर्ने फैसला गरेको पाइँदैन। महाभियोगको निक्र्योल गर्न संसद्ले पनि चासो देखाएन। तत्कालीन सभामुख अग्नि सापकोटाको बाकसमा महाभियोग पाँच महिनासम्म थन्कियो। जबरा गत मंसिर २६ गते बहिर्गमन भए। तापनि नयाँ नियुक्ति प्रक्रिया थालिएन। तर्क हुन सक्छ, त्यतिबेला संसद् थिएन। पुस पहिलो साता संसद् आयो। पुस दोस्रो साता दाहाल प्रधानमन्त्री नियुक्त भए। सत्तारुढ दलको गोलचक्करमा न्यायालय परेको छ। यसबाट पार पाउन बारले अल्टिमेटम दिएको छ। यसलाई परिणाममुखी बनाउन बैठक बोलाउन दबाब दिनुपर्छ। अझ प्रधानन्यायाधीश नियुक्तिको हकमा संविधानले अनिवार्य गरेको कानुनमन्त्री नियुक्ति गरिएको छैन। संविधानको प्रस्तावनामा नै न्यायालयलाई स्वतन्त्र, सक्षम र निष्पक्ष बनाउने उल्लेख छ। तर, प्रधानन्यायाधीश र न्यायाधीश नियुक्तिमा ढिलाइले संविधानको मर्मलाई समाप्त पारिदिएको छ। (वरिष्ठ अधिवक्ता बडाल पूर्वमहान्यायाधिवक्ता हुन्।)"
किन रोज्छन् गर्भपतन ?,"असुरक्षित गर्भपतनका कारण स्वास्थ्यमा समस्या त छँदैछ, आर्थिक र समयको पनि क्षति हुन्छ। केही दिनदेखि छोरी मेनका सुस्त देखिन्छिन्। सायद उनलाई सञ्चो थिएन। बुवा दिलबहादुरले सोधखोज गर्दा मिन्स् भएँमात्रै भनेकी थिइन्। कामबाट घर फर्किंदा छोरीलाई अचेत अवस्थामा लडेको देखेपछि दिलबहादुरको होस उड्यो। उनको लुगा, ओछ्यान रगतले भिजेको थियो। मिन्स हुँदा यतिका रगत नजानुपर्ने दिलबहादुरले अनुमान गरे र ढिला नगरी अस्पताल पुर्याए। उनको अवस्था गम्भीर थियो। स्थानीय अस्पतालले ठूलो अस्पताल लैजान सल्लाह दिए। रगत दिन सक्ने सुविधासम्पन्न अस्पताल पुर्याउने क्रममा उनको मृत्यु भयो। जनगणना २०७८ को मातृमृत्यु प्रतिवेदनले गत वर्षमा २९ महिलाको गर्भपतनका कारण मृत्यु देखाएको छ। विश्व स्वास्थ्य संघको प्रतिवेदनअनुसार विकासोन्मुख देशहरूमा प्रत्येक वर्ष ७० लाख महिला असुरक्षित गर्भपतनका जटिलताहरूका कारण अस्पतालमा भर्ना हुनु परेको देखिन्छ। विकासोन्मुख देशहरूमा प्रतिएक लाख असुरक्षित गर्भपतनमा २ सय २० जनाको मृत्यु हुने गरेको छ भने विकसित देशहरूमा सो संख्या ३० मात्र रहेका संघको सो प्रतिवेदनमा छ। गर्भपतन रोज्नुपर्ने कारण सबैको एउटै हुन्छन् भन्ने छैन। अधिकांशले अनैतिक सम्पर्कले रहेको गर्भहरू गर्भपतन गराउँछन् भन्ने धारणा राख्ने गरेको पाइन्छ। तर वास्तविकता हुन्छ। धेरैजसो महिलाको शैक्षिक वा नोकरीमा बाधाहरू परेर, सन्तान पुगिसकेकाले, सन्तान ठूला भइसकेकाले, परिवार नियोजनका साधन प्रयोग गर्दागर्दै गर्भ रहेकाले तथा आर्थिक समस्याले महिला गर्भपतन रोज्छन्। गैरवैवाहिक सम्बन्धबाट रहेको गर्भ, अविवाहितहरू तथा विधवा, श्रीमान् विदेशमा रहेको बेलाको गर्भ पनि गर्भपतन गराउनु पर्ने हुन्छन् तर त्यो न्यून छ। विश्व स्वास्थ्य संघको २०२० को तथ्यांकअनुसार हरेक वर्ष करिब ७ करोड ३३ लाख महिलाले गर्भपतन गर्छन्। अर्थात् एक हजार गर्भवतीमध्ये ३९ ले गर्भपतन रोज्नुपर्ने बाध्यता छ। सबै गर्भपतनमा जटिलता आउने तथा महिलाको मृत्यु हुने सम्भावना हँुदैन। गर्भपतन गराउनु परे सुरक्षित गर्भपतन रोजे स्वास्थ्यमा कुनै नराम्रो असर हुँदैन। नेपालमा गर्भपतन सेवाले कानुनी मान्यता २००२ मा पाए पनि सन् २००४ देखि सुरक्षित गर्भपतन सेवा सुरु भएको हो। २०६०६१ मा ७ सय १९ जनाले सुरक्षित गर्भपतन सेवा रोजेको देखियो। २०६४६५ देखि हरेक वर्ष औसत ९० हजार महिलाले सुरक्षित गर्भपतन सेवा लिएको तथ्यांक छ। यतिका धेरै महिलाले सुरक्षित गर्भपतन रोज्दा एकको पनि मृत्यु नहुनुले यो सेवा कति सुरक्षित र भरपर्दो छ, स्पष्ट छ। गर्भपतन र सुरक्षित गर्भपतनमा धेरै फरक छ। सुरक्षित भन्नेबित्तिकै कानुनी मापदण्डभित्र अनुमति पाएका स्वास्थ्यकर्मी वा चिकित्सकले तोकिएको विधि र प्रक्रियाद्वारा दिइने गर्भपतन सेवा हो। सुरक्षित सेवा लिन सके महिलाको स्वास्थ्यमा जटिलता आउँदैन र अस्पताल भर्ना पनि हुनु पर्दैन। गर्भपतनलाई प्रजनन अधिकारभित्र राख्दै सुरक्षित गर्भपतन सेवा नेपालमा उपलब्ध छ। सुरक्षित मातृत्व र प्रजनन अधिकार ऐन २०७५ ऐनले १८ वर्ष पार गरेका महिलालाई आफ्नै मञ्जुरीमा १२ हप्तासम्मको गर्भपतन गराउन पाउने र विशेष अवस्थाहरूमा २८ हप्तासम्मको गर्भ पनि पतन गराउन पाउने अधिकार स्थापित गरेको छ। सुरक्षित गर्भपतन सेवाका लागि सेवा दिने स्वास्थ्य संस्था वा अस्पताल र सेवा दिने स्वास्थ्यकर्मी वा चिकित्सक सूचीकृत हुनुपर्ने कानुनी प्रावधान छ। नेपालमा औषधिले गरिने एमए र भ्याकुमले गरिने एमभीए दुवै तरिकाले गर्भपतन सेवा दिन पाउने व्यवस्था छ। नेपालमा सुरक्षित गर्भपतन सेवा पर्याप्त छैन पनि भन्न मिल्दैन। परिवार महाशाखाको पछिल्लो तथ्यांक अनुसार ७७ वटै जिल्लामा १ हजार १ सय २४ वटा सरकारी तथा गैरसरकारी स्वास्थ्य संस्थामा ३ हजारभन्दा बढी स्वास्थ्यकर्मी तथा चिकित्सकले सुरक्षित गर्भपतन सेवा दिइरहेका छन्। सरकारी स्वास्थ्य केन्द्रमा मात्र होइन, निजी क्लिनिक तथा स्वास्थ्य संस्थालाई पनि आवश्यक पूर्वाधार र जनशक्ति भएको अवस्थामा स्वीकृत दिने प्रावधान छ। २०७३ सालदेखि नेपाल सरकारका स्वास्थ्य संस्थाहरूमा गर्भपतन सेवा निःशुल्क गरिएको छ। निजी अस्पतालहरूमा पनि यो सेवाको शुल्क १२ सयदेखि ५ हजारसम्म देखिन्छ। यो सुविधा हँुदाहुँदै पनि सुरक्षित गर्भपतन रोज्नेहरूको संख्या ४८ प्रतिशत छ। नेपालमा गर्भपतनलाई सुरक्षित बनाउन कानुनी मान्यता दिने, सेवा व्यवस्थित र भरपर्दो बनाउन तालिम र सेवा विस्तार गरिँदै आएको छ। तर पनि असुरक्षित गर्भपतनकै कारणले ५ प्रतिशत मातृमृत्यु भएको छ। आखिर किन सुरक्षित सेवालाई छाडेर असुरक्षित गर्भपतन रोज्ने गरेका छन् ? यसबारे धेरै अध्ययन छैनन्। नेपाल डेमोग्राफी एन्ड हेल्थ सर्भे २०१६ का अनुसार अझै पनि ४१ प्रतिशत महिलामात्र गर्भपतनले कानुनी मान्यता पाएको र ४४ प्रतिशत महिलामात्र गर्भपतन कहाँ गरिन्छ। धेरै महिलालाई अझै सुरक्षित गर्भपतन सेवाबारे जानकारी छैन। त्यसैले अनिच्छुक गर्भ रहन गएमा महिला आत्तिन्छन्। जसको गलत फाइदा लिँदै स्वास्थ्यका बिचौलियाले असुरक्षित गर्भपतन गराउँछन्। अर्कोतिर परिवार नियोजनका साधनमा जोड दिन सकिएको छैन। गाँस, बास र कपाससँगै सहवास पनि मानवीयको आवश्यकता हो। असुरक्षित सहवासले गर्भ रहनु स्वाभाविक हो। नेपालमा ४३ प्रतिशत दम्पतीले मात्र सुरक्षित रूपमा आधुनिक परिवार नियोजनका साधन प्रयोग गर्छन्। अधिकांश दम्पतीले परिवार नियोजनका साधन नरोज्ने अनि सन्तानको रहर पनि नगर्ने भएपछि गर्भपतन त हुनै नै भयो। नेपालमा ५२ प्रतिशत महिलाहरूले असुरक्षित गर्भपतन रोजेको पाइन्छ। असुरक्षित गर्भपतनका कारण स्वास्थ्यमा समस्या त छँदैछ, आर्थिक र समयको पनि क्षति हुन्छ।"
नेपालीले कोरियामा सिकेको सीप स्वदेशमा उपयोग गर्न सक्छन्,"राज्यले ठूला लगानीलाई प्राथमिकतामा राखेको छ। एकद्वार प्रणाली लागू गरिएको छ। लगानी बोर्ड पनि छ तर, साना लगानीकर्तालाई बेवास्ता गरिएको छ। तपाईं कोरिया बस्न लागेको तीन दशक पूरा भएछ। त्यहाँको र यहाँको विकासलाई कसरी हेर्नुभएको छ ? कोरियामा तीन दशक अवधिमा धेरै रुपान्तरण भएको छ। देश निकै विकसित भएको छ। कोरिया धेरै रूपले अघि बढेको छ। तर, नेपाल जहाँको तहीँ छ। विकासमा अघि बढ्न सकेको छैन। राजनीतिक खिचातानी र अस्थिरताका कारण नेपालले प्रगति गर्न नसकेको हो। कोरियाबाट हामीले के सिक्न सक्छौं ? त्यहाँको विकास मोडेल कसरी नेपालमा ल्याउन सकिन्छ ? कोरियाबाट हामीले धेरै सिक्न सक्छौं। त्यहाँको पर्यटन क्षेत्र राम्रो छ। विकास निर्माणमा उल्लेख्य प्रगति भएको छ। नेपालको राजनीतिमा स्थायित्व आउन सके रूपान्तरण सम्भव छ। पर्यटनकै माध्यमबाट देशको रूपान्तरण गर्न सकिन्छ। त्यसतर्फ राज्यले ध्यान दिन अत्यावश्यक भइसकेको छ। तर, नेपालको पूर्वाधारमा विकास हुन सकेन। खिचातानीमै रुमलिएको स्थिति छ। कसरी यसबाट पार पाउन सकिएला ? कोरोनाअघि कोरियाबाट नेपालमा धेरै पर्यटक आउने गरेका थिए। कोरोनापछिको ट्रेन्ड हेर्दा ठ्याक्कै रोकिएको अवस्था छ। कोरियन एयरलाइन्सको फ्लाइट छ, एउटा मात्र निजी क्षेत्रको फ्लाइट हुँदा असर पुगेको छ। ईपीएसमा जानेहरू महिनामा २३ हजार जना हुन्छन्। दशौं हजार व्यक्ति त कोरिया जान फ्लाइटको पर्खाइमा छन्। सातामा तीन फ्लाइट हुन्छ। प्रत्येक फ्लाइटमा ८० प्रतिशत ईपीएसले ओगट्छ। सबै सिट होल्ड छ। महँगो भएकाले पर्यटक नेपाल आउन मान्दैनन्। नेपाल आउने योजना बनाएका पनि अन्यत्र सिफ्ट हुन थालेका छन्। जबकि, ६ सय डलरमा जान पाउने अवसर हुँदाहुँदै दोब्बर तिर्नुपर्ने बाध्यकारी व्यवस्था गरियो। त्यही १२ सय डलरको कारणले हाम्रो टुरिजम सकिने भयो। एयरलाइन्सलाई तिर्नुपर्ने शुल्कले अरु देश घुमेर आउन पुग्छ भन्दै कोरियनहरू सिंगापुर, मलेसिया, युरोपलगायत देशमा जान थालेका छन्। नेपालमा पर्यटक ल्याउन कठिन भएको छ। नेपाल एयरलाइन्सका फ्लाइट पनि हुन जरुरी छ। त्यसो भएमा प्रतिस्पर्धा हुन्छ, कोरियन पनि रेट परिमार्जन गर्न बाध्य हुन्छन्। ईपीएसमा आफ्नो हिसाबले जताबाट गए पनि हुन्छ भनेर छोडिदिने हो भने सस्तो टिकटमा जान पाउँछन्। अरु एयरलाइन्सले ५ सय डलरमा लगिदिन्छन्। यात्रु भएकाले उसले नघटाएको हो। भाडा घटेमा पर्यटक बढ्छन्। तपाईं पर्यटन व्यवसायी पनि हुनुहुन्छ। पर्यटनबाटै छलाङ मार्न राज्यले के कुरामा ध्यान दिनुपर्छ ? निजी क्षेत्रले कसरी काम गर्न सक्छन् ? पर्यटन क्षेत्रलाई आमूल परिवर्तन गर्न सरकारले योजना बनाउनुपर्छ। पूरानो सोचाइ बोकेका कर्मचारी र मन्त्रीबाट रुपान्तरण संभव छैन। पर्यटनको आमूल परिवर्तन गर्न विशेषज्ञबाट सल्लाहअनुसार अघि बढ्ने हो भने परिवर्तन संभव छ। मुलुकले २४ वर्षमा मजाले फड्को मार्न सक्छ। फास्ट ट्रयाक, रेल मात्र नभई पर्यटनमै जोड दिनुपर्छ। एकैचोटी केही गर्न नसकिए पनि पर्यटनलाई प्राथमिकता दिए छिटो लाभ लिन सकिन्छ। सुविधाजनक रुट बनाइदिने हो भने ६ महिनामै परिवर्तन आउँछ। गोजीमा पैसा बोकेर खर्च गर्ने ठाउँ नपाएर धेरै व्यक्ति त्यतिकै बसेका छन्। सजिलोसँग आउने वातावरण र यहाँ खर्च गर्ने अवसर दिनुपर्छ। नेपाल एयरलाइन्स (आरए) ले २ प्लेन मात्रै लिएर हुँदैन। उसले पाँच बोइङ ल्याएर चलाउनुपर्छ। आरएले २ प्लेन मात्रै चलाउँदा न उसका २ सय कर्मचारीको धान्न सक्छ न उसले सस्तोमा पर्यटक नै ल्याउन सक्छ। सरकार बारम्बार परिर्वतन हुन्छ। देशको फाइदाका लागि भन्दा पनि पार्टी र व्यक्तिगत लाभमा सबै लागिरहेका छन्। हाम्रो त देश बनोस् भन्ने चाहना मात्रै हो। म कोरियाको मानार्थ नागरिक पनि हुँ। पहिलो नागरिकता पाउने नेपाली हुँ। त्यहाँ धेरै कदर भएको छ। तर, आफ्नै देशमा हुँदैन। हरियो पासपोर्ट लिएर लाइन लाग्नुपर्दा पीडा हुन्छ। हरियो पासपोर्ट फाल्ने पनि छन्। कर्म अर्को देशमा गरे पनि जन्म यहीँ देशले दिएको हो। त्यहाँको पासपोर्टले २ सय देश घुम्न सक्ने भए पनि यहाँकै पासपोर्ट बोकेको छु। तपाईंले पर्यटनदूत भएर पनि काम गर्नुभएको छ। नेपाललाई पर्यटनका रूपमा चिनाउन के भूमिका खेल्नुभयो ? म २३ वर्षदेखि पर्यटनदूत भएर काम गरिरहेको छु। म जोडिएपछि अरू कोही जोडिनुभएको छैन। म पनि टाडिएको छैन। तर, नेपालको पर्यटन विकासका लागि राज्यले उच्च प्राथमिकता दिन नसकेको अनुभव गरेको छु। पर्यटन क्षेत्रमा सानासाना काम गर्न सक्दा पनि पर्यटक भिœयाउन सकिने आधार छ। तर, राज्यले पर्यटनको अथाहा संभावना भएको क्षेत्रमा पर्यटक बढाउन आवश्यक पूर्वाधार निर्माण तथा व्यवस्थपनमा ध्यान दिन सकेको छैन। लगानीको वातावरण बनाउन राज्यले केके कुरामा ध्यान दिनुपर्छ ? राज्यले ठूला लगानीलाई प्राथमिकतामा राखेको छ। एकद्वार प्रणाली लागू गरिएको छ। लगानी बोर्ड पनि छ तर, साना लगानीकर्तालाई बेवास्ता गरिएको छ। लगानीबोर्डभन्दा तल्लो निकाय गठन गर्न आवश्यक छ। एक लाख डलरको किन नहोस्, लगानी गर्न आउँछु भन्ने मान्छेलाई लगानीसम्बन्धी एउटै निकायले सबै काम गर्ने हो भने अहिले पनि लगानी आउन सक्छ। यो भएन, त्यो भएन, वर्षमा यति ल्याउनुपर्ने, दुःख दिने गरिन्छ र फर्काइन्छ। पहिला लोडसेडिङका कारण फर्केर जान्थे। पूर्वाधारमा विशेष ध्यान दिनुपर्छ। ऊर्जा र पूर्वाधार चाहिन्छ। आइटी हब बनाउन सकिन्छ। विकसित देशमा पैसा फालाफाल छ। बैंकले एक प्रतिशत मात्र ब्याज दिन्छ। यहाँ १५ प्रतिशत पाउँदा उता अचम्म मान्छन्। यहाँ उत्पादन हुनुपयो। रोजगारी थपिनु पयोे। कोरियाली रोजगारीलाई कसरी हेर्नुभएको छ, अर्थतन्त्रमा यसले के प्रभाव पारेको छ ? धेरै राम्रो प्रभाव परेको छ। यहाँ बेरोजगार बस्ने, गल्फ र मलेसियामा २५३० हजार रुपैयाँ कमाउनुको साटो चार लाख रुपैयाँसम्म कमाउने नेपाली कोरियामा छन्। ५ वर्ष बसेर सिकेको सीप यहाँ उपयोग गर्न सक्छन्। धेरै कुराले कोरिया राम्रो गन्तव्य मुलुकमा पर्छ। त्यहाँ सिकेर आएका नेपालीलाई राज्यले बाटो देखाउन सकेको छैन। केही अवसर लिन र सिक्नका लागि जाने हो। फर्केका मान्छेलाई उत्पादनमूलक क्षेत्रमा लगाउन सके आम्दानी बढ्ने हुन्छ। यहाँ व्यवसाय गर्न सिकाउनुपर्छ। वातावरण दिनुपर्छ। ५ वर्षमा पोख्त भइसकेको हुन्छ। लगानी पनि गर्न सक्छ। सहज व्यवस्था भएमा कम्पनीले पनि लगानी गर्न सक्छ। तर, राज्यले बाटो देखाउनुपर्छ। विशुद्ध लगानी गर्ने वातावरण यहाँ बनेको छैन। विदेशी आएर यहाँ लगानी गर्न सक्ने स्थिति झनै छैन। संयुक्त लगानी गर्दा पनि निकै झन्झट छ। सहज व्यवस्था भए अर्बाै लगानी हामी ल्याउन सक्छौं। एनआरएन अभियानमा डलरखाता खोल्ने, लगानी ल्याउने अभियान सुरु भयो। तर, केही पनि भएन नि ? व्यापारिक क्षेत्रमा लागेका व्यक्तिले दुई प्रतिशत ब्याजको लोभमा नेपालको बैंकमा डलर जम्मा गर्दैन। हामीले अवसर हेर्ने हो। ब्याज खोज्ने होइन। रिक्स लिन नसक्ने ब्यक्तिले ब्याज खाएर बस्नलाई त्यो उचित होला। लगानी गरेर कमाउने हो। डलर खाता राख्नुभन्दा जग्गा किनेर छोड्दा डबल हुन्छ। यहाँ लगानीको अवसर नै नभएको हो त? ब्याज भनेको पैसा फ्रिज हुने विषय हो। रियल स्टेटमा लगानी गर्दा डबलत्रिपल कमाइन्छ। ब्याज खाने ६० वर्षभन्दा माथिको, केही पनि गर्न रिक्स नलिनेका लागि हो। एनआरएनएमा तीन अध्यक्ष छन्, अर्कै छुट्टै एनआरएन संगठन पनि देखिन्छ, यस्तो किन भयो ? म एनआरएनए कोरियाको संस्थापक अध्यक्ष हो। सन् २००३ मा एनआरएनए बन्यो। सन् २००५ मा कोरियाले भाग लिएको छ। यसका ८१० वटा राष्ट्रिय समन्वय समितिमध्ये कोरिया अग्रभागमै आउँछ। एकताका एनआरएनएले राम्रो इमेज बनाएको थियो। राजनीतिक, आर्थिक, जनमानसमा राम्रो आशा जगाएको थियो। भूकम्प पछाडि एनआरएनएमा पनि विकृति सुरु भयो। खरिद बिक्री सुरु भयो। नेपाल राम्रो बनाउन अभियान सुरु गरिएको थियो। तर, विकृतिबाट मुक्त हुन सकिएन। जुन बाटोमा हिँड्नुपथ्र्यो, देशले आशा गरेको थियो अहिले ट्रयाक छोडिसकेको छ। अब एनआरएनए पुरानो अभियानमा फर्किनुपर्छ। एनआरएनए हुँ भन्न पनि लाज लाग्ने अवस्था आउन लाग्यो। ८० लाख प्रतिनिधिको संस्थामा एउटा संस्थामा ३४ जना अध्यक्ष भनेर नाटक देखाइएको छ। यहाँको राजनीति भन्दा एनआरएनएमा फरक भएन। यसले बाटो बिराएको छ। गल्ती नसुधारेसम्म एनआरएनए अभियानको इमेज सप्रिँदैन। संस्था उद्देश्य विमुख भयो। अब ६ महिनापछि चुनाव हुँदै छ। यस्तै गन्जागोल रहिरहला कि पुरानै इमेजमा फर्किन सक्ला ?जुँगाको लडाइका कारण एनआरएन विमुख भएको हो। हामी संस्थापन अभियानकर्ता भएकाले दावाका साथ भन्न सकिन्छ। ८६ देशमा बनेको सञ्जाल ठूलो शक्ति हो। विचलित बनाइयो। लज्जाबोध गर्नुपर्छ। केही गरौं भन्ने मान्छे छोडेर हिँड्छन्। राष्ट्र नपुगेको ठाउँमा एनआरएनए पुगेको छ। तर, पछिल्लो समयमा उद्देश्यबाट विमुख भएकाले म पनि ५ वर्षदेखि अभियानबाट बाहिरिएको छु। च्यारिटी सोमा तपाईं पनि जोडिनुभएको छ, एनआरएनएले पनि गर्दै आएको छ। विदेशमा बस्ने नेपालीले नेपाालको लागि के गर्न सक्छन् ?म तेह्रथुमा जन्मिएँ, ताप्लेजुङमा हुर्किएँ र झापामा पढें। आइएनजिओले पैसा संकलन गर्ने, केही पैसा बाढ्ने तर ठूलो पैसा संस्था चलाउँदा खर्च गरेर सक्छन्। च्यारिटी भन्ने, संस्था सञ्चालनमै खर्च गर्ने गर्नुभएन। तर, मैले शतप्रतिशत लगानी पुयाउन म पढेको स्कुल झापाको भद्रकाली माविमा कम्प्युटर दिएर सुरु गरेँ। त्यति बेलासम्म स्कुलमा कम्प्युटर थिएन। कतिपयलाई इमेलबारे पनि जानकारी थिएन। पीडादायी अनुभूति गरेर संस्थागत हिसाबबाट काम सुरु गरेँ। १० वटा कम्प्युर दिएँ। स्कलरसिप पनि सुरु गर्यो। अहिले ११ स्कुलका २ सय १२ विद्यार्थीलाई स्कलरसिप दिएका छौं। सबैले आआफ्नो क्षेत्रबाट सहयोग गर्न सकिन्छ। संसारभर छरिएका नेपालीले आफ्नो क्षेत्रमा सहयोग सुरु गरे धेरै रूपान्तरण हुन्छ। गाउँ, छिमेक, जिल्ला हुँदै देश बन्ने हो। हामीले अभियानको नाममा ल्याएको डोनेसन शतप्रतिशत उपयोग भएको छ। देखिने गरी काम भएको छ। कतिपय गैरआवासीयले दोहोरो नागरिकता लिएका छन्। यसले कत्तिको समस्या पारेको छ ? पछिल्लो रवि प्रकरणले गैरआवासीय नेपाली संशकित छन्। त्यहाँ पनि विकृति छ। समस्या हुन सक्लान्। विदेश गयो भन्दैमा गलत नजरले हेर्नु आवश्यक छैन। विदेशको पासपोर्ट लिए पनि स्वदेश आउँछुभन्दा सम्मान दिनुपर्छ। शत्रुको व्यवहार राष्ट्रले गर्न पाउँदैन। नागरिकता, हरियो पासपोर्ट बोकेको व्यक्तिलाई पनि यहाँ सम्मान छैन। अरु देशको नागरिकता लिने संख्या धेरै छैन। केही होलान्। केही ब्यक्तिका लागि राष्ट्रले सानो मन बनाउनुपर्ने म देख्दैन। राज्यले सकारात्मक ढंगले बुझ्नुपर्छ। उसले अवसर नपाएर हरियो पासपोर्ट नफालेको होइन। भावी सन्तति, देशसँग कनेक्ट नछुटोस् भन्ने हेतुले हो। राष्ट्रको ऋण तिर्नुपर्छ भन्ने भएर यहीँको पासपोर्ट र नागरिकता बोकेका हौं। गैरआवासीयको चिन्ता यहाँको सम्पत्तिको सुरक्षामा मात्र देखिन्छ। कसरी सुरक्षित पनि हुने र नेपालको विकासमा पनि लाग्ने ? सबैले आफ्नो हिसाबले राष्ट्रका लागि योगदान गरेका छन्। व्यक्तिगत रूपमा र ठूलो मात्रामा नभए मात्र नदेखिएको हो। विदेशमा बसेका सबैले यो देशलाई थाम्ने हैसियत दिएका छन्। तलब होस्, व्यापारबाट होस्, देशको अर्थतन्त्र रेमिट्यान्सबाटै धानेको छ। तीन महिना रेमिट्यान्स आएन भने यो देशको हालत के हुन्छ ?, अनिमात्र थाहा हुन्छ यो देश कसरी चलेको रहेछ भन्ने वास्तविकता। भारत र चीनले गैरआवासीयलाई राम्रोसँग उपयोग गरेका छन्। दुःख दिने नियत मात्र सरकारको नीति देखिन्छ। केही गर्न चाहनेकालाई पनि तनाव दिएर उतै फर्किने वातावरण बनाइन्छ। मलाई फर्केर समाज कल्याण परिषद् जानै मन छैन। गरिब, दुःखीलाई केही राहत होस् भन्ने सोचेर हामी अभियानमा जोडिएका हौं। ठूलो चिज खोजेर होइन, साना चिजमा पनि सुधार गर्नुपर्छ। ३० वर्षदेखि गैरआवासीय अभियानमा छु। विदेशमा बस्दा त्यस देशले दिएको सम्मान उल्लेखनीय छ। हामीले भोगेका दुःख अब नयाँ पुस्ताले भोग्नु नपरोस्। कोरिया तीन दशक अवधिमा धेरै रुपान्तरण भएको छ। देश निकै विकसित भएको छ। धेरै रुपले अघि बढेको छ। तर, नेपाल जहाँको तहीँ छ। राजनीतिक खिचातानीका कारण नेपालले प्रगति गर्न नसकेको हो। हामीले कोरियाबाट धेरै सिक्न सक्छौं। त्यहाँको पर्यटन क्षेत्र राम्रो छ। विकास निर्माणमा उल्लेख्य प्रगति भएको छ।"
संरक्षित क्षेत्रमा शुल्क काउन्टर थप नहुँदा विदेशी पर्यटकलाई सास्ती,"जोमसोम : अन्नपूर्ण संरक्षण क्षेत्रमा प्रवेश गर्ने सार्क तथा तेस्रो मुलुकका विदेशी पर्यटकले परमिट बिना आएमा उनीहरूलाई दोब्बर जरिवाना लिइने गरिएको छ। संरक्षित क्षेत्रमा आउने विदेशी पर्यटकलाई पर्याप्त मात्रामा समन्वय र सहजीकरण हुन नसक्दा सार्क र तेस्रो मुलुकका विदेशी पर्यटकले जरिवाना बुझाउन बाध्य छन्। २०७५ सालअघि अन्नपूर्ण संरक्षित क्षेत्रमा प्रवेश गरेवापत सार्कका पर्यटकलाई २ सय र तेस्रो मुलुकका विदेशी पर्यटकलाई २ हजार प्रवेश शुल्क थियो। सरकारले २०७५ साल असोज २९ गते त्यसलाई वृद्धि गरी प्रवेश शुल्क बढाएको थियो। सरकारले संरक्षित क्षेत्रमा प्रवेश गर्ने नेपाली पर्यटकलाई १ सय, सार्क पर्यटकलाई १ हजार र तेस्रो मुलुकका पर्यटकलाई ३ हजार कायम गरिएको थियो। सरकारले संरक्षण क्षेत्र व्यवस्थापन नियमावली २०५३ को दफा ४१ ले दिएको अधिकार प्रयोग गरी उक्त पर्यटक प्रवेश शुल्क (परमिट) लिने व्यवस्था गरेको थियो। उद्यपी नेपाली पर्यटकलाई तोकिएको प्रवेश शुल्कको चर्को आलोचना भएपछि नेपाली पर्यटकलाई शुल्क लिने नियम कार्यान्वयन हुन सकेन। अन्नपूर्ण संरक्षण क्षेत्र अन्तर्गत लमजुङ, मनाङ, मुस्ताङ, म्याग्दी र कास्की जिल्लामा भ्रमण गर्ने पर्यटकले राष्ट्रिय प्रकृति संरक्षण कोष, अन्नपूर्ण संरक्षण क्षेत्र आयोजना (एक्याप)लाई परमिट शुल्क बुझाउनुपर्ने हुन्छ। यसैगरी एक्याप अन्तर्गतको मनास्लु, गौरी शंकर, कञ्चनजंघा अपीनाम्पा र कृष्णसागर संरक्षणमा प्रवेश गर्ने पर्यटकले पनि तोकिएको उक्त परमिट शुल्क सम्बन्धित स्थानको ईपि काउन्टरमा तिर्नुपर्ने हुन्छ। संरक्षित क्षेत्रमा जाने पर्यटकले काठमाडौंको ठमेल ईपि सेन्टर, अन्नपूर्ण संरक्षण क्षेत्रको प्रधान कार्यालय पोखराको ईपि काउन्टर र लमजुङको बेसीसहर ईपि काउन्टरमा परमिट शुल्क बुझाउनु पर्दछ। तर, एक्याप अन्तर्गतका उल्लेखित काउन्टरमा परमिट नलिई संरक्षित क्षेत्रमा प्रवेश गर्ने विदेशी पर्यटकलाई दोब्बर शुल्क लिने गरिएको हो। अन्नपूर्ण संरक्षण क्षेत्र आयोजना (एक्याप) को प्रधान कार्यालयका संरक्षण अधिकृत बाबुलाल तिरुवाले अन्नपूर्ण संरक्षणमा प्रवेश गर्ने परमिट शुल्क र जरिवाना रकम राज्यले निर्धारण गरेको बताए। उनले परमिट शुल्कका बारेमा वेबसाइटमा सूचना, पर्यटन व्यवसाय, यातायात व्यवसायी र ट्राभल एजेन्सी सबैलाई जानकारी भएको भए पनि सम्बन्धित सरोकारवालाले जानकारी नदिँदा पर्यटकले जरिवाना तिर्नुपर्ने अवस्था रहेको बताए। केही ट्राभल एजेन्सीले परमिटका नाममा आर्थिक लाभ लिने मनसाय राख्दा यो समस्या आएको हुनसक्ने संरक्षण अधिकृत तिरुवाको भनाइ छ। मुस्ताङका पर्यटन व्यवसायीहरूले पनि परमिट जरिवाना रकम महंगो भएको र पर्यटकलाई परमिट वापतको जरिवाना रकम तिर्नुपर्ने अवस्था आउन नदिन एक्यापले विकल्प खोज्नु पर्ने बताएका छन्। बिना परमिट आएमा जोमसोमको एक्याप चेक पोस्टमा जरिवाना सहित सार्कका विदेशीले २ हजार र तेस्रो मुलुकका पर्यटकले ६ हजार बुझाउनुपर्ने हुन्छ। सडक मार्गबाट मुस्ताङ आउने पर्यटकले बिना परमिट आएमा जरिवानासहित तोकिएको प्रवेश अनुमति शुल्क मुस्ताङको घाँसा चेक पोस्टमा बुझाउनुपर्ने हुन्छ। एक्याप जोमसोमका कार्यालय प्रमुख अशोक सुवेदीले जरिवाना तिर्नुपर्ने अवस्था आउन नदिन परमिट शुल्क लिनका लागि एक्यापले थप काउन्टर थप्ने विषयमा छलफल भइरहेको बताए। बर्सेनि मुस्ताङमा औसत ६० हजारभन्दा बढी पर्यटक आउने गरेको एक्यापको तथ्यांक छ। मुस्ताङ भित्रिने र राउण्ड अन्नपूर्ण पदयात्रा गर्ने विदेशी पर्यटक मध्ये करिव १० प्रतिशतले परमिट शुल्क वापत जरिवाना तिर्ने गरेको पाइएको छ। राउन्ड अन्नपूर्ण पदमार्ग तथा मुस्ताङ भित्रिने पर्यटकले परमिट वापत बुझाउने शुल्क वार्षिक १२ करोड बढी रकम एक्यापले उठाउन गर्छ। यो रकम एनटीएनसीमा दाखिला हुन्छ।"
अमेरिकी डलर साट्ने बहानामा लुटपाट गर्ने तीनजना पक्राउ,"काठमाडौं : काठमाडौं उपत्यकाका विभिन्न स्थानमा अमेरिकी डलर साट्ने बहानामा लुटपाट गर्ने ३ जनालाई प्रहरीले पक्राउ गरेको छ । पक्राउ पर्नेहरूमा सिन्धुपाल्चोक बाह्रबिसे नगरपालिका३ धार्पा घर भई ललितपुर टिकाथली बस्ने २९ वर्षीय सुकलाल पाइन,२५ वर्षीय इनकुमार पाख्रिन र २२ वर्षीय सूर्यबहादुर पाइन रहेका छन् । विभिन्न व्यक्तिलाई सम्पर्क गरी सस्तो दरमा अमेरिकी डलर साटिदिन्छु भनि प्रलोभन देखाइ ललितपुर हरिसिद्धिबाट १८ लाख रूपैयाँ,काठमाडौं चोभारबाट १८ लाख रूपैयाँ र ललितपुर ईमाडोलबाट १० लाख रूपैयाँ ठगी भएको घटनाको अनुसन्धानको क्रममा उनीहरूको संलग्नता रहेको खुल्न आएको छ। काठमाडौं उपत्यका अपराध अनुसन्धान कार्यालय मिनभवनबाट खटिएको प्रहरीले उनीहरूलाई ललितपुर ढुङ्गेली बसपार्क नजिकबाट पक्राउ गरेको हो । उनीहरूलाई थप अनुसन्धान तथा कारवाहीका लागि प्रहरी वृत्त सातदोबाटो ललितपुर पठाइएको छ ।"
अन्नपूर्ण हिमालमा आरोही बेपत्ता,"म्याग्दी : म्याग्दीस्थित अन्नपूर्ण हिमाल आरोहणका क्रममा एक जना भारतीय आरोही बेपत्ता भएका छन्। आठ हजार ९१ मिटर अग्लो अन्नपूर्ण प्रथम हिमालको दोस्रो आधार शिविर नजिकैबाट सोमबार दिउँसो ती आरोही बेपत्ता भएका हुन्। भारतको राजस्थानको किशनगढका ३४ वर्षीय अनुराग मालु बेपत्ता भएका सेभेट समिट ट्रेक्सका प्रबन्धक थानेश्वर गुरागाईँले बताए। 'आरोहण सफल नभएपछि आधार शिविरमा फर्कने क्रममा चिप्लिएर लडेर बेपत्ता भएको खबर आएको छ', उनले भने, 'खोजी जारी राखे पनि भेटिएका छैनन्।' मालु सेभेन समिट ट्रेक्समार्फत अन्नपूर्ण आरोहणका लागि गएका थिए। मालु आठ हजार मिटरभन्दा अग्ला विश्वका १४ वटै हिमालको आरोहण लक्ष्यका साथ अन्नपूर्णको आरोहणका लागि आएको हुन्। म्याग्दीको अन्नपूर्ण गाउँपालिका४ मा पर्ने अन्नपूर्ण हिमालमा शनिबारदेखि चालु वसन्त ऋतुको आरोहण सुरु भएको थियो। रासस"
घर जलेपछि परिवारको बिचल्ली,"मलंगवा : सर्लाहीको मलंगवा नगरपालिका४ मा आइतबार राति आगलागीमा परेर सुरेश रामको घर खरानी बनेको छ। काठको एक तल्ले घर जलेर खरानी बन्दा रामको परिवार बिचल्लीमा परेको छ। विद्युत् सर्ट भई आगो लाग्दा घर जलेर नष्ट भएको छ। काठ र फुसले बनेको घर जलेर नष्ट हुँदा रामको परिवार छिमेकीको घरमा शरण लिन पुगेको छ। सम्पतिका नाउँमा रहेको एक मात्र घर जलेर नष्ट भएपछि परिवार नै बिच्चलीमा परेको स्थानीयको भनाइ छ। ६ महिना अगाडि पक्की घर बेचेर साहुलाई ऋण तिरी भाडाको जमिनमा काठ र फुसको घर बनाएर बस्दै आएको रामले बताएका छन्। '३० लाखमा पक्की घर र ४ धुर घडेरी बेचेर साहुलाई ऋण तिरेका थियौं। बस्ने जमिन र घर नभएपछि भाडामा जमिन लिएर फुस र काठको घर बनाएका थियौं। ८ जनाको परिवार त्यही घरमा गुजारा गर्दै आएका थियौं।' '७ दिनको शिशु नाति अहिले उपचारका लागि अस्पतालमा छन्। ऋण काढेर उसको उपचार गर्दै छु। यता घर जल्यो। अब घर बनाउने कि नातीको उपचार गर्ने,' उनले भने। नातीको अहिले भारतको सीतामढीमा उपचार भइरहेको छ। आगोमा परी अन्न, लत्ता कपडा, भाडाँकुडा, गहना र नगद पनि जलेर नष्ट भएको छ। बृद्ध आमाबुबा, छोरा बुहारी र ससाना नातिनातिनाहरू छन्। तिनीहरूको पालनपोषण कसरी गर्ने भन्ने चिन्ता सताउन थालेको रामले दुखेसो पोखेका छन्। रातिको समयमा घर आगलागी हुँदा आगो नियन्त्रण हुन नसकेको स्थानीय बासीको भनाइ छ। गर्मीको समयमा काठ र फुसले बनेको घरमा चाँडै नै आगो फैलिएकाले नियन्त्रण हुन नसकेको स्थानीयले बताएका। आगलागी नियन्त्रणका लागि प्रहरी प्रशासन र बारुण यन्त्र नआउँदा स्थानीय आक्रोशित बनेका थिए। आक्रोशित स्थानीयले राति नै नगरप्रमुखको घर, नगरपालिका, जिल्ला प्रशासन कार्यालय र जिल्ला अदालतमा ढुंगामुढा गरेका थिए। आक्रोशित भीडले हानेको ढुंगा लागेर पाँच प्रहरी समेत घाइते भएका जिल्ला प्रहरी कार्यालय सर्लाहीले जनाएको छ। उनीहरूको अवस्था अहिले सामान्य रहेको छ। ढुंगामुढा गर्ने ७ जनालाई प्रहरीले नियन्त्रणमा पनि लिएको छ।"
जब शान्तिवाटिका रणभूमि मैदान बन्यो,"काठमाडौं : सोमबार मध्यान्न काठमाडौंस्थित शान्तिवाटी रणभूमि मैदान बन्यो। प्रहरी दमनले तराईका विभिन्न जिल्लाबाट न्याय माग्न केन्द्रीय राजधानी आइपुगेका मिटरब्याज पीडतहरूको टाउकोबाट रगत बग्यो। बृहत् मार्चपास गर्दै सिंहदरबार जान लागेका उनीहरूलाई प्रहरीले शान्तिवाटीकामै थुनेर टाउकोमा लठ्ठी बजारेको हो। प्रहरीले उनीहरूलाई शान्तिवाटिकाको गेटमै रोक्यो। त्यसपछि प्रहरी र पीडितबीच धकेलाधकेल भएको थियो। त्यसक्रममा प्रहरीको लाठी प्रहारबाट २२ जना मिटरब्याज पीडित र उनका सहयोगी घाइते भएका थिए। प्रहरीतर्फ डीएसपीसहित १० जना घाइते भएको काठमाडौं उपत्यका प्रहरी कार्यालय रानीपोखरी एसएसपी हिमाल कुमार श्रेष्ठले बताएका छन् । आन्दोलनमा पक्राउ परेका ३५ जनालाई प्रहरीले सोमबार साँझ छोडिएको जनाएको छ। भीड तितरबितर पार्न प्रहरीले लाठिचार्ज र आश्रुग्याससमेत प्रहार गरेको थियो। घाइते भएका ९ जना मिटरब्याज पीडितको ट्रमा सेन्टरको आकस्मिक कक्षमा उपचार भइरहेको ट्रमा सेन्टरका सूचना अधिकारी अर्जुनप्रसाद भेटुवालले अन्नपूर्णलाई जानकारी दिए। उनका अनुसार अधिकांश घाइतेहरूको टाउको र शरीरका विभिन्न अंगमा चोट लागेको छ। मिटरब्याज तथा ठगीविरुद्ध किसान मजदुर संघर्ष समितिका उपाध्यक्ष कूलबहादुर थापाको टाउको फुटेको छ। असोजमा पनि प्रहरीले आन्दोलनमा टाउको फुठाएको थियो। प्रहरीको कुटाईबाट घाइते भएका नवलपरासीका अकबर मियाँ, तीलराम चौधरी, इलामका लोकनारायण सुवेदीको पनि उपचार भइरहेको छ। सर्लाहीको कृष्णानन्द महतो, ओखलढुंगाको प्रदीप नेपाल, बालाजुका सिताराम तामाङ, रुकुमका यमकुमारी ददेल र सिरहाको वेवी देवी घाइते भई ट्रमा सेन्टरमा उपचार गराइएका छन्। बिहीबार गृह मन्त्रालयमा सरकारसँग पाँचौं पटकको वार्ता भएको थियो। तर वार्ता भंग भएपछि मिटरब्याज पीडितहरू सोमबारबाट सरकारविरुद्ध कडा अन्दोलन चर्काको छ। नवलपरासीका पीडित प्रेम नारायण भन्छन्, मिटरब्याजीले हड्पेको खेत सरकारले फिर्ता गराउनुपर्छ। फर्जी तमसुक च्यात्नुपर्छ। हाम्रो माग पूरा नभएसम्म घर फर्किनौं। असोज १ गते पौने महिना माइतीघरमा धर्ना बस्दा सरकारले आफूहरूको माग पूरा गर्न पाँच बुँदे सम्झौता गरेको थियो। सम्झौता कार्यान्वन नगरेपछि उनी चैत २० गते फेरि आन्दोलन गर्न काठमाडौं आएका थिए। उनीमा मात्रै होइन तराईका २० जिल्लाका सयौं मिटरब्याज पीडित काठमाडौं आएर आन्दोलन गरिरहेका छन्। ११ दिन गाउँमा पैदल हिले काठमाडौं आएका टोलीसँग सरकारले चैत १८ गते पाँच बुँदे सम्झौता परेको थियो। त्यो उधारो सम्झौताविरुद्ध पीडडितहरू आन्दोलन गरिरहेका छन्। आन्दोलनरत मिटरब्याज पीडितले सरकारसँग फर्जी तमसुक खारेजी र अदालतमा चलिरहेको मुद्दा रोक्नुपर्ने प्रमुख माग अघि सारेका छन्। तर सरकार उनीहरूको मागमा गम्भीर नदेखिएपछि पटकपटकको वार्ता निष्कर्षविहीन सकिएको हो। बिहीबार आन्दोलनरत पक्षले सरकारी वार्ता टोलसँग यही माग अघि सारेका थिए। चित्तबुझ्दो जवाफ नपाएपछि वार्ता अगाडि बढ्न नसकेको आन्दोलनरत पक्षले जनाएको छ। संघर्ष समितिका अध्यक्ष अवधेश कुशवाहाले मिटरब्याज साहुलाई कारवाही गर्न कानुन संशोधन नगरेसम्म आन्दोलन जारी राख्ने बताए। हामीले फास्ट ट्र्याकमा कानुन संशोधन गरेर फर्जी तमसुक खारेज गर्नुपर्छ भनिरहेका छौं। यसमा सरकार आलटाल गरिरहेको छ, उनले भने। गत चैत २० गतेदेखि काठमाडौं केन्द्रित आन्दोलन गरिरहेका उनीहरूले खास बस्नसमेत समस्या भइरहेको बताएका छन्। सरकारले छिटो समस्या समाधान गरिदिए आफूहरू घर फर्किने उनीहरूको भनाइ छ। बुधबारको वार्तामा उपप्रधान एवं गृहमन्त्री नारायणकाजी श्रेष्ठ कानुनी प्रक्रियाअनुसार समस्या समाधान हुँदै जाने विश्वास दिलाएका थिए। कानुन संसोधनका लागि मस्यौदाको तयार भइसकेको र समस्या समाधानका लागि आयोग पनि गठन भएकोले पीडितहरूलाई घर फर्किन उनले आग्रह गरेका थिए।"
घरमै पुगेर जेष्ठ नागरिकको स्वास्थ्य परीक्षण,"स्याङ्जा : जिल्लाको पुतलीबजार नगरपालिका११ ले आफ्ना वडाभित्रका जेष्ठ नागरिकको स्वास्थ्य परीक्षणसहित सम्मान कार्य सोमबारदेखि सुरु गरेको छ। निर्वाचित जनप्रतिनिधि र स्वास्थ्यकर्मीको टोली जेष्ठ नागरिकका घरघरमा पुगेर सम्मान गरेका हुन्। उनीहरूले जेष्ठ नागरिकको स्वास्थ्य परीक्षण, स्वास्थ्यवर्द्धक खाद्य सामग्री प्रदान गर्नुका साथै घरघरमा पुगेर दोसल्ला र प्रमाणपत्रले सम्मान गरेका हुन्। पुतलीबजार नगरप्रमुख तुलसीराम रेग्मीले करेण्डाँडा निवासी एक सय वर्षीया रुपा पराजुलीलाई पहिलो चरणमा सम्मान गरे। सम्मानसहित उनले च्यावनप्राश लगायत आवश्यक औषधि समेत उपलब्ध गराए। ९२ वर्षीया गंगादेवी अर्याल, ८८ वर्षीय भूमिजंग केसी र ८५ वर्षीय श्रीप्रसाद अर्याललाई सम्मान गरिएको छ। नगरप्रमुख रेग्मीले भने, जेष्ठ नागरिक हामी सबैका पथपर्दशक हुनुहुन्छ। उहाँहरूका ज्ञान, सीप र अनुभवलाई धारणा गरेमा सबैको भलो हुन्छ। यसतर्फ पुतलीबजार नगरपालिकाले आगामी दिनमा समेत आवश्यक सहयोग गर्नेछ। त्यसपछि करेण्डाँडाका स्वास्थ्य चौकी प्रमुख तीर्थराज अर्यालले उनीहरूको स्वास्थ्य परीक्षण गरे। वडा अध्यक्ष मनोज पौडेलले वडाभित्रका सबै जेष्ठ नागरिकलाई क्रमशः सम्मान एवं नियमित स्वास्थ्य परीक्षण गरिने बताए। यसपटक विस १९९८ सालसम्म जन्मेका वडाका ५५ जना जेष्ठ नागरिकलाई पहिलो चरणमा सम्मान गरिने लक्ष्य रहेको उनले जनाए। सम्मान कार्यक्रममा कार्यपालिका सदस्य एवं वडा सदस्य संजीता अर्याल, वडा सचिव बेलबहादुर थापा, जेष्ठ नागरिक लगायतले वडाको सामाजिक कार्यप्रति धन्यवाद व्यक्त गरे। घरमै आएर सम्मान पाउँदा खुशी लागेको८८ वर्षीय भूमिजंग केसीले बताए।"
गहुँ भित्र्याउने चटारोमा किसान,"पोखरा : फेवा फाँटमा यतिबेला किसानहरू सामूहिक रूपमा लगाएको गहुँ भित्र्याउने चटारोमा छन्। गत वर्षदेखि फेवातालको मुहान क्षेत्रको फेवा फाँटमा पोखरा महानगरपालिकाको साझेदारीमा स्थानीय किसानले सामूहिक रूपमा धान खेती गर्न सुरु गरेका हुन्। पोखरेली जेठोबुढो धानको पकेट क्षेत्रका रूपमा परिचित फेवा फाँटमा धान भित्र्याएपछि हिउँदमा जमिन बाँझो रहँदै आएको थियो। गत वर्ष ४१ वर्ष पछि २५० रोपनी क्षेत्रमा गहुँबाली लगाइएकोमा यस फेवा फाँटको चंखपुर क्षेत्रमा ५ सय रोपनी क्षेत्रफलमा सामूहिक रूपमा गहुँ खेती गरिएको हो। पोखरा महानगरपालिका कृषि तथा पशु विकास महाशाखा, पोखरा १८ वडा कार्यालय र भावना सामुदायिक कृषि सहकारी संस्थाको संयुक्त साझेदारीमा चंखपुरमा गत वर्ष देखि गहुँबाली कार्यक्रम सुरु गरिएको स्थानीय किसान तथा गहुँ खेती कार्यक्रमका संयोजक रत्नप्रसाद तिमिल्सिनाले बताए। पोखरा महानगरपालिकाले बाँझो जमिनमा गहुँ खेती गर्न गहुँको बिउ र जग्गा तयार गर्न गत वर्षदेखि बिउँ र खानजोतमा ५० प्रतिशत अनुदान दिएर किसानलाई खेती गर्न प्रेरित गरेपछि बाँझो रहने फेवा फाँटमा गहुँ झुल्न थालेको हो। गहुँ थ्रेसिङ गर्न पनि महानगरपालिकाले छुट्टै एक लाख दिएको छ। यसै गरी पोखरा १८ वडा कार्यालयले पनि गहुँ खेतीका लागि सहयोग गरेको छ। सामूहिक गहुँ खेतीमा १२७ जना किसान सहभागी छन्। सेयर धनीघरका मम्तीमा एक जना गरेर १३० जनाभन्दा बढीले सामूहिक रूपमा आइतबारदेखि गहुँ काट्न सुरु गरेको तिमिल्सिनाले बताए। गत वर्ष मौसमले पनि साथ दिएकोले १ सय २० मुरी गहुँ फलेको तिमिल्सिनाले सुनाए। यस वर्ष क्षेत्रफल पनि बढेकोले कम्तीमा २ सय मुरी हाराहारीमा गहुँ फल्ने अनुमान गरिएको छ। बाँझो जमिनलाई उपयोग गरेर किसानलाई उत्पादनसँग जोड्न अनुदान कार्यक्रम ल्याएर पोखराका बिभिन्न क्षेत्रमा किसानको माग अनुसार गहुँ, जौ, तोरी, आलु लगायतको उत्पादनमा सघाएको पोखरा महानगरपालिका कृषि तथा पशु विकास महाशाखाका प्रमुख मनहर कडरियाले बताए। यो कार्यक्रम आगामी वर्षमा थप सफल हुँदै जाने उनले विश्वास गरे। पोखरा महानगरपालिकाको गत वर्ष वडा नम्बर २४ माझथुम, वडा नम्बर १३, वडा नम्बर २८, फेवा फाँट लगायतमा गरी हिउँदमा बाँझो रहने १ हजार रोपनी क्षेत्रमा गहुँ लगाउन अनुदान दिएको थियो। यस वर्ष पनि अनुदान कार्यक्रमलाई निरन्तरता दिएको बताइएको छ। २ सयभन्दा माथिको क्लस्टरमा महानगरपालिकाले अनुदान कार्यक्रम ल्याएको थियो। गहुँ, उवा, फापर लगायतका खाद्यान्नमा परनिर्भरता बढ्दै गएकोले पनि यो अभियान सुरु गरिएको कृषि महाशाखा प्रमुख कडरियाले बताए। हिउँदे बाली अभियान सुरु गर्नु अघि कहाँको जमिनमा के उत्पादन हुनसक्छ अध्ययनका लागि माटो परीक्षण गरेर त्यसै अनुसार उपयुक्त स्थान अनुसार किसानलाई गहुँ, तोरी, उवा, आलु, फापर लगायतका बिउँ, खानजोत लगायतमा महानगरपालिकाले अनुदान दिएको कृषि तथा पशु विकास महाशाखा प्रमुख कडरियाले बताए। बाँझो जमिनमा उत्पादन हुँदा किसान खाद्यान्नमा आत्मनिर्भर हुनेमात्र होइन हरियाली, वातावरणमैत्री वातावरण बन्ने पनि उनले बताए। सामूहिक रूपमा काम गर्दा र बाँझो जमिनमा गहुँ झुल्दा निकै खुशी लागेको ७४ वर्षीय किसान कुलप्रसाद तिमिल्सिनाले बताए। देशलाई खाद्यान्नमा आत्मनिर्भर बनाउन खेतीयोग्य भूमिको पहिचान गरी हजारौं रोपनीमा आधुनिक प्रविधि भित्र्याएर खेती गर्नुपर्नेमा यस्तो हुन नसकेको किसानले बताएका छन्। यसैले देश दैनिक परनिर्भरता बढ्दै गएको किसानको भनाइ छ। किसानले बाँझो रहँदै आएको फाँटमा वर्षौपछि गहुँ खेती गरेपछि छाडा चौपायाबाट खेती जोगाउन पालैपालो हेरालु पनि बसेका थिए। यसअघि फेवा बाँध भत्केपछि २०३३ साल देखि २०३७ सालसम्म गहुँ खेती गरियो र त्यसपछि खेती गहुँ खेती गर्न छाडिएको थियो। महानगरपालिकाको पहलमा गत वर्षदेखि पुनः गहुँ खेती गर्न थालिएको हो। पुनः गहुँ खेती गरेर उत्पादन पनि राम्रो भएपछि गाउँले सबैमा खुशी छाएको स्थानीय किसानले बताएका छन्।"
मंगलबार देशका पाँचवटा प्रदेशमा वर्षा हुने,"काठमाडौं : मंगलबार देशका पाँचवटा प्रदेशमा वर्षा हुने भएको छ। मौसम पूर्वानुमान महाशाखाका अनुसार गण्डकी, कर्णाली र सुदूरपश्चिम प्रदेशको पहाडी भूभागका थोरै स्थानहरूमा तथा बागमती र कोशी प्रदेशका पहाडी भूभागका एक वा दुई स्थानमा मेघ गर्जनचट्याङ सहित हल्काक्षणिक वर्षाको सम्भावना रहेको छ। तराईका थोरै स्थानहरूमा हावाहुरीको सम्भावना रहेको छ। साथै उपत्यका लगायत देशका धेरै भूभागहरूमा तुवाँलोको सम्भावना रहेको छ।"
मुस्ताङका ५ स्थानीय तहको बेरुजु ७ करोड ५९ लाख,जोमसोम : महालेखा परीक्षकको कार्यालय (मलेप)ले सार्वजनिक गरेको ६० औं वार्षिक प्रतिवेदनमा मुस्ताङको ५ स्थानीय तहको बेरुजु रकम ७ करोड ५९ लाख ६९ हजार रहेको पाइएको छ। आर्थिक वर्ष २०७७०७८ मा मुस्ताङका ५ तहको बेरुजु रकम ५ करोड ८० लाख ११ हजार रहेकोमा १ करोड ८९ लाख बेरुजु थपिएको हो। महालेखा परीक्षकको ६० औं वार्षिक प्रतिवेदन अनुसार मुस्ताङको लोमान्थाङ थासाङ र वारागुङ मुक्तिक्षेत्र गाउँ पालिकाले बेरुजु घटाएका छन्। अन्य पालिकाको बेरुजु वृद्धि भएको देखिएको छ। मलेप प्रतिवेदन अनुसार मुस्ताङको लोमान्थाङ गाउँपालिकाले आर्थिक वर्ष २०७७०७८ को भन्दा ४ लाख ४० हजार अर्थात शून्य दशमलव ७ प्रतिशत बेरुजु घटाएको हो। लोमान्थाङको बेरुजु ९ लाख ७२ हजार छ। वारागुङको बेरुजु प्रतिशत २ दशमलव ९५ प्रतिशतबाट २ दशमलव १२ प्रतिशतमा झरेको छ। अघिल्लो वर्ष १ करोड ५४ लाख ५८ हजार बेरुजु रहेकोमा हाल १ करोड २५ लाख ६७ हजारमा झरेको हो। वारागुङले करिव २९ लाख अर्थात शून्य दशमलव ८३ प्रतिशत बेरुजु रकम घटाएको हो। थासाङ गाउँपालिकाले पनि बेरुजु प्रतिशत घटाएको छ। थासाङले अघिल्लो वर्षको तुलनामा शून्य दशमलव ८२ प्रतिशत बेरुजु कम गरेको छ। थासाङको अघिल्लो वर्ष २ करोड ६ लाख बेरुजु रहेकोमा १ करोड ५७ लाख बेरुजु कायम गरेको छ। थासाङले ५१ लाख बेरुजु कम गरेको हो। लोघेकर दामोदरकुण्ड गाउँपालिकाको बेरुजु अघिल्लो वर्षको तुलनामा बढेको छ।आर्थिक वर्ष २०७७०७८ मा लोघेकर दामोदरकुण्डको बेरुजु रकम २४ लाख १० हजार अर्थात शून्य दशमलव ४९ प्रतिशत बेरुजु रहेकोमा आर्थिक वर्ष २०७८०७९ को (मलेप) प्रतिवेदनमा १ करोड २५ लाख ७१ हजार अर्थात २ दशमलव १२ प्रतिशत बेरुजु पुगेको छ। लोघेकरमा अघिल्लो वर्षभन्दा थप १ करोड १ लाख अर्थात १ दशमलव १३ प्रतिशत बेरुजु बढेको देखिन्छ। मुस्ताङको थासाङ गाउँपालिकाको बेरुजु पनि बढेको छ। अघिल्लो वर्ष २ दशमलव ३५ प्रतिशत अर्थात १ करोड ५७ लाख बेरुजु रहेकोमा २ करोड ६ लाख अर्थात ३ दशमलव १७ प्रतिशत बेरुजु पुगेको मलेप प्रतिवेदनमा उल्लेख छ। यसैगरी मुस्ताङको घरपझोङ गाउँपालिको बेरुजु पनि अघिल्लो वर्षको तुलनामा दोब्बर प्रतिशत बेरुजु वृद्धि भएको मलेप प्रतिवेदनमा उल्लेख छ। घरपझोङको बेरुजु अघिल्लो वर्ष १ करोड ८२ लाख अर्थात २ दशमलव ३४ प्रतिशत रहेकोमा हाल २ करोड ९६ लाख अर्थात ४ दशमलव ५८ प्रतिशतमा पुगेको मलेप प्रतिवेदनमा देखिन्छ। मुस्ताङका ५ स्थानीय तह मध्ये ३ स्थानीय तहको बेरुजु प्रतिशत घटेको छ भने २ स्थानीय तहको बेरुजु प्रतिशत वृद्धि भएको हो। मलेपले सार्वजिक गरेको आर्थिक वर्ष २०७७०७८ को प्रतिवेदनमा मनाङको नार्पाभूमि गाउँपालिका पहिलोर मुस्ताङको लोमान्थाङ गाउँपालिका प्रदेशकै कम बेरुजु रहेको पालिकाको सूचीमा परेका थिए। मलेपको पछिल्लो वार्षिक प्रतिवेदनमा लामोन्थाङ प्रदेशकै पहिलो कम बेरुजु रहेको पालिकामा परेको छ भने मनाङको नार्पाभूमि गाउँपालिकाको बेरुजु बढेको छ। नार्पाभूमि गाउँपालिकाको अघिल्लो वर्षको बेरुजु ७ लाख २८ अर्थात शून्य दशमलव २५ प्रतिशत रहेकोमा अहिले ७४ लाख ७२ हजार अर्थात १ दशमलव ५ प्रतिशतमा पुगेको हो।
हराएका १४ थान मोबाइल जिम्मा लगाइयो,उदयपुर : जिल्ला प्रहरी कार्यालय उदयपुरले व्यक्तिका हराएका १४ थान मोबाइल फेला पारी जिम्मा लगाएको छ। मोबाइल धनीले विभिन्न मितिमा हराएको भन्दै आईएमईआई नम्बरसहित दिएको निवेदनका आधारमा खोजतलासका क्रममा फेला पारेको हो। हराएको मोबाइल व्यक्तिले भेटेर चलाएको अवस्थामा फेला पारिएको प्रहरी निरीक्षक मोहन थापाले बताए। निवेदनका आधारमा जिल्ला अदालतबाट अनुमति लिई नेपाल प्रहरी प्रदेश कार्यालय धरान सुनसरीको समन्वयमा प्रयोग भएको सिमको पूर्ण विवरण लिई फेला पारिएको उनले बताए।
मलेसिया पठाइदिन्छु भन्दै रकम ठगी गर्ने प्रहरी फन्दामा,काठमाडौं : वैदेशिक रोजगारीका लागि मलेसिया पठाइदिन्छु भनी रकम ठगी गर्ने व्यक्ति पक्राउ परेका छन्। पक्राउ पर्नेमा ५१ वर्षीया विमला थापा रहेको प्रहरीले जनाएको छ। काठमाडौं उपत्यका अपराध अनुसन्धान कार्यालयका सूचना अधिकृत प्रहरी उपरीक्षक रविन्द्र रेग्मीका अनुसार करम लिइ सम्पर्कबिहीन भएको उजुरी परेपछि खोजतलास गर्नेक्रममा थापालाई सोमबार बानेश्वरको थापागाउँबाट पक्राउ गरेको हो। थापा वैदेशिक रोजगारीका लागि मलेसिया पठाइ दिने र राम्रो कम्पनीमा काम लगाइने भन्दै पीडित कमल चौधरीबाट रकम लिइ फरार भएकी थिइन्। पक्राउ परेकी थापालाई थप अनुसन्धान र कारबाहीका लागि वैदेशिक रोजगार विभाग बुद्धनगर पठाइएको प्रहरीले जनाएको छ।
२१ वटा दुईपाङग्रे सवारी साधन सम्बन्धित धनीलाई हस्तान्तरण,"काठमाडौं : विभिन्न समयमा हराएका २१ वटा दुई पाङग्रे सवारी साधन खोजी गरी काठमाडौं उपत्यका ट्राफिक प्रहरी कार्यालयले आज धनीलाई हस्तान्तरण गरेको छ। रामशाहपथ स्थित काठमाडौं उपत्यका ट्राफिक प्रहरी कार्यालयमा आज एक कार्यक्रम गरी प्रवक्ता प्रहरी वरिष्ठ उपरीक्षक राजेन्द्र प्रसाद भट्टले १४ वटा मोटरसाइकल र सातवटा स्कुटर धनीलाई हस्तान्तरण गरेका हुन्। कार्यालयमा प्राप्त निवेदनका आधारमा खोजी गर्ने क्रममा फेला परेका ३६३ वटा सवारी साधन चालु आर्थिक वर्षमा ट्राफिक प्रहरीले धनीलाई जिम्मा लगाइसकेको छ। धनी नखुलेका ९५ वटा सवारी साधन भने भन्सार कार्यालयमा बुझाइएको प्रहरी वरिष्ठ उपरीक्षक भट्टले बताएका छन्। चालु आर्थिक वर्षमै २७ वटा चोरीका २ पाङ्ग्रे सवारी साधनसहित ३१ जनालाई कारबाहीका लागि विभिन्न प्रहरी परिसर र प्रहरी वृत्तमा पठाइएको छ। हराएका सवारी साधन खोजतलास र चोरी नियन्त्रण कार्य निरन्तर हुँदै आएता पनि स्वयम् सवारी धनी पनि बिशेष चनाखोका साथै सजक हुनुपर्ने र सवारी चालक थप जिम्मेवार बनि सवारी साधन चोरी तथा हराउनबाट जोगाउन आफ्नो सवारी साधन सुरक्षित स्थानमा पार्किङ गर्ने, ह्वील लक, चेन लक, ह्यान्डिल लक, डिस्क लक, लगायत सुरक्षा साइरनहरु जडान गरी सवारी साधन चोरी तथा हराउनबाट रोक्न विभिन्न उपायहरु अवलम्वन गर्न साथै मानिसहरूको आवतजावत नहुने एकान्त स्थानमा पार्किङ नगर्न कार्यालयका प्रवक्ता प्रहरी वरिष्ठ उपरीक्षक राजेन्द्र प्रसाद भट्टले सम्पूर्णलाई अनुरोध गरेका छन्।"
वायुसेवा निगमले तीन जहाज खरिद गर्ने,काठमाडौं : राष्ट्रिय ध्वजाबाहक नेपाल वायुसेवा निगम (नेपाल एयरलाइन्स) ले आन्तरिक उडानका लागि थप तीन थान जहाज खरिद गर्ने भएको छ। आन्तरिक उडानमा बजार हिस्सा ओगट्न नसकेको भनी आलोचना खेपिरहेको निगमले जहाज थपेर सेवा विस्तार गर्ने लक्ष्यसहित तीन जहाज खरिद गर्ने निर्णय गरेको हो। निगमका प्रवक्ता रमेश पौडेलका अनुसार दुर्गम क्षेत्र स्टल रुट मा उडान भर्न सक्ने तीन साना जहाज खरिद गर्ने कार्ययोजना अघि बढाइएको छ। निगमले आन्तरिक स्रोतबाट जहाज निर्माता कम्पनीसँग खरिद गर्न लागेको हो। निगमसँग आन्तरिक उडानका लागि हाल दुई थान ट्वीनअटर जहाज छन्। ती जहाजमार्फत विभिन्न पन्ध्र गन्तव्यमा साताको २५ उडान हुँदै आएको छ। यसबाट दुर्गम क्षेत्रका जनताको माग सम्बोधन गर्न र हवाई कनेक्टिभिटी बढाउन सहयोग पुग्ने उनको विश्वास छ। तीन साना जहाज खरिद गर्ने कार्ययोजना अघि बढाउन निगम व्यवस्थापनको उपसमितिले आफ्नो प्रतिवेदन पेश गरिसकेकाले यसका लागि विशेष पहल गरी यथासक्य छिटो जहाज खरिद गरिने निगमले जनाएको छ। उक्त प्रयोजनका निम्ति निगम सञ्चालक समितिद्वारा सञ्चालक समितिका सदस्य वरिष्ठ क्याप्टेन सुधिर समशेर राईको संयोजकत्वमा सात सदस्यीय उपसमिति गठन गरिएको र उक्त उपसमितिले कार्य सुरु गरिसकेको निगमले विज्ञप्तिमार्फत जनाएको छ। निगमले नयाँ तीन वटा जहाज खरिद गरेपश्चात नेपालका दुर्गम क्षेत्रमा अझै धेरै यात्रुलाई सेवा प्रदान गर्न सकिने प्रवक्ता पौडेलले बताए। पर्यटन प्रवर्द्धन र सन्तुलित हवाइ बजारका लागि पनि निगमको उपस्थिति प्रभावकारी हुने जनाइएको छ।
खुम्बु पदयात्रा निर्माण अभियान्ता शेर्पाको ८१ वर्षको उमेरमा मृत्यु,सोलुखुम्बु : सगरमाथा क्षेत्रमा पदयात्रा निर्माणका अभियान्ता पासाङ शेर्पाको ८१ वर्षको उमेरमा मृत्यु भएको छ । माप्यदुधकोशी गाउँपालिका ४ काँकुमा विक्रम संवत् १९९९ मा जन्मिएका शेर्पाको आइतबार खुम्बु पासाङ ल्हामु गाउँपालिका ५ नाम्चेमा मृत्यु भएको पारिवारिक श्रोतले जनाएको छ । उनले २०४१ सालदेखि आफ्नो जीवन खुम्बु क्षेत्रको पर्यटन मार्ग निर्माणमा समर्पण गरेका थिए । सगरमाथा क्षेत्रको जिर्ण पदमार्ग निर्माणका लागि विदेशी पर्यटकबाट चन्दा संकलन गरी बाटो मर्मत गर्दै आएका थिए । उनले ठाउँठाउँमा गरी १० किलो मिटरभन्दा बढी पदमार्ग चन्दा संकलनकै माध्यमबाट निर्माण गरेको खुम्बु पासाङ ल्हामु गाउँपालिका ४ का वडाध्यक्ष लक्ष्मण अधिकारीले बताए । जसका कारण हजारौं पर्यटकलाई सहजता भएको जानकार बताउँछन् । उनको आज नाम्चेनजिकै बौद्ध परम्पराअनुसार अन्त्येष्टि गरिएको छ ।
राजमार्ग अवरुद्ध गरेर मुग्लिनमा धर्ना बसेका लघुवित्त पीडित र प्रहरीबीच झडप,"गोरखा : २४ घण्टादेखि राजमार्ग छेकेर मुग्लिनमा धर्ना बसेका लघुवित्त पीडितमाथि प्रहरीले अश्रुग्याँस प्रहार गरेको छ । प्रदर्शनकारी तितरवितर गराउन दुईसेल अश्रुग्याँस प्रहार गरेको इलाका प्रहरी कार्यालय मुग्लिनका प्रहरी निरीक्षक विशाल तामाङले जानकारी दिए । प्रहरीमाथि ढुंगामुढा गर्न थालेपछि अश्रुग्याँस प्रहार गरिएको उनले बताए । अश्रुग्याँस प्रहारपछि भीड तितरवितर भएको छ । सोहीक्रममा एकजना घाइते भएका छन् । उनको स्थानीय हाइवे अस्पतालमा उपचार भइरहेको अस्पतालले जनाएको छ । लघुवित्त पीडितले सोमबार बिहान १० बजेदेखि पृथ्वीराजमार्ग छेकेर प्रदर्शन गरिरहेका थिए । राजमार्गमा धर्नाका कारण मुग्लिनहुँदै काठमाडौं,पोखरा,चितवन जाने यात्रुहरू हैरान भएका थिए । विभिन्न जिल्लाबाट आएका प्रदर्शनकारी आइतबारदेखि सडकमै पकाउने,खाने,सडकमै सुत्ने गरेका छन् ।"
आफैँले हानेको गोली लागेर सशस्त्र प्रहरीका सहायक हवल्दारको मृत्यु,उनको घटनास्थलमै मृत्यु भएको इलाका प्रहरी कार्यालय तुलसीपुरका प्रमुख डीएसपी पुष्पराज मल्लले जानकारी दिए। दाङ : दाङ तुलसीपुरमा सशस्त्र प्रहरीका सहायक हवल्दारको गोली लागेर मृत्यु भएको छ। तुलसीपुर उपमहानगरपालिका वडा नं ८ टिकरीका ३५ वर्षीय वशन्त केसीले आइतबार बेलुका ८:३५ बजेतिर आफैँले आफैँलाई गोली हानेका हुन्। उनको घटनास्थलमै मृत्यु भएको इलाका प्रहरी कार्यालय तुलसीपुरका प्रमुख डीएसपी पुष्पराज मल्लले जानकारी दिए। केसी कारागार सुरक्षा गुल्म तुलसीपुरमा करिब ५ दिन पहिले मात्रै कपिलवस्तुबाट आएका थिए। ४८ नम्बर रिजर्व गुल्म कपिलवस्तुमा कार्यरत केसी गृहनगर तुलसीपुरमा आएको केही दिनमै आफैँलाई किन गोली हाने भन्नेबारे अनुसन्धान हुन बाँकी नै रहेको डीएसपी मल्लले बताए।
पोखरामा भारतीय पर्यटकको चहलपहल,"पोखरा : कोभिड१९ पछि थला परेको पर्यटन उद्योग पुनः लयमा फर्कने संकेत देखिएको पोखराका पर्यटन व्यवसायीले बताएका छन्। पछिल्लो समयमा भारतीय पर्यटकको चहलपहल बढ्नु र युरोप, अमेरिका, बेलायत लगायतका देशका पर्यटकको आगमन पनि विस्तारै बढ्दै गएपछि व्यवसायी उत्साहित भएका छन्। कोरोना संकटका कारण बैंकका व्याज तिर्न पनि धौधौ भइरहेको अवस्थामा पर्यटक आगमनमा गत वर्ष भन्दा केही सुधार हुने गरी पर्यटकको चहलपहल बढेको हो। यति बेला पोखरामा भारतीय पर्यटकको चहलपहल बढेको फेवा डुंगा व्यवसायी समितिका पूर्व अध्यक्ष बुद्धिबहादुर नेपालीले बताए। पोखरा वरपर रहेका धार्मिकस्थल, गुफा, सेती नदी, अन्नपूर्ण हिमालको अवलोकन गर्न भारतीय पर्यटक आउने गर्छन्। हिमालयको काखमा रहेका मुक्तिनाथ मन्दिरको दर्शन गर्न पनि भारतीय पर्यटक पोखरा आउने गर्छन्। पोखरा आउने पर्यटक फेवातालको मध्य भागमा रहेको बाराही मन्दिरको दर्शन गर्ने र फेवातालमा रमाउने गर्छन्। फेवातालमा डुंगा चलाएर जिवीका चलाउनेको संख्या करिव ३ सय रहेको नेपालीले बताए। फेवातालका ८ वटा डुंगाघाटमा ७ सय ७० वटा डुंगा रहेको छ। भारतीय र स्वदेशी पर्यटकको चहलपहल बढेकाले डुंगा व्यवसायी व्यस्त रहेको पनि उनले सुनाए। नेपाली नयाँ वर्ष २०८० को अघिल्लो दिन र वैशाख १ गते नेपाली र भारतीय पर्यटकको पनि चाप बढेकाले डुंगा व्यवसायीलाई भ्याइनभ्याइ भएको डुंगा व्यवसायी रुद्र भुजेलले बताए। नयाँ वर्षमा १० हजार जतिले डुंगा चढेको उनले सुनाए। हिजो आज भने दैनिक कम्तीमा ३ हजार (वाराही मन्दिर दर्शन गर्ने समेत) जनाले डुंगामा सयर गर्ने गरेको पनि उनले सुनाए। कोभिड पछि यो वर्ष भारतीय मात्र होइन नेपाली पर्यटक पनि बढेको उनले बताए। पछिल्लो समयमा पोखरामा पर्यटकको चहलपहल बढेको पोखरा पर्यटन परिषदका अध्यक्ष पोमनारायण श्रेष्ठले बताए। नयाँ वर्षको दुई दिन अलि धेरै चहलपहल बढेको र अहिले भारतीय र अन्य देशका पर्यटकको चहलपहल बढेको उनले सुनाए। मुक्तिनाथ मन्दिर जान मात्र संरक्षण क्षेत्रमा जाने भारतीय पर्यटक पछिल्लो समयमा हिमाली क्षेत्रको नयाँ नयाँ पदयात्रा क्षेत्रमा पनि जान थालेकाले अबका दिनमा भारतीय पर्यटक थप बढ्ने उनले विश्वास गरे। वायु प्रदूषणको कारण भिजिबिलीटी कम हुँदा दुई तीन दिन यता पोखराकाठमाडौं, काठमाडौंपोखरा उडान हुन नसक्दा र पोखरा मुग्लिन सडक पुनर्निर्माणको कारण यात्रा सकस पूर्ण हुँदा पर्यटक आगमनमा असर परेको पनि उनले सुनाए। नेपालमा कति भारतीय पर्यटक आउँछन र पोखरामा कति पर्यटक आउँछन भन्ने एकिन सरकारी तथ्यांक भने छैन। जहाजमा आउने पर्यटकको मात्र तथ्यांक राखिने भएकाले खुला सिमानाका भएकाले स्थल मार्गबाट कति भारतीय पर्यटक आउँछन भन्ने एकीन तथ्यांक नभएको पोखरा पर्यटन परिषदका अध्यक्ष श्रेष्ठले बताए। भारतीय पर्यटकहरू निजी सवारीमा ठूलो संख्यामा आउने गर्छन्।"
"झडपमा ९ जना मिटरब्याज पीडित घाइते, ट्रमा सेन्टरमा उपचार हुँदै","काठमाडौं : शान्तिबाटिकामा भएको झडपमा ९ जना मिटरब्याज पीडित घाइते भएका छन्। उनीहरूको ट्रमा सेन्टरमा उपचार भइरहेको छ। घाइतेहरूको आकस्मिक कक्षमा उपचार भइरहेको ट्रमा सेन्टरका सूचना अधिकारी अर्जुनप्रसाद भेटुवालले अन्नपूर्णलाई जानकारी दिए। उनका अनुसार अधिकांश घाइतेहरूको टाउको र शरीरका विभिन्न अंगमा चोट देखिएको छ। मिटर ब्याज तथा ठगिविरुद्ध किसान मदजुर संघर्ष समितिका उपाध्यक्ष कूलबहादुर थापा,नवल परासीका अकबर मियाँ,इलामका लोकनारायण सुवेदी,सर्लाहीको कृष्णनन्द महतो,ओखलढुंगाको प्रदिप नेपाल,नवलपरासीको तीलराम चौधरी, बालाजुका सिताराम तामाङ, रुकुमका यमकुमारी टडेल,सिरहाको देवी देविशाको ट्रमा सेन्टरमा उपचार भइरहेको हो। ३५ बढि आफ्ना सहकर्मीलाई प्रहरीले नियन्त्रणमा लिएको मिटरब्याज पीडितले बताएका छन्। झडपमा केही प्रहरी घाइते भएको बताइएको छ। शान्तिबाटीकाभित्र धर्ना बस्दै आएका मिटरब्याजी पीडित प्रदर्शन गर्दै भद्रकाली जान खोजेपछि प्रहरीले रोक्न खोज्दा झडपको स्थिति सृजना भएको थियो। भीड तितरवितर पार्न प्रहरीले लाठिचार्ज र अश्रुग्याँस समेत प्रहार गरेको थियो। प्रहरी र मिटरब्याज पीडितबीच धकेलाधकेल भएपछि शान्तिबाटीका क्षेत्र तनावग्रस्त बनेको थियो।"
"रवि लामिछानेका सवारी चालक थापा छतबाट राति हाम फाले, टाउको र खुट्टामा चोट",चितवन : राष्ट्रिय स्वतन्त्र पार्टीका सभापति रवि लामिछानेका सवारी चालक शम्भु थापा घरको छतबाट हाम फालेका छन्। भरतपुर११ स्थित लामिछाने बस्ने गरेको घरमा सुतेका सिन्धुपाल्चोक बाह्रबिसे नगरपालिका३ घर भएका ३९ वर्षीय शम्भु भन्ने दिलबहादुर थापा बिहान ४ बजेतिर छतबाट खसेका हुन्। गम्भीर घाइते थापाको पुरानो मेडिकल कलेजमा उपचार भइरहेको चितवन प्रहरी प्रवक्ता डीएसपी विजय पण्डितले बताए। उनको टाउको र खुट्टामा चोट लागेको छ। रहस्यमय उक्त घटनाको प्रहरीले अनुसन्धान थालेको छ।
राहुघाटको भर्टिकल प्रेसर साफ्ट सुरुङ जोडियो,"बेनी : म्याग्दीको रघुगंगा गाउँपालिकामा निर्माणाधीन ४० मेगावाट क्षमताको राहुघाट जलविद्युत् आयोजनाको भर्टिकल प्रेसर साफ्ट को ब्रेक थु्र भएको छ। राहुघाट नेपाल विद्युत प्राधिकरणको सहायक कम्पनी रघुगंगा हाइड्रो पावरले निर्माण गरिरहेको छ। रघुगंगा गाउँपालिका३ पिप्लेदेखि तिल्केनीचौरमा निर्माणाधीन विद्युतगृहमा सुरुङबाट आउने पानीलाई विद्युत् गृहमा खसाल्ने ठाडो १९६ मिटर सुरुङ सोमबार जोडिएको आयोजनाका व्यवस्थापक राजबहादुर बिष्टले बताए। विद्युतगृह निर्माण स्थलबाट भर्टिकल प्रेसर साफ्टसँग जोड्ने ३२९ मिटर वटम प्रेसर साफ्टको सुरुङ यसअघिनै जोडिएको थियो, उनले भने सबैभन्दा कठिन मानिएको भर्टिकल प्रेसर साफ्टको पनि आज ब्रेक थु्रु भएको छ। सिभिल ठेकेदार जयप्रकाश एसोसियट्सले सहायक ठेकेदार बाबरी र बाराही मण्डली कन्ट्रक्सनलाई भर्टिकल प्रेसर साफ्ट निर्माणको जिम्मा दिएको थियो। बाराही मण्डलीका सञ्चालक नन्दबहादुर छन्त्यालले सुरु गरेको चार महिनामा भर्टिकल प्रेसर साफ्ट निर्माण सकेको बताए। अडिट नम्बर ३ देखि भर्टिकल प्रेसर साफ्टसम्मको ५४१ मिटर मध्य ३७० मिटर सुरुङ निर्माण सकिएको छ। पिप्लेमा ६१ मिटर गहिरो सर्च साफ्ट निर्माण सकिएको छ। छ हजार २७० मिटर लामो सुरुङ मध्य हालसम्म चार हजार ३३४ मिटर निर्माण सकिएको रघुगंगा हाइड्रोपावरका प्रबन्ध सञ्चालक गणेश केसीले बताए। उनका अनुसार आयोजनाको समग्रमा भौतिक प्रगति ५५ प्रतिशत छ। भारतीय आयात निर्यात (एक्जीम) बैंकको ६७ मिलियन अमेरिकी डलर सहुलियतपूर्ण ऋण तथा प्राधिकरण र नेपाल सरकारको संयुक्त लगानीमा निर्माण भइरहेको आयोजनाको सिभिल ठेकेदार जयप्रकाश एसोसियट्स (जेपी)सँग २०७४ मङ्सिरमा ठेक्का सम्झौता भएको थियो। ठेक्काको ४५ महिनाको अवधिमा कोरोना महामारी, बाढी र पहिरोका कारण काम सम्पन्न हुन नसकेपछि ३० महिना म्याद थपिएको छ। २०७६ कात्तिकमा ठेक्का सम्झौता गरेको इलेक्ट्रिकल ठेकेदार भारत हेभी इलेक्ट्रिकल्स लिमिटेड (भेल)ले भारतमा निर्माण गरेका उपकरणको परिक्षण गरि आयातको प्रक्रिया अघि बढाइएको छ। रघुगंगा गाउँपालिकाको वडा नम्बर ४ दग्नाम र ५ नम्बर वडा झिँको सिमानामा १७ मिटर अग्लो र ३१ मिटर लामो अर्धजलाशययुक्त (पिआरओआर) प्रविधिको बाँध निर्माणको काम ६० प्रतिशत सकिएको छ। तिल्केनीचौरमा विद्युतगृहको संरचना निर्माण तीव्रताका साथ भइरहेको छ। घुमाउनेतालदेखि ११ किलोमिटर पहुँचमार्ग र एक वटा ट्रस प्रविधिको मोटर चल्ने पुल निर्माण गरी विद्युतगृह र बाँधलाई सिधा सडकले जोडिएको छ। कमजोर आर्थिक अवस्थाका कारण २०७२ मा पुरानो ठेकेदार आइभिआरसिएल सँगको ठेक्का तोडेर कम्पनीको अवधारणा र इन्जिनियरिङ प्रक्युमेन्ट एन्ड कन्ट्रयाक्ट (इपीसी) प्रारुपमा राहुघाट जलबिद्युत आयोजना निर्माण अघि बढाइएको थियो।"
दाङमा ट्रकको ठक्करबाट मोटरसाइकलमा सवार दुई जनाको मृत्यु,मृत्यु हुनेमा घोराही११ खैरा निवासी २६ वर्षका सन्देश बस्नेत र १७ वर्षका गोपाल विक रहेको जिल्ला प्रहरी कार्यालयका प्रवक्ता राजन गौतमले जानकारी दिए । दाङ : दाङमा ट्रकको ठक्करबाट दुई जनाको मृत्यु भएको छ । भैरहवाबाट मल लिएर तुलसीपुर जाँदै गरेको लु २ ख ३८१ नम्बरको ट्रकले घोराही उपमहानगरपालिका११ खैरा नजिकै लु ७३ प ११६२ नम्बरको मोटरसाइकललाई ठक्कर दिँदा मोटरसाइकलमा सवार दुवै जनाको मृत्यु भएको प्रहरीले जनाएको छ । मृत्यु हुनेमा घोराही११ खैरा निवासी २६ वर्षका सन्देश बस्नेत र १७ वर्षका गोपाल विक रहेको जिल्ला प्रहरी कार्यालयका प्रवक्ता राजन गौतमले जानकारी दिए । एकैतिरबाट गइरहेको ट्रकलाई मोटरसाइकलले उछिन्न खोज्दा दुर्घटना भएको हुनसक्ने प्रहरीले अनुमान गरेको छ । ट्रक चालकलाई नियन्त्रणमा लिई अनुसन्धान थालिएको प्रहरीले जनाएको छ । रासस
प्री ओपन सेसन : झिनो अंकले बढ्यो नेप्से,काठमाडौं : साताको दोस्रो कारोबार दिन सोमबार नेप्से परिसूचक सामान्य अंकले बढेको छ। अघिल्लो कारोबार दिन आइतबार २८० अंकले घटेर १९३१६८ विन्दुमा बन्द भएको नेप्से परिसूचक आज ०१५ अंकले बढेर १९३१८३ विन्दुमा पुगेको हो। आज प्री ओपन सेसनमा ६ कम्पनीको १६० कित्ता सेयर १ लाख २१ हजार ६४१ रुपैयाँमा खरिदबिक्री भयो। कारोबारमा आएका कम्पनीमध्ये ३ को मूल्य बढ्यो भने २ को घट्यो। बाँकी १ कम्पनीको मूल्य सेसन स्थिर।
गौशालामा १५ शय्याको अस्पताल निर्माण गरिँदै,"महोत्तरी : गौशालामा १२ करोडको लागतमा निर्माण हुने अत्याधुनिक सुविधासम्पन्न सामुदायिक अस्पतालको शिलान्यास भएको छ। सोमबार एक समारोहकाबीच नगरप्रमुख डा दिपेन्द्र महतोले सो १५ शय्या अस्पतालको शिलान्यास गरेका हुन्। प्राथामिक स्वास्थ्य उपचार केन्द्र गौशालालाई स्तरोन्नति गर्नका लागि संघीय सरकारको बजेटमार्फत सो भवन निर्माण हुन लागेको नगरपालिकाले जनाएको छ। भवन निर्माण दुई वर्षभित्रमा सम्पन्न हुने नगरपालिकाका इन्जिनियर अजयकुमार यादवले जानकारी दिए। १२ करोड ४९ लाख ७९ हजार ३१ रुपैयाँको लागतमा निर्माण हुने सो अस्पतालको भवन बनाउनका लागि नमुना कन्ट्रक्सन प्रालि विराटनगरले ठेक्का लिएका हुन्। भवनभित्र सहज अनि सरल उपचार सेवाका लागि अप्रेशन सेवा, भिडियो एक्सरे, ल्याव, ईसिजि, डिलेभरी लगायतका सेवा उपलब्ध हुने नगरप्रमुख डा दिपेन्द्र महतोले बताए।"
सिबिफिन प्रबल जनसेवाश्री मानपदवीबाट विभूषित,"काठमाडौं : बैंक तथा वित्तिय संस्था परिसंघ (सिबिफिन) प्रबल जनसेवाश्री मानपदवीबाट विभूषित भएको छ। संविधान दिवस २०७९ का अवसरमा घोषणा भएको उक्त मानपदवी नयाँ वर्ष अर्थात् मिति २०८० बैशाख १ गते राष्ट्रपतिको कार्यालयमा आयोजित सुशोभन समारोहमार्फत प्रदान गरिएको हो। समग्र राष्ट्रको आर्थिक स्तरोन्नति र बैंकिङ क्षेत्रको सुधार एवं विकासका लागि सिबिफिनले अघि सारेका नीतिगत सुझाव, खेलेको भूमिका र पुर्याएको योगदानको उच्च मूल्यांकन गर्दै सिबिफिनलाई विभूषित गरिएको बताइएको छ। उक्त मानपदवी सिबिफिनकोतर्फबाट वरिष्ठ उपाध्यक्ष भोजबहादुर शाहले ग्रहण गरेका थिए। परिसंघकाअनुसार प्राप्त मानपदवीले संस्थागत उद्देश्यहरूको कार्यान्वयनसँगै नेपाल सरकार र मातहतका निकायहरूबाट प्राप्त हुने जिम्मेवारीहरूलाई अत्यन्तै गहनताका साथ पूरा गर्दै आएको यस संस्थाले आगामी दिनमा समेत सदस्य संस्थाहरू, राष्ट्र र आम जनताको हकहित र कल्याणका खातिर थप क्रियाशील भइ लागिरहन प्रेरणा मिलेको बताएको छ।"
प्रदेशकै पहिलो कम बेरुजु लोमान्थाङ गाउँपालिकामा,जोमसोम : गण्डकी प्रदेशका ११ जिल्लामध्ये हिमाली जिल्ला मुस्ताङको लोमान्थाङ गाउँपालिका पहिलो र नेपालभरीको ७५३ स्थानीय तहमध्ये चौथो कम बेरुजु रहेको गाउँपालिकामा पर्न सफल भएको छ। महालेखापरीक्षकको ६० औं वार्षिक प्रतिवेदन २०८० अनुसार शुक्रबार सार्वजनिक गरिएको लेखा परीक्षण प्रतिवेदनमा यो गाउँपालिका गण्डकी प्रदेशकै पहिलो कम बेरुजु नम्बरको सूचीमा परेको हो। नेपालको संविधानको धारा २४१ बमोजिम महालेखापरीक्षकले आर्थिक वर्ष २०७८०७९ को लेखा परीक्षण गरी प्रतिवेदन सार्वजनिक गरेको हो। महालेखापरीक्षक (मलेप) ले सार्वजनिक गरेको आर्थिक वर्ष २०७८०७९ को प्रतिवेदनमा मुस्ताङको लोमान्थाङ गाउँपालिकाको कुल बजेटको ० दशमलव १९ प्रतिशत अर्थात ९ लाख ७२ हजार बेरुजु कायम भई गण्डकी प्रदेशकै पहिलो र ७ वटै प्रदेशको तहमा चौथो कम बेरुजु पालिकामा परेको महालेखा परीक्षकको प्रतिवेदनमा उल्लेख छ। यसअघि आर्थिक वर्ष २०७७०७८ मा गाउँपालिकाको बेरुजु कुल बजेटको शून्य दशमलव २६ प्रतिशत अर्थात् १३ लाख ३० हजार बेरुजु रहेको थियो। अघिल्लो वर्ष भन्दा यसपटक लोमान्थाङले शून्य दशमलव ७ प्रतिशत बेरुजु घटाएको हो। उनले स्थानीय जनप्रतिनिधि तथा कर्मचारीहरूको पारदर्शीता र वित्तीय अनुशासन कायम गरिएकाले लोमान्थाङ बेरुजु परिणामको नतिजा राम्रो आएको पालिकाले उल्लेख गरेको छ।
लागूऔषधसहित युवा पक्राउ,"उदयपुर : उदयपुरको त्रियुगा नगरपालिका४ फर्सेटखोलाबाट लागूऔषधसहित एक युवा पक्राउ परेका छन्। अस्थायी प्रहरी पोष्ट वगाहाबाट खटिएको प्रहरी टोलीले स ९ प ८२५२ नम्बरको मोटरसाइकल चेकजाँचका क्रममा चालक वडा नम्बर ६ देउरीका ३४ वर्षीय सन्तोष चौधरीलाई पक्राउ गरेको हो। चौधरीको साथबाट बुप्रिनोर्फिन २४ एम्पुल, डाईजेपाट २५ एम्पुल र हाईड्रो प्रोमेथाजिन २५ एम्पुल गरी ७४ एम्पुल फेला परेको प्रहरी निरीक्षक (इन्स्पेक्टर) मोहन थापाले बताए। उनका अनुसार नाईट्रेजापाम ४५ ट्याब्लेट, डाईलेक्स डिसि आधा बोतल, ५० ग्राम गाँजा र मोटरसाइकलसहित नियन्त्रणमा लिइएको छ। चौधरीलाई सोमबार नै जिल्ला अदालतबाट ५ दिनको म्याद थप गरी अनुसन्धान सुरु गरिएको उनले बताए।"
मेरिट विपरित चिकित्सा शिक्षा आयोगले भर्ना लिएको भन्दै पीडित परीक्षार्थी आन्दोलित,"काठमाडौं : चिकित्सा शिक्षा आयोगले योग्यताक्रम विपरित भर्ना प्रक्रिया अघि बढाएको भन्दै पीडित परीक्षार्थीले काठमाडौंमा प्रदर्शन गरेका छन् । आयोगले सर्वोच्च अदालतको आदेश अवज्ञा गरेको र योग्यताक्रमविपरीत भर्ना प्रक्रिया सुरु गरेको भन्दै उनीहरूले सोमबार माइतीघरमा विरोध प्रदर्शन गरेका हुन् । बढी अंक ल्याएका विद्यार्थीलाई छात्रवृत्ति नदिने तथा योग्यता र प्राथमिकताको आधारमा आफूले चाहेको विषय र अध्ययन संस्थामा अध्ययन गर्नबाट बञ्चित हुने अवस्थामा पुराएको उनीहरूको गुनासो छ । प्रदर्शनमा सहभागीहरूले न्यायापालिकाभन्दा ठूलो कार्यपालिका कसरी भयो,मेरिट मिच्न पाइदैन,अस्पतालमा डाक्टर खै लगायतका प्लेकार्ड देखाएका थिए ।"
शान्तिबाटिकामा धर्ना बसेका मिटरब्याजी पीडितमाथि लाठिचार्ज र अश्रुग्याँस प्रहार,काठमाडौं : मिटरब्याजी पीडित र प्रहरीबीच झडप भएको छ । शान्तिबाटीकाभित्र धर्ना बस्दै आएका मिटरब्याजी पीडित भद्रकाली जान खोजेपछि प्रहरीले रोक्न खोज्दा झडप भएको हो। झडपका क्रममा केही मिटरब्याजी पीडित र प्रहरी घाइते भएका छन्। केही मिटरब्याजी पीडितलाई प्रहरीले नियन्त्रणमा लिएको छ। भीड तितरवितर पार्न प्रहरीले लाठिचार्ज र अश्रुग्याँस समेत प्रहार गरेको छ। सबै मिटरब्याजी पीडितलाई धर्नास्थलबाट बाहिर निकालिएको छ। अहिले प्रहरीले उनीहरूको सामान संकलन गरिरहेको छ। धकेलाधकेल भएपछि शान्तिबाटीका क्षेत्र तनावग्रस्त बनेको छ। अहिले सो क्षेत्रमा बाक्लो संख्यामा प्रहरी परिचालन गरिएको छ । तस्बिर : अभिशेक महर्जन
यसरी गरिँदैछ रातो मच्छिन्द्रनाथको मूर्तिको रङरोगन,काठमाडौं : रातो मच्छिन्द्रनाथको मूर्तिको रङरोगन सुरू भएको छ। जात्राअघि रातो मच्छिन्द्रनाथको मूर्तिको रङरोगन सुरू गरिएको हो। पाटनस्थित मच्छिन्द्रबहालमा मूर्तिको रङरोगन भइरहेको छ। रातो मच्छिन्द्रनाथको रथयात्रापूर्व मूर्तिलाई लगनखेलमा राखी विधिवत् रुपमा नुहाइदिने प्रचलन छ । त्यसपछि मन्दिरका पुजारीहरूले चोखो गरी मूर्तिमा रङ लगाउने गर्छन्। हरेक वर्ष बैशाख कृष्ण त्रयोदशीका दिन बेलुका रातो मच्छिन्द्रनाथको विशेष पूजा गर्ने गरिन्छ।
उर्लाबारीमा मोटरसाइकलको ठक्करबाट पैदलयात्रीको मृत्यु,विराटनगर : तीव्र गतिमा रहेको मोटरसाइकलले ठक्कर दिँदा मोरङको उर्लाबारीमा आइतबार साँझ पैदलयात्रीको मृत्यु भएको छ । पूर्वपश्चिम लोकमार्गअन्तर्गत उर्लाबारी नगरपालिका४ मा दक्षिणबाट उत्तरतर्फ जाँदै गरेको प्रदेश १०२०४७ प १६४८ नम्बरको मोटरसाइकलले पैदलयात्रीलाई ठक्कर दिँदा दुर्घटना भएको हो । दुर्घटनामा परेर सुनसरीको बराहक्षेत्र नगरपालिका८ चक्रघट्टीका ५६ वर्षीय लोकबहादुर परियारको मृत्यु भएको मोरङ ट्राफिक प्रमुख प्रहरी निरीक्षक सुनीलकुमार श्रेष्ठले जानकारी दिए । उनका अनुसार पैदल यात्रामा रहेका परियारलाई सडक पार गर्दैगर्दा साँझ ६:२० बजेतिर मोटरसाइकलले ठक्कर दिएको थियो । गम्भीर घाइते भएका उनलाई उपचारका लागि मदन भण्डारी ट्रमा सेन्टर मंगलबारे लगिएकोमा साँझ ७:२० बजेतिर चिकित्सकले मृत घोषित गरेका हुन् । मोटरसाइकल चालक सुनसरीको इटहरी उपमहानगरपालिका५ का २२ वर्षीय प्रवीण श्रेष्ठलाई नियन्त्रणमा लिएर प्रहरीले घटनाको अनुसन्धान सुरु गरेको छ । तीव्र गतिका कारण दुर्घटना भएको प्रहरीले जनाएको छ ।
तीन वर्षपछि घोडेपानीपुनहिलमा चिनियाँ पर्यटक,"बेनी : म्याग्दीको अन्नपूर्ण गाउँपालिका६ स्थित घोडेपानीपुनहिल क्षेत्रको भ्रमणमा तीन वर्षपछि चिनियाँ पर्यटक आएका छन् । विस २०७६ चैतमा कोरोना भाइरसको महामारी फैलिएपछि रोकिएको चिनियाँ पर्यटक आगमन तीन वर्षपछि सुचारु भएको हो । नेपाल विग माउन्टेन ट्राभल्समार्फत् कास्कीको तिखेढुङ्गाहुँदै आइतबार १८१ जना चिनियाँ पर्यटक आएका घोडेपानी होटल व्यवस्थापन समितिका अध्यक्ष मिना पुनले बताइन् । पर्यटकलाई घोडेपानीमा होटल व्यवसायी,टोल सुधार समिति,आमा समूह र युवा कल्वले स्वागत गरेका थिए । अन्नपूर्ण चक्रीय पदमार्गअन्तरगत पर्ने घोडेपानी, पुनहिल, घान्द्रुक भ्रमणमा पर्यटकहरू आएका हुन् । घोडेपानीबाट टाढापानी हुदै कास्कीको घान्द्रुक भएर पोखरा फर्कने नेपाल बिग माउन्टेन ट्राभल्सका पथप्रर्दशक सुजित रेग्मीले बताए । उनका अनुसार यो पदमार्गमा थप तीन वटा चिनीयाँ पर्यटकको समूह भ्रमणमा आउँदैछन् । सात दिनको नेपाल भ्रमणमा आएका उनीहरूले सोमबार बिहान समुन्द्र सतहदेखि तीन हजार २०० मिटर उचाईमा अवस्थित पुनहिलमा सुर्योदय, गुराँसे जंगल र हिमशृङखलाको अवलोकन गरेका थिए । घोडेपानीपुनहिलमा अनुकूल मौसम र ढकमक्क फुलेका गुराँसले ढाकिएसँगै बाह्य तथा आन्तरिक पर्यटक बढेका छन्। पछिल्लो एक महिनायता प्रतिदिन ५ सय जना हाराहारीमा पर्यटक भित्रिएका होटल व्यवसायी डमबहादुर पुनले बताए । कोरोना महामारीले ठप्प पर्यटन व्यवसाय वसन्त ऋतुको याम सुरुसँगै चहलपहल छाएको छ। दुईतीन सय विदेशी पाहुना आउँदा सबै होटलमा दुईचार जना पाहुना भइरहन्छन्, 'उनले भने,'कोरोनापछि नेपाली आउने क्रम भने बढेको छ। नेपालीहरू अक्सर दुईतीन दिन बिदा हुँदा र शैक्षिक भ्रमणमा आउने बढी छन्। घोडेपानीमा साना ठूला गरी ३० होटल छन्। पुनहिल प्रवेश तथा पुनहिलमा टी एन्ड कफी सप सञ्चालन गर्न अन्नपूर्ण गाउँपालिकाबाट स्थानीय बालकृष्ण राना र रनबहादुर पुनले भ्याटसहित ५६ लाख ६० हजार रुपैयाँमा ठेक्का लिएका छन् । पुनहिल प्रवेश गर्दा नेपालीलाई प्रतिव्यक्ति ५० र विदेशी पर्यटकलाई प्रतिव्यक्ति १५० रुपैयाँ शुल्क तोकिएको छ। पुनहिलबाट धौलागिरि,सिस्ने, गुर्जा, मानापाथी, निलगिरि,अन्नपूर्ण, माछापुच्छ्रे,मनास्लु हिमालको अवलोकन गर्न सकिन्छ । सुर्योदयको दृष्य अवलोकन गर्न पाउनुपनि पुनहिलको अर्को विषेशता हो । घोडेपानी र पुनहिल क्षेत्रमा गण्डकी प्रदेशकै ठूलो लालीगुराँसको जंगल छ । वसन्त ऋतुको आगमनसँगै लालीगुराँस फुलेर पाखा रंगिन बनेका छन् । पहाडको उच्च स्थानमा रहेको घोडेपानी पुनहिल क्षेत्रको जंगल र पहाडी भूगोलको मनमोहक दृष्य अवलोकन गर्न सकिन्छ । अन्नपूर्ण राउन्ड गरी तातोपानी हुँदै कास्कीको विरेठाँटीउल्लेरी, छोम्रोङघान्द्रुकटाडापानीहुँदै र नागीमहरे हुँदै गरी चारवटा नाकाबाट दैनिक करिब ३ सय विदेशी पर्यटक घोरेपानी भित्रिने गरेको पर्यटन प्रहरी कार्यालय घोडेपानीका प्रहरी हवल्दार बमबहादुर थापाले बताए । भारतीय र नेपाली पर्यटकको अभिलेख राख्ने गरिएको छैन। म्याग्दीको पोखरेबगर घार शिख चित्रेहुँदै घोडेपानी सडकमा सवारी साधन भएर पुग्न सकिन्छ । घोडेपानीमा बास बस्ने पर्यटकहरू एका बिहानै पुनहिल भ्रमणमा जाने गर्दछन् ।"
काठ चोरी गरेको आरोपमा समूहका अध्यक्ष पक्राउ,उदयपुर : वन संरक्षणको जिम्मा पाएका उदयपुरको त्रियुगा नगरपालिका५ का एक सामुदायिक वन समूहका अध्यक्ष काठ चोरी गर्दै गर्दा पक्राउ परेका छन्। स्थानीय अम्बिका सामुदायिक वन उपभोक्ता समूहका अध्यक्ष लिलबहादुर ग्रन्जामगर जंगलमा काठ चोरी निकासी गर्दै गरेको अवस्थामा पक्राउ परेका हुन्। डिभिजन वन कार्यालय गाईघाटबाट खटिएको टोलीले अवैध सालको गोलिया र ट्याक्टरसहित पक्राउ गरेको हो। स्थानीयले दिएको सूचनाका आधारमा ५ थान गोलियाको ४० दशमलब १६ क्यूविफिट साल जातको काठसहित स १ त ७०४८ नम्बरको ट्याक्टर नियन्त्रणमा लिएको डिभिजन वन कार्यालयका सूचना अधिकारी जागेश्वर साहले बताए। त्रियुगा५ दमौतिको कोरिया खोलाबाट आइतबार ११ बजे अवैध कटान भइरहेको सूचनाका आधारमा समूहका अध्यक्ष र काठ ढुवानी गर्न प्रयोग भएको ट्याक्टरलाई वन कर्मचारीको टोलीले पक्राउ गरिएको उनले बताए। साहका अनुसार अध्यक्ष मगरलाई वन पैदावार हानी नोक्सानी गरेको अभियोगमा जिल्ला अदालतबाट ५ दिनको म्याद थप गरी अनुसन्धान सुरु गरिएको हो।
