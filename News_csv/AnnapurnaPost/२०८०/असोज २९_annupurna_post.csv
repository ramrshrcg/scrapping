शीर्षक,विवरण
निगमका नउड्ने जहाज,"थाइल्यान्डको थाई एयरलाइन्स र नेपाल वायु सेवा निगमसँगसँगै जस्तो सुरु भएका हुन् । तर आज थाई एयरलाइन्ससँग सयौंको संख्यामा जहाज हुँदा नेपाल एयरलाइन्ससँग भने नगन्य मात्रामा जहाज हुनु दुर्भाग्य हो । नेपाल वायुसेवा निगम त झन् ४८ अर्ब रुपैयाँ ऋणमा डुबेको छ । त्यसमाथि झन् भएका जहाज पनि भूमिस्थ (ग्राउन्डेड) भएका छन् । उड्ने जहाज सुतिरहेका छन् । वायु सेवा निगमको उद्देश्य नै जहाज उडाउने, स्वदेशी विदेशी यात्रुलाई सेवा दिने र कमाउने पनि हो । तर जब जहाज नै ग्राउन्डेड हुन्छन् भने उड्छन् कसरी र निगमले कमाउँछ कसरी ? अनि ऋण नलागेर के लाग्छ ? अन्तर्राष्ट्रिय उडानमा जानुपर्ने न्यारो बडी र वाइडबडी जहाँ जहिलेसुकै विभिन्न कारण भूमिस्थ हुन्छन् । कहिले प्राविधिक गडबडी के के कहिले के । २०२३ को फेब्रुअरीदेखि सेप्टेम्बरसम्म न्यारोबडी र वाइडबडी २१ पटक ग्राउन्डेड भएको नेपाल नागरिक उड्डयन प्राधिकरणमा रिपोर्ट गरिएको छ । जसमा न्यारोबडी जहाज १५ पटक र वाइडबडी जहाज ६ पटकसम्म ग्राउन्डेड भएका छन् । जहाज भूमिस्थ भइदिँदा निगमले तालिका लिएका हङकङ, मलेसिया, कतार, बैंकक, दुबई, मुम्बई होस् या दिल्लीलगायत ११ गन्तव्य बेलाबखत सुनसान हुन्छन् । वैदेशिक रोजगारीमा जाने नेपाली पाएसम्म नेपाल वायुसेवा निगमकै उडान रोज्छन् । तर कतार, दुबई होस् या मलेसिया जहाँ धेरै नेपाली छन्, त्यहींका उडान नियमित छैनन् । उस्तै परे त्रिभुवन विमानस्थल पुगेर पनि यात्रु फर्कनुपर्छ । त्यस्ता दृष्टान्त जति पनि छन् । सबैभन्दा पहिला त निगमले विश्वास आर्जन गर्नुपर्ने अवस्था छ । त्यसपछि मात्रै उसले नाफाबारे सोच्न सक्छ । अहिलेको हालत त कस्तो भने वर्षमा पाँच अर्ब नाफा कमाए पनि ऋण तिर्न पुग्दैन, तर नाफाको न छैन । होस् पनि कसरी एउटा जहाज एक दिन उड्दा हुने नाफा एक करोड रुपैयाँ हो तर महिनैपिच्छे कैंयौं दिन जहाज भूमिस्थ भइरहन्छ । बिग्रेको जहाज बनाउने काम बेलामा हुँदैन । अनि घाटामाथि घाटा थपिन्छ । निगमको व्यवस्थापन यति फितलो र कमजोर छ कि सामान्य मर्मत सम्भार पनि तुरुन्तै कहिल्यै हुँदैन । जहाज नउड्ने, सुत्ने र निगमभित्र जति पनि समस्या छन्, तिनको जड व्यवस्थापकीय कमजोरी र लापरबाही नै हो । त्यसको सुधार ससानो तरिकाबाट सम्भव नहुने पुष्टि भइसक्यो । निगमको पूरै कायाकल्पबाट पनि पूरै सुधार सम्भव छ ।"
२४२ घरको संयुक्त जमरा,"नुवाकोट : नेपाली समाजमा अहिले पनि छुवाछुत प्रथा कायमै छ । तर, नुवाकोटस्थित वेलकोटगढीको निरञ्जना गाउँ, जसले छुवाछुत नियन्त्रणमा अलग्गै पहिचान बनाएको छ । २१औं शताब्दीमा कतिपय ग्रामीण समाजमा अझै जातीय छुवाछुत र भेदभाव हुने गरेको पाइए पनि नुवाकोटको पूर्वी भेग वेलकोटगढी धार्मिक सहिष्णुताको नमूना बन्दै गएको छ । उँचो तथा निँचो जातको भेदभाव नभइ सवै मिलेर एकै स्थानमा धार्मिक कार्य गरिँदा नुवाकोटको यस नमूना कार्यले स्वदेशमा मात्र नभइ अन्यत्रसमेत चर्चा बटुल्दै गएको छ । नुवाकोटको ऐतिहासिक वेलकोटगढीमा यस वर्ष वडादसैंंका लागि दलित र ब्राम्हण समुदायको जमरा एकै स्थानमा राखिएको छ । सदियौंदेखिको दलित र ब्राम्हण समुदायको पानी नचल्ने परम्परा तोड्दै नुवाकोटको पूर्वी भेगमा रहेको वेलकोटगढी नगरपालिका१० स्थित निरञ्जना भगवतीे मन्दिरमा घटस्थापनाको दिन सामूहिक जमरा राखिएको हो । सामूहिक जमरा राख्ने परम्परालार्ई स्थानीय ब्राम्हण, क्षेत्री, नेवार, मगर, घर्ती, जनजाति तथा दलित समुदायका मिजार, बिक, दमाई, तथा नेपालीका परिवारले निरन्तरता दिएका हुन् । नुवाकोटबाटै नेपाल एकीकरणको सुरुवात गरेका पृथ्वीनारायण शाहको पालादेखि बेलकोटगढीमा रहेको निरञ्जना भगवतीको मन्दिरमा सामूहिक जमरा राख्ने परम्परालार्ई यसपटक वेलकोट र आसपासका २ सय ४२ घरधुरीका ब्राम्हण, क्षेत्री र दलित समुदायका परिवारले एकै स्थानमा जमरा राखेको निरञ्जना भगवती मन्दिरका मूल पुरोहित नरनाथ पौडेलले बताए । ३२ वर्षदेखि मूल पुरोहितको रूपमा रहेका पौडेलका अनुसार सो मन्दिरमा २ सय ४२ वर्षभन्दा अघिदेखि सामूहिक रूपमा जमरा राखिँदै आएको छ । विदुरदेखि २५ किलोमिटर पूर्वमा रहेको निरञ्जना भगवतीको मन्दिरमा सामूहिक जमरा राख्न तथा पूजा सञ्चालन गर्न वेलकोटगढी नगरपालिकाले यस वर्ष रकम उपलब्ध गराउने प्रतिबद्धता जनाएको छ । नगरपालिकाले वडादसैंंका लागि निरञ्जनामा पूजा सञ्चालनका लागि गत २०७९ सालमा ३ लाख, २०७८ सालमा २ लाख, २०७७ सालमा २ लाख, २०७६ सालमा २ लाख, २०७५ सालमा १ लाख ४० हजार र २०७४ सालमा १ लाख २० हजार रुपैयाँँ उपलब्ध गराएको थियो । सामूहिक रूपमा जमरा राख्ने कार्यले स्थानीय समुदायबीच नमूनाको अभियान भइरहेको पूजा समितिका सदस्य किशोर वलीको भनाइ छ । उनका अनुसार स्थानीयवासीको माग अनुसार वेलकोटगढी र निरञ्जना भगवतीको मन्दिर पुनर्निर्माणको कार्य सुरु भएको छ । वेलकोटगढी ऐतिहासिक स्थल र धार्मिक पर्यटनको केन्द्रसमेत भएका कारण सोही स्थानको नामबाट वेलकोटगढी नगरपालिकाको नामाकरण भएको हो ।"
आन्दोलित कर्मचारीसँग १९ बुँदे सहमति,"काठमाडौं : सरकार र आन्दोलनरत स्थानीय तहका कर्मचारीबीच तीन चरणको वार्तापछि १९ बुँदे सहमति भएको छ। स्थानीय तहका कर्मचारीसँग वार्ता गर्न संघीय मामिला तथा सामान्य प्रशासन मन्त्रालयका सहसचिव कमलप्रसाद भट्टराईको संयोजकत्वमा चार सदस्यीय वार्ता टोली गठन भएको थियो। आन्दोलनरत स्थानीय तहका कर्मचारीका तर्फबाट दीपक गौतमको नेतृत्वमा वार्ता भएको थियो। वार्ता टोलीबीचमा सहमतिपछि हस्ताक्षर भएको छ। सघीय निजामती सेवा ऐनको सट्टा एकीकृत निजामती सेवा राखिनुपर्ने माग राख्दै आएका थिए। वार्तामा संघीय निजामती सेवा ऐनमा संघ, प्रदेश र स्थानीय सेवाका कर्मचारीको सेवा सर्तका विषयमा न्यूनतम मापदण्ड समावेश गर्ने सहमति भएको छ। स्थानीयका कर्मचारीहरूलार्ई निजामतीको परिभाषाभित्र समावेश गर्नुपर्ने मागमा प्रदेश कानुन निर्माण गर्दा मन्त्रालयले पहल गर्ने सहमति जुटेको छ। प्रमुख प्रशासकीय अधिकृत स्थानीय सेवाकै हुनुपर्ने कर्मचारीको मागमा ऐन प्रारम्भ भएको कम्तीमा पाँच वर्ष संघीय निजामती सेवाकै कर्मचारी खटाउन उचित हुने गरी सहमति जुटेको छ। तीनै तहमा तहगत लागू गर्ने मागमा संघ, प्रदेश र स्थानीय तहमा तहगत प्रणाली लागू गर्ने विषयमा पनि सहमति जुटेको छ। तीनवटै तहमा तहगत प्रणली लागू हुनुपर्ने, अन्तर तह सरुवा प्रदेश कानुन र अन्तरप्रादेशिक (स्थानीय तह) सुरुवा संघीय कानुन मातहत हुने व्यवस्था गर्न र समायोजन हुन बाँकी, इच्छुक र फाजिलमा रहेका कर्मचारीलार्ई एकपटकको समायोजनमा सहभागी हुन मौका दिने गरी कानुनी व्यवस्थाको पहल गर्न संघीय सरकार सहमत भएको छ। यसैगरी, ५ वर्षका एक तह तथा १२ वर्षसम्म तह वृद्धि नभएका स्थानीय तहका कर्मचारीलार्ई एकैपटक २ तह वृद्धिको सुविधाका लागि पहल गर्ने, समायोजन भएका कर्मचारीलार्ई संघीय निजामती सेवाको पदमा नै बढुवाका लागि अवसर दिने, तीनतहकै स्थायी कर्मचारीलार्ई प्रतिस्पर्धात्मक प्रतियोगितामा उमेर हद नलाग्ने र सेवा अवधि गणना गर्ने लगायतका सहमति पनि भएका छन्। संघीय सरकार पनि स्थानीय तहका कर्मचारीलार्ई पेन्सनका लागि सबै स्थानीय तहमा कर्मचारी कल्याण कोषको व्यवस्था गर्न उपयुक्त हुनेमा सहमत देखिएको छ।"
बालबालिकाको रगतमा यसरी पुग्दैछ सिसा,"बुटवल : के तपाईंले घर तथा कोठा सजाउन भित्तामा प्रयोग गर्ने गुणस्थरहीन रङको असरबारे सोच्नुभएको छ ? अनि बालबालिकाका खेलाउनाको रंगले पारिरहेको असर केलाउने गर्नुभएको छ ? अब यो विषयमा गम्भीर बन्नुपर्ने भएको छ। किनभने एक अध्ययनले भन्छ, त्यस्ता वस्तुमा हुने सिसा अर्थात् लिडले बालबालिकाको मस्तिष्क कमजोर पार्दैछ। उनीहरूलाई क्यान्सरसम्मको गम्भीर रोगको सिकार बनाउँदैछ। वातावरण क्षेत्रका वैज्ञानिकहरूको अध्ययनले सिसाको प्रयोगले वातावरणमा गम्भीर प्रभाव पारिरहेको जनाएका छन्। फलामजन्य वस्तुलाई खिया लाग्न नदिन तथा रंगलाई चम्किलो बनाउन प्रयोग हुने वस्तु सिसा अर्थात् लेड हो। यसको विश्वव्यापी प्रयोगले गम्भीर असरहरू देखिएका छन्। सन् २०२० सम्म विश्वलाई नै लेडमुक्त बनाउने अभियान चलाइए पनि तीन वर्ष पछिसम्म पनि त्यसको रोकथाम भने त्यति प्रभावकारी हुन सकेको देखिँदैन। नेपालसहित विश्वका अल्पविकसित तथा विकासोन्मुख मुलुकहरूमा लेडको प्रयोग र त्यसको प्रभाव बढी देखिएको छ। विश्वस्वास्थ्य संगठनका अनुसार लेड दीर्घकालसम्म शरीरमा सञ्चित भई यसले विभिन्न खालको विषाक्त असरहरू पुयाइरहेका छन्। जस्तै शरीरका विभिन्न प्रक्रिया स्नायु प्रणाली, रक्तकोषिका, श्वासप्रणाली, पाचन प्रणाली, मस्तिष्कघातलगायत रोग लाग्ने खतरा रहन्छ। वातावरण वैज्ञानिक रामचरित्र साहका अनुसार रंग तथा अन्य वस्तुमा प्रयोग हुने लेड धुलो, हावा, पानी र छालाको माध्यमबाट हाम्रो शरीरमा प्रवेश गरी असर गर्न थाल्छ। यसले बालबालिकाको मस्तिष्कमा सबैभन्दा बढी गम्भीर असर परिरहेको देखिएको छ। महिलाले प्रयोग गर्ने गाजल, लिपिस्टिक, नक्कली गहना, बालबालिकाले प्रयोग गर्ने खेलौना, नेलपोलिस, आयुर्वेदिक औषधि, घर, फर्निचर, स्कुल, झ्याल, ढोका इत्यादि रंगाउन प्रयोग हुने विभिन्न रंगीचंगी रंगहरू, बन्दुकको गोली, सिन्दूरमा सिसाको प्रयोग हुने गरेको अध्ययनहरूमा पाइएको छ। नेपालका औद्योगिक क्षेत्र आसपास, रंग लगाइएका घरमा बस्ने बालबालिकाको रगतमा लेड (सिसा)को मात्र अत्याधिक देखिँदै आएको वातावरण वैज्ञानिक एवं जनस्वास्थ्य तथा वातावरण प्रवद्र्धन केन्द्रका निर्देशक साहले बताए। रगतमा ५ माइक्रोग्रामप्रति डेसिलिटरभन्दा बढी सिसाको मात्रा हुनुलाई अस्वाभाविक मानिन्छ। नेपालमा भएको अध्ययनमा संलग्न तीन वर्षमुनिका बालबालिकाको रगतमा साढे नौ गुणा बढी लेड भेटिएको छ। दक्षिण एसियामा मस्तिष्कको क्षयीकरण कोरिया हरित विकास ट्रस्ट र विश्व बैंकको प्रदूषण व्यवस्थापन तथा वातावरणीय स्वास्थ्य कार्यक्रमले आर्थिक सहयोगमा गरेका विश्वको स्वास्थ्य लागत र बालबालिका तथा वयस्कमा सिसाको प्रभाव शीर्षकमा प्रकाशित एक अध्ययनले दक्षिण एसियामा सिसाका कारण स्वास्थ्य समस्या जटिल बन्दै गइरहेको देखाएको हो। डाअर्नेस्टो साञ्चेन र जोर्न लर्सेनको भर्खरै सन् २०२३ को सेप्टेम्बर ११ मा प्रकाशित अध्ययन प्रतिवेदनले बालबालिका र बयस्कमा सिसाको सम्पर्कले ठूलो क्षति पुगेको निष्कर्ष निकालेको छ। अध्ययनबाट पत्ता लागेको छ कि ७ करोड ६५ लाख बालबालिकाको मतिष्कको बौद्धिक क्षमता गुमेको छ भने सिसाको सम्पर्कमा आई सन् २०१९ मा ५५ लाख ४५ हजार बयस्कको हृदय रोगबाट मृत्यु भएको छ। अध्ययनले पछिल्लोपटक गरिएको अध्ययनभन्दा ८० प्रतिशत बढी दरले मस्तिष्कको बौद्धिक क्षमता (आईक्यु) ह्रास भइरहेको जनाएको छ। हृदयघातबाट मृत्यु हुनेको संख्या सन् २०१९ मा अनुमान गरिएभन्दा ६ गुणाले धेरै भएको अध्ययनको निष्कर्ष छ। अनुसन्धानकर्ताले अध्ययन गरिएका देशका नागरिकको रगतमा भएको सिसाको मात्रा, रोगका लागि भइरहेको लगानी, दुर्घटना तथा जोखिम क्षेत्रहरूको अध्ययनबाट यी निष्कर्षहरू निकालेका हुन्। अध्ययनले विश्वले सिसाको सम्पर्कबाट हुने स्वास्थ्य जटिलता रोकथाममा ६ ट्रिलियन युरोपियन डलर खर्च भएको जनाएको छ। विकसित मुलुकहरूको तुलनामा अविकसित मुलुकहरूमा हृदय रोगबाट मृत्यु हुनेको संख्या र बौद्धिक क्षमता ह्रासको मात्रा बढी देखिएको छ। ५ वर्षमुनिका बालबालिकाको रगतमा सिसाको मात्र देखिएको छ। त्यस्तै २५ वर्षमुनिका वयस्कमा हृदयरोगको समस्या सिसाकै संसर्गका कारण भइरहेको अध्ययनले देखाएको छ। यो अध्ययनले विश्वको कुल गार्हस्थ्य उत्पादनमै यसले असर पारिरहेको निष्कर्ष दिएको छ। रोग निवारणका लागि भइरहेका प्रयास र लगानी सिसाकै संसर्ग क्षयीकरण गरिरहेको अध्ययनकर्ताले औंल्याएका छन्। तीन वर्षमुनिका बच्चाको रगतमा लेडको उच्चस्तर नेसनल लाइब्रेरी अफ मेडिसिनमा प्रकाशित काठमाडौं उपत्यकाका ६ महिनादेखि ३६ महिनासम्मका बालबालिकामा सिसाको उच्चस्तर शीर्षकको अनुसन्धान रिपोर्टमा डरलाग्दो तथ्यांक देखिएको छ। अमेरिकास्थित सेन्टर फर डिजिज कन्ट्रोल एन्ड प्रिभेन्सन नामक सरकारी संस्थाले रगतमा ५ माइक्रोग्राम पर डेसिलिटर लेड हुनुलाई सामान्य मानिने मापदण्ड तोकेको थियो। अहिले त्यो मात्रालाई साढे ३ माइक्रोग्राम पर डेसिलिटरमा झारिएको छ। काठमाडौंस्थित त्रिवि शिक्षण अस्पताल, पाटन अस्पताल र सिद्धी मेमोरियल अस्पतालमा भर्ना भएका ६ महिनादेखि तीन वर्षसम्मका ३ सय १२ जना बालबालिकामा त्यो मापदण्डभन्दा अत्यधिक धेरै लेड भेटिएको हो। मेघनाथ धिमाल, खेमबहादुर कार्कीसहितका १४ जना अनुसन्धानकर्ताको अध्ययनले घरको झ्याल, ढोका र भित्तामा टासिने र धुलोमैलोमा खेल्ने बालबालिकाको रगतमा साढे पाँच गुणा बढी सिसा भेटिएको हो। यो उमेर समूहका बालबालिका भुइँमा बढी खेल्ने भएकाले लेडको मात्रामा शरीरमा बढी हुने गरेको अध्ययनमा उल्लेख छ। त्यस्तो लेड अधिकांश रंग र खेलौनाबाट वातावरणमा फैलिने गरेको छ। अध्ययनमा संलग्न बालबालिकामध्ये ८६ प्रतिशत विद्यालय नै भर्ना भएका थिए। अध्ययन गरिएकामध्ये दुई जनामा मापदण्डभन्दा नौ गुणा बढी लेड भेटिएको छ। २ सय १ जना बालबालिकामा मापदण्डभन्दा बढी लेड भेटिएको छ। यो अध्ययन प्रतिवेदन सन् २०१७ मा सार्वजनिक गरिएको थियो। अध्ययनले ६६ दशमलव ८ प्रतिशत बालबालिकामा लेडको मात्रा बढी भएको जनाएको छ। तीमध्ये झन्डै ७९ प्रतिशत दलित, जनजाति समुदायका बालबालिका छन्। घरको भित्ता, झ्याल, ढोकामा रंग लगाएका घरमा हुर्किएका र बाबु जागिरे तथा आमा गृहणी भएका बालबालिकामा लेडको मात्रा बढी देखिएको हो। निराशाजनक सुधार नेपालमा उत्पादित एवं आयातित हरेक प्रकारको रंगहरूमा लेडको अधिकतम् ९० पीपीएमलगायत हरेक बट्टामा लेडको मात्रा र व्यवसायजन्य सुरक्षाका लागि सावधानीमूलक सन्देशसहितको सूचना उल्लेख गर्नुपर्ने व्यवस्थासहितको बाध्यकारी मापदण्ड सरकारले २०७१ साल पुस ७ गते राजपत्रमै प्रकाशित गरेको छ। सरकारले यो मापदण्ड तोके पनि नेपालमै उत्पादन हुने तथा आयात हुने रंगमा लेडको मात्रा मापदण्डभन्दा निकै गुणाले बढिरहेको छ। जनस्वास्थ्य तथा वातावरण प्रवद्र्धन केन्द्र (सिफेड) ले सन् २०२१ मा नेपाल सरकार स्वास्थ्य मन्त्रालय र विश्व स्वास्थ्य संगठनको सहयोगमा सातै प्रदेशमा गरेको अध्ययनले रंगमा लेडको मात्रा मापदण्डभन्दा अझै बढी रहेको देखाएको छ। नेपाल गुणस्तर चिन्ह लगाई नो लेड लेखिएका रंग समेतमा पनि मापदण्ड अधिकतम् ९० पीपीएमभन्दा बढी लेड भेटिएको थियो। लुम्बिनी प्रदेशमा बुटवल, बर्दघाट र नेपालगञ्जका बजारहरूबाट रंगका नमुनाहरू अध्ययन परीक्षणमा समावेश गरिएको थियो। देशभर ६२ ईनामेल रंगमध्ये ३२ वटा (५२ प्रतिशत) मा लेड मापदण्डभन्दा कम र ३० वटा (४८ प्रतिशत) मा लेड मापदण्डभन्दा बढी भेटिएको थियो। वातावरण वैज्ञानिक साहकाअनुसार यो रिपोर्ट सन् २०१५ कोभन्दा धेरै सुधार भएको हो। कतिपय रंगमा लेडको प्रयोग अझै धेरै छ। उक्त अध्ययनमा सबैभन्दा बढी २२८० दशमलव ८९ पीपीएम लेड भेटिएको थियो जुन सरकारी मापदण्डभन्दा २ सय ५३ गुणा बढी हुन आउँछ। सातै प्रदेशमा गरिएको अध्ययनमा सबैभन्दा बढी लेडयुक्त रंग मधेस प्रदेशमा रहेको थियो। कर्णाली, लुम्बिनी, गण्डकी, बागमती, सुदूरपश्चिम र कोशी प्रदेशहरूमा क्रमशः कम लेडयुक्त रंगहरू भेटिएको थियो। उद्योगहरूले उत्पादन गर्ने विभिन्न रंगहरूमा फरकफरक मापनमा लेड राख्ने गरिएको छ। अध्ययनका क्रममा रातो, पहेंलो र खैरो रंगका रंगहरूमा बढी लेड प्रयोग भएको छ। अध्ययन गरिएका ३७ रंग उद्योगहरूका ६२ रंग नमुनाहरूमध्ये ५ वटा उद्योगका ७ रंग नमुनाहरूमा लेडको मात्रा १० हजार पीपीएमभन्दा बढी देखिएको थियो। मापदण्ड प्रभावकारी भएको करिब ६ वर्षपछिसम्म पनि रंगहरूमा यति धेरै मात्रामा लेड पाइराख्नु निकै डरलाग्दो अवस्था हो। यसले नेपाल सरकारबाट जारी बाध्यकारी मापदण्डको परिपालनाको दैयनीय अवस्थालाई पनि उजागर गरेको वातावरण वैज्ञानिक साह बताउँछन्। अत्याधिक लेड मिसाइएका रंगहरू लगाइएका घर, स्कुल, खेलौनालगायतका वस्तुमार्फत बालबालिकाको मुखभित्र जाने हुन्छ। त्यसले नै बालबालिकामा दीर्घकालसम्म रोगको सिकार हुने गरेको हो। बुटवलमा कार्यरत बालरोग विशेषज्ञ डा सन्तोष पोखरेल लेडले बालबालिकामा गम्भीर असर पुयाइरहेका तथ्यहरू आइरहेको भन्दै त्यसको निराकरणमा जुट्नुपर्ने बताउँछन्। हामीहरू नेपालमा लेडले बालबालिकामा के कति असर गरिरहेको छ भन्ने अध्ययन गर्दैछौं, उनले भने। लेडयुक्त फोहोरहरूको सही बिसर्जन नहुनु, घरस्कुलमै लेडयुक्त वस्तु प्रयोग हुनुले बालबालिकाको मस्तिष्कमा गम्भीर असर पुयाउन सक्ने चिन्ता उनको छ। विश्वभर लेडको विषाक्तता अन्त्य गरौं भन्ने नाराकासाथ लेडमुक्त अभियान चलाइएको छ। यद्यपि रंग, खेलौंना जस्ता वस्तुमार्फत बालबालिकामै यसको जोखिम बढ्दै गएको छ। हामीले सन् २०१० मा गरेको अध्ययनको रिपोर्टभन्दा अहिले धेरै सुधार भएको देखिन्छ, वातावरण वैज्ञानिक साह भन्छन्, तर यसको अन्त्य गर्न अझै धेरै काम गर्न बाँकी छ। अबको अभियानमा सबै एकजुट हुनुपर्छ। सम्बन्धित सबै तहका सरकारी निकायहरूबाट निरन्तर उद्योग र बजार अनुगमन हुनुुका साथै भन्सार विन्दुहरूमा पनि लेडयुक्त रंगहरूको आयातामा कडाई गरिए केही नियन्त्रण हुन सक्ने विज्ञहरूको भनाइ छ। केके हुन्छ असर ? शरीरमा लेडको प्रवेशले बालबालिकाको मस्तिष्कमै सबैभन्दा बढी क्षयीकरण गर्छ। बालबालिका विकलांग हुनेदेखि उनीहरूको विकासमा समस्या देखिने अध्ययनबाट भेटिएको छ। विश्व स्वास्थ्य संगठनका अनुसार लेडले मस्तिष्क विकास र अध्ययन क्षमतामा ह्रास, सुनाइ क्षमतामा ह्रास, बोली तथा व्यवहारमा समस्या, उच्च रक्तचाप, मिर्गाैलामा क्षति, सन्तान उत्पादन क्षमतामा समस्या, एनेमिया, पाचन प्रणालीमा समस्या निम्त्याउने गर्छ। नेपालमा गरिएको अध्ययनमा संलग्न केही बालबालिकामा वृद्धि विकासमा ढिलाइ भएको देखिएको थियो। यद्यपि यसको विषयमा विस्तृत अध्ययन भने नेपालमा भएको छैन।"
कालोबजारी नियन्त्रणमा चुक्यो सरकार,"पहिले बजारमा पूर्णरूपमा चिनी अभाव छ। अन्य वस्तुको मूल्यवृद्धि उच्च छ। वाणिज्य, आपूर्ति तथा उपभोक्ता संरक्षण विभागले तत्कालका लागि हजार मेट्रिकटन चिनी ल्याउने विकल्प खोजेर मात्रै हुँदैन। मन्त्रालयले आजभन्दा ३ महिनाअघि नै कसरी आपूर्ति सहजीकरण गर्ने, कसरी बजार व्यवस्थापन गर्ने भन्ने विषयमा नसोच्दा अहिले बजारमा चिनी अभाव भएको हो। यसले अहिले बजार भद्रगोल छ। महँगी र कालोबजारी रोक्न चाल्नुपर्ने कदम धेरै छन्। १ महँगीको मुख्य कारण भनेकै सरकारको बजार अनुगमन, नियमन, आपूर्ति नीति, आपूर्ति अवस्था मजबुत नहुनु हो। सरकारको बजार हस्तक्षेप कमजोर हुँदा व्यापारीको मनोमानी भएको छ। २ सरकारले मूल्यको वैज्ञानिक मापदण्ड र संयन्त्र पनि बनाएन। हुन त बजारमा वस्तु नै नभएपछि अनुगमन गर्नुको अर्थ छैन। त्यसैले पहिला चिनीको आपूर्ति बढाउनुपयो। ३ अहिलेको यस्तो अवस्था हेर्दा सरकार नै बिचौलियासँग साँठगाँठ भएर आपूर्ति शृंखला बिगारेको हो कि भन्ने आशंकाको स्थिति खडा भएको छ। वाणिज्य, आपूर्ति विभागलाई आवश्यक मात्रामा स्रोत, साधन, जनशक्ति दिएन। ४ यसघि ५० प्रतिशत भन्सार छुटमा आयात गर्न सरकारले निर्देशन दिँदा खाद्य व्यवस्था तथा व्यापार कम्पनीले ल्याउन सक्दिन भन्यो। तर, साल्ट ट्रेडिङले ग्लोबल टेन्डर आह्वान गरेकोमा कसैले पनि आयातका लागि तोकिएको मूल्यमा सहभागी भएनन्। यी कम्पनीले नल्याइदियोस् भनेरै हतारमा यस्तो गर्न लगाइएको जस्तो पनि देखियो। ५ नेपाल चिनी उद्योग संघलगायतका बिचौलियाको संगतले गर्दा सरकारले चिनी आपूर्तिमा चासो नदिएको आशंका गर्न सकिन्छ। सरकारले ३ महिनाअघि चिनीलगायतका वस्तु ल्याइसक्नु पथ्र्यो यसका लागि खाद्य विभाग, साल्ट ट्रेडिङलाई समय राखेर जिम्मेवारी दिनुपथ्र्यो। यसैले प्रधानमन्त्री कार्यालय, उद्योग मन्त्रालय, अर्थ मन्त्रालय नागरिकप्रति जिम्मेवार भएनन्। यिनीहरूले नै बजारको समस्यालाई नजरअन्दाज गर्दा यस्तो अवस्था सिर्जना भएको हो। (तिमिल्सिना उपभोक्ता अधिकार संरक्षण मञ्चका अध्यक्ष)"
सरकारमा छिर्यो एमाले,"विराटनगर : कोशी प्रदेशका नवनियुक्त मुख्यमन्त्री केदार कार्कीले आइतबारदेखि कार्यभार सम्हालेका छन्। प्रदेश प्रमुख परशुराम खापुङले कार्कीलार्ई आइतबार शपथ ग्रहण गराएपछि उनले कार्यभार सम्हालेका हुन्। मुख्यमन्त्रीसँगै आइतबार नै दुईजना मन्त्रीलेसमेत पद तथा गोपनीयताको शपथ ग्रहण गरेका छन्। कार्कीले एमाले सांसद रामबहादुर राना र इलामका कांग्रेस सांसद शमशेर राईलार्ई मन्त्रीमा नियुक्त गरेका छन्। नवयुक्त मन्त्रीलाई भने कुनै मन्त्रालयको जिम्मेवारी तोकिएको छैन। कांग्रेसबाट विद्रोह गरेर एमालेको समर्थनमा शनिबार कार्की कोशीको मुख्यमन्त्री नियुक्त भएका हुन्। कांग्रेसबाट विद्रोह गरेका ८ र एमालेका ३९ सहित ४७ प्रदेश सांसदको सनाखत गराएर प्रदेश प्रमुख खापुङले कार्कीलार्ई शनिबार मुख्यमन्त्री नियुक्त गरेका हुन्। कोशी प्रदेशका नवनियुक्त मुख्यमन्त्री केदार कार्कीले सबै राजनीतिक दलको सहयोग लिएर संघीयता पूर्ण कार्यान्वयनमा लाग्ने लक्ष्य रहेको बताएका छन्। उनले प्रदेशवासीमा सुशासनको प्रत्याभूति गराउँदै सहजरूपमा प्रदेश सरकारको प्रभावकारी सेवा प्रवाह गरी प्रदेशवासीलार्ई संघीयताको अनुभूति गराउनु नै आफ्नो प्रमुख उद्देश्य रहेको बताए। उनले कोशीको राजनीतिक संकट हटेको दाबीसमेत गरे। कोशीमा प्रदेशसभा विघटन हुन्छ कि मध्यावधिमा जान्छ भन्ने चिन्ता तत्काल हटेको मुख्यमन्त्री कार्कीको भनाइ छ। प्रदेशसभा विघटन हुन्छ कि मध्यावधिमा जान्छ भन्ने जनतामा चिन्ता र चासो थियो, उनले भने, राज्यको ढुकुटी खर्च हुने पो हो कि भन्ने चिन्ता हटेको छ। उनले कोशीमा राजनीतिक संकट समाधान भएको बताए। मुख्यमन्त्री कार्कीले कोशीमा सहमतिको सरकार बन्ने बताए। उनले सहमतिको सरकारका लागि ढोका खुला रहेको बताउँदै भने, यसअघिका मुख्यमन्त्रीले पनि सहमतिको सरकारका लागि आह्वान गरेका थिए। सहमतिको सरकार लागि ढोला खुला छ। मुख्यमन्त्री कार्कीले प्रदेशमा देखिएका सामाजिक, सांस्कृतिकलगायत विभिन्न विषयमा वार्ता, छलफल र सहमतिका आधारमा टुंगो लगाउने बताए। उनले प्रदेशको समृद्धिका लागि हातेमालो गर्दै अगाडि जाने पनि जनाए। उनले भौतिक विकास मात्रै नभइ मानवीय विकास पनि सरकारको प्राथमिकतामा रहने उल्लेख गरे। उक्त अवसरमा निवर्तमान मुख्यमन्त्री हिक्मत कार्कीले प्रदेशमा सुशासन र शान्तिसँगै स्थिरताका लागि कांग्रेस र एमालेको सहकार्य भएको बताए। प्रदेशमा शान्तिसुरक्षा कायम गर्न र सामाजिक सद्भाव खल्बलाउने काम निस्तेज पार्न सवै दलहरूसँग सहकार्य गर्न आफूहरू तयार रहेको उनले बताए। सवै दलहरूलार्ई सँगै लिएर हिँड्नुपर्ने मर्मलार्ई बलियो बनाउन एमाले जुनसुकै त्याग गर्न तयार रहेको बताए। माओवादी सरकारमा आए के गर्ने भन्ने प्रश्नमा उनले भने, पछि भन्ने छौं।"
"कतै पाइन्न चिनी,कसले लुकायो ?","काठमाडौं : चिनीको धेरै बिक्री हुने समय नै दशैंतिहार हो। दशैं लाग्यो तर, बजारमा चिनी नै छैन। चियादेखि मिठाई र अरू परिकार बनाउन चाहिने चिनी नपाउँदा सर्वसाधारण तनावमा छन्। अलिअलि पाइए पनि यति महँगो छ कि, जिब्रै टोक्नुपर्छ। पोहोर प्रतिकिलो १ सयमा पाइन्थ्यो। आजभोलि १ सय ४० भन्दा माथि छ। महँगोमा किन्न खोज्दा पनि भने जति पाउने अवस्था छैन। चिनीको चरम अभावले यसपालिको दशैं कतै खल्लो त हुने होइन ? भन्ने सर्वसाधारणको चिन्ता छ। त्यसो भए, बजारमा चिनीको अभाव किन भयो त ? व्यापारीहरू भन्छन् २०२५ दिनदेखि बजारमा चिनी नै उपलब्ध छैन। भारतबाट चिनी आएकै छैन। स्वदेशी उत्पादनले बजार धान्दैन। उपभोक्ता अधिकारवादीहरू भने चिनीको कालोबजारी भइरहेको आरोप लगाउँछन्। बजारमा जोसँग अलिअलि छ, उनीहरूले पनि वीरगञ्जबाट महँगोमै किनेर ल्याएको बताउँछन्। किन्दै महँगो परेकाले बेच्दा झनै महँगो भएको व्यापारीहरूको तर्क छ। अर्कोतिर, चिनीको अभाव नटरे चिनीमा आधारित उद्योगहरूसमेत धराशायी हुने अवस्था छ। ठूला चाडबाडका बेला चिनीको खपत बढी हुन्छ नै। दशैं, तिहार, छठलगायतमा चाडबाडमा मिठाईका परिकार बनाउन पनि चिनीको अत्याधिक प्रयोग हुन्छ। एकातिर चिनी अभाव, अर्कोतर्फ महँगोमा किन्नुपर्ने बाध्यताले मिठाईलगायतका सामान पनि महँगो हुने देखिन्छ। होलसेल र डिलरले खुद्रा पसलेलाई चिनी दिन बन्द गरेका छन्। २५ दिनदेखि चिनी नपाएको गुनासो गर्छन् नयाँ नैकापस्थित किराना पसले श्याम महर्जन। उनको पसलमा मात्र होइन, वरिवरिका अन्य किराना पसलमा पनि चिनी छैन। चाडपर्व आयो कि ठूला व्यापारीले केही न केही वस्तु अभाव देखाउने गरेको महर्जन बताउँछन्। डिलरवालाहरूले प्रतिकिलो १ सय ४० रुपैयाँभन्दा पनि बढी पुग्छ भनेर ५० केजीको बोरालाई ७ हजार पर्छ भन्छन्, महर्जनले भने, त्यतिमा भए पनि किन्छौंभन्दा डिलरले छैन भन्छन्। ठूला व्यापारीले भाउ बढाउन चिनी लुकाएको हुनसक्ने उनको आशंका छ। नत्र जहिल्यै पनि चाडपर्वकै बेला कहिले तेल, कहिले प्याज त कहिले चिनीको अभाव किन हुन्छ ?, उनको प्रश्न छ, हरेक चाडबाडका बेला केही न केही अभाव गराएकै हुन्छ। चाडपर्वमा ग्राहकहरूले उपभोग्य सामानको धेरै खोजी गर्ने बेला बेच्नै नपाएकोमा उनको गुनासो छ। सरकारले पनि यसमा चासै दिएन, उनले भने, नत्र यति लामो सयसम्म किन यस्तो अभाव हुन्थ्यो र। अर्का किराना व्यवसायी विराज ठकुराठी पनि काठमाडौंमा चिनी नै नपाएर वीरगन्जबाट महँगोमा मगाएको बताउँछन्। त्यसैकारण प्रतिकिलो १४० रुपैयाँमा बिक्री गरिरहेको उनको भनाइ छ। एक त काठमाडौंमा चिनी पाइएन। अर्कोतिर ५० केजी बोराकै ८९ हजारसम्म पुग्छ रे भन्ने हल्ला छ, उनले भने, चाडबाडका बेला पसल थापेर मात्रै भएन। चिनी नहुँदा चिया पनि खान पाइएन भन्ने ग्राहकको गुनासो आउन थाल्यो। त्यसैकारण वीरगञ्जदेखि महँगोमा भाडा तिरेर सामान मगाए। तत्काल चिनी उपलब्ध गर्ने प्रयास वाणिज्, आपूर्ति तथा उपभोक्ता संरक्षण विभागले अनुगमनका क्रममा ७० हजार किलोग्राम चिनी बरामद गरेको थियो। उक्त चिनी साल्ट ट्रेडिङले नाफा नजोडी व्यवसायीको लागत मूल्यमा १ सय ५० पैसामा किनेको छ। तर, उक्त चिनी उपभोक्तालाई प्रतिकेजी ९७९८ रुपैयाँमा उपलब्ध गराइरहेको विभागका महानिर्देशकले बताए। भने, सरकारले करिबप्रति केजी डेढ रुपैयाँ घाटा खाएर भए पनि उपलब्ध गराइरहेको छ। अहिले बजारमा चिनीको मूल्य बढ्यो मात्रै भनेका छौं तर गुणस्तर र मात्रा के कस्तो छ भनेर विभागले खुद्रा तहमा भन्दा पनि उत्पादक, पैठारीकर्ता, थोक र डिलरमा अनुगमन बढाइरहेका छौं। मूल्यवृद्धि माथिबाट नियन्त्रण गर्नुपयो तलबाट होइन। यसैले माथिल्लो तहको अनुगमन बढाएका छौं। विभागले अब तत्काल चिनी उपलब्ध गराउन दुईवटा उद्योगगबाट उच्च स्तरको हजार मेट्रिक टन (१० हजार किलोग्राम) चिनी बजारमा पठाउन लागेको उनले जानकारी दिए। पहिला गुणस्तरीय वस्तु वा सेवाको आपूर्ति व्यवस्था सहज गर्ने भन्ने अहिले हाम्रै उद्देश्य हो। वरुण वेभरेज र वोटलर्स नेपालले बुक गरेर राखेको चिनी उच्च गुणस्तरको छ। बजारमा अभाव नहोस् भनेर उनीहरूबाट पहिलो लटमा १ हजार मेट्रिक टन ल्याउने योजनामा छौं। उद्योगमा जत्ति परे पनि हामीले उपभोक्तालाई सुपथ मूल्य प्रतिकेजी ९७ रुपैयाँ बेच्ने छौं। यसले काठमाडौं, पोखरालाई पुग्छ। तराईका २२ जिल्लामा चिनीको खास समस्या छैन। त्यहाँ प्रतिकेजी १०५ देखि ११५ रुपैयाँसम्म छ। अझै चिनी कहाँकहाँ स्टक छ भनेर हेरिरहेका छौं। पहिलो प्रयास भएपछि तिहारका लागि पनि थप चिनी जुटाउँछौं। यस्तो अवस्थामा चिनीजन्य उद्योगहरू धराशायी हुनेभन्दा पनि उल्टै उनीहरूको उत्पादन समेत महँगी हुने देखिन्छ। यसकारण सरकारले भारत सरकारसँग जिटूजीमार्फत सहमति गरेर मूल्य घटाउन पर्याप्त चिनी उपलब्ध गराउनुपर्छ। मंसिरपछि उखु कटान हुने भएकाले स्वदेशमै चिनी उत्पादन हुने र उपलब्ध हुने उनले बताए। त्यसपछि विस्तारै चिनी कृत्रिम अभाव, कालाबजारीले मूल्यवृद्धि अहिले बजारमा पूर्णरूपमा चिनी अभाव छ र अन्य वस्तुको मूल्यवृद्धि भएको उपभोक्ता अधिकार संरक्षण मञ्चका अध्यक्ष माधव तिमिल्सिन औंल्याउँछन्। उनका अनुसार संसद् समितिबाट आपूर्ति सहज गराउन पहल भएन। समितिले हेरेर सरकारलाई निर्देशन मात्रै दिने होइन कार्यान्वयन भयो भएन भनेर खोज्ने काम पनि हो। विभागले तत्कालका लागि हजार मेट्रिक टन चिनी ल्याउने विकल्प खोजेर मात्रै हुँदैन। मन्त्रालयले आजभन्दा ३ महिनाअघि नै कसरी आपूर्ति सहजीकरण गर्ने, कसरी बजार व्यवस्थापन गर्ने भन्ने विषयमा नसोच्दा त्यसैको परिणाम स्वरूप अहिले बजारमा चिनीको नपाइने जस्तो भद्रगोल भएको हो। बजारमा वस्तु नै नभयपछि अनुगमन गर्नुको अर्थ छैन। बजारमा चिनी छैन, अनुगमन गरेर काम छैन। यसैले पहिला आपूर्ति बढाउनु पयो। बजारमा पर्याप्त सामान भएपछि बल्ल मूल्य बढी लिए, मिसावट गरे, तौलमा घटबढ गरे, गुणस्तरमा ठगे भनेर बल्ल अनुगमन गर्ने हो। कहिले कुन मूल्य र कहिले कुन मूल्य हुने भएकाले हामीले चिनी किनेका छैनौं र बिक्री पनि गरेका छैनौं । सरकारले किन्नु भनेपछि टेन्डर त गर्यौं । अझै प्रक्रिया पूरा भएको छैन। मोहनप्रकाश चन्द, प्रमुख कार्यकारी अधिकृत, साल्ट ट्रेडिङ र खाद्य व्यवस्था तथा व्यापार कम्पनी लिमिटेड अहिलेको यस्तो अवस्था हेर्दा सरकार नै बिचौलियासँग साँठगाँठ भएर आपूर्ति शृंखला बिगारेको होकी भन्ने आशंकाको स्थिति खडा भएको मञ्चका अध्यक्ष तिमिल्सिना बताउँछन्। वाणिज्य, आपूर्ति विभागलाई आवश्यक मात्रामा स्रोत, साधन, जनशक्ति दिइएन। अहिले अनुगमनमा करारका प्रतिनिधि पठाइएको छ। तिनीहरू विभागप्रति जिम्मेवार नबन्न सक्छन्। उनीहरूको दरबन्दी होइन। यसैले मन्त्रालयले उपभोक्ता अधिकारको विषय नपरेको हो कि भन्ने अनुभूति गराएको छ। गत मन्त्रालयले ५० प्रतिशत भन्सार छुटमा आयात गर्न सरकारले निर्देशन दिँदा खाद्यले ल्याउन सक्दिन भन्यो तर साल्ट ट्रेडिङले ग्लोबल टेन्डर आह्वान गरेकोमा कसैले पनि आयातका लागि तोकिएको मूल्यमा इच्छुक भएनन्। यी कम्पनीले नल्याइदियोस् भनेरै हतारमा यस्तो गर्न लगाइएको उनको तर्क छ। नेपाल चिनी उद्योग संघलगायतका बिचौलियाको संगतले गर्दा सरकारले चिनी आपूर्तिमा चासो नदिएको उनको आरोप छ। ३ महिनाअघि चिनी लगायतका वस्तु ल्याइ सक्नुपथ्र्यो यसका लागि खाद्य विभाग, साल्ट ट्रेडिङलाई समय राखेर जिम्मेवारी दिनुपथ्र्यो। यसैले प्रधानमन्त्री कार्यालय, उद्योग मन्त्रालय, अर्थ मन्त्रालय नागरिक प्रतिजिम्मेवार भएनन्। यिनीहरूले नै बजारको समस्यालाई नजरअन्दाज गर्दा यस्तो अवस्था सिर्जना भएको हो। नेपाल चिनी उद्योग संघले हिजोको दिनमा आन्तरिक उत्पादनले पुग्छ भनेर ल्याउन नदिन नीतिगत रूपमै माथिल्लो तहलाई प्रभाव पारेको उनको टिप्पणी छ। अहिले बजारमा प्रतिकेजी १ सय ४० रुपैयाँ तिर्दा चिनी पाउने तर सय रुपैयाँमा नपाउनु, यसरी बढी पैसा तिरेमात्रै पाइन्छ भने बजारमा कृत्रिम अभाव गराइएको पुष्टि हुने उनको ठहर छ। अहिले उद्योगको नाममा बजारमा कृत्रिम अभाव गरियो। उद्योगको नाममा, बोटलर्स नेपाल, बरुण लगायतका उद्योगको नाममा चिनी होल्ड भएको छ। यो चिनी सबै बजारमा ल्याएर बेचबिखन गरी आपूर्ति सहज गर्ने काम सरकारले गर्नुपर्छ। वर्षमा सय दिन मात्रै चिनी उद्योग सञ्चालन नेपाल चिनी उद्योग संघका अध्यक्ष शशिकान्त अग्रवाल चिनी उद्योगहरू वर्षमा ४ महिना मात्रै सञ्चालन हुने भएकाले बाँकी सबै उपभोक्तामै पुग्ने बताउँछन्। उनका अनुसार यसपटक समयमा पानी नपर्दा र किसानले मल नपाउँदा उखु राम्रो उत्पादन हुन पाएको थिएन। यसैले पनि कम चिनी उत्पादन भयो। नेपालमा उखुको सिजन अर्थात् जाडोयामको १०० दिन मात्रै चिनी उद्योग चल्छन्। यसपछि कच्चापदार्थ नभएकाले बन्द हुन्छन्। उक्त अवधिमा गत वर्ष १ लाख ८० हजार मेट्रिक टन चिनी आन्तरिक उत्पादन गरिएको उनले जनाए। तर, बजारलाई २ लाख ८० हजार मेट्रिक टन आवश्यक पर्ने उनको भनाइ छ। भारतबाट चिनी निर्यात प्रतिबन्ध हुनु धेरै अघि स्वदेशी उद्योगबाट अपुग भएको चिनी आयात गर्नुपर्छ भनेर गत साउनमा सरकारलाई लिखितपत्र बुझाएको उनले बताए। हामीले चिनीको सर्टेज छ। यहाँकाले मात्रै पुग्दैन, आयात गर्नुस् भनेर साउनमै पत्र दिएको। त्यतिबेला भन्नासाथ सरकारले आयात गरेन। त्यही भएर अहिले बजारमा चिनी अभाव भएको हो। उखु किसानले पाउँदैनन् पैसा उखु किसानले समयमा पैसा हात नपारेकाले निराश भएको पटकपटक सुनिँदै आएको छ। तर, उद्योगीको तर्फबाट किसानलाई भुक्तानी गर्ने पैसा बाँकी नरहेको नेपाल चिनी उद्योग संघका अध्यक्ष अग्रवालको दाबी छ। चिनी मिलहरू १२ वटा बदमास छन्। तिनीहरूले किसानलाई पैसा नदिएको हुनसक्छ। अरू सबैले दिएका छन्। तर, सरकारले अनुदानवापत दिने रकम करिब ८०९० करोड रुपैयाँ हाराहारीमा भुक्तानी भएको छैन। उनले अन्नपूर्णसँग भने। सरकारले उखु खेती र चिनी उद्योगलाई संरक्षण नगर्ने हो भने अहिले भइरहेको १० प्रतिशत पनि नहुन सक्ने उनको भनाइ छ। आयात रोकिँदा पनि अप्ठ्यारो नेपालमा वार्षिक करिब ३ लाख मेट्रिक टन चिनी आवश्यक पर्छ। नेपालभित्रै १ लाख ५० हजार मेट्रिक टन चिनी उत्पादन हुन्छ। ५० प्रतिशत जतिमात्रै आन्तरिक उत्पादनले धान्छ। यसपछि बाँकी ५० प्रतिशत आयात नै गर्नुपर्छ। तर, अहिले भारतले प्रतिबन्ध लगाएकाले असहज स्थिति बनेको छ। भारतले चिनी निर्यातमा प्रतिबन्ध लगाएको थियो। विश्वको सबै ठूलो चिनी उत्पादक गर्ने मुलुक भारतले नै उत्पादनमा कमी आएको भन्दै अन्य मुलुकमा निर्यात गर्न रोक्यो। भारत सरकारले ३१ अक्टोबर २०२३ सम्म चिनी निर्यातमा रोक लगाउने निर्णय गरेको विभिन्न भारतीय सञ्चारमाध्यमहरूमा पनि उल्लेख छ। भारतले ३४ महिना अघिदेखि चिनीको निर्यातमा प्रतिबन्ध लगाएकाले पनि नेपालले आयात गर्न नसक्दा र यहाँ भएको चिनी उपभोगका लागि पर्याप्त नहुँदा बजारमा अभाव भएको वाणिज्य, आपूर्ति तथा उपभोक्ता संरक्षण विभागका महानिर्देशक तीर्थराज चिलुवाल बताउँछन्। उनी भन्छन्, भारतबाट चिनी आयात नहुँदा आपूर्ति शृंखला बिग्रियो। नेपालमा औद्योगिक प्रयोजनबाहेक घरेलु प्रयोजनका लागि चिनी आयात भएको छैन। यद्यपि भारतले रोक लगाउनुअघि पनि खासै आयात नदेखिएको तर केही चकलेट, बिस्कुट, पेय पदार्थ, आईसक्रिम उद्योगहरूले चिनी आयात गरेर ल्याएको देखियो तर खुद्रा तहमा उपभोक्ताले पाउने गरी आयात नभएको र आन्तरिक उत्पादन पनि कम भएकाले अहिले बजारमा चिनी नभएको उनको भनाइ छ। चिनी कहाँ गयो भन्ने प्रश्नमा उनले भने, बजारमा चिनी लुकाएको नभइ आपूर्ति शृंखला बिग्रिएर हो। भातरतले चिनी ल्याउन दिएन। नेपालमा उत्पादित चिनीले पुगेन। नेपाली आयातकर्ताहरूले चिनी ल्याउन प्रतितपत्र (एलसी) खोलिसकेको पनि भारतले प्रतिबन्ध लगाएका कारण लामो समयदेखि ल्याउन पाएका थिएनन्। ती आयातकर्ताहरूले सरकारले रोकिएको उक्त चिनी ल्याउन पत्र पठाएर सहजीकरण गरिदिए ल्याउन सकिने पनि बताइएको छ। अहिलेको अभावको अवस्थामा यसलाई सरकारले पहल गरेर ल्याउने वातावरण तयार गर्न जरुरी छ। यदि ती व्यवसायीहरूले भारतले प्रतिबन्ध लगाउनुअघि नै प्रतिबन्ध गरेको छ भने भन्सारबाट भिœयाउन सरकारले पत्राचार गरेर वातावरण मिलाउने मन्त्रालय स्रोतको भनाइ छ। सुपथ पसलमै छैन सर्वसाधारणलाई राहत दिने भन्दै साल्ट ट्रेडिङ र खाद्य व्यवस्था तथा व्यापार कम्पनी लिमिटेडले सुपथ मूल्य पसल चलाइरहेका छन्। तर, उनीहरूसँग पनि पर्याप्त चिनी छैन। खाद्य व्यवस्था तथा व्यापार कम्पनीले त चिनी बिक्री गरेकै छैन। सरकारले उक्त कम्पनीलाई १० हजार मेट्रिक टन ल्याउन निर्देशन दिएको छ। तर, कहिले कुन मूल्य र कहिले कुन मूल्य हुने भएकाले मूल्यकै टुंगो नलागेको कम्पनीका प्रमुख कार्यकारी अधिकृत मोहन प्रकाश चन्द बताउँछन्। हामीले चिनी किनेका छैनौं र बिक्री पनि गरेका छैनौं, चन्दले भने, सरकारले किन्नु भनेपछि टेन्डर त गयौं। अझै प्रक्रिया पूरा भएको छैन। त्यतिबेला सरकारले छुटमा १५ दिनभित्र चिनी निकास गर्न आदेश दिएको थियो। यो काम साल्ट ट्रेडिङले गयो तर हामीले १५ दिनभित्र गर्न सकेनौं। हामीले टेन्डरका लागि ४५ दिनको सूचना निकाल्यौं। तर, टेन्डर परेन। हामीले महँगोमा किनेर सस्तोमा बेच्न सक्दैनौं।, सीईओ चन्दले भने, हामी खाद्यमा केन्द्रित कम्पनी भएकाले अत्यावश्यक वस्तु मात्रै बेच्ने हो चिनी सप्लीमेन्ट्री मात्रै हो। ग्राहकलाई सहयोगताका लागि साल्ट ट्रेडिङबाट ल्याउन खोजेका थियौं, तर त्यहाँ पनि कम भएकाले ल्याउन पाएनौं। यता साल्ट ट्रेडिङले दशैं लक्षित गरेर विभिन्न ८ ठाउँबाट सुपथ मूल्यमा उपभोग्य वस्तु उपलब्ध गराएको छ। बजारमा चिनी नभए पनि साल्ट ट्रेडिङले प्रतिव्यक्ति २ केजीको दरले बिक्री गरेको बताएको छ। तर, त्यो चिनी अन्य बेलाको भन्दा कालो भएकोे ग्राहकहरू बताउँछन्। यसैक्रममा साल्ट ट्रेडिङका निर्देशक ब्रजेश झा तीन वर्ष अघिदेखि उद्योग, आपूर्ति तथा वाणिज्य मन्त्रालयले साल्ट ट्रेनिङलाई ल्याउन अनुमति दिएन अहिले आएर कम्पनीलाई दोष दिन नहुने गुनासो गर्छन्। उनी भन्छन्, बजारमा चिनी सर्टेज हुनुमा साल्ट ट्रेडिङको दोष होइन। यसबारे सरकारलाई सोध्नूस्।"
निरिह नेतृत्व,"नेतृत्वले खुला समाज, सचेत नागरिक, स्वतन्त्र सञ्चार, प्रतिस्पर्धी विश्वबजार र प्रक्रियामुखी कर्मचारीबीच काम गर्नुपर्छ। ठीक ठाउँमा ठीक व्यक्ति (राइट पर्सन इन् राइट प्लेस)को उपदेश विद्वान्हरूबाट पटकपटक सुन्न पाइन्छ। पुस्तकहरूमा पनि पढिन्छ। अर्थ पवित्र छ। आशय सफा छ। यसबाट प्रेरित भएर राज्यका महत्त्वपूर्ण पदहरूमा व्यक्तिको चयन हुने हो भने शासन सञ्चालन कति राम्रो हुन्थ्यो होला ? तर अवलम्बनका दृष्टान्तहरू न्यून छन्। नगण्य छन्। राजनीतिको क्लाइमेक्स शासन सञ्चालन हो। प्रसिद्ध वैज्ञानिक अल्बर्ट आइन्स्टाइनले राजनीति भौतिकशास्त्रभन्दा धेरै कठिन छ भनेका थिए। शासन सञ्चालन वास्तवमा जटिल छ। यसको बन्दोबस्तीमा नीति, कानुन, योजना, संगठन, जनशक्ति, सहयोगी पूर्वाधार, बजेट, कार्यक्रम, कार्यविधि, समय, प्रविधि, अनुगमन औजार आदि अवयव सामेल गरिन्छन्। यी सबैका बाबजुद मूल कुरा नेतृत्व हो। नेतृत्व सक्षम भयो भने बन्दोबस्तीका सबै अवयवले काम गर्छन्। साधनस्रोतको सदुपयोग हुन्छ। शीघ्र सेवा, तीव्र विकासले लय पकड्छ। शासन व्यवस्थामा नेतृत्वदायी पदहरू राजनीतिक प्रक्रियाबाट पूर्ति गरिन्छन्। देशको संविधान र कानुनले सो प्रक्रिया तोकेका हुन्छन्। विशेषतः राजनीतिक नेतृत्वको मातहतमा रहेर कार्यपालिका र व्यवस्थापिकाका संयन्त्रहरू क्रियाशील हुने गर्छन्। यस विचार प्रवाहमा अभिभारा बहनमा औकातको कोणबाट हाम्रो देशको राजनीतिक नेतृत्वको सबाललाई केलाउने प्रयास गरिएको छ। प्रतिनिधिसभामा दलीय आधारमा एकल वा संयुक्त रूपमा बहुमत प्राप्त व्यक्ति प्रधानमन्त्री पदमा नियुक्त हुने संवैधानिक व्यवस्था छ। प्रधानमन्त्री नै कार्यपालिका प्रमुख हुने अर्थात् हेड अफ द गभर्मेन्टको मर्यादा पाउने संवैधानिक प्रावधान छ। प्रधानमन्त्रीको अध्यक्षतामा गठन हुने मन्त्रिपरिषद्का सदस्यमन्त्रीहरूले तोकिएको विभागीय नेतृत्व सम्हाल्ने गर्छन्। व्यवस्थापिकातर्फ माथिल्लो सदनको रूपमा राष्ट्रियसभा छ। यो अविच्छिन्न रहन्छ। प्रतिनिधिसभा तल्लो सदन हो। यसको आयु आवधिक हुन्छ। दलीय प्रणालीका आधारमा पाँचपाँच वर्षमा हुने निर्वाचनमा विजय भएर आएका सदस्यहरूबाट यसको गठन हुन्छ। प्रतिनिधिसभाका लागि सभामुख र राष्ट्रियसभाका लागि अध्यक्ष नेतृत्वदायी पद हो। दुवै सदनमा मिनी पार्लियामेन्टको रूपमा विभिन्न समिति छन्। सभापतिले सम्बन्धित समितिको नेतृत्व प्रदान गर्छन्। विश्वव्यापीकरणको युगमा नेतृत्वले ग्राउन्ड र स्राउन्ड दुवैलाई राम्ररी बुझ्नु जरुरी हुन्छ। हामी भारत र चीन दुई ठूला देशका बीचमा छौं। अन्तर्राष्ट्रिय मञ्चमा भारत तथा चीनको उपस्थिति कति ओजनदार छ, सर्वविदितै छ। दुवै देशका प्रधानमन्त्रीको नेतृत्व क्षमताले विश्व प्रभावित छ। उक्त दुवै देशका परराष्ट्र मन्त्रीको बौद्धिक प्रखरताको प्रभावले पनि विश्व तरंगित भइरहन्छ। आन्तरिक व्यवस्थापन तथा अर्थतन्त्रको सबलीकरणमा पनि दुवै मुलुकले फड्को मारिरहेका छन्। यस परिप्रेक्ष्यमा हाम्रो देशको नेतृत्व पनि सक्षम हुनुपर्छ भन्दा अतिशयोक्ति नहोला। निःसन्देह नेतृत्वको जिम्मेवारी गहन छ। ओजिलो छ। बोझिलो हुन्छ। त्यसैले नेतृत्व गर्नलाई औकात चाहिन्छ भनेको हो। यहाँनेर औकातलाई थोरै प्रस्ट पारौं। यसलाई दुई आयाममा हेर्न उचित हुन्छ। पहिलो हो, चरित्रको आयाम। यसअन्तर्गत व्यक्ति स्वच्छ छविको हुनुपर्छ। लोभ, क्रोध, घृणा, द्वेष, मोलाहिजा पक्षपात वा भ्रष्ट आचरणका दुर्गुणबाट निष्कलंक हुनुपर्छ। निष्ठा, इमान, जमान, निष्पक्षता, समभाव, सेवाभाव आदि गुणहरू भएको सरल, नम्र र मृदुभाषी स्वभाव असल चरित्रका चिनारी हुन्। दोस्रो हो, क्षमताको आयाम। यसअन्तर्गत नेतामा प्रतिस्पर्धी क्षमता हुनुपर्छ। उच्च शैक्षिक योग्यता, अनुभव, अध्ययनशीलता, कल्पनाशीलता, सिर्जनशीलता, नवीनता, प्रविधि साक्षरता, कडा मिहिनेत, साहसजस्ता गुण यसमा पर्छन्। जसको चरित्र र क्षमता राम्रो छ, उसमा विवेकशीलता उच्च हुन्छ। त्यस्ता नेता लोकतान्त्रिक संस्कारका हुन्छन्। तिनले जनतालाई हेर्छन्, सुन्छन्, बुझ्छन् र निर्णय गर्छन् भन्ने विश्वास गरिन्छ। वर्तमान संविधान जारी भएयता दोस्रो पटकको निर्वाचनबाट निर्वाचित राजनीतिक नेतृत्व पंक्तिबाट अहिले मुलुक चलिरहेको छ। यो बिन्दुमा आइपुग्दा राजनीतिक नेतृत्वको व्यक्तिगत महत्त्वाकांक्षा चुलिएको छ। उदाहरणका लागि मन्त्रालयमा मन्त्रीहरूले जिम्मेवारी सम्पादन गर्ने सिलसिलामा नेतृत्व विकास तथा अनुभव आर्जनको अभिप्रायले राज्यमन्त्री र सहायकमन्त्री पनि रहने व्यवस्था छ। एकैपटक माथिल्लो पदको जिम्मेवारी धान्न नसक्ने अनुमानका आधारमा उक्त तहहरू बनाएको हुनुपर्छ। तर व्यवहारमा एकैचोटी उपप्रधानमन्त्री ताक्ने र सहायक मन्त्री हुन नचाहने प्रवृत्ति बढेको देखिन्छ। यो प्रवृत्तिले अनावश्यक रूपमा आर्थिक बोझ थपिदिएको छ। सरकारको डेलिभरीको कुरा गर्दा संघीय तहमा व्यवस्थापिका संसद् आफ्नो भूमिकामा सशक्त हुन नसकेको प्रतीत हुन्छ। कानुन निर्माणको कामले गति लिन सकेको पाइँदैन। सुविधामात्र लिने सेवा नदिने आक्षेप व्यवस्थापिकालाई छ। कार्यपालिकालाई सुशासन दिन नसकेको गम्भीर आरोप छ। सुरक्षा, न्याय र विकासका विषयमा जनताको असन्तुष्टिका स्वरहरू प्रमुखरूपमा उठिरहेका छन्। चिन्ताको कुरा अहिले मुलुकको वित्तीय अवस्था नाजुक स्थितिबाट गुज्रिरहेको जानकारी विभिन्न माध्यमबाट सार्वजनिक भइरहेका छन्। अर्थ मन्त्रालयका वरिष्ठ आर्थिक सल्लाहकार डा पोषराज पाण्डेले केही दिनपहिले टेलिभिजन कार्यक्रममा बोलेको आँकडाले स्थिति धेरै कठिन भएको अनुमान गर्न सकिन्छ। उहाँले यो अहिलेमात्र पैदा भएको समस्या होइन, विगतदेखि सञ्चित हँुदै आएको समस्या हो भन्नुभएको छ। यसलाई थप स्पष्ट पार्दै उहाँले भन्नुभएको छ, दलबीचको प्रतिस्पर्धात्मक लोकरिझ्याइँले गर्दा यो अवस्था आएको हो। यसको समाधान के हो ? भन्ने प्रश्नमा उहाँले राजनीतिक नेतृत्वको प्रतिबद्धतालाई आंैल्याउनु भएको छ। यसबाट अनुमान गर्न सकिन्छ कि वर्तमान अर्थमन्त्रीले पनि दह्रो प्रतिबद्धता देखाउनु भएकै छैन रवा प्रधानमन्त्रीबाट नैतिक समर्थन पाउनु भएको छैन। नेतृत्वले खुला समाज, सचेत नागरिक, स्वतन्त्र सञ्चार जगत्, प्रतिस्पर्धी विश्वबजार र प्रक्रियामुखी कर्मचारीतन्त्रको बीचमा रहेर जिम्मेवारी बहन गर्नुपर्छ। समय व्यतित हुँदै जाँदा जनसाधारणका चासोका विषयमा समस्या थुपँ्रदै जाने र सुधारको पाइलै नसर्ने अवस्था देखिनु चिन्ताको विषय हो। यो स्थितिमा कतिपयको टिप्पणी सुनिन्छ कि सत्ताको बागडोर सम्हाल्ने अवसर पाएका नेताहरूको मुखमा जनता छन्। मीठो भाषण दिएर भुलाउँछन्। दिमाग र दिलमा भने अर्कै छ। जे भए पनि भविष्यप्रति आशावादी हुनैपर्छ। अतः राजनीतिक नेतृत्वले जिम्मेवारी बहनमा औकात सावित गर्नैपर्छ। प्रधानमन्त्री त यस मामलामा विशेष चनाखो हुनैपर्छ।"
"पीई रेसियो हेर्ने, वाणिज्य बैंकको सेयर किन्ने","लक्ष्मी, ग्लोबल आईएमईको बजार भाउ निकै कम, नबिल र कुमारीको बढी काठमाडौं : धितोपत्रको दोस्रो बजारमा कम्पनीको सेयर मूल्य आपूर्ति र मागले निर्धारण गर्छ। तर, लगानीकर्ताले कहिलेकाहीँ कम प्रतिफल दिने कम्पनी बढी मूल्यमा र बढी प्रतिफल दिने कम्पनी कम मूल्यमा खरिद गरिरहेका हुन्छन्। वाणिज्य बैंकहरूको दृष्टान्त लिने हो भने, दोस्रो बजारको सेयर मूल्यसँग आर्थिक वर्ष २०७९८० को चौथो त्रैमाससम्मको वित्तीय विवरणबाट प्राप्त तथ्यांक तुलना गर्दा लगानीकर्ताले कम प्रतिफल पाइने बैंक महँगोमा र बढी प्रतिफल पाइने बैंक सस्तो मूल्यमा किन्ने गरेको स्पष्ट हुन्छ। सेयर मूल्य र प्रतिफलको सम्बन्ध देखाउने तथा विश्लेषण गर्दा सबैभन्दा रिलायबल वित्तीय सूचकांक पीई रेसियो हो। बैंकको सेयरको बजार मूल्यलाई प्रतिसेयर आम्दानी (ईपीएस)ले भाग गर्दा पीई रेसियो आउँछ। पीई रेसियोले सो बैंकको प्रतिसेयर एक रुपैयाँ आम्दानी गर्न लगानीकर्ताले दोस्रो बजारमा कति रुपैयाँ हाल्छन् ? भन्ने देखाउँछ। बजार मूल्यलाई प्रतिसेयर आम्दानीले भाग गर्दा पीई रेसियो आउँछ, अर्थात् एक रुपैयाँ ईपीएसका लागि दोस्रो बजारको सेयर मूल्य। यसको गणितीय अर्थ बैंकको एक रुपैयाँ प्रतिफल पाउन लगानीकर्ताले दोस्रो बजारमा कति रुपैयाँ तिर्ने गरेका छन् भन्ने पनि हो। कम पीई रेसियोले लगानीको तुलनामा आम्दानी बढी छ भन्ने बुझाउँछ। अर्थात् जति कम पीई त्यति राम्रो प्रतिफल। उदाहरणका लागि असोज २५ गते बिहीबार एनएमबी बैंकको बजार मूल्य २ सय ८ रुपैयाँ ७० पैसा कायम भएको छ। चौथो त्रैमाससम्मको वित्तीय विवरणअनुसार बैंकको ईपीएस १८ रुपैयाँ ५७ पैसा छ। वित्तीय विवरणअनुसार कुमारी बैंकको ईपीएस सबैभन्दा कम ७४६ रुपैयाँ छ। बैंकको सेयर मूल्य १ सय ५६ रुपैयाँ ९० पैसा छ। दोस्रो बजारमा कारोबार हुने बैंकहरूमध्ये सबैभन्दा बढी ईपीएस एनआईसी एसियाको छ। बैंकको ईपीएस ४०२२ रुपैयाँ छ। बढी ईपीएस हुने बैंकको सूचीमा स्ट्यान्डर्ड चार्टर्ड दोस्रोमा र एभरेस्ट तेस्रोमा छ। यता दोस्रो बजारमा नबिल बैंक सबैभन्दा महँगो सेयर हो, एनआईसी एसिया दोस्रो महँगो र स्ट्यान्डर्ड चार्टर्ड तेस्रो। सबैभन्दा सस्तो सेयर प्रभु बैंकको हो भने कुमारी बैंक दोस्रो सस्तो सेयर हो। यी तथ्यांकको आधारमा हिसाब गर्दा लक्ष्मीको पीई रेसियो सबैभन्दा कम ८८३ छ भने कुमारीको सबैभन्दा बढी २१०३ छ। अर्थात् लक्ष्मीको एक रुपैयाँ प्रतिसेयर आम्दानीका लागि लगानीकर्ता दोस्रो बजारबाट सेयर किन्दा मात्र ८८३ रुपैयाँ तिर्न तयार छन्। यस्तै ग्लोबल आईएमई बैंकको प्रतिसेयर एक रुपैयाँ आम्दानीका लागि लगानीकर्ताले ९७२ रुपैयाँ तिर्छन्। नेपाल, सिद्धार्थ, सानिमा, हिमालयन, नेपाल इन्भेस्टमेन्ट र सिटिजन्स बैंकको एक रुपैयाँ आम्दानीका लागि लगानीकर्ताले ११ रुपैयाँभन्दा कम लगानी गर्नुपर्ने देखिन्छ। अब, यो हिसाबलाई उल्टो गरेर हेरौं। ईपी प्रतिशत हेरौं, अर्थात् खरिद मूल्यका आधारमा प्रतिफलको प्रतिशत हिसाब गरौं। चौथो त्रैमासको वित्तीय विवरणअनुसार दोस्रो बजारमा गरेको लगानीबाट कुमारीको प्रतिफल सबैभन्दा कम ४७५ प्रतिशतमात्र छ। अर्थात्, बैंकको सेयरमा दोस्रो बजारमा एक सय रुपैयाँ लगानी गर्दा ४७५ प्रतिशत प्रतिफल प्राप्त हुन्छ। यसैगरी जो लगानीकर्ताले बिहीबारको मूल्य तिरेर नबिल बैंकको सेयर किनेको छ वा लगानी गरेको छ, बैंकको वित्तीय विवरणअनुसार उसले आफ्नो लगानीको दोस्रो कम अर्थात् ४९१ प्रतिशतमात्र रिटर्न पाएको देखिन्छ। एनआईसी एसिया, एभरेस्ट, नेपाल एसबीआई, स्ट्यान्डर्ड चार्टर्ड, प्रभु र प्राइमको पनि सेयर मूल्यअनुसार प्रतिफल आशालाग्दो छैन। यी बैंकको ईपी रेसियो ८ प्रतिशतभन्दा कम छ। यो सूचीको शीर्षमा लक्ष्मी बैंक छ। लगानीकर्ताले पीई हेरेर कुन बैंकमा लगानी गर्दा ठीक हुन्छ, त्यो सोच्नुपर्ने जानकारको ठहर छ। वित्तीय विवरणअनुसार थोरै लगानी गरेर सबैभन्दा बढी रिटर्न पाउने बैंक छान्नु आवश्यक हुन्छ। पीईले अहिलेको रिटर्नमात्र होइन, भोलि कति हुन्छ पनि संकेत गर्छ। माग र आपूर्तिले निर्धारण गर्ने सेयरको माग भोलिको सम्भावना अध्ययनले पनि फरक पर्न सक्छ। ईपीएस, पीई रेसियो गणना र पीईका अर्थ कारोबार मूल्यलाई कम्पनीको ईपीएसले भाग गरेर आउने अनुपात पीई रेसियो हो। क नाम गरेको बैंकको सेयरको प्रचलित मूल्य प्रतिकित्ता रु ३ सय र ईपीएस रु १५ भए ३ सयलाई १५ ले भाग गर्दा आउने २० (३००१५ २०) नै उक्त कम्पनीको पीई हो। कम्पनीको सेयरको मूल्य बढेर ३ सय १५ पुगे पीई बढेर २१ हुन्छ भने मूल्य घट्दा पीई पनि घट्छ। यस्तै ईपीएस बढेर २० पुगे पीई घटेर १५ (३००२० १५) हुन्छ भने ईपीएस घट्दा पीई बढ्छ। प्रत्येक कारोबार मूल्य वा ईपीएससँगै परिवर्तन हुने पीईको शुद्धता र विश्वसनीयता ईपीएसको शुद्धता र विश्वसनीयतामा भर पर्छ। तीन सय रुपैयाँ पर्ने कम्पनीको ईपीएस २० रुपैयाँ भन्नुको अर्थ कम्पनीले प्रतिसेयर २० रुपैयाँ कमाएको छ। अर्थात्, १ रुपैयाँ कमाउनका लागि लगानीकर्ताले दोस्रो बजारमा १५ रुपैयाँ तिरेको हुन्छ। अर्थात्, लगानीकर्ताले दोस्रो बजारमा गरेको लगानीको ६६७ प्रतिशत प्रतिफल पाइरहेको छ भन्ने हुन्छ। वित्तीय विवरणको आधारमा वर्षभर उल्लेखित २० रुपैयाँ कमाउने हो भने ३०० रुपैयाँ लगानी उठ्न १५ वर्ष लाग्छ भन्ने पनि पीई रेसियाले संकेत गर्छ। अर्को अर्थ हो, अहिलेको ईपीएस प्राप्त गर्न १५ गुणा मूल्य दोस्रो बजारमा तिर्नुपर्छ भन्ने पनि हो। यी विषय सैद्धान्तिक हुन्। सबैभन्दा ठूलो प्रश्न, ईपीएस कति शुद्ध, कति विश्वसनीय र कति तिरन्तर छ ? भन्ने हो। असार मसान्तसम्मको तथ्यांकको कुरा गरौं। २० मध्ये १४ बैंकहरूले चैत मसान्तको तुलनामा ईपीएस बढाएको देखिन्छ। कतिसम्म पीई रेसियो ठीक हो त ? अन्तर्राष्ट्रिय अभ्यास अनुसार पीई १० भन्दा कम भएको संस्थाको सेयर किनिहाल्न सुझाव दिइन्छ। लक्ष्मी र ग्लोबल आईएमई सो अभ्यासअनुसार उत्तम सेयर हुन्। तर, नेपालमा यो लागू हुँदैन। राम्रो प्रतिफल दिने र कम मूल्य भएका वाणिज्य बैंकको पीई १५ भन्दा माथि छन्। तर, कम पीई भएको कम्पनीको सेयर राम्रो भन्ने विषय पनि आफैं विवादित छ। सस्तो सामान राम्रो हुन्छ भन्ने ग्यारेन्टी नहुने विश्लेषक बताउँछन्। माग र आपूर्तिले बजार मूल्य निर्धारण हुन्छ, क्षमताले मात्र होइन। मूल्य सस्तो हुनुले माग नभएको पनि संकेत गर्छ। बजारमा जोखिम मोल्ने लगानीकर्ता पनि छन्। उनीहरू जोखिम मोलेर बढी पीई भएको कम्पनी पनि किन्न सक्छन्। भोलि बढी नाफा हुने आसले लगानीकर्ता अहिले बढी मूल्य हाल्न तयार हुन्छन्। कम पीई हुँदैमा राम्रो हो भने माइक्रोफाइनान्स वा बिमा कम्पनीको सेयर कसैले किन्दैनथे।"
७ सयलाई कोरला बोर्डर पास,"जोमसोम : कोरलानाका आसपासका दुई स्थानीय तहका नागरिकलाई चीनको तिब्बती भूमि जानका लागि बोर्डर प्रस्थान अनुमतिपत्र वितरण कार्य अन्तिम चरणमा पुगेको छ। गत बुधबारदेखि इलाका प्रशासन कार्यालयले बोर्डर पास अनुमतिपत्रको प्रक्रिया अघि बढाएको थियो। उपल्लो मुस्ताङको चराङ केन्द्रबाट पनि शुक्रबार बोर्डर पास वितरण गरियो। उपल्लो मुस्ताङका झन्डै ७ सय ५० जनाले कोरला बोर्डर पास प्राप्त गरिसकेका छन्। इलाका प्रशासन कार्यालय लोमान्थाङले ४ सय ५० जनाको बोर्डर पास वितरण गरेको प्रमुख जिल्ला अधिकारी जनकराज पन्तले जानकारी दिए। सीमा बोर्डर पास दर्ताका लागि आवेदन दिएका र कागजात पूरा गरेका सबैलाई शनिबार बोर्डर पास वितरण गरिएको प्रजिअ पन्तको भनाइ छ। बोर्डर पास बनाउन युवादेखि वृद्धवृद्धाहरूसमेत आएको प्रजिअ पन्तले जनाए। यसैगरी उपल्लो मुस्ताङको लोघेकर दामोदरकुण्डको चराङबाट २ सय ४० जनाले कोरला बोर्डर प्रस्थान अनुमति पाइसकेको यसै गाउँपालिकाका अध्यक्ष लोप्साङ छोम्फेल विष्टले जानकारी दिए। प्रमुख जिल्ला अधिकारी जनकराज पन्तले बोर्डर पास वितरण गरेको अध्यक्ष बिष्टले बताए। लोघेकर दामोदरकुण्डमा ७४ वर्षीय पुरुष र ६६ वर्षीया महिलाले बोर्डर पास लिएको अध्यक्ष बिष्टको भनाइ छ। गाउँपालिकामा करिब चार सय जनाले बोर्डर पास बनाउने अनुमान गरिएको गाउँपालिका अध्यक्ष बिष्टले बताए। बोर्डर पास उपल्लो मुस्ताङका दुई गाउँपालिकाको केन्द्रबाट वितरण गरिएको हो। लोमान्थाङका इलाका प्रशासन कार्यालय र लोघेकरको चराङ केन्द्रबाट पास वितरण गरिएको छ। बोर्डर पास बनाउन छुटेकालाई अनुकूल समय मिलाएर पास वितरण गरिने प्रशासनले जनाएको छ। नेपालचीन समकक्षी बैठक नेपालचीन समकक्षी बैठक शनिबार कोरलाको तिब्बती भूमिमा सम्पन्न भएको छ। बैठकमा नाका सञ्चालन तथा व्यवस्थापनका विषयमा अनौपचारिक छलफल भएको प्रजिअ पन्तले जानकारी दिए। छलफलमा प्रजिअ पन्तसहित नेपाल पक्षबाट सुरक्षा निकाय र उपल्लो मुस्ताङका दुई गाउँपालिकाका जनप्रतिनिधि उपस्थित थिए। बैठकमा कोरलानाका खोल्न नेपालले आवश्यक तयारी पूरा गरेको र बोर्डर पास वितरण पनि भइरहेको चीन पक्षलाई प्रजिअ पन्तले जानकारी गराएका थिए। उता, चीन पक्षका समकक्षी टोलीले नाका खोल्न चीन सकारात्मक रहेको र यसका लागि केन्द्रको निर्णय पर्खनुपर्ने बैठकमा बताएका थिए। धमाधम बोर्डर पास वितरण भएपछि उपल्लो मुस्ताङी उत्साहित भएको लोमान्थाङ३ का स्थानीय कर्मा सम्टुक गुरुङले बताए। अब नाका खुलेपछि बाह्रैमहिना तिब्बती बजारमा पुगेर मालसामान किन्न पाइने भएकोमा उपल्लो मुस्ताङी खुसी छन्। कोभिडअघि तिब्बती भूमिमा अल्पकालीन व्यापार मेला लाग्ने गथ्र्यो। मेला सकिएपछि भन्सारका कर्मचारी जोमसोम आएर बस्थे। असार र भदौ महिना सीमित समयबाहेक अन्य समयनाका पूरै बन्द हुन्थ्यो। अब बोर्डर पास भएपछि तिब्बत बजारमा पुगेर सामान जुनसुकै बेला किन्न पाइनेछ। नेपाल पक्षबाट सीमावर्ती क्षेत्रका बासिन्दाले खाद्यान्न, लत्ताकपडा, कस्मेटिक सामान, इलेक्ट्रोनिक उपकरण, किराना सामान, निर्माण सामग्री र भेडाच्याङ्ग्रा आयात गरिन्छ। नेपालबाट यार्सा गुम्बा, पस्मिना र स्थानीय उत्पादन निर्यात गरिन्छ।"
"सेयर बजार, हल्ला र युवा","नेपालको पुँजीबजार ओपन क्राई सिस्टमदेखि अर्धस्वचालित प्रणाली पार गर्दै आजको अभौतीकरण कारोबारको अवस्थामा आइपुगेको छ। तर पनि नेपालको पुँजीबजार पूर्ण रूपमा विकसित हुन सकिरहेको छैन। अहिलेसम्म पनि अन्तर्राष्ट्रिय मापदण्ड अनुरूप हुन नसक्नु लगानीकर्ताका लागि विडम्बना नै हो। २१औं शताब्दीको आवश्यकता र माग अनुरूपको विश्व परिवेशसँग प्रतिस्पर्धा गर्न सक्ने पुँजीबजारको विकासका निमित्त धेरै काम गर्नुपर्ने देखिन्छ। आर्थिक विकासको लागि पनि पुँजीबजारको विकास अपरिहार्य छ। चार दशक बढीको समय काटिसक्दा पनि बजार अझैं बामे सर्दै छ। यसर्थ पनि पुँजीबजारको विकास र विस्तारमा सरकार, नियामक निकाय, लगानीकर्ताहरूसहित अन्य सरोकारवालाले ध्यान दिन अपरिहार्य छ। पुँजीबजारको विकास र विस्तारको लागि लगानीकर्ताले उठाएका र सम्बन्धित निकायमा बुझाएको बजार सुधार सुझाव तथा सुधारका लागि अल्पकालीन, मध्यकालीन र दीर्घकालीन सहमति भए पनि कार्यान्वयन हुन सकिरहेको छैन। यस्ता काम गर्नुभन्दा समिति र उपसमिति गठन गर्ने परिपाटीले पुँजीबजारप्रति लगानीकर्ताको भरोसा टुट्दै गएको छ। जायज मागहरू समयमै सम्बोधन नहुनाको साथै सम्बन्धित निकायहरू आआफ्नो जिम्मेवारीबाट बिमुख रहँदा पुँजीबजार धराशायी बन्दै गइरहेको महसुस हुन्छ। पुँजीबजार सुध्रिन नसक्नुको कारण यही नै हो। पुँजीबजारलाई प्रविधिमैत्री बनाई लगानीकर्तालाई सूचना प्रविधि नीति लागू गरी बजार र लगानीकर्ताको क्षमता अभिवृद्धि गर्नुपर्छ। बजार विकास र विस्तार गर्दै स्वच्छ, पारदर्शी र अत्याधुनिक बनाउँदै लैजानु पर्ने आजको टड्कारो आवश्यकता देखिएको छ। लगानीकर्ताको हकहित संरक्षण गर्दै, संस्थागत सुशासन कायम गर्दै पुँजीबजारको जोखिमलाई न्यूनीकरण गर्दै, पुँजीबजारको विकास गर्ने कार्यमा दतचित्त भएर लाग्नु नै आजको आवश्यकता हो। लगानीकर्ता समस्यामा पर्दा बलेको आगोमा घिउ थप्ने काम पक्कै पनि गर्नु हुँदैन सरकारको अग्रसरतामा बजारको समस्या र त्यसको सम्बोधनको प्रयास गर्नुपर्छ। मूकदर्शक नबनी संकट परेको बेला उद्दार गर्नुपर्छ। अन्य देशमा सेयर बजारमा आउने समस्याको कारणहरूको खोजी गरी निकारणको प्रयास गरिन्छ। अर्थतन्त्रको ऐना मानिने पुँजीबजारप्रति यहाँको सरकार पनि अन्य देशझैं सकारात्मक बन्नु पर्छ। विभिन्न परिस्थितिले बजारलाई प्रत्यक्ष तथा अप्रत्यक्ष प्रभाव पारिरहेको हुन्छ। देशको राजनीतिक अवस्था, अन्तर्राष्ट्रिय आर्थिक मन्दी, प्राकृतिक प्रकोप, तरलता र सरकारको पुँजीबजारप्रतिको दृष्टिकोण, समयसमयमा हुने नीति नियम परिवर्तन, तथा बजारकोभावना विपरीत समयसमयमा फैलने अफवाहले बजारलाई घट्न बल पुयाएका हुन्छन्। नेपाली पुँजीबजारमा नयाँनयाँ कम्पनीहरू थपिने र सोही अनुपातमा सेयर संख्या थपिने क्रम बढ्दो छ। सेयर संख्या थपिँदै जाने तर बजारको विस्तार नहुने कारण बजारमा नकारात्मक असर परेको छ, विकास एवम् विस्तारमा प्रतिकूल असर परेको छ। बैंकमा आउने तरलताको कारण बजारमा नकारात्मक असर पर्छ। लगानीकर्ताको अर्को टाउको दुखाइको विषय मार्जिन कल पनि हो। कहिलेकाहीँ बैंकहरूले लगानीयोग्य पुँजीको कृत्रिम भुत देखाइ बेलाबेलामा सेयर बजारमा चलखेल हुने गरेको छ। बजार पूर्वाधारहरूमा सुधार तथा विकासका लागि नियामक निकाय नेपाल धितोपत्र बोर्डले पछिल्लो समय बजारमा उल्लेखनीय सुधारका काम गरेको छ तर, ती सुधार पर्याप्त छैनन्। पुँजीबजारमा नीतिगत, भौतिक र प्राविधिक पाटाहरू अझै सुधार गर्नुपर्ने ठाउँ छन्। प्रशिक्षण तथा जनचेतना अभिवृद्धिलाई क्रमिक रूपमा बढाउँदै लैजानु पर्ने देखिन्छ। बजारका बारेमा ज्ञान कमी नहुँदा पुँजी भएर पनि सेयर बजारमा आउन चाहने लगानीकर्ता हच्किनुपर्ने स्थिति छ। सर्वसाधारणमा सेयर साक्षरताको कमी छ। लगानीकर्ताले उठाएका जायज मागको सम्बोधन यथोचित समयमा नहुने र सरकारी पक्ष जिम्मेवारीबाट विमुख रहँदा पुँजीबजार अस्थिर देखिन्छ। अभिभावक मानिने सरोकारवालाको घाँटी अठ्याउने नीतिले पुँजीबजार थिलथिलो भएको छ। तर, लगानीकर्तामा अपेक्षाको चाङ छ। सेयरको मूल्य घट्दा कोहीकोही सेयरको कुरा सुन्नेबित्तिकै नाक खुम्च्याउँछन्। सेयरबारे जानकारी नै नभएकाहरूले समेत निरन्तरको बढ्दो बजारसँगै चासो देखाउने गरेका छन्। सेयर बजारलाई कतातिर डोहोयाउने भन्ने कुरा लगानीकर्ताको मनोविज्ञानले नै तय गर्ने विषय हो। एक दिन बजार घट्दा लगानीकर्ताले यति गुमाए र बजार बढ्दा यति कुम्लाउन सफल भए भन्ने जस्ता समाचार सम्प्रेषण गर्ने मिडियाहरूले लगानीकर्तालाई सबैभन्दा बढी भ्रमित र आशावादी बनाउने गरेका छन्। यसरी पत्याउनै नहुने शीर्षकका समाचारमा पनि ध्यान पुयाउनुपर्ने देखिन्छ। निरन्तर घट्दो बजारमा गुमनाम रहेका र दुलोभित्र पसेर हराइरहेका बजार पण्डितहरू दुई चार दिन बजार बढ्नेबित्तिकै बजारले आफ्नो बाटो तय गयो, अब छिट्टै यति सय चुम्छ, उति सय सय चुम्छ जस्ता धुन बजाउन थाल्छन्। यस्तो गतिविधि देख्दा पण्डितहरूले खर्बौंको बजारसँग लंगुरबुर्जाको जस्तो व्यवहार गरेको महसुस हुन्छ। सेयर बजार दुई दिनको बजार होइन। दुईचार दिन बढ्दैमा अब संसारै जितिने, दुईचार दिन घट्दैमा संसारै सकिने पनि हैन। बजारको आफ्नै लय हुन्छ, आफ्नै चाल हुन्छ। विभिन्न परिस्थितिले बजारलाई प्रत्यक्ष तथा अप्रत्यक्ष प्रभाव पारिरहेको हुन्छ। सेयर बजारमा लगानीकर्ताका दुई प्रमुख शत्रु हुन्, लोभ र डरत्रास। यसबाट हामी सदैव टाढा बस्नुपर्छ। लोभ : बजार बढ्दा अब सधैं बढ्छ, बढी नै रहन्छ, कुनै बेला घट्छ पनि भनेर सोच्ने फुर्सद नै हुँदैन। डर वा त्रास : बजार घट्दा अब सधैं घट्छ, घटी नै रहन्छ, कुनै दिन अवश्य बढ्छ भन्ने विश्वास हुँदैन। बजार सधैं बढ्दैन अनि सधैं घट्दैन पनि। बढेपछि घट्छ, र घटेपछि बढ्छ पनि। बजारका दुई प्रमुख शत्रु चिनेर समयअनुसार चल्ने लगानीकर्ता नै बजारबाट कमाउने र सधैं टिकिरहन्छ। जहाँ अवसर हुन्छ, त्यहाँ चुनौती अवश्य हुन्छ। सेयर बजारलाई जति अवसरको खानीको रूपमा लिइन्छ, त्यस्मा चुनौती पनि हुन्छन् भन्ने हामीले बिर्सनु हुँदैन। आफूसँग भएको राम्रो कम्पनीको सेयर मूल्य सोचेजस्तो नबढ्ने तर आधारभूत पक्ष कमजोर भएका कम्पनीको मूल्य तीब्र बेगले बढ्दा आफ्नो सुनलाई पित्तल सम्झेर र पित्तललाई सुन सम्झेर पोर्टफोलियो परिवर्तन गर्नेहरू धेरै भेटिन्छन्। यो सोच सबैभन्दा घातक हो। हल्लाको भरमा जस्तोसुकै कम्पनीमा पनि आँखा चिम्लेर लगानी गर्ने लगानीकर्ता पनि त्यत्तिकै भेटिन्छन्। र, तिनै मृत्युको मुखसम्म पुग्ने गरेका पनि छन्। आफूसँग भएको धातु सुन हो कि होइन, आफैंले चिन्न सक्नुपर्छ। बजारमा पित्तलको भाउ घट्न लागेको हल्ला सुनेर आफ्नो सुनलाई पित्तलको भाउमा बेच्न हतारिनु पनि लगानीकर्ताको बेवकुफी हुन जान्छ। आफूले बलियो र दिगो स्क्रिप्ट छान्नुपर्छ, कम जोखिम भएको चिन्न सक्नुपर्छ। यूवा भनेको सिंगो देश बोक्ने बलिया मेरुदण्ड हुन्, ऊर्जाले भरिएको युगको सुन्दर बिहानी हुन्। आजका युवा भोलिका कर्णधार हुन्, भोलि सबै क्षेत्रको नेतृत्व लिने अहिलेका युवाले नै हो। त्यसैले युवाहरू सेयर बजारमा आबद्ध हुनु एकदमै जरुरी छ। युवाहरूले निम्न कुरा बुझ्नुपर्छः १ युवा अवस्थामा कमाउन नसकिएला तर यो बेलाको बचत नै कमाइ हो भन्ने कुरा युवाहरूलाई सिकाउन जरुरी छ। २ युवा अवस्थामा युवायुवती कुलतमा लाग्ने गरेको पाइन्छ। विकल्प नहुँदाको परिणाम हो यो। सेयर बजारको लत कुलतको विकल्प हुन सक्छ। ३ थोरै रकमले व्यापार व्यवसाय गर्न सकिन्न तर सानोभन्दा सानो बचत पनि सेयरमा लगाएर आम्दानी गर्न सकिन्छ। ४सुरुमै धेरै कमाउन नसकिएला तर यो समय कमाउने भन्दा पनि सिक्ने, बुझ्ने अभ्यस्त हुने बेला हो। ५ पढाइमा धेरै समय खर्चिनुपर्ने हुँदा अन्य कामको लागि समय नहुन सक्छ। तर सेयर बजारलाई धेरै समय आवश्यक रहँदैन। ६पत्रपत्रिका, मिडिया, सामाजिक सञ्जाल, साथीभाइबाट पनि सेयर बजारबारे जानकारी लिन सकिन्छ। ७युवा अवस्थामा खर्च गर्ने मात्र थाहा हुन्छ। आम्दानी र बचतमा अरूको भर पर्नुपर्ने हुँदा यस बारे केही थाहा हुँदैन र थाहा पाउन आवश्यक पनि ठानिँदैन। तर यही बेलादेखि आम्दानी, खर्च, बचत र यसको व्यवस्थापनबारे ज्ञान लिए अभिभावकमा आर्थिक भार कम हुनेछ। यसको लागि यस्ता व्यावहारिक सीप आर्जन गर्ने थलो हो। पछिल्लो समयमा आएर सेयर बजारमा युवा युवतीको संलग्नता बढ्दै गएको छ। खाजा खर्च, फजुल खर्च कटाएर सेयर बजारमा लगानी गर्ने गरेको पाइन्छ। जुन राम्रो कुरा हो। वास्तवमा विद्यालय तहदेखि नै सेयर शिक्षा आवश्यक छ, पाठ्यक्रममा पनि यसलाई समावेश गर्नुपर्छ। सरकारले मातहतमा रहेका निकायलाई नतिजामुखी काम गर्न दबाब सिर्जना गर्ने हो भने नेपाली पुँजीबजार आधुनिक, प्रविधिमैत्री, अन्तर्राष्ट्रिय स्तरको र सबैको पहुँचमा पुग्न सक्छ। तर, बेलाबेलामा लिने गलत निर्णय र दिने गलत अभिव्यक्तिका कारण लगानीकर्तामा अन्योलता सिर्जना भई सेयर बजार बारम्बार कोमामा पुगेको छ। आम लगानीकर्ताको भावनामा गम्भीर असर पार्दै पुँजीबजारलाई निरुत्साहित बनाएको पाइन्छ। बजार विस्तारको कार्य र रणनीतिक काम अवरुद्ध हुँदा तथा नियमनकारी निकायको उदासीनताले पुँजीबजारमा बेलाबेलामा गम्भीर समस्या आउने गरेको छ, लगानीकर्ताको बीचमा चरम निराशा आउने गरेको छ। जसकारण ५० लाखभन्दा बढी लगानीकर्ताको सम्पत्तिको सुरक्षामा गम्भीर चुनौती देखा पर्छन्। यसैले पनि सरकारी पक्षले पुँजीबजारलाई हेर्ने दृष्टिकोण स्पष्ट र सकारात्मक हुनुपर्छ। पोखरेल, नेपाल पुँजीबजार लगानीकर्ता संघकी अध्यक्ष हुन्।"
केपी ओली लोकतन्त्रको पक्षधर हुँदै होइनन् : प्रधानमन्त्री दाहाल,"काठमाडौं : नेकपा माओवादी केन्द्रका अध्यक्ष एवं प्रधानमन्त्री पुष्पकमल दाहाल 'प्रचण्ड'ले केपी ओली गणतन्त्र विरोधी भएको बताएका छन्। सुदूरपश्चिम प्रदेशमा आयोजित समाजवादी मोर्चा नेपालको सन्देश सभामा बोल्दै प्रधानमन्त्री दाहालले नेकपा एमालेका अध्यक्ष ओली लोकत्नन्त्रको पक्षधर नभएको आरोप लगाए। 'अहिले एमालेको नामबाट जसले नेतृत्व गरिरहनु भएको छ उहाँ रियल्ली एमाले होइन। उहाँ संघीयतावादी होइन। उहाँ समावेशी समानुपातिक लोकतन्त्रको पक्षधर होइन, 'उनले भने,'उहाँ गणतन्त्रवादी हुँदै होइन।' २०६३०६३ को जनआन्दोलनका बेला एमालेका महासचिव माधव नेपाल नभएको भए गणतन्त्र आउने संभावना नभएको प्रधानमन्त्री दाहालको भनाइ छ। 'मलाई कहिलेकाही डर लाग्छ। त्यतिबेला माधव नेपाल नभएर अहिलेको तदाकथित एमालेको अध्यक्ष त्यतिबेला महासचिव भएको भए देशको हालत के हुन्थ्यो होला। के हामी संघीय लोकतान्त्रिक गणतन्त्रमा हुन्थ्यो त? मलाई सपना मात्र होइन झण्डै असम्भव लाग्थ्यो।' उनले मोर्चाभित्र हुने गल्ती कमजोरीहरूलाई साझा रुपमा लिएर समाधान गर्नुपर्नेमा जोड दिए। प्रधानमन्त्री दाहालले समाजवादी मोर्चाप्रति सबैले भरोसा गर्न थालेको भन्दै मोर्चालाई नयाँ शीराबाट अगाडि बढाउनुपर्ने बताए। विभिन्न रुपमा परिवर्तनलाई उल्टाउने खेल भइरहेको भन्दै दलहरू सचेत हुनुपर्नेमा प्रधानमन्त्री दाहालले जोड दिए।"
सरकार संवेदनशिल नहुँदा जातीय र धार्मिक सद्भाव बिग्रियो : कमल थापा,"काठमाडौं : राप्रपा नेपालका अध्यक्ष कमल थापाले संविधान र कानुनले निषेध गरेको कार्यप्रति सरकार संवेदनशिल नभएका कारण धार्मिक र सामाजिक सद्भाव बिग्रदै गएको बताएका छन्। सोमबार बिराटनगरमा सञ्चारकर्मीसँग कुरा गर्दै अध्यक्ष थापाले धर्म परिवर्तन गराउने र गौहत्या जस्ता संविधान र कानुनले निषेध गरेको कार्य भइरहेको प्रति सरकार संवेदनशिल हुन नसक्दा धार्मिक र सामाजिक सद्भाव बिग्रदै गएको बताएका हुन्। उनले सामाजिक, धार्मिक र जातिय सद्भाव कायम गराउन संविधान र कानुनको पूर्ण पालना गराउन सरकार गम्भीर हुनुपर्ने बताए । थापाले समाजमा द्वन्द्व भड्काउन सक्ने स्थितिप्रति सबै पक्षहरु सचेत बन्नुपर्ने बताए । त्यस्तै अध्यक्ष कमल थापाले प्रधानमन्त्रीले नै जातीय राज्य बनाउने अभिव्यक्ति दिनु गलत भएको टिप्पणी गरे। उनले नेपालले नक्सामा समेटेको र भारतले समेत विवादित क्षेत्र भनेर तोकेको कालापानी क्षेत्रमा भारतीय प्रधानमन्त्रीको भ्रमणबारे सरकारले कुटनीतिक नोट पठाउनुपर्ने बताए।"
कोसीका मुख्यमन्त्री कार्कीलाई माओवादीले विश्वासको मत दिने,विराटनगर : कोसी प्रदेशका मुख्यमन्त्री केदार कार्कीलाई नेकपा (माओवादी केन्द्र)ले पनि विश्वासको मत दिने भएको छ। माओवादीको सोमबार बसेको प्रदेश सचिवालय बैठकले पार्टी केन्द्रीय कमिटीको सहमति लिएर कार्कीलाई मत दिने निर्णय लिएको छ। माओवादीका प्रदेश अध्यक्ष हर्कबहादुर नेम्वाङले केन्द्रसँग परामर्श गरेर विश्वासको मत दिने निर्णय बैठकमा भएको बताए। गठबन्धनबाट विद्रोह गरेका कांग्रेसका ८ र एमालेका ३९ जना प्रदेशसभा सदस्यको समर्थनमा कार्की गत शनिबार प्रदेशको मुख्यमन्त्री बनेका हुन्। उनले आइतबार पद तथा गोपनीयताको सपथ लिए। एमालेका रामबहादुर राना र कांग्रेसका शम्शेर राईलाई मन्त्रीसमेत नियुक्त गरे। सत्ता गठबन्धनको निर्णयविपरीत कार्की संविधानको धारा १६८ को उपधारा ५ बमोजिम मुख्यमन्त्री नियुक्त भएका हुन्। सत्ता गठबन्धन र एमालेको चेपुवामा परेका कार्कीले अरु मुख्यमन्त्रीभन्दा चाँडै विश्वासको मत लिन खोजेका छन्। कार्कीलाई गठबन्धनले आफ्नै मुख्यमन्त्रीका रूपमा स्वीकार गरेको छ। गठबन्धन कायम राख्न पनि कार्कीमाथि दबाब बढेको छ। त्यस्तै एमालेले आफूहरुसँग भएको सहमतिका आधारमा मात्र अगाडि बढ्न दबाब दिएको छ। कार्कीबाट गठबन्धन र एमाले दुवै सशंकित छन्। कार्कीकै कारण माओवादी कोशी प्रदेश संसदीय दलका नेता इन्द्रबहादुर आङ्बो मुख्यमन्त्री हुन पाएनन्। गठबन्धनले आङ्बोलाई मुख्यमन्त्री बनाउन गरेको निर्णयविपरीत विद्रोह गरेर बहुमत पुर्याउँदै कार्कीले मुख्यमन्त्रीमा दाबी पेस गरेका थिए। कार्कीले आफूलाई समर्थन गर्ने सबै प्रदेशसभा सदस्यको सनाखत गराएपछि आङ्बोको दाबी प्रदेश प्रमुखबाट अस्वीकृत भयो। आङ्बो प्रदेशसभा सदस्यको सनाखतका लागि प्रदेश प्रमुखकोमा गएनन्। आङ्बोले कार्कीसहित उनलाई समर्थन गरेका कांग्रेसका प्रदेशसभा सदस्यको हस्ताक्षर बुझाएर मुख्यमन्त्रीमा दाबी गरेका थिए। उनले हस्ताक्षर दुरुपयोग गरेको आरोप पनि लाग्यो।
बीआरआईको तेस्रो सम्मेलनमा सहभागी हुन उपप्रधानमन्त्री श्रेष्ठ चीन प्रस्थान,"काठमाडौं : उपप्रधानमन्त्री एवम् गृहमन्त्री नारायणकाजी श्रेष्ठ तेस्रो बेल्ट एण्ड रोड फोरम फर इन्टरनेशनल कोअपरेसन (बीआरएफ) मा सहभागी हुन चीन प्रस्थान गरेका छन्। उपप्रधानमन्त्री श्रेष्ठ ७ सदस्यीय टोलीको नेतृत्व गर्दै केही समयअघि चीनतर्फ प्रस्थान गरेका हुन्। मंगलबार र बुधबार बेइजिङमा हुने बीआरएफमा हरित विकाससम्बन्धी उच्चस्तरीय मञ्चको नीति र प्रगतिबारे समेत छलफल हुनेछ। सो कार्यक्रममा श्रेष्ठले सम्बोधन गर्ने कार्यक्रम छ। भ्रमणका क्रममा उनले चीनका सार्वजनिक सुरक्षा र आपतकालीन मन्त्री एवम् पार्टी कमिटीका सचिव वाङ सियाङसी , इकोलोजी तथा पर्यावरणमन्त्री हुआंग रुन्किउ र कम्युनिष्ट पार्टीका सचिवालय सदस्य तथा स्टेट काउन्सिलरसँग भेटवार्ता गर्नेछन्। सम्मेलनको पहिलो दिन साँझ चिनियाँ राष्ट्रपति सि जिनपिङले आयोजना गरेको रात्रिभोजमा उपप्रधानमन्त्री एवम् गृहमन्त्री श्रेष्ठ सहभागी उनको सचिवालयले जनाएको छ। सम्मेलनमा झण्डै तीन दर्जन देशका सरकार प्रमुख तथा राष्ट्राध्यक्षहरू सहभागी हुने जनाइएको छ। चीनले २०१७ मा पहिलो र २०१९ मा दोस्रो बीआरएफ आयोजना गरेको थियो। बेल्ट एण्ड रोड इनिसिएटिभ (बीआरआई) कार्यान्वयन र प्रगतिबारे समीक्षा गर्न सम्मेलन आयोजना गरिएको हो। बीआरआई सडक, पूर्वीय सभ्यताको विकास, देशहरूबीचको सहयोग एवम् भाइचारा र पर्यावरण लगायत दिगो विकासमा योगदान पुर्याउने चिनियाँ पहलको महत्त्वपूर्ण अन्तराष्ट्रिय परियोजना हो। भ्रमण टोलीमा गृहमन्त्रालयका सहसचिव तथा प्रवक्ता नारायणप्रसाद भट्टराई, परराष्ट्र मन्त्रालयका सहसचिव अमृतबहादुर राई, विपद तथा जोखिम न्यूनीकरण प्राधिकरणका प्रमुख अनिल पोखरेललगायत छन्।"
विपिनको खोजी गर्न हमाससँग सम्बन्ध भएका मुलुकसँग कुराकानी भइरहेको छ : परराष्ट्रमन्त्री,"काठमाडौं : परराष्ट्रमन्त्री एनपी साउदले इजरायल युद्धमा मृत्यु भएका नेपालीहरूको शव नेपाल ल्याउने तयारी भइरहेको बताएका छन्। सुदूरपश्चिम पत्रकार समाजले सोमबार काठमाडौंमा आयोजना गरेको शुभकामना आदान प्रदान कार्यक्रममा मन्त्री साउदले मृत्यु भएका १० मध्ये पाँचवटा शव इजरायल सरकारले हस्तान्तरण गरिसकेकाले छिटै नेपाल ल्याउने तयारी भइरहेको बताएका हुन्। अन्य पाँचवटा शवको जाँच प्रक्रिया पुरा भएपछि नेपाललाई बुझाउने उनले बताए। मन्त्री साउदले इजरायलमा बेपत्ता विद्यार्थी विपिन जोशीको खोजीका लागि हमाससँग सम्बन्ध भएका अन्य खाडी मुलुकका सरकारसँग पनि समन्वय भइरहेको जानकारी दिए। उनले पीडाका बेला एक हुन्छौं भन्ने उदाहरण इजरायल घटनाले देखाएको भन्दै संसद,राजनीतिक दलहरु,नागरिक समाज लगायत सबै प्रति आभार प्रकट गरे। सरकारले इजरायलमा फसेका २५४ जना नेपालीको उद्दार गरिसकेको छ। स्वदेश फर्कन चाहने अन्य नेपालीहरूको उद्दारका लागि पनि सरकारले पहल गरिरहेको छ।"
कुनै पार्टी बुढो छ भने त्यो कांग्रेस हो : केपी ओली,"काठमाडौं : नेकपा एमाले अध्यक्ष केपी शर्मा ओलीले अहिलेका नयाँ पार्टीहरू पनि एक वर्ष पुरानो भइसकेको बताएका छन्। उनले फेरि नयाँ पार्टी खोल्नुपर्यो भन्दै व्यंग्य गरे। 'पोर खोलेका पार्टी पनि एक वर्ष भयो पुरानो भयो नि। अब नयाँ खोल्न पर्ने होला नि?,' उनले भने। उनले पार्टी नयाँ र पुरानो नहुने भन्दै पार्टीको उद्देश्य र गन्तव्य हुने गरेको बताए। 'विचराहरूलाई के थाहा, जतिबेला राणा शासन थियो, त्यतिबेला हाम्रो पार्टी खुल्यो। यो पार्टीले राणा शासनविरुद्ध लड्यो। अनेकन तानाशाहलाई पराजित गर्दै यहाँसम्म आइपुग्यो। बाधा व्यवधानलाई पराजित गरेर यहाँसम्म आयो,' उनले भने, 'कसले स्याउ फलायो थाहा छैन। राम्रो स्याउ टिप्न जानेनन् भनेर भन्छन्। स्याउ कसरी फालयो भन्ने कुरा बुझाउन जरुरी छ।' उनले अहिले बुढो पार्टी भनेको नेपाली कांग्रेस रहेको बताए। जसको नीति र विधि केही नभएको ओलीले आरोप लगाए। 'पार्टी कसरी बुढो हुन्छ? नेपाली कांग्रेसजस्तो। जसको महाधिवेशन त हुन्छ तर नीति छैन। कांग्रेसले नीति र विधि कहिले बनायो? कुन लोकतान्त्रिक अभ्यासबाट आयो? नीति र विधि बिनाको छनाई के छनाई भयो र?,' उनले भने। उनले कांग्रेसले बजारमा खोजेर उम्मेदवार उठाउने गरेको बताए। त्यस्ता उम्मेदवारलाई पनि भोट दिने जनतालाई एमालेले सम्झाउन जरुरी रहेको उनको भनाइ छ। उनले विष छर्ने पार्टीहरू पनि भएकाले त्यस्ताबाट एमाले सचेत हुनुपर्ने बताए।"
देउवालाई भेटेर महामन्त्रीद्वयले भने कोसीको जिम्मा तपाईँले लिनुपर्छ,"काठमाडौं : नेपाली कांग्रेसका महामन्त्रीद्वय महामन्त्री गगन थापा र विश्वप्रकाश शर्माले कोशीमा नयाँ सरकार गठनको जिम्मेवारी सभापति शेरबहादुर देउवाले लिनुपर्ने बताएका छन्। सोमबार कोसी प्रदेशको घटनाक्रममा विषयमा पार्टी सभापति देउवाले बोलाएको छलफलका क्रममा थापा र शर्माले कोसी प्रदेशमा भएको दुर्घटनाको आत्मसमीक्षा गर्दै त्यसको जिम्मेवारी सभापतिले लिनुपर्ने बताएका हुन्। छलफलका क्रममा कोसी प्रदेशको पछिल्लो राजनीतिक अवस्थामा बारेमा छलफल भएको महामन्त्री विश्वप्रकाश शर्माले जानकारी दिए। कोसीमा एमालेसँगको गठबन्धनमा सरकार बन्नुपर्छ भन्नेमा महामन्त्रीद्वयको यसअघि नै धारणा रहेको उनले बताए। उनले यसअघि एमालेको मुख्यमन्त्रीलाई नै सहयोग गर्नुपर्छ भन्ने आफूहरूको सुझाव नमान्दा अहिलेको अवस्था आएको जिकिर गरे। माओवादीका नेता इन्द्र आङ्वोलाई कोसीको मुख्यमन्त्रीमा सभापतिले प्रस्ताव गर्दा नै आफूहरूको असहमति गरेको उनले बताए। शर्माले प्रधानमन्त्री प्रचण्ड, देउवा र शेखर कोइरालाबीच सहमतिलाई चिर्कटो भएको भन्दै त्यसमा पनि दुई महामन्त्रीको सहमति नरहेको स्पष्ट पारे। कोसीको घटनाक्रमपछि आफ्नो निर्णयको बारेमा सभापति देउवाले आत्मसमीक्षा गर्नुपर्ने बताए। घटनापछि अहिलेको मुख्यमन्त्रीलाई कांग्रेसले विश्वासको मत दिनुपर्ने मत रहेको उनको भनाइ छ।"
"कोशी प्रदेशसभाको बैठक बोलाइयो, मुख्यमन्त्री कार्कीले विश्वासको मत लिने संभावना",विराटनगर : कोशी प्रदेशसभाको चौथो अधिवेशनको तेस्रो बैठक आगामी बुधबार (कात्तिक १) गतेका लागि बोलाइएको छ । मुख्यमन्त्री हिक्मतकुमार कार्कीले पदबाट राजीनामा दिएपछि असोज २० गते अनिश्चितकालका लागि बैठक स्थगित गरिएको थियो । प्रदेशसभा सचिवालयले सोमबार एक सूचना प्रकाशित गर्दै बुधबार दिनको ११ बजेका लागि बैठक बोलाइएको जनाएको छ । एमालेका ३९ र कांग्रेसका ८ जना प्रदेशसभा सदस्यको समर्थनमा कांग्रेसका केदार कार्की मुख्यमन्त्री बनेका छन् । उनले प्रदेशसभाको आगामी बैठकबाटै विश्वासको मत लिनसक्ने बताइएको छ ।
प्रधानमन्त्रीले गैरआवासीय नेपाली नागरिकता वितरणको शुभारम्भ गर्दै,"काठमाडौं : प्रधानमन्त्री पुष्पकमल दाहालले गैरआवासीय नेपालीहरूलाई भोलिदेखि नागरिकता वितरणको शुभारम्भ गर्ने भएका छन्। प्रधानमन्त्री दाहालले प्रधानमन्त्री निवास बालुवाटारमा भोलि बिहान ७ बजे नागरिकता वितरण कार्यको शुभारम्भ गर्ने प्रधानमन्त्रीका प्रेस संयोजक सूर्यकिरण शर्माले जानकारी दिए। भोलिबाटै गैरआवासीय नेपाली संघ, अन्तर्राष्ट्रिय समन्वय परिषद् (एनआरएनएको) ११औँ विश्व सम्मेलन काठमाडौंमा सुरु हुँदैछ। सोही दिन पारेर सरकारले नागरिकता वितरण सुरु गर्न लागेको हो।"
योजना पार्न पनि कमिसन दिनुपर्छ : सिके राउत,"राजविराज : जनमत पार्टीका अध्यक्ष सीके राउतले मधेस प्रदेशको सरकारमा रातो किताब (रेडबुक)मा योजना पार्न नै कमिसन दिनुपर्ने बताएका छन्। राजविराजमा सोमबार आयोजित कार्यक्रममा उनले मधेस सरकारमा योजनाहरू रातो किताबमा पार्नुभन्दा पहिले कमिसन दिनुपर्ने बताए। 'जनताका लागि आवश्यक र उपयुक्त योजना पार्नका लागि पहिले ठेक्का लिनेहरुसँग भेटनुपर्छ,' राउतले भने, 'उनीहरू पासो थापेर बसेका हुन्छन्, ती ठेकेदारलाई खुसी बनाउन पहिले नै कमिसनको ग्यारेण्टी गर्नुपर्छ।' संघीय सरकारको हालत पनि उस्तै रहेको भन्दै राउतले कमिशनको हिस्सा नमिलेकै कारण रामराजा स्वास्थ्य विज्ञान प्रतिष्ठानको पूर्वाधार तयारी विकास समितिमा पदाधिकारी चयन हुन नसकेको बताए। 'कमिसन दिनेको प्रतिक्षामा सरकार बसेकाले पूर्वाधार तयारी विकास समितिका पदहरू रिक्त छन् र काम अगाडि बढ्न सकिरहेको छैन,' राउतले भने। पाँच वर्षभित्र निर्माण कार्य सम्पन्न गरी हस्तान्तरण गरिसक्नुपर्ने प्रतिष्ठानको सिलान्यास दुई वर्ष अघि नै भएको हो। प्रतिष्ठान निर्माणस्थलमा बोर्ड राख्ने, जग्गा तारजालीले घेरबार गर्ने र डीपीआर निर्माण बाहेकको काम हुन सकेको छैन। तत्कालीन प्रधानमन्त्री केपी शर्मा ओलीले २०७८ असार २२ गते प्रतिष्ठानको भवन निर्माण कार्यको सिलान्यास गरेका थिए। ओलीकै पालामा एक प्रदेश एक स्वास्थ्य विज्ञान प्रतिष्ठान निर्माणको नीतिअनुसार २०७५ पुस १६ गते मन्त्रिपरिषद्को बैठकले राजविराजमा प्रतिष्ठान निर्माणको निर्णय गरेर राजविराज नगरपालिका १० विरौलस्थित ६२ बिघा जग्गा ३० वर्षका लागि लिजमा लिएको छ। अवधि सकिनै लाग्दा पूर्वाधार तयारी विकास समितीका अध्यक्ष डा रोहित पोखरेलले राजीनामा दिएर प्रदेश सभाको निर्वाचनमा उम्मेदवार बने। प्रतिष्ठानका कार्यकारी निर्देशन रहेका गजेन्द्रनारायण सिंह अस्पतालका मेडिकल सुपरिटेण्डेण्ट डा रणजित कुमार झा सरुवा भएर अन्यत्र गए। दुबै मुख्य पद हालः रिक्त छ। प्रष्ठिानमा कार्यरत तीन जना कर्मचारीको करार म्याद सकिएपछि प्रतिष्ठान कर्मचारीविहीन समेत बनेको छ। रामायण कथाको प्रसंग निकाल्दै राउतले आफूलाई रामको श्रेणीमा र कार्यकर्तालाई बानर सेनासँग तुलना गरे। उनले बानर सेनालाई नथाक्न आग्रह गरे। 'अहिले सेतु बाँधेर लंका प्रवेश गरिएको छ। युद्ध बाँकी छ, विजय पनि बाँकी छ,' उनले भने। प्रतिनिधिसभामा सप्तरी २ बाट जसपा अध्यक्ष उपेन्द्र यादवलाई भारी मतले हराएको आफ्नै उदाहरण दिँदै उनले सत्यमा अटल रहेर अगाडि बढेमा जित निश्चित हुने बताए। 'रामले सबैको मर्यादा राखेर जटायु, बानर, भालु सबैको सहयोग लिए, समुद्रसँग पनि बाँध बाँध्न अनुमति लिए,' राउते थपे, 'नारायणकै अवतार रामले नसकेर वा थाहा नपाएर सहयोग लिएका होइनन्, सबैको मर्यादा राख्न सहयोग लिएका हुन्, सबैको मर्यादा राखेर सत्यमा अडिग रहेकैले रामको जित भयो। हाम्रो पनि हुनेछ।' आफूहरूको प्रयास र पहलमा सप्तरीका लागि धेरै योजना पारे पनि बीचैमा हराउनसक्ने भएकाले सचेतनापूर्वक पहरेदारी गर्न उनले आग्रह गरे। सरकारमा बसेर सरकारकै विरोध गरेका राउतले सरकार छाड्न नसक्नुको कारणहरुबारे पनि चर्चा गरे। आफूहरूले सरकार छाडेर चुनौती दिने अवस्था नरहेकाले चाहेजस्तो काम गर्न नसके पनि जनताका पक्षमा थोरै काम गर्न सकिने स्वार्थमा सरकारमा बस्नु परेको बताए। 'रातारात जादु हुँदैन तर सरकारमा बस्नुको फाइदा देखिँदैछ। पहिले कसैले सुन्दैन थिए तर सरकारमा बसेपछि स्थानीय तहका प्रमुख र प्रशासकिय अधिकृतहरूले सुन्न थालेका छन्,' उनले भने। अनुभव लिन र साथीहरूलाई नेता बनाउन पनि सरकारमा बस्नु परेको भन्दै राउतले यसलाई विरोधीहरूले भ्रम फैलाएर षड्यन्त्र गर्न खोजिरहेको बताए। मधेस प्रदेशका शिक्षा तथा समाज कल्याण मन्त्री महेशप्रसाद यादवले पाँच वर्ष सम्म काम गरेर पुनः नेतृत्व सम्हालेका जसपाका नेताहरू जनमत पार्टीको कामले आतंकित बनेको बताए। 'हाम्रो माँग र योजना सुन्ना साथ उनीहरू त्रस्त र आतंकित हुन्छन्। घुस्याहाहरू नकारात्मक भई अवरोध सिर्जना गर्छन्,' उनले भने। आफूहरूको गतिविधि देखेर जसपालाई दिनरात टाउको दुखाई भएको उनले बताए। यसअघि मधेस प्रदेश सरकारले कार्यकर्ताहरूलाई अरबौ रकम बाँडेर जनतासँग बेइमानी गरेका कारण नियोजित तरिकाले कतिपय योजना हटाइएको प्रदेश मन्त्री यादवले बताए। 'विगतमा मधेस प्रदेश सरकारले गरेको भ्रष्टाचारको लेखाजोखा नै छैन,' उनले भने। मधेसको नाममा भोट बटुलेर जसपाले संघियताविरोधी काम गरिरहेको उनले आरोप लगाए। माओवादीबाट टिकट नपाएपछि उम्मेदवारी मनोनयनकै दिन जनमत प्रवेश गरेर प्रदेश सांसद बनेका यादवले बोल्दा बोल्दै एक पटक श्रद्धेय अध्यक्ष कमरेड भनेपछि प्रसंग बदलिएका थिए। मधेस प्रदेश सांसद सतिशकुमार सिंहले मधेस प्रदेशमा कमिशनखोरी काम गर्नकै लागि मन्त्रालय फुटाएर मन्त्री थपिएको बताए। यसअघि तीन सय शय्याको राजविराज अस्पताल भनेर जनतालाई झुक्याइएको रहस्य पनि सिंहले सुनाए। तीन सय शय्या भनेर प्रचारबाजी गरिएको अस्पतालको कागजातमा ५० शय्या अस्पतालको स्वीकृति रहेको उनले बताए। वातावरण राम्रो नभए राम्रो डाक्टर नआउने भन्दै सांसद सिंहले उपचारका क्रममा कथमकदाचित मानिस मरेमा डाक्टरलाई कुट्ने प्रवृतिको उनले चर्को विरोध गरे। कार्यकर्तालाई धैर्य गर्न आग्रह गर्दै सिंहले १ वा २ सिट जिताएर परिवर्तन गर्न नसकिने बाध्यता सुनाए। मधेस प्रदेशबाटै ५२ सांसद बनाउन सकिने भएकाले त्यसतर्फ पार्टी अभियानका साथ लागेको उनले बताए।"
राष्ट्रियसभाको भोलि बस्ने भनिएको बैठक स्थगित,काठमाडौं : राष्ट्रियसभाको भोलि मङ्गलबार दिनको १:०१ बजेका लागि निर्धारण गरिएको बैठक स्थागित भएको छ । राष्ट्रियसभा अध्यक्ष गणेशप्रसाद तिमिल्सिनाले अर्को सूचनाद्वारा तोकिएको मिति र समयमा बस्ने गरी यसअघि निर्धारित बैठक स्थगित गरेका हुन्। राष्ट्रियसभाको भोलिका लागि निर्धारित बैठक विशेष कारणवश तोकिएको दिन र समयमा बस्न नसक्ने सङ्घीय ससद सचिवालयका महासचिव डा भरतराज गौतमद्वारा जारी सूचनामा उल्लेख छ ।
सरकारमा छिर्यो एमाले,"विराटनगर : कोशी प्रदेशका नवनियुक्त मुख्यमन्त्री केदार कार्कीले आइतबारदेखि कार्यभार सम्हालेका छन्। प्रदेश प्रमुख परशुराम खापुङले कार्कीलार्ई आइतबार शपथ ग्रहण गराएपछि उनले कार्यभार सम्हालेका हुन्। मुख्यमन्त्रीसँगै आइतबार नै दुईजना मन्त्रीलेसमेत पद तथा गोपनीयताको शपथ ग्रहण गरेका छन्। कार्कीले एमाले सांसद रामबहादुर राना र इलामका कांग्रेस सांसद शमशेर राईलार्ई मन्त्रीमा नियुक्त गरेका छन्। नवयुक्त मन्त्रीलाई भने कुनै मन्त्रालयको जिम्मेवारी तोकिएको छैन। कांग्रेसबाट विद्रोह गरेर एमालेको समर्थनमा शनिबार कार्की कोशीको मुख्यमन्त्री नियुक्त भएका हुन्। कांग्रेसबाट विद्रोह गरेका ८ र एमालेका ३९ सहित ४७ प्रदेश सांसदको सनाखत गराएर प्रदेश प्रमुख खापुङले कार्कीलार्ई शनिबार मुख्यमन्त्री नियुक्त गरेका हुन्। कोशी प्रदेशका नवनियुक्त मुख्यमन्त्री केदार कार्कीले सबै राजनीतिक दलको सहयोग लिएर संघीयता पूर्ण कार्यान्वयनमा लाग्ने लक्ष्य रहेको बताएका छन्। उनले प्रदेशवासीमा सुशासनको प्रत्याभूति गराउँदै सहजरूपमा प्रदेश सरकारको प्रभावकारी सेवा प्रवाह गरी प्रदेशवासीलार्ई संघीयताको अनुभूति गराउनु नै आफ्नो प्रमुख उद्देश्य रहेको बताए। उनले कोशीको राजनीतिक संकट हटेको दाबीसमेत गरे। कोशीमा प्रदेशसभा विघटन हुन्छ कि मध्यावधिमा जान्छ भन्ने चिन्ता तत्काल हटेको मुख्यमन्त्री कार्कीको भनाइ छ। प्रदेशसभा विघटन हुन्छ कि मध्यावधिमा जान्छ भन्ने जनतामा चिन्ता र चासो थियो, उनले भने, राज्यको ढुकुटी खर्च हुने पो हो कि भन्ने चिन्ता हटेको छ। उनले कोशीमा राजनीतिक संकट समाधान भएको बताए। मुख्यमन्त्री कार्कीले कोशीमा सहमतिको सरकार बन्ने बताए। उनले सहमतिको सरकारका लागि ढोका खुला रहेको बताउँदै भने, यसअघिका मुख्यमन्त्रीले पनि सहमतिको सरकारका लागि आह्वान गरेका थिए। सहमतिको सरकार लागि ढोला खुला छ। मुख्यमन्त्री कार्कीले प्रदेशमा देखिएका सामाजिक, सांस्कृतिकलगायत विभिन्न विषयमा वार्ता, छलफल र सहमतिका आधारमा टुंगो लगाउने बताए। उनले प्रदेशको समृद्धिका लागि हातेमालो गर्दै अगाडि जाने पनि जनाए। उनले भौतिक विकास मात्रै नभइ मानवीय विकास पनि सरकारको प्राथमिकतामा रहने उल्लेख गरे। उक्त अवसरमा निवर्तमान मुख्यमन्त्री हिक्मत कार्कीले प्रदेशमा सुशासन र शान्तिसँगै स्थिरताका लागि कांग्रेस र एमालेको सहकार्य भएको बताए। प्रदेशमा शान्तिसुरक्षा कायम गर्न र सामाजिक सद्भाव खल्बलाउने काम निस्तेज पार्न सवै दलहरूसँग सहकार्य गर्न आफूहरू तयार रहेको उनले बताए। सवै दलहरूलार्ई सँगै लिएर हिँड्नुपर्ने मर्मलार्ई बलियो बनाउन एमाले जुनसुकै त्याग गर्न तयार रहेको बताए। माओवादी सरकारमा आए के गर्ने भन्ने प्रश्नमा उनले भने, पछि भन्ने छौं।"
कोसीका मुख्यमन्त्री कार्कीले बुधबार विश्वासको मत लिने,विराटनगर : कोसी प्रदेशका मुख्यमन्त्री केदार कार्कीले आगामी बुधबार प्रदेशसभाबाट विश्वासको मत लिने भएका छन्। गठबन्धनबाट विद्रोह गरेका कांग्रेसका ८ र एमालेका ३९ जना प्रदेशसभा सदस्यको समर्थनमा कार्की गत शनिबार प्रदेशको मुख्यमन्त्री बनेका हुन्। उनले आइतबार पद तथा गोपनीयताको सपथ लिए। एमालेका रामबहादुर राना र कांग्रेसका शम्शेर राईलाई मन्त्रीसमेत नियुक्त गरे। कार्की संविधानको धारा १६८ को उपधारा ५ बमोजिम मुख्यमन्त्री नियुक्त भएका हुन्। यसअघि नियुक्त भएका प्रदेशका मुख्यमन्त्रीभन्दा चाँडै उनले विश्वासको मत लिन लागेका छन्। गठबन्धन र कांग्रेसको आधिकारिक निर्णयविपरीत उत्रिएका कार्कीलाई कांग्रेसभित्रका विद्रोही तथा एमालेका प्रदेशसभा सदस्यले मुख्यमन्त्री बन्न सहयोग गरेका थिए। अहिले सत्ता गठबन्धनले कार्की आफ्नै मुख्यमन्त्री भएको बताउँदै आएको छ। एमालले आफ्नो समर्थनमा उनी मुख्यमन्त्री बनेको बताइरहेको छ। गठबन्धन र एमालेको दबाबका कारण कार्कीले तत्कालै प्रदेशसभाबाट विश्वासको मत लिन खोजेको उनीनिकट स्रोतले बतायो। कार्कीलाई गठबन्धनले आफ्नै मुख्यमन्त्रीका रूपमा स्वीकार गरेको छ। गठबन्धन कायम राख्न पनि कार्कीमाथि दबाब बढेको छ। त्यस्तै एमालेले आफूहरूसँग भएको सहमतिका आधारमा मात्र अगाडि बढ्न दबाब दिएको छ। दुवै पक्षको दबाबमा परेका कार्कीले प्रदेशसभा नियमावली २०७४ को नियम १२८ बमोजिम विश्वासको मत लिने प्रस्तावसँग सम्बन्धित सूचना प्रदेशसभा सचिवालयमा दर्ता गराएका छन्। विश्वासको मत लिने प्रस्तावमाथि छलफल हुनुभन्दा दुई दिनअगाडि त्यससँग सम्बन्धित सूचना प्रदेशसभा सचिवलाई दिनुपर्ने व्यवस्था छ। सोही व्यवस्थाअनुसार कार्कीले प्रदेशसभामा सूचना दर्ता गराएका हुन्।
दलले देश र जनतालाई केन्द्रमा राखेर काम गर्नुपर्छ : डा भट्टराई,"चितवन : नेपाल समाजवादी पार्टीका अध्यक्ष एवं पूर्व प्रधानमन्त्री डा बाबुराम भट्टराईले दलहरुले देश र जनतालाई केन्द्रमा राखेर काम गर्नुपर्ने बताएका छन्। पारिवारिक भेटघाटका क्रममा आज चितवन आएका उनले पत्रकारसँग कुराकानी गर्दै सबै दलले देश र जनतालाई केन्द्रमा राख्न नसक्दा राजनीतिक अस्थिरता बढेको बताए। 'देश र जनतालाई केन्द्रमा राख्न नसक्नुको परिणाम कोशी प्रदेशमा देखिएको छ', अध्यक्ष भट्टराईले भने, 'दलका नेताले आफ्नो दल, गुट र सत्तालाई केन्द्रमा राखेर विधि र पद्दतिलाई मिच्ने काम भएको छ ।' यसले लोकतन्त्रको हित नहुने उनको भनाइ थियो । हामीले अपनाएको शासकीय प्रणालीले कसैलाई पनि बहुमत नदिने भन्दै भट्टराईले भने, 'दलहरुले पहिलेनै समझदारी गरेर निश्चित अवधिको निम्ति गठबन्धन टिकाउने काम गर्नुपर्यो, कि त निर्वाचन प्रणाली बदल्नु पर्यो । गठबन्धनको जुन मर्म छ त्यस अनुसार गठबन्धनमा रहेका दल र नेतृत्व गरेको सरकार चल्न सकेको देखिँदैन ।' अहिले देशको अर्थतन्त्र जटिल मोडमा रहेको बताउँदै अध्यक्ष भट्टराईले सरकारले गम्भीर भएर समस्या समाधान गर्न लाग्नुपर्नेमा जोड दिए। देशलाई तीव्र औद्योगीक विकासको गतिमा लान नसक्दा अर्थतन्त्र कमजोर बन्दै गएको उनको भनाइ थियो ।"
सवारी दुर्घटना हुँदा १८ जना घाइते,उदयपुर : उदयपुरमा हायस गाडी दुर्घटना हुँदा १८ जना घाइते भएका छन्। दुर्घटनामा दुईको अवस्था गम्भीर छ। मदन भण्डारी लोकमार्गको उदयपुरगढी गाउँपालिका७ अधेरी जंगलमा सोमबार बाग्मती प्रदेश ०१००४ क २०७६ नम्बरको हायस गाडी दुर्घटना हुँदा उनीहरु घाइते भएका हुन्। काठमाडौंबाट झापा घरतर्फ आउने क्रममा गाडीको पछाडिको बाँया टायर खुस्किएर अनियन्त्रित भएपछि दुर्घटना भएको जिल्ला प्रहरी कार्यालयका प्रमुख एसपी रमेश थापाले जानकारी दिए। दुर्घटनामा परेर सिन्धुलीको सुनकोशी गाउँपालिका५ का २३ वर्षीय चालक सागर ठकुरी र पाँचथर फिदिम नगरपालिका६ का ७२ वर्षीय बलवीर बिक गम्भीर घाइते भएका छन्। उनीहरूलाई जिल्ला अस्पतालमा सामान्य उपचारपछि विराटनगरस्थित न्युरो अस्पतालमा रेफर गरिएको छ। अनियन्त्रित भई दुर्घटना भएको गाडी सडकबाट ५ मिटर बायाँतर्फको रुखमा ठोकिन पुगेको छ। दुर्घटनालगत्तै स्थानीय र अस्थायी प्रहरी पोष्ट संगमचोकको सहयोगमा जिल्लाबाट खटिएको प्रहरीको टोलीले उद्धार गरेको थियो। दुर्घटनाबारे अनुसन्धान भइरहेको एसपी थापाले बताए।
कञ्चनपुरमा चट्याङ लागेर आमाछोरी घाइते,"महेन्द्रनगर : कञ्चनपुरको बेलौरीमा चट्याङ लागेर आमा छोरी घाइते भएका छन्। सोमबार बेलौरी नगरपालिका२ स्थित टेडुवा बस्ने ५५ वर्षीया फुतिया चौधरी र उनकी छोरी २१ वर्षीया पुष्पा चौधरीमाथि चट्याङ पर्दा घाइते भएको जिल्ला प्रहरी कार्यालय कञ्चनपुरका प्रवक्ता प्रकाश डाँगीले बताए। 'खेतमा काम गरिरहेको अवस्थामा चट्याङ पर्दा आमा, छोरी घाइते भएका हुन्। दुवै जनाको धनगढीस्थित अस्पतालमा उपचार भइरहेको छ,' उनले भने। घाइतेको बेलौरीस्थित श्रीपुर प्राथमिक स्वास्थ्य केन्द्रमा उपचार सम्भव नभएपछि धनगढी लगिएको हो।"
सिर्सिया नदी प्रदूषण गर्ने उद्योगहरूमा सिलबन्दी गर्ने महानगरको निर्णय,"वीरगन्ज : आउँदो तिहार तथा छठ पर्व अगाडि नै सिर्सिया नदी प्रदूषण नरोकिए सिलबन्दी गरेर उद्योगलाई कारबाही गर्ने निर्णय वीरगन्ज महानगरपालिकाले गरेको छ। वीरगन्ज महानगरपालिकामा सोमबार उद्योगी व्यवसायी, जिल्ला प्रशासन कार्यालय, जिल्ला प्रहरी कार्यालयका प्रतिनिधि बीच बसेको बैठकले उद्योगहरूबाट निस्कने रसायनयुक्त लेदो र पानी तथा फोहोरवस्तु प्रशोधन गरेर मात्रै नदीमा फाल्नुपर्ने र त्यसो गरेको नपाए सम्बन्धित उद्योगमा सिल गरी नियम बमोजिम जरिवाना तिराउने निर्णय गरेको हो। वीरगन्ज महानगरपालिकाका मेयर राजेशमान सिंहले नदी प्रदूषण नगरे उद्योगमा सिलबन्दी गरेर कारबाही गर्ने निर्णय भएको बताए। यस्तो निर्णय भएपछि बैठकमा सहभागी उद्योगीहरूले सिर्सिया नदीमा भइरहेको प्रदूषण नियन्त्रणका लागि आवश्यक काम गर्न आफूहरू पनि तयार रहेको आश्वासन दिए । यसअघि सोमबारै बिहान महानगरपालिकाका मेयर सिंहको नेतृत्वको टोलीले सिर्सिया नदी प्रदूषणमा गर्नेमध्येका ६ वटा उद्योगको स्थलगत अनुगमन गरेको थियो। विगतमा बारम्बार अनुगमन हुँदा समेत उद्योगीहरूले नदी प्रदूषण गर्न नछाडेपछि सोमबार बिहान मेयर सिंह आफै अनुगमनमा निस्किएका थिए। अनुगमनपछि सोमबार दिउँसो मेयर सिंहले नदी प्रदूषण गराउने उद्योगका सञ्चालकहरूलाई महानगरपालिका कार्यालयमा बोलाएर नदी प्रदूषण रोक्न चेतावनीसहितको निर्देशन दिए। बैठकले वीरगंज महानगरभित्र सञ्चालित हरेक उद्योगले ६६ महिनामा स्वअनुगमन मूल्यांकन प्रतिवेदन महानगरमा बुझाउनुपर्ने निर्णय पनि गरेको छ। यस्तै उद्योगीहरूले सिर्सिया नदीमा प्रदूषण गर्न नरोके वीरगन्ज महानगरपालिका र वातावरण संरक्षण ऐन २०७७ तथा वातावरण नियमावलीले तोकेबमोजिमको कारबाही प्रक्रिया अघि बढाउने निर्णय पनि बैठकमा भएको मेयर सिंहले जानकारी गराए। बैठकमा मेयर सिंहले वीरगन्जकै लाइफ लाइनका रूपमा रहेको सिर्सिया नदी प्रदूषण उद्योगीहरूले गरिरहेको भन्दै अब प्रदूषण गरेको भेटिए ठाउँको ठाउँ कारबाही गर्ने गरी संयन्त्र तयार पार्ने पनि बताए। बैठकमा सिर्सिया नदी प्रदूषण गर्ने उद्योगमध्येका श्री सिद्धि टेक्सटायल्स, अरनिको प्रोसेसिङ, पाना पेपर्स, न्यू पशुपति इन्डस्ट्रिज, मरियम लेदर्स र ग्लोबल लेदर्सका सञ्चालकले आफूहरू उद्योगबाट निस्कने फोहोर पानी प्रशोधन गरेर मात्रै नदीमा मिसाउन तयार रहेको बताए। महानगरले नदी प्रदूषण नियन्त्रणका लागि गरिरहेको काम सह्रानीय रहेको भन्दै उद्योगीहरूले आफूहरू पनि उद्योगमा पानी प्रशोधन केन्द्र राख्न र बोरिङबाट सफा पानी नदीमा हाल्ने व्यवस्था मिलाउन तयार रहेको बताए। बैठकमा अरनिको प्रोसेसिङ उद्योगका सोचन प्रसाद यादव, ग्लोबल लेदरका सरोज चौरसिया, सिद्धि टेक्सटायल्स र न्यु पशुपति इण्डस्टिजका अशोक मित्तल, मरियम लेदरका बालमुकुन्द चौधरी, पाना पेपर्स वकर्सका सुभाष पटेल लगायतको सहभागिता रहेको थियो। महानगरपालिकाले यसअघि सिर्सिया नदी प्रदूषण गरेका ५ वटा उद्योगलाई गत चैत दोस्रो साता ३३ लाख रुपैयाँ जरिवाना गरेको थियो। बाराको रामवनबाट सुरु भई पर्साको वीरगन्ज महानगर हुँदै सीमावर्ती भारतको रक्सौलसम्म बगेकाो सिर्सिया नदी विगत तीन दशकदेखि प्रदूषण र अतिक्रमणको चपेटामा पर्दै आएको छ। नदीलाई प्रदुषाणमुक्त गर्न माग गर्दै वातवरण र पर्यावरणप्रेमी तथा सामाजिक अभियन्ताहरूले विगत एक दशकदेखि दवावमुलक कार्यक्रम गर्दै आइरहेको भए पनि नदीको प्रदूषण हाल सम्म रोकिएको छैन।"
काठमाडौं उपत्यकाका शक्तिपीठमा भक्तजनको घुइँचो,"काठमाडौं : नवरात्र सुरु भएदेखि नै काठमाडौं उपत्यकामा रहेका विभिन्न शक्तिपीठमा भक्तजनको घुइँचो लाग्ने गरेको छ। उपत्यकाका नक्साल भगवती, शोभा भगवती, भद्रकाली, मैतीदेवी, कालिकास्थान, संकटा, नरदेवीलगायत विभिन्न मन्दिरमा रङ्गीचङ्गी बत्तीले सजाइएको छ। राष्ट्रप्रमुखले विभिन्न शक्ति पीठको दर्शन गर्ने क्रममा पहिलो पुग्ने शक्तिपीठ नक्साल भगवती मन्दिरमा पनि रङ्गीचङ्गी बत्तीले सजाइएको छ। बिहान दर्शनार्थीको बाक्लो उपस्थिति हुने मन्दिरमा साँझ बत्ती बलेपछि झनै उपस्थिति बढ्ने गरेको नक्साल भगवती सामुदायिक सदनका अध्यक्ष सुरेशमान श्रेष्ठले जानकारी दिए। उनले भने, 'प्रमुख शक्तिपीठमध्येको एक शक्तिपीठलाई स्थानीयले राम्रोसँग संरक्षण गरेका छौं। अझ दसैंको बेला बढी भक्तजनको उपस्थिति हुने समयमा मन्दिरलाई सरसफाइसँगै आकर्षक बनाउन रङ्गीचङ्गी बत्तीले सजाएका छौं। जसले गर्दा बिहान मन्दिरमा दर्शन गर्न आउने भक्तजन साँझ फोटो खिच्न आउनुहुन्छ।' सोह्र भुजायुक्त देवीको मूर्ति रहेको भगवती दुर्गाकैरुपमा पुजिने नक्साल भगवतीप्रति काठमाडौं उपत्यकाका भक्तजनको ठूलो आस्था रहेको मन्दिरका पूजारी निलिक महर्जनले बताए। उनले भने, 'दुर्गाकैरूपमा पुजिने नक्साल भगवतीप्रति भक्तजनको ठूलो आस्था छ।' हिजोआज दसैंको समय भएकाले साँझको समयमा त झन मन्दिर साँच्चिकै सुन्दर देखिएको प्रशान्त रजकले जानकारी दिए। 'मन्दिर सुन्दर देखिएको छ। भगवती दुर्गाकैरूपमा पुजिने नक्साल भगवतीप्रति काठमाडौं उपत्यकाका भक्तजनको आस्था रहेको पाइन्छ।' यो मन्दिरको स्थापना लिच्छविकालमा भएको किम्बदन्ती रहेको छ। उपत्यकाका नक्साल भगवती, शोभा भगवती र नाला भगवतीमा एकै प्रकारका मूर्ति राखिएका छन्। यी तीनवटी देवीलाई दिदीबहिनी मान्ने चलन रहेको स्थानीयवासी बताउँछन्।"
सगरमाथा क्षेत्रमा सम्पर्कविहीन जर्मन नागरिक ५ दिनपछि फेला,"सोलुखुम्बु : सगरमाथा क्षेत्रमा सम्पर्कविहीन जर्मन नागरिक ५ दिनपछि फेला परेका छन्। गत शुक्रबारदेखि सोलुखुम्बुको खुम्बु क्षेत्रमा सम्पर्कविहीन बनेका जर्मनी नागरिक डासाखर गम आज सोमबार लबुचेमा फेला परेको प्रहरी श्रोतले बताएको छ। एक्लै खुम्बु भ्रमणमा आएका गमलाई लबुचेस्थित एक होटलमा बिरामी अवस्थामा फेला पारिएको बताइएको छ। गत शुक्रबार काठमाडौंबाट जहाज मार्फत लुक्ला ओर्लिएका ७६ वर्षीय गम त्यसपछि सम्पर्कविहीन भएको भन्दै नेपाल स्थित जर्मन दूतावासले सोलुखुम्बु प्रहरीलाई खबर गरेका थिए। त्यसपश्चात नेपाल प्रहरी, सगरमाथा राष्ट्रिय निकुञ्ज, नेपाल मानव अधिकार संगठन लगायतले खोजी कार्यलाई तीव्र पारेको थियो। सो विषयमा थप अनुसन्धान भइरहेको सोलुखुम्बु प्रहरीले जनाएको छ।"
सहायक रथी यमप्रसाद अधिकारीलाई प्रधानसेनापति बनाउने कुरा हल्लामात्रै : रक्षामन्त्री,"काठमाडौं : उपप्रधान एवं रक्षामन्त्री पूर्णबहादुर खड्काले सेनाका सहायक रथी यमप्रसाद अधिकारीलाई प्रधानसेनापति बनाउने भन्दै गलत सूचना प्रवाह भएको बताएका छन्। काठमाडौंमा आयोजित एक कार्यक्रममा बोल्दै रक्षामन्त्री खड्काले सेनाको नियमावली चलाएर अधिकारीलाई प्रधानसेनापति बनाउने प्रपञ्च भन्दै गलत सूचना प्रवाह भएको बताएका हुन्। उनले सेनाको नियम प्रक्रिया अनुसार उमेर र अवधिले भ्याउँदा पदावधि थप्ने सैनिक, ऐन,नियमको व्यवस्था रहेको स्पष्ट पारे । सैनिक नियमका आधारभन्दा दायाँबायाँ सरकार जाने कल्पना पनि गर्न नसकिने भन्दै खड्काले यमप्रसाद अधिकारी प्रधानसेनापति बन्ने सम्भावनाको कुरा सबै गलत भएको जिकिर गरे। गलत सूचनाका आधारमा बनेको समाचारले भ्रम सिर्जना गरेको उनको भनाइ छ। उनले वर्तमान सरकारले मुलुकको संविधान ऐन कानुन नियम दायाँबायाँ गर्ने कल्पना पनि गर्न नसक्ने जिकिर गरे। उनले भने,'अहिले गलत सूचनाको आधारमा मिडियाहरूले त्यसलाई महत्व दिएर समाचार प्रकाशित गरेर संस्थाका बारेमा नकारात्मक प्रभाव पारेको छ। नेपाली सेनाको एकजना सहायक रथीको बढुवा र म्याद थपेको विषयलाई लिएर ठूलो समाचार बन्यो। पार्टीहरुमा छलफल भए। सहायक रथी यमप्रसाद अधिकारी १० वर्षअघि युद्धमा रहेको मुलुकलाई शान्तिको रुपान्तरण गर्ने दलहरुको सहमतिबाट तत्कालीन माओवादी लडाकुहरूलाई नेपाली सेनामा समायोजन गर्ने सहमतिअनुरुप,तोकिएको मापदण्ड र भएको सहमति, नेपाली सेनाको परम्परा,संस्थागत थिती, सैनिक ऐन नियमलाई प्रतिकूल असर नपर्नेगरी समायोजनको बन्दोबस्त गरियो। त्यो कुरा अघि बढियो। त्यही क्रममा यमप्रसाद अधिकारीलाई २०७६ सालको सरकारले अतिरिक्त सहायक रथीको पद सृजना गरेर बढुवा गर्यो। सहायकरथीको पदावधि ७ वर्षको हुन्छ। ४ वर्ष पुग्दा हामी सरकारमा पुग्यौं। उमेरले अवधि भ्याउँदा एक पटकलाई तीनवर्ष पदावधि सैनिक नियम व्यवस्था छ। त्यसका लागि सेनाको एउटा बोर्डले सम्बन्धित अधिकृतको कार्याकालको भूमिकाको प्रभावकारिताको मूल्यांकन गरेर बढुवाका लागि सिफारिस गर्छ। प्रधानसेनापतिले सिफारिसको आधारमा रक्षामन्त्रालयमा सिफारिस पठाउनुहुन्छ। रक्षामन्त्रालयले परिक्षण गर्छ। अनि मन्त्रिपरिद्मा गएर एकपटकलाई पदावधि थपिने प्रचलनअनुसार अधिकारीको पनि सहायक रथी २०७६ बढुवा भयो। अहिले ३ वर्षका लागि मन्त्रिपरिषदले सहायक रथीमा पदावधि थप्यो। अहिले सेनाको नियमावली चलाएर के के गरेर अधिकारीलाई प्रधानसेनापति बनाउने प्रपञ्च बनाइयो। ' अधिकारी माओवादीका पूर्वलडाकु हुन्। माओवादी लडाकुहरूको सेनामा समायोजन हुँदा अधिकारीले महासेनानीको दर्जा पाएका थिए।सेनामा समायोजना भएका १ हजार ३१३ जना माओवादी लडाकुहरूमध्येबाट उनले सबैभन्दा उपल्लो दर्ताको महासेनानी पद पाएका थिए। २०७६ असोज १ गतेको मन्त्रिपरिषद बैठकले अधिकारीलाई सहायक रथीमा बढुवा गरेको थियो। नेकपा एमालेका अध्यक्ष केपी शर्मा ओली नेतृत्वको सरकारले अधिकारीलाई एक पटकका लागि विशेष पद सृजना गरी बढुवा गरेको थियो। यही असोज १ गतेदेखि अवकासमा जान लागेका अधिकारीको पदावधि तीन वर्ष थपिदिएको छ। विशेष पद सृजना गरी सहायक रथीमा पदोन्नति भएका अधिकारीको सरकारले पदावधि थपिदिएपछि प्रधानसेनापति बनाउन राजनीतिक चलखेल सुरू भएको स्रोतको भनाइ छ।"
म्याग्दीका छ वटा सडक कालोपत्रे हुने,"म्याग्दी : गण्डकी प्रदेश सरकारले चालु आर्थिक वर्षमा जिल्ला छ वटा ग्रामीण सडक कालोपत्रे र स्तरोन्नति गर्ने भएको छ। प्रदेश सरकार अन्तरगतको भौतिक पूर्वाधार विकास तथा यातायात व्यवस्था मन्त्रालयले बहुवर्षीय ठेक्कामार्फत कार्यान्वयन हुने छवटा योजना छनोट गरिएको जनाएको छ। उक्त मन्त्रालयका मन्त्री रेशमबहादुर जुग्जालीले चालु आर्थिक वर्षभित्रै बहुवर्षीय ठेक्का आह्वान र सम्झौता गरी निर्माणको काम सुरु गरिने जानकारी दिए। 'बहुवर्षीय ठेक्का लगाउन योजना छनोट गरेर कार्यान्वयनका लागि प्रक्रिया अघि बढाइसकिएको छ,' उनले भने 'म्याग्दीका छ वटा नयाँ सडक कालोपत्रे र स्तरोन्नति गर्ने काम यसै वर्षदेखि सुरु हुन्छ।' चालु आर्थिक वर्षमा विनियोजन भएको बजेटलाई कूल अनुमानित लागतको २० प्रतिशत मानेर स्रोत सुनिश्चित र बहुवर्षीय ठेक्कामार्फत कार्यान्वयनका लागि तयारी गरिएको मन्त्री जुग्जालीले जानकारी दिए। पाँच करोड रुपैयाँ बजेट विनियोजन भएको दरवाङमुनाढोरपाटन सडकलाई २५ करोड, चारचार करोड बजेट रहेको दरवाङबिमदिच्याम र बेनीतोरीपानी हुँदै पाखापानी जोड्ने सडकलाई २०२० करोड रुपैयाँको स्रोत सुनिश्चित गरेर बहुवर्षीय ठेक्का आह्वानको तयारी भएको छ। दुईदुई करोड बजेट रहेको दरवाङअदिभाराडाडागाउँसोलेतमानबुर्तिवाङ, हाँडेभिरबगरफाँटदूधेखोला हल्लेगौडाडोलेमुसुङबाग्लुङ र पखेरबरजा सडकका लागि पनि १०१० करोड बजेट सुनिश्चित गरिएको मन्त्री जुग्जालीले बताए। म्याग्दीका छ वटा स्थानीय तहका ४५ वडामध्ये धवलागिरि गाउँपालिका१ मा पर्ने गुर्जा मात्र सडक सञ्जालमा जोडिएको छैन। गुर्जालाई सडक सञ्जालमा जोड्न प्रदेश, संघीय सरकार र गाउँपालिकाले दुईदुई करोड रुपैयाँ बजेट विनियोजन गरेका छन्। २०५४ सालदेखि सडक सञ्जालमा जोडिएको जिल्लाभर हालसम्म करिब ४० किलोमिटर सडक छ। जिल्लाका ६८ वटा सडक, तीन वटा झोलुंगे पुल र सात वटा सडक पुलसम्बन्धी आयोजनाका लागि चालु आर्थिक वर्षमा ७३ करोड रुपैयाँ बजेट विनियोजन भएको प्रदेश सांसद हरिबहादुर भण्डारीले बताए। पूर्वाधार विकास कार्यालयका प्रमुख विष्णुप्रसाद पौडेलले बजेट विनियोजन भएका योजनाको सर्वेक्षण, पहिले तयार भएका विस्तृत परियोजना प्रतिवेदन (डीपीआर)को पुनरावलोकन सकेर ठेक्कामार्फत कार्यान्वयनका तयारी गरिएको जानकारी दिए। रासस"
तीन दिनमा डेढ लाख यात्रु उपत्यकाबाट बाहिरिए,"काठमाडौं : नेपालीहरूको महान् पर्व दसैं मनाउनका लागि तीन दिनमा एक लाख ५० हजार यात्रुले उपत्यकाबाट बाहिरिएका छन्। घटस्थापनादेखि नै अधिकाशं विद्यालय, कलेज र संघ संस्था बन्द भएपछि दसैं मनाउनका लागि यात्रु जन्मघर जान थालेका हुन्। काठमाडौं उपत्यका ट्राफिक प्रहरी कार्यालयका प्रवक्ता, प्रहरी वरिष्ठ उपरीक्षक राजेन्द्रप्रसाद भट्टले पछिल्लो तीन दिनमा एक लाख ५० हजार तीन सय नौ यात्रु उपत्यकाबाट बाहिरिएको जानकारी दिए। उनका अनुसार असोज २७ बिहान ६ बजेसम्म ४७ हजार छ सय ४३, असोज २८ गते बिहान ६ बजेसम्म ५१ हजार दुई सय ७९ र आज बिहान ६ बजेसम्म ५१ हजार तीन सय ८७ यात्रु बाहिरिएका छन्। ट्राफिकले अघिल्लो दिन बिहान ६ बजेदेखि भोलिपल्ट ६ बजेसम्मको रेकर्ड राख्दै आएको छ। ट्राफिक प्रहरीले उपत्यका बाहिरिने यात्रुको सहजताका लागि काठमाडौं उपत्यकाभित्रका १५ स्थानमा यात्रु सहायता कक्ष सञ्चालन गरेको छ। चाडपर्वको यातायात सहजताका लागि ट्राफिक प्रहरीले काठमाडौं उपत्यकाभित्र एक हजार आठ सय जनशक्ति परिचालन गरेको प्रवक्ता भट्टले बताए। काठमाडौंको गोंगबुस्थित नयाँ बसपार्कमासमेत घर जाने यात्रुको भीड लागेको छ। नयाँ बसपार्क सञ्चालन गरेको लोत्से बहुद्देश्यीय प्रालिका प्रवक्ता पंकज मल्लले हाल दैनिक २५ हजारभन्दा बढी यात्रु नयाँ बसपार्कबाट बाहिरिन थालेको बताए। 'लामो तथा मध्यम दूरीका सवारीसाधनमा अत्याधिक भीड लागेको छ, हामीले अहिले नयाँबसपार्कबाट बस छुट्ने समयसमेत अन्य समयको भन्दा अगाडि सारेका छौँ,' उनले भने। दसैंका लागि हालसम्म ७० हजार यात्रुले अग्रिम टिकट काटिसकेको लोत्से बहुद्देश्यीय प्रालिका महाप्रबन्धक सुनिल कुँवरले जानकारी दिए। सरकारले दसैंको यातायात व्यवस्थापनलाई सहज बनाउनका लागि असोज २६ गते देशैभरका सार्वजनिक सवारी साधनमा रुट परमिटसमेत खुला गरिसकेको छ । नेपाल यातायात व्यवसायी राष्ट्रिय महासंघका वरिष्ठ उपाध्यक्ष सरोज सिटौलाले अहिलेको अवस्था हेर्दा विगतका वर्षभन्दा धेरै यात्रुहरू बाहिरिने अनुमान रहेको बताए। यात्रुलाई सहज रुपमा गन्तव्यस्थल जानका लागि महासंघले केही बससमेत थप गरेको उनको भनाइ छ।"
अर्थतन्त्र मन्दीमा पुग्यो : पूर्वअर्थमन्त्री पौडेल,"बुटवल : पूर्व अर्थमन्त्री विष्णु पौडेलले मुलुकको अर्थतन्त्र मन्दीमा पुगेको बताएका छन्। पछिल्लो छ महिनाको आर्थिक परिसूचकले अर्थतन्त्र मन्दीमा धकेलिएको देखाएको भन्दै यसमा सुधार नथालिए जोखिम झन बढ्ने बताए। पछिल्लो छ महिनाको आर्थिक वृद्धिदर नकारात्मक छ, यसले अर्थतन्त्र शिथिल भन्दा पनि मन्दीमा पुगेको देखाउँछ, उनले भनेलक्ष्य अनुरुपका राजश्व संकलन हुन नसक्नु जोखिम हो। यस्तो अवस्थामा पनि सरकारले अर्थतन्त्रको समस्या पहिचान गर्न नसकेको भन्दै चिन्ता व्यक्त गरे। बुटवलमा सोमबार रूपन्देही उद्योग संघको ४५ औं साधारण सभा तथा २३ औं अधिवेशनको उद्घाटन गर्दै उनले माग, आपूर्ति र उत्पादनमा तालमेल नभइरहेको बताए। माग र आपूर्ति कम भइरहेको छ, उद्योगहरूले ५० प्रतिशत क्षमतामा पनि उत्पादन गर्न सकिरहेका छैनन्,' उनले भने। सरकार भने आयात घटिरहेकोमा दंग परिएको भन्दै उनले यसले सरकार अर्थतन्त्रप्रति गम्भीर नदेखिएको बताए। नेपालको आयातमुखी राजश्व रहेको भन्दै आयात कम हुँदाका समस्यामा सरकार समीक्षा नै गर्न नसकेको उनले उल्लेख गरे। आयात बढ्दा मात्रै उद्योग चल्छन्, व्यापार फस्टाउँछ, रोजगारीको सिर्जना हुन्छ, उनले भने,किन भने नेपाली उत्पादन कच्चा पदार्थका आयातबाट नै भइरहेको छ। आयात कम हुँदा उत्पादन कम हुन्छ भन्ने सरकारले बुझ्नै नसकेको भन्दै उनले चिन्ता व्यक्त गरे। अर्थतन्त्र संकुचन भई नागरिक अफ्ठ्यारोमा पर्दा सरकार भर्ने चिर्कटो सम्झौतामा केन्द्रित भई सत्ता जोगाउन अभिप्रेरित रहेको आरोप लगाए। सत्ता र शक्ति बचाउनका लागि चिर्कटो सम्झौता गर्दा गर्दै राष्ट्रको अर्थतन्त्र भयावह हुँदा पनि त्यसतर्फ सोच्ने सरकारलाई फुर्सद नभएको उनले दावी गरे। सरकारलाई देशको अर्थतन्त्रका समस्याबारे कुनै मतलव छैन, चासो छैन, सत्ता र सरकार टिकाउने, कागजमा लेखेको चिर्कटो सम्झौता गर्दा ठिक्क छ, देशको अर्थतन्त्र र उद्योगी व्यवसायीका बारेका कहाँ छलफल गर्छ ? सरकारको ध्यान यो गठबन्धन जोगिनुपर्यो भन्नेमा मात्र केन्द्रित छ। उनले भने। नेपाल उद्योग परिसंघका केन्द्रीय उपाध्यक्ष राजेश अग्रवालले अर्थतन्त्रको सुधारमा राज्य गम्भीर नभएको भन्दै चिन्ता व्यक्त गरे। उद्योगीहरू उत्पादन बढाउन नसकिरहेको तर बैंकको ब्याज तिर्न नसक्दा लिलामीमा जाने प्रक्रिया बढिरहेको भन्दै चिन्ता व्यक्त गरे। बलियो प्रमाणबिना उद्योगीलाई प्रहरीकहा थुन्ने कुरा जायज छैन, उनले भने,अनायकमै थुनेर उद्योगी तर्साउने काम गर्नुहुँदैन। अग्रिम धरौटी लिएर अदालतले छानबिनको फैसला दिएपछि मात्रै कारबाही हुनुपर्छ,' उनले भने। उद्योगी अग्रवालले उत्पादन बढाउने वातावरण बनाउन सरकारलाई आग्रह गरे। लगानीको संरक्षण नहुने त्रास भइरहेको उनको भनाइ छ। रुपन्देही उद्योग संघका अध्यक्ष माधव पौडेलले उत्पादन, बजारीकरणका समस्यामा उद्योगी परिरहेको भन्दै अब उत्पादनभन्दा बन्द गर्नुपर्ने जोखिम बढिरहेको उनले बताए।"
चाडपर्व लक्षित सुरक्षा सतर्कता : बैंक तथा वित्तिय संस्थामा बढाइयो निगरानी,"विराटनगर : चाडपर्वलाई मर्यादित, व्यवस्थित र सुरक्षित बनाउन मोरङमा सुरक्षा सक्रियता बढाइएको छ। कोशी प्रदेशको राजधानी विराटनगर मोरङमै पर्छ। विराटनगर मानवीय चहलपहल, भीडभाड तथा आर्थिक गतिविधि धेरै स्थानभित्र पर्छ। बैंक, वित्तिय संस्था एवं आर्थिक गतिविधि धेरै हुने ठाउँ र महत्वपूर्ण प्रतिष्ठानहरूमा २४ घण्टा नै निगरानी गर्न थालिएको मोरङ प्रहरीका प्रवक्ता डीएसपी रन्जनकुमार दाहालले जानकारी दिए। उनका अनुसार सुनचाँदी पसल, सरकारी तथा गैर सरकारी कार्यालय, एटीएम बुथ, सार्वजनिक स्थल र पसलहरूमा सुरक्षा सतर्कता बढाइएको छ। चोरी, लुटपाट र डकैती हुनसक्ने सम्भावित स्थानमा प्रहरी उपस्थित बाक्लो बनाइएको दाहाल बताउँछन्। दसैं, तिहार, छैठ लगायतका चाडपर्वलाई लक्षित गरेर सबै ठाउँको सुरक्षा व्यवस्था कडा पारिएको उनले बताए। विशेष ढंगले सुरक्षा योजना तयार पार्दै प्रहरी सक्रियता बढाइएको डीएसपी दाहालको भनाइ छ। सुरक्षा व्यवस्था मजवुत बनाउन अपुग प्रहरी माथिल्लो कार्यालयबाट मगाइएको छ। मोरङ प्रहरी प्रमुख एसपी दीपक पोखरेलले चार्डपर्वमा सुरक्षाको उचित प्रबन्ध मिलाउन कुनै कसर बाँकी नराखिने बताए। सम्भावित र विगतमा भएका घटना एवं आपराधिक गतिविधिलाई मध्यनजर गर्दै त्यही हिसाबको सुरक्षा व्यवस्था मिलाइएको उनको भनाइ छ। एसपी पोखरेलका अनुसार चोरी, लुटपाट लगायतका अपराध एवं मदिरा सेवनका कारण हुनसक्ने झैझगडालगायत विभिन्न अपराध नियन्त्रणका लागि सादा पोसाक तथा हतियारसहितका प्रहरी परिचालन गरिएको छ। सुरक्षाका हिसाबले संवेदनशील मानिएका क्षेत्र तथा भित्री सडक र एकान्त स्थानमा प्रहरीको पिकेट ड्युटी, क्वीक रेस्पोन्स टिम तथा साइकल, मोबाइल र पैदल गस्ती परिचालन गरिएको छ। धार्मिक तीर्थस्थल, शक्तिपीठ, मठ मन्दिरलगायत भक्तजनहरूको भीडभाड एवं घुइँचो हुने स्थानको सुरक्षामा विशेष ध्यान दिइएको पोखरेल बताउँछन्। उनका अनुसार भीडभाडमा हुने चोरी, डकैती र लुटपाटका घटना, मादक पदार्थ सेवन (मापसे)बाट हुने झैझगडा एवं अपराध नियन्त्रण, कालो बजारी, इन्धन तथा दैनिक उपभोग्य वस्तुको कृतिम अभाव नियन्त्रण लगायतमा पनि प्रहरीले ध्यान दिइरहेको छ। चाडपर्वमा यातायातको सहज उपलब्धता, ट्राफिक व्यवस्थापन, तस्करी, हातहतियार तथा लागूऔषध र मदिराको अवैध ओसारपसार नियन्त्रण प्रहरीको प्राथमिकतामा छन्। त्यस्तै जुवा, तास लगायत गैह्रकानुनी खेलहरू र शान्ति भड्काउन खोज्नेलाई पूर्णरूपमा नियन्त्रणमा लिइने एसपी पोखरेल बताउँछन्। उनका अनुसार उद्योग, कलकारखाना, महत्वपूर्ण प्रतिष्ठान, लोकमार्ग तथा अन्य सहायक राजमार्गको सुरक्षा अवस्थामा कुनै कमी आउन नदिइ होटल, लज एवं रेष्टुरेन्टको नियमित चेकजाँचको व्यवस्था मिलाइएको छ। शंकास्पद व्यक्तिहरू एवं सार्वजनिक स्थलमा हुने गतिविधिको निगरानी, पटकाको ओसारपसार तथा बेचबिखन, सीमा क्षेत्रमा कडाइ, पकेटमारलगायत आपराधिक प्रवृत्तिका मानिसहरूको पहिचान र नियन्त्रण थालिएको प्रहरीले जनाएको छ। मापसे गरेर सार्वजनिक स्थलहरूमा होहल्ला एवं झैझगडा गर्नेलाई तत्काल नियन्त्रणमा लिएर कारबाही अघि बढाइने जानकारी पोखरेलले दिए। सवारी साधनमाथि आकस्मिक चेकजाँच सुरु गरिएको छ। प्रहरीले दुर्घटनामा कमी ल्याउन विभिन्न जनचेतनामुलक कार्यक्रम गर्न थालेको छ। अन्य सुरक्षा निकायसँग समन्वय गरेर चाडपर्वमा हुने चन्दा आंतक, ठगीजस्ता क्रियाकलाप नियन्त्रणमा सक्रियता बढाइएको एसपी पोखरेलले बताए। प्रहरीले चाडपर्वको मुखमा विभिन्न घटनाबाट बच्न सरोकारवाला निकायलाई सजग गराउँदै सबैलाई सर्तकता अपनाउन आग्रह गरेको छ। सीमा अपराध नियन्त्रणका लागि भारतीय काउण्टर पार्ट्ससँगको समन्वय र सहकार्यलाई पनि प्रहरीले प्राथमिकतामा राखेको छ। महिला, बालबालिका, अशक्त, ज्येष्ठ नागरिकविरुद्ध हुनसक्ने अपराधको रोकथाम तथा नियन्त्रणका लागि विभिन्न उपाय अवलम्बन गरिने भएको छ। चाडपर्वमा अत्यावस्यक सेवाका साधनहरू एम्बुलेन्स र दमकल तयारी अवस्थामा राखिने प्रहरीले जनाएको छ। कुनै पनि घटनामा परेर घाइते भएकाको उपचारका लागि सबै अस्पताललाई २४ घण्टा नै तयारी अवस्थामा राख्न स्थानीय प्रशासनसँग समन्वय भइसकेको प्रहरीले जनाएको छ। एसपी पोखरेलले सीसी क्यामेरामार्फत निगरानी बढाउँदै अपराध नियन्त्रणमा प्राविधिको प्रयोगलाई उच्च प्राथमिकतामा राखिएको जानकारी दिए। सीमा नाकाबाट हुने अवैध ओसारपसार नियन्त्रणका लागि प्रहरी सक्रियता बढाइएको उनको भनाइ छ। यसैबीच, चाडपर्वलाई लक्षित गरेर भारतसँग सीमा जोडिएका स्थानमा तालिमप्राप्त कुकुरसहितको चेकजाँच सुरु गरिएको छ। कोशी प्रदेश प्रहरी प्रमुख डीआईजी राजेशनाथ बास्तोलाको निर्देशनपछि मोरङ, सुनसरी र झापाका सिमावर्ती क्षेत्रमा चेकजाँच एवं सुरक्षा कडाइका लागि कुकुरको प्रयोग गर्न थालिएको हो। सीमा क्षेत्रबाट हुनसक्ने लागूऔषध र विष्फोटक पदार्थको ओसारपसार तथा अन्य आपराधिक गतिविधि नियन्त्रणका लागि तालिमप्राप्त कुकुरको प्रयोग गर्न थालिएको बास्तोलाले बताए। उनका अनुसार सीमा नाकाबाट आवतजावत गर्ने शंकित व्यक्ति तथा सवारीसाधनमाथि कडाइसाथ चेकजाँच सुरु गरिएको छ।"
"विराटनगरमा युवतीमाथि सामूहिक बलात्कार, ट्रकका चालकसहित ३ जना पक्राउ","विराटनगर : विराटनगरमा युवतीमाथि सामूहिक बलात्कार भएको छ । घटनामा संलग्न भएको आरोपमा तीनजना पक्राउ परेका छन् । प्रहरीका अनुसार पक्राउ पर्नेमा धनुषाको मिथिला बिहारी नगरपालिका११ का ४३ वर्षीय टेकबहादुर तामाङ,२० वर्षीय विनोद चौहान र सिन्धुली घर भएका १६ वर्षीय बालक रहेका छन् । तामाङ प्रदेश २०४००१ ख ००२१ नम्बरको ट्रकका चालक हुन् । चौहान सहचालक हुन् । १६ वर्षीय बालक अर्को ट्रकमा काम गर्ने सहचालक रहेको प्रहरीले जनाएको छ । तीनैजना मिलेर २५ वर्षीया युवतीमाथि विराटनगर महानगरपालिका३ मा आइतबार बिहानका राति बलात्कार गरेको मोरङ प्रहरीका प्रवक्ता डीएसपी रन्जनकुमार दाहालले जानकारी दिए । उनका अनुसार घटनामा संलग्नहरू ट्रक पार्किङ गरेर खाना खान विराटनगर बसपार्कको होटलमा पुगेका थिए । खाना खाएपछि सीटी सफारी चढेर ट्रक राखेको ठाउँमा उनीहरु फर्किएर आएको दाहालले बताए । उनका अनुसार फर्किने क्रममा सफारीमै यात्रा गरिरहेकी युवतीलाई ललाइफकाइ ट्रक पार्किङ गरेको स्थानमा पुर्याएर सामूहिक बलात्कार गरेको प्रारम्भिक अनुसन्धानबाट खुलेको छ । पार्किङ गरेर राखेको दुईवटा ट्रकको बीचमा रहेको खाली ठाउँमा पुर्याएर युवतीमाथि सामूहिक बलात्कार गरेको पाइयो,दाहालले भने, स्थानीयले खबर गरेपछि प्रहरीलाई घटनाको जानकारी भएको हो । पीडित युवती चिच्याउन थालेपछि स्थानीय र पैदलयात्रीले घटना थाहा पाएको उनको भनाइ छ । युवती चिच्याएको सुनेपछि घटनास्थलमा पुगेकाहरूले प्रहरीलाई खबर गरेको डीएसपी दाहाल बताउँछन् । घटनास्थलमा मानिस भेला हुन थालेपछि तीनैजना दौडिएर ट्रकभित्र छिरेका थिए । लगत्तै परिचालित प्रहरी टोलीले घटनामा संलग्नलाई पक्राउ गरेको उनले बताए । आक्रोशित बनेकाहरूले ट्रकमा तोडफोडसमेत गरिदिएका छन् । तोडफोटबाट ट्रकको अगाडिको शिशा फुटेको छ । पीडितले दिएको किटानी जाहेरीका आधारमा पक्राउ परेकाविरुद्ध जबरजस्ती करणी मुद्दा चलाउन सोमबार म्याद थप गरेर अनुसन्धानको थप प्रक्रिया अघि बढाइने जानकारी दाहालले दिए । बलात्कारबाट बालिका गर्भवती मोरङको लेटाङमा बलात्कारबाट एक बालिका गर्भवती भएकी छन् । लेटाङ नगरपालिका१ का ३० वर्षीय कृष्णबहादुर मगरको बलात्कारबाट १६ वर्षीया बालिका गर्भवती भएको प्रहरीले जनाएको छ । प्रारम्भिक अनुसन्धानबाट मगरले पटकपटक बालिकालाई बलात्कार गरेको खुलेको छ । बालिकाको अहिले लगभग ६ महिनाको गर्भ छ । पेट ठूलो हुँदै गएपछि र लामो समयदेखि महिनावारी रोकिएपछि अभिभावकले सोधीखोजी गर्दा बलात्कारबाट बालिका गर्भवती भएको पत्ता लागेको डीएसपी दाहालले बताए । उनका अनुसार २०७९ चैत २३ गते आफू बलात्कृत भएको र त्यसपछि पनि पटकपटक बलात्कार गरेको पीडितले बताएकी छन् । पीडित पक्षबाट किटानी जाहेरी परेपछि मगर लाई प्रहरीले आइतबार साँझ पक्राउ गरेको छ । इलाका प्रहरी कार्यालय लेटाङका इन्सपेक्टर भीमलाल ओली नेतृत्वको टोलीले मगरलाई लेटाङ३ बाट पक्राउ गरेर घटनाको अनुसन्धान सुरु गरेको हो । प्रहरीले सोधपुछ गर्दा मगरले घटना स्वीकार गरेका छन् । उनीविरुद्ध जबरजस्ती करणी मुद्दा चलाउन प्रहरीले सोमबार अदालतबाट म्याद थपको तयारी गरेको छ ।"
साइपाल हिमालतिरका भेडाच्याङ्ग्रा पोखरा भित्रिए,"पोखरा : चाडपर्व लक्षित भेडाच्याङ्ग्रा पोखरा भित्रिसकेका छन् । अहिले साइपाल हिमालतिरका भेडाच्याङ्ग्रा पोखरा आइसकेका छन् भने मुस्ताङबाट आउने व्यापारीहरु बाटोमै छन् । बझाङ,बाजुराका व्यापारीले भने नवदुर्गाको अघिल्लो दिनदेखि बेच्न सुरु गरिसकेका छन् । अहिले पोखरा महानगरपालिका१,सिम्पानी,जौबारी क्षेत्रमा करिब दुई हजारको हाराहारीमा भेडा च्याङ्ग्राको व्यापार भइरहेको छ । शुक्रबार बझाङबाट भेडाच्याङ्ग्रा पोखरा ल्याउनुभएका व्यापारी राजेन्द्रबहादुर धामीले अरूले भन्दा पहिला ल्याए चाँडो बिक्री हुने बताए । 'दसैं लागेसँगै पोखरामा भेडाच्याङ्ग्राको माग बढ्न थाल्छ नबिक्ला भन्ने हुन्न,'व्यापारी धामीले भने,'बरु जति छिटो ल्याउन सक्यो, उति धेरै बिक्री हुने र फाइदा मिल्छ भनेर पहिला नै ल्याएको हुँ ।' एक सय २७ च्याङ्ग्रा लिएर आएका उनले २० वटा बिक्री गरिसकेको सुनाए।राजेन्द्रबहादुरले २५ हजारदेखि ४५ हजारसम्ममा च्याङ्ग्रा बेचिरहेको बताए । 'रोजेर लैजानेहरुसँग ४५ हजारसम्म लिने गरेको छु,'उनले भने, 'घाटा पर्छ कि भन्नेहरुका लागि जिउँदै जोखेर एक किलोको आठ सय ८० का दरले हिसाब गरेर बेचेको छु ।' अर्का व्यापारी सर्पलाल थापाले रोज्जा च्याङ्ग्राको मूल्य बढीमा ५७ हजारसम्म पर्ने बताए उनले आफूकामा ३५ देखि ५७ हजारसम्मका च्याङ्ग्रा रहेका जानकारी दिए । गोठमा खरिद दर नै ५३ हजार परेकाले बेच्ने भाउ बढेको उनले बताए। थापाले भने, 'एक महिनाअघिदेखि जम्मा गर्न पर्यो । पालिकालाई तिर्न पर्यो । अनि ल्याउँदा ट्रक भाडा लाग्यो हामीलाई पनि अलिअलि फाइदा त हुनै पर्यो नि ।' उनले ७२ वटा भेडाच्याङ्ग्रा पोखरासम्म ल्याउँदा ट्रक भाडा, ड्राइभरको खाना, खाजा, भत्ता तिर्दा तीन दिन तीन रातको एक लाख ५० हजार खर्च भएको बताए। दसैंका बेला हिमाली भेगबाट झारिने भेडाच्याङ्ग्रा पछिल्लो समय भाउ बढ्न थालेको पोखरा महानगरपालिका१ सिम्पनीका स्थानीय कृष्णप्रसाद भण्डारीले बताए । सुरुमा ल्याउँदा महँगो भने पनि पछि सस्तो हुने उनको भनाइ थियो । 'पोहोर पनि सुरुमा ४०५० हजार भन्न भ्याएका थिए । पछि १८ हजारसम्ममा किनेर लगियो,'उनले भने,'यो पालि पनि सुरुमा ५७ हजारसम्म भनेका छन् । साह्रै महँगो छ ।' दसैंमा धेरैले सिङ्गै घर लगेर काट्छन् भने सिङ्गै लैजान नसक्नेहरु मिलेर काटेर बाँड्छन् । केहीले फ्रेस हाउसबाट किनेर खान्छन् । दसैँमा च्याङ्ग्राको मासु खानुपर्छ भन्ने मानसिकता बसिसकेको छ, कृष्णप्रसादले राससलाई भने,'कोहीले एउटा सिङ्गै लिएर जान्छन् । कोहीले मिलेर लैजान्छन् र भाग लागाएर खान्छन् ।' पछिल्लो समयमा भेडाच्याङ्ग्राको भाउ बढेको भए पनि माग उस्तै रहेको उनको भनाइ छ।"
अन्नपूर्णकर्मी पुरस्कृत,"स्याङ्जा : अन्नपूर्ण पोस्ट स्याङ्जाका रिपोर्टर भवानी अधिकारी रोयल सहकारी सम्मानबाट सोमबार पुरस्कृत भएकी छन्। रोयल बचत तथा ऋण सहकारी संस्था लिमिटेडको २२औं साधारणसभामा अन्नपूर्णकर्मी अधिकारीलाई पुतलीबजारमा आयोजित कार्यक्रममा सम्मान गरिएको हो। अधिकारीलाई सहकारीका पूर्वअध्यक्ष सु कृष्णमान श्रेष्ठ, संस्थापक अध्यक्ष भरतराज शर्मा र अध्यक्ष नारायणप्रसाद पौडेलले सम्मान गरेका हुन्। लेख, रचना, कला, साहित्यमार्फत सहकारी विधामा विशेष योगदान पुर्याउने एक जनालाई सम्मान गर्ने सहकारीको निर्णय अनुरूप अधिकारीलाई सम्मान गरेको हो। प्रमाणपत्र, करुवा र नगदसहित अधिकारी सम्मानित एवं पुरस्कृत भएकी हुन्।"
बडादसैंका अवसरमा दुग्धजन्य पदार्थमा सहुलियत,"काठमाडौं : कृषि तथा पशुपंक्षी विकास मन्त्रालयले आसन्न बडादसैं, तिहार र छठ पर्व लक्षित छुट व्यवस्थासहित बजार अनुगमन कार्यक्रम कार्ययोजना सार्वजनिक गरेको छ। मन्त्रालयद्वारा आज आयोजित पत्रकार सम्मेलनमा कृषिमन्त्री डा बेदुराम भुसालले आसन्न राष्ट्रिय पर्वहरूका अवसरमा आम उपभोक्तालाई राहत पुगोस् भनी दुग्ध विकास संस्थानबाट उत्पादित दुग्धजन्य सामग्रीको मूल्यमा केही छुट दिने व्यवस्था गरिएको जानकारी दिए। संस्थानबाट उत्पादित दूधमा दुई रुपैयाँछुटसहित प्रति लिटर ९५, दहीमा २० रुपैयाँ छुटसहित प्रतिलिटर एक सय ७०, पनिर आधा केजीमा ५० रुपैयाँछुटसहित ४५० तथा नौनी र घ्युउमा प्रति केजी सय रुपैयाँ छुटसहित क्रमशः एक हजार र एक हजार एक सय रुपैँयाका दरले चाडपर्व लक्षित मूल्य कायम गरिएको छ। यसैगरी मन्त्रालयले चाडपर्व लक्षित पशुपंक्षी तथा पशुजन्य बजार, खाद्य तथा दाना पदार्थसँग सम्बद्ध बजार र मासुजन्य चौपायाको बजार अनुगमन तथा प्राविधिक परीक्षण गरिरहेको स्पष्ट गरेको छ। सो अवसरमा मन्त्री डा भुसालले मुलुकभरका दुग्ध किसानले पाउनुपर्ने रकम एक महिनाभित्र भुक्तानी दिन दुग्धजन्य कारोबारमा संलग्न सबै संस्था एवं व्यवसायीलाई कडाइका साथ निर्देशन दिइसकेको जानकारी दिँदै स्वदेशी कृषकमैत्री नीति तथा कार्यक्रमलाई प्राथमिकता दिई राहत, सहुलियत र अनुगमनका पक्षमा समग्र राज्य संयन्त्र क्रियाशील भइरहेको स्पष्ट गरे।"
चन्दा जुटाएर विद्यालय भवन पुनःनिर्माण,"बेनी : सरकारी निकायको अनुदानभन्दा बढी चन्दा जुटाएर म्याग्दीको बेनी नगरपालिका३ भकिम्लीमा रहेको जयन्ती माविको भवन पुनर्निर्माण गरिएको छ। विसं २०७२ देखि विद्यालय भवन पुनर्निर्माण अभियान सुरु गरेका भकिम्लीवासीकै नेतृत्वमा अहिले २२ कोठे दुई तले विद्यालय भवन तयार भएको छ । विद्यालय भवनसँगै प्रवेशद्वार, खेलमैदान र प्याराफिट निर्माणसहित विद्यालयलाई घेरावारसमेत गरिएको व्यवस्थापन समितिका अध्यक्ष पूर्ण पुनले बताए । करिब तीन करोड ५० लाख रुपैयाँ खर्च भएपनि अहिलेसम्म चन्दादाता, सहयोगदाता, संघसंस्था र सरकारी तवरबाट तीन करोड २३ लाख ५५ हजार रुपैयाँ मात्रै सहयोग जुटेको छ,उनले भने कूल लागतको आधाभन्दा बढी रकम समुदाय र देश विदेशमा रहेका भकिम्लीवासीकै नेतृत्व र अगुवाइमा जुटाइएको हो । नेपाल सरकारका विभिन्न निकायबाट एक करोड १७ लाख रुपैयाँ बजेट प्राप्त हुँदा समुदायले व्यक्तिगत चन्दाबाट ९५ लाख रुपैयाँ, विभिन्न संघसंस्थाबाट नौ लाख रुपैयाँ र विभिन्न देशमा रहेका भकिम्लीवासीको नेतृत्वमा ६२ लाख रुपैयाँ सहयोग जुटाएका थिए भने हिमालयन प्राजेक्ट बेल्जियमले ३८ लाख सहयोग गरेको छ । छरिएर रहेका सानासाना कक्षाकोठा रहेको र जीर्ण बन्दै गएको साविकको जयन्ती माविको अहिले भौतिक स्वरुप फेरिएको विद्यालयका प्रधानाध्यापक भोजबहादुर जिसीले बताए । साँघुरा र पानी चुहिने अवस्थामा पुगेका कक्षाकोठामा पठनपाठन गराउनुपर्ने बाध्यता विद्यालय पुनर्निर्माणसँगै हटेको छ,उनले भने, गाउँका बालबालिकाले सुविधासम्पन्न र भौतिक पूर्वाधारयुक्त भवनमा बसेर सहजरुपमा पठनपाठन गर्ने अवसर पाएका छन् । विद्यालय भवन पुनर्निर्माण गर्न स्थानीयबासीले पनि उत्साहजनकरुपमै जनश्रमदानदेखि नगद सहयोग जुटाएका थिए । प्रवासीले पसिना बेचेको रकम सहयोग गर्दा गाउँलेले घरको अन्नपात र गाईभैंसी बेचेर विद्यालयलाई सहयोग गरेको विद्यालयका शिक्षक अभिभावक संघका अध्यक्ष रत्न जिसीले बताए । भवन बनाउने अभियानमा नगद पाँच सयदेखि १० लाखसम्म व्यक्तिगत सहयोग गरेको विद्यालयले जनाएको छ । कक्षा १० सम्म पठनपाठन हुने यस विद्यालयमा अहिले एक सय ७६ विद्यार्थी अध्ययनरत छन् । यो सुविधासम्पन्न भवनमा कक्षाकोठा भवनसहित कम्प्युटर ल्याब, विज्ञान प्रयोगशाला, लाइब्रेरी, कार्यालय र स्टाफ कक्षलगायत विद्यालयको सम्पूर्ण शैक्षिक गतिविधि सञ्चालन भएको छ । विद्यालय भवन पुनर्निर्माणमा समुदायका मात्रै दुई सय १२ चन्दादाता छन् । अमेरिका, हङकङ, स्पेन, साउदी अरेबीया, जापानलगायत मुलुकमा रहेका भकिम्लीबासीको अगुवाइमा संकलन भएको सहयोग रकममा सयौं जनाले हातेमालो गरेका छन् । हिमालयन प्रोजेक्ट बेल्जियम र नेपाल सरकारका विभिन्न निकायले समेत पुनर्निर्माण अभियानमा बजेट उपलब्ध गराएका छन् । विद्यालय भवनको आइतबार गण्डकी प्रदेशका भौतिक पूर्वाधार विकास तथा यातायात व्यवस्था मन्त्री रेशमबहादुर जुग्जालीले उद्घाटन गरे । मन्त्री जुग्जाली, गण्डकी प्रदेशसभा सदस्य हरिबहादुर भण्डारी, संविधानसभा सदस्य रेशम बहादुर बानिया र बेनी नगरपालिकाका उपप्रमुख ज्योती लामिछानेले भकिम्लीको भौतिक विकासमा समुदायको सक्रियता र सहभागिता सन्देशमुलक रहेको भन्दै प्रशंसा गरे । उनीहरुले गण्डकी प्रदेश सरकारमार्फत बेनीदेखि भकिम्ली जोड्ने सडक कालोपत्र र स्तरोन्नित गर्ने काम यसै वर्षदेखि सुरु गर्ने तयारी गरेको जानकारी दिए । बेनीभकिम्ली सडक योजनाका लागि चालु आर्थिक वर्ष दुई करोड बजेट बिनियोजन भएको छ,मन्त्री जुग्जालीले भने, दश करोड रुपैयाँ बजेटको स्रोत सुनिश्चितता गरेर चालु आर्थिक वर्षदेखिनै बहुवर्षीय ठेक्का लगाउने तयारी गरिएको छ ।"
नापी कार्यालयका सर्वेक्षक र बिचौलिया १ लाख २५ हजार घुससहित पक्राउ,झापा : जिल्ला नापी कार्यालय झापाका एक कर्मचारी र बिचौलिया घुस रकमसहित पक्राउ गरेका छन्। अख्तियार दुरुपयोग अनुसन्धान आयोगको कार्यालय इटहरीबाट खटिएको टोलीले सोमबार दिउँसो नापी कार्यालय सर्वेक्षक देवनारायण ठाकुर र बिचौलिया उमेश यादवलाई घुस रकमसहित पक्राउ गरेका हुन्। उनीहरूले जग्गा कित्ताकाट गरेबापत सेवाग्राहीसँग घुस रकम मागेका थिए। भद्रपुर ७ स्थित बिचौलिया यादवको फलफूल पसलमा सेवाग्राहीसँग नगद ७० हजार रुपैयाँ र ५५ हजार रुपैयाँको चेकसहित जम्मा १ लाख २५ हजार रुपैयाँ घुस लिइरहेको अवस्थामा अख्तियारको टोलीले उनीहरूलाई रंगेहात पक्राउ गरेको अख्तियार दुरुपयोग अनुसन्धान आयोगका प्रवक्ता भोला दाहालले जानकारी दिए। पक्राउ परेका उनीहरूलाई थप अनुसन्धानका लागि इटहरी लगिएको जनाइएको छ। सर्वेक्षक ठाकुर लामो समयदेखि नापी कार्यालय झापामा बस्दै आएका थिए। सरुवा भए पनि उनी मिलाएर पुनः झापा आउने गरेको कर्मचारी स्रोतको दाबी छ।
गुवेखोलामा पक्की पुल निर्माण,"तनहुँ : तनहुँको शुक्लागण्डकी नगरपालिका१ र २ जोड्ने गुवेखोलामा पक्की पुल निर्माण सम्पन्न भएको छ। नगरपालिकाको गौरवको योजनाका रूपमा रहेको उक्त पुल निर्माण सुरु भएको तीन वर्षमा सम्पन्न भएर आज उद्घाटन गरिएको हो। पुलको उद्घाटन गर्दै गण्डकी प्रदेशका आर्थिक मामिलामन्त्री जीतप्रकाश आलेले पुल निर्माणसँगै यस भेगका नागरिकको दैनिकी परिवर्तन हुने विश्वास व्यक्त गरे। यसअघि पुलको अभावमा आवागमनमा सास्ती हुने गरेकोमा अब सहज भएको भन्दै कृषि उपज तथा अन्य वस्तु बिक्री वितरणका लागि सहयोग पुग्ने उनले बताए। 'प्रदेश सरकारले पूर्वाधार निर्माणमा जोड दिएको छ। पुल, सडक, खानेपानी लगायतका क्षेत्रमा सरकारको सहयोग सदैव रहन्छ', आलेले भने, 'प्रदेशलाई समृद्ध बनाउँदै नगरवासीलाई आधारभूत सेवा र सुविधा उपलब्ध गराउने अभियानमा सरकार लागिरहेको छ।' दुई करोड २६ लाख रुपैयाँको लागतमा पुल निर्माण सम्पन्न भएको शुक्लागण्डकी नगरपालिकाका प्रमुख कृष्णराज पण्डितले जानकारी दिए। उनका अनुसार २०७७ पुस २८ गते उक्त पुलको शिलान्यास गरिएको थियो। पुल २० मिटर लामो र ६ मिटर चौडा रहेको छ। साबिकको थप्रेक गाविसलाई वडाको केन्द्रदेखि नगरको केन्द्रसम्म सहज सडक सञ्जालको पहुँचमा ल्याउने उद्देश्यले पुल निर्माण गरिएको नगर प्रमुख पण्डितले बताए। 'पुल निर्माण, सडक कालोपत्रलगायत पूर्वाधार विकासले मात्र समृद्धि आउँदैन। समृद्धिका लागि कृषिमा विकास तथा उत्पादनसँग जोडिनपर्छ', उनले भने। पुल बनेपछि थप्रेकवासीले उत्पादन गरेको कृषि उपज बजारमा पुर्याउन सहज हुने नगर प्रमुख पण्डितको भनाइ थियो। गुवेखोलामा पुल नहुँदा थप्रेकवासीलाई बर्खाको समयमा निकै समस्या हुने गरेको थियो। अब उक्त समस्या हटेको शुक्लागण्डकी नगरपालिका१ का वडाध्यक्ष रविचन्द्र पौडेलले बताए। उनका अनुसार पुलकै अभावमा पाँचसात मिनेटमा आवतजावत गर्न सकिने यस ठाउँमा तनहुँको कोत्रे हुँदै गाडीबाट एक घण्टाभन्दा बढी समय खर्चिनुपर्ने बाध्यता अन्त्य भएको छ। तनहुँको कोत्रे हुँदै थप्रेक जोडिने मार्गलाई २०१८ सालमा सहिद लालध्वज गुरुङको सम्मानार्थ लालध्वज मार्ग नामकरण गरिएको थियो। तनहुँको सदरमुकाम दमौलीबाट स्याम्घा हुँदै थप्रेक जोडिने मार्गलाई सिन्धु मार्ग नामकरण गरिएको थियो। पछिल्लो समयमा दमौलीबाट थप्रेक हुँदै कोत्रेसम्म यो मार्ग जोडिने भएकाले यसलाई दमौलीबाट पोखराका लागि वैकल्पिक मार्गका रुपमा प्रयोग गरिँदै आइएको छ।"
सगरमाथा क्षेत्र भ्रमणमा आएका एक जर्मनी नागरिक सम्पर्क विहीन,सोलुखुम्बु : सगरमाथा क्षेत्र भ्रमणमा आएका एक जर्मनी पुरुष नागरिक बेपत्ता भएका छन्। जिल्लाको खुम्बु क्षेत्र भ्रमणमा आएका डासाखर गम करिब ५ दिनदेखि सम्पर्क विहीन भएको नेपाल स्थित जर्मन दूतावासले जनाएको छ। काठमाडौंबाट जहाज मार्फत लुक्ला ओर्लिएका ७६ वर्षीय गम त्यसपछि सम्पर्क विहीन भएको परिवारको भनाइ छ। सो सम्बन्धमा थप बुझेर खोजी कार्यलाई अघि बढाइएको प्रहरीले जनाएको छ। जसका लागि नेपाल मानव अधिकार संगठन सोलुखुम्बुले पनि खोजी कार्य गरिरहेको बताइएको छ। गम एक्लै सोलुखुम्बु भ्रमणमा आएका बताइएको छ ।
बजेट अभावले महाकाली चार लेन पुल निमार्णको काम बन्द,"महेन्द्रनगर : महेन्द्रनगरस्थित महाकाली नदीमा निर्माणाधीन चार लेनको पक्की पुल निर्माणको काम बजेट अभावले बन्द भएको छ । मुलुककै आर्थिक समृद्धिसँग जोडिएको यो पुल सरकारको प्राथमिकतामा पर्न नसक्दा पुल निमार्णको काम बन्द भएको हो । सरकारले पुल निमार्णका लागि आवश्यक बजेट विनियोजन नगर्दा पुल निर्माण कम्पनीले काम गरेको पैसा समेत पाउन सकेको छैन । पुल निमार्ण कम्पनीको गत आर्थिक वर्षकै ८ करोड रकम पाउन बाँकी छ । चालु आर्थिक वर्षमा पुल योजनाका लागि १८ करोड मात्रै बजेट आएको छ । पुल निमार्ण कम्पनीले चालु आर्थिक वर्षमा मात्रै २० करोडको काम गरेको छ । काम गरे वाफतको २८ करोड रकम भुक्तानी नपाएपछि निमार्ण कम्पनीले पुल योजना कार्यालयलाई पत्र पठाउँदै बुधबारदेखि काम बन्द गरेको हो। महाकाली पुल निर्माण कम्पनी कुमार श्रेष्ठ सीएफईसी जेभीका इन्जिनियर किशोर पाण्डेयले मुख्य तीनवटा कारणले पुल निमार्णको काम बन्द गर्नुपरेको बताए। 'पोखरीको गाइडबन्डको फाइनल स्वीकृत डिजाइन अहिलेसम्म आएको छैन दोस्रो फाइनल डिजाइन नआउँदा भेरिफिकेसन भएन ,' उनले भने , 'मुख्य कारण हामीले काम गरेको २८ करोड रकम हामीलाई भुक्तानी हुन सकेको छैन ।' पुल निमार्ण कम्पनीलाई गत वर्षको मात्रै ८ करोड रकम भुक्तानी हुन नसकेको हो । सरकारबाट काम गरेको पैसा नपाउँदा मेसिन चलाउन तेल किन्न समेत निमार्ण कम्पनीसँग पैसा नहुँदा बाध्य भएर काम रोक्नु परेको उनले बताए । पुलको दुवैतर्फ निर्माण हुने २६२६ सय मिटर लम्बाइका पोखरीका लागि गाइड बन्ड (बाँध) निर्माण गर्नुपरेको हो। बाँधमा पोखरीतर्फ ग्राभेल मात्रै रहने र नदीतर्फको भागमा कटान रोक्न प्लम कंक्रिट राख्ने काम भइरहेको इन्जिनियर पाण्डेयले बताए। यसअघि उक्त भागमा २५० किलोभन्दा बढी तौलका ढुंगाको गाइड बन्ड बनाउने डिजाइन गरिएको थियो। ठूलो ढुंगा नभेटिएर काम प्रभावित भएपछि डिजाइन परिवर्तन गरिएको हो। महाकाली पुल योजना कार्यालय महेन्द्रनगरले चालु आर्थिक वर्षमा विनियोजित भएको बजेट निमार्ण व्यवसायीको काम गरेको रमक भुक्तानी गर्न समेत नपुग्ने जनाएको छ । सरकारले न्युन बजेट विनियोजन गर्दा पुल निर्माणका अन्य कार्य अलपत्र पर्ने चिन्ता बढेको छ । महाकाली पुल योजना कार्यालय महेन्द्रनगरका इन्जिनियर सविना रानाभाटले बजेट अभावकै कारण गत वर्ष समेत निमार्ण व्यवसायिलाई काम गरेको रकम भुक्तानी गर्न नसकिएको बताइन । 'हामीले निमार्ण व्यवसायीलाई गत वर्षको कामको भुक्तानी पनि दिन सकेका छैनौं,'उनले भनिन, 'निमार्ण व्यवसायीले भुक्तानी नपाउँदा काम बन्द गरेको हो ।' पुल निमार्णको भौतिक प्रगति ९२ प्रतिशत भइसकेको छ । पुल निमार्ण सम्पन्न भएर महेन्द्रनगरदोधारा चाँदनी आवतजावत सहज भएको छ । तर पुलसँगै बन्ने अन्य संरचनाका लागि पर्याप्त बजेट विनियोजिन नहुँदा निमार्ण व्यवसायीले काम गर्न सक्ने अवस्था नरहेको भन्दै काम ठप्प पारेको छ । अहिले पहुँचमार्गसँगै पुलको दुवैतर्फ पोखरी निर्माणको काम बाँकी नै छ। पुल निरीक्षणका लागि प्रधानमन्त्रीदेखि बहालवाला मन्त्री यहाँ पुगे पनि पुल निमार्णमा देखिएका समस्या समाधान हुन सकेका छैन । गत महिना प्रधानमन्त्री पुष्पकमल दाहाल 'प्रचण्ड' र भौतिक पूर्वाधारमन्त्री प्रकाश ज्वालाले महाकाली पुलको स्थलगत निरीक्षण गरेर बजेट अभावकै कारण पुल निमार्ण नरोकिने आश्वासन दिएका थिए । तर, निमार्ण व्यवसायीले काम गरेको पैसा नपाएको र पैसा पाउने सुनिश्चितता नभएको भन्दै काम बन्द गरेको छ । यहाँका व्यवसायीहरूले भने महाकाली पुल सुदूरपश्चिमको समृद्धिसँग जोडिएकाले प्राथमिकतामा राखेर सरकारले छिटो सम्पन्न गर्नुपर्ने बताए। 'बजेट अभावकै कारण पुल निमार्णको काम बन्द हुनु दु:खद हो,'नेपाल उद्योग वाणिज्य महासंघका केन्द्रीय सदस्य जंगबहादुर मल्लले भने,'यो पुल यहाँको समृद्धिसँग जोडिएकाले सरकारले प्राथमिकतामा राखेर समयमै सम्पन्न गर्नुपर्छ ।' पुललाई पर्यटकका लागि आकर्षक गन्तव्यका रुपमा विकास गर्न पुलको दुवैतर्फ २६२६ सय मिटर लम्बाईका पोखरी निमार्ण भइरहेका छन् । तीन वर्षअघिदेखि नै पुलमा आवागमन चलिरहेको छ। पुलमै निर्माणको काम चलिरहेका बेला केही अवरोध हुने भएपछि अन्य समयमा भने दोधारा चाँदनीवासीका लागि पुलले निकै राहत पुर्याएको छ। महाकालीपारीको बस्तीलाई यही पुलले सडक सञ्जालसँग जोडेको छ। २०७४ भदौमा ठेक्का सम्झौता भएर काम सुरु भएको पुल निमार्णको काम २०७७ भदौमा सम्पन्न गर्ने भनिए पनि काम सम्पन्न नहुँदा म्याद थप गरिएको थियो । २०८० चैतभित्र सबै काम सम्पन्न गर्नुपर्ने भएपनि बजेट अभावका कारण आयोजनाको काम पछि धकेलिदै गएको हो।"
मुस्ताङमा सवारी दुर्घटना हुँदा बेल्जियमका नागरिकसहित दुई जना घाइते,जोमसोम : मुस्ताङको बारागुङ मुक्तिक्षेत्र४ कागबेनीस्थित सेल्फीडाँडा मोडमा सवारी दुर्घटना हुँदा विदेशी नागरिकसहित २ जना घाइते भएका छन्। घाइते हुनेमा बेल्जियमकी नागरिक क्याट गोले र पर्यटक पथप्रर्दशक (गाइड) काठमाडौं महानगरपालिका बस्ने ३१ वर्षीय रञ्जित थापा छन्। मुक्तिनाथबाट जोमसोमतर्फ आउँदै गरेको ग १ ज ६९५ नम्बरको ट्याक्सी ब्रेकफेल भई सोमबार दिउँसो ११ बजेको समयमा दुर्घटना भएको प्रहरीले जनाएको छ। जिल्ला प्रहरी कार्यालय मुस्ताङका प्रहरी निरीक्षक दिनेश गौतमका अनुसार चालकसहित ५ जना यात्रु रहेकामा दुई जना घाइते भएका हुन्। दुर्घटनामा घाइते भएकी बेल्जियमकी नागरिकको दाहिने खुट्टामा गम्भीर चोट लागेको छ। नेपाली गाइडको दाहिने खुट्टामा चोटपटक लागेको प्रहरी निरीक्षक गौतमले जानकारी दिए। घाइतेको हेलिकोप्टरमार्फत उद्धार गरेर काठमाडौं पठाइएको छ। लमजुङको बेसीसहरदेखि मनाङ हुँदै थोरङ्पास गरेका उनीहरू जोमसोम आउनका लागि मुक्तिनाथबाट ट्याक्सी चढेका थिए। प्रहरीले ट्याक्सी र सवारी चालक कृष्णबहादुर भण्डारीलाई नियन्त्रणमा लिएको छ।
ललितपुरमा अष्टमातृका नाच (तस्बिर),काठमाडौं : ललितपुरको प्राचिन अष्टमातृका नाच सुरु भएको छ । आश्विन शुक्ल प्रतिपदा (घटस्थापना) देखि नाच सुरु भएको हो। यो नाच हरेक वर्ष आश्विन शुक्ल प्रतिपदा (घटस्थापना) का दिन नकबहिल परिसरमा विधिवत् पूजा सम्पन्न गरेपछि सुरु हुने गर्दछ। त्यसपछि बाजागाजासहित नागबहालपट्को हुँदै मंगलबजार पुगेका देवगणहरुलाई तलेजु पुजारी राजोपाध्याय ब्राह्मणले पूजा गरि मूलचोकमा प्रवेश गराइन्छ र देवगणहरुद्वारा नाच देखाइन्छ। फूलपाति र विजया दशमीका दिन दिउँसो मूलचोकमा यो नाच देखाइन्छ भने अन्तिम दिन अर्थात आश्विन शुक्ल एकादशीका दिन बेलुका नकबहिलको डबलीमा विषेश नाच देखाएर नासःछेँमा गई देवगणले मुकुण्डो निकालेपछि नाच सम्पन्न गरिन्छ। यो मल्ल राजा श्रीनिवास मल्लको पालामा सुरु भएको हो। कोभिड महामारीको समयमा यो नाच हुन सकेको थिएन। यो ३५० वर्षअघिदेखि चल्दै आएको हो। यसलाई पाटनका स्थानीयवासीले गः प्याखान पनि भन्छन्। मल्लकालमा मल्ल राजा श्री निवास मल्लले यो नाच सुरु गरेका थिए ।
परासीमा औद्योगिक व्यापार मेला हुने,"परासी : नवलपरासीको सदरमुकाम परासीमा औद्योगिक व्यापार मेला हुने भएको छ। उद्योग वाणिज्य संघ नवलपरासीको आयोजनामा यही मंसिर ५ देखि १७ गतेसम्म छैठौं औद्योगिक व्यापार मेला हुन लागेको हो। रामग्राम१२ कसियाको सिसौंघारीमा मेला स्थल रहने छ। मेलाबारे सोमबार परासीमा आयोजना गरेको पत्रकार सम्मेलनमा संघका अध्यक्ष ओम प्रकाश अग्रहरीले साना तथा ठूला लगानीकर्ताहरूलाई जिल्लामा उद्योग स्थापनाका लागि अभिप्रेरित गर्न मेलाको आयोजना गरिएको बताए। जिल्लामा साना ठूला गरी ७ सय बढी उद्योग छन्। राष्ट्रिय तथा अन्तराष्ट्रिय बजारसम्म औद्योगिक, लघु उद्यम तथा कृषि उत्पादनको विस्तार गर्न र उपभोक्ताहरूलाई मुलुकभित्रै किनमेल गर्ने बानीको विकास गर्ने मेला आयोजना गरिएको अध्यक्ष अग्रहरीले जानकारी दिए। मेलामा जिल्लामा उत्पादित कृषि, लघु उद्यम, हस्तकला सामग्रीको प्रदर्शन तथा बाहिरी जिल्लाका उत्पादित वस्तुहरूको प्रदर्शनी रहने छ। २ सय स्टल रहने मेलामा ५ करोड १० लाख बराबरको आर्थिक कारोबार हुने अपेक्षा लिइएको छ। मेलालाई आकर्षण गराउन झरही खोलाबाट ढुंगा चढेर मेला स्थल पुग्ने व्यवस्था गरिने छ भने खोला छेउमा विभिन्न प्रकृतिका रेष्टुरेन्टहरू रहने छन्। मेलालाई व्यवस्थित गराउन २५ सदस्यीय मूल आयोजक समिति र २५ सदस्यीय विभिन्न विषयगत उपसमिति गठन गरेर कामलाई अघि बढाइएको संघले महासचिव तारा आचार्यले जानकारी दिइन्।"
मोरङको पथरीशनिश्चरेमा महिलाको हत्या आशंका,विराटनगर : मोरङको पथरीशनिश्चरेमा महिलाको हत्या भएको आशंका गरिएको छ। पथरीशनिश्चरे नगरपालिका१ हुमानचोकमा परिवारसहित डेरामा बस्दै आएकी अन्दाजी २५ वर्षीया चाँदनी चौधरीको हत्या भएको हुनसक्ने प्रहरीले जनाएको छ। मोरङ प्रहरीका प्रवक्ता डीएसपी रन्जनकुमार दाहालका अनुसार कोठा भाडामा लिएर चाँदनीसहित उनका पति अन्दाजी ३५ वर्षीय मुकेश चौधरी र २ नाबालक छोराहरू बस्दै आएको प्रारम्भिक अनुसन्धानबाट खुलेको छ। स्थानीय प्रेमबहादुर श्रेष्ठको घरमा २ महिनादेखि परिवारसहित डेरा बस्दै आएकी चाँदनीको मृत्यु शंकास्पद देखिएको हो। पानीपुरी र चटपटेको व्यापार गर्दै आएकी उनी घरको ओछ्यानमा सुतिरहेको अवस्थामा सोमबार दिउँसो २:५० बजेतिर मृत फेला परेकी थिइन्। घाँटी कसेको र टाउकोमा कुनै वस्तुले प्रहार गरेको चोट रहेको अवस्थामा शव फेला परेको डीएसपी दाहालले बताए। उनका अनुसार चाँदनीका पति र नाबालक छोराहरू घरमा भेटिएनन्। इलाका प्रहरी कार्यालय पथरीबाट इन्सपेक्टर सुशील पाण्डे नेतृत्वको टोली घटनास्थल पुगेको छ। शव पोस्टमार्टमका लागि पठाएर घटनाको अनुसन्धान सुरु गरिएको प्रहरीको भनाइ छ।
पर्वतको बिहादीमा मृत अवस्थामा चितुवा फेला,"पर्वत : पर्वतको विहादी गाउँपालिका१ बाच्छामा मृत अवस्थामा चितुवा भेटिएको छ। आइतबार साँझ बाच्छाको गुणादीमा चितुवा मृत अवस्थामा भेटिएको हो। स्थानीयले खबर गरेलगत्तै डिभिजन वन कार्यालय पर्वतका कर्मचारी र बाच्छा प्रहरी चौकीको टोली उक्त स्थानमा पुगेको थियो। मृत चितुवालाई कार्यालयका कर्मचारी, स्थानीय जनप्रतिनिधि र सुरक्षाकर्मीको रोहवरमा बाच्छा प्रहरी चौकीको परिसरमा गाडिएको छ। डिभिजन वन कार्यालय पर्वतका प्रमुख नवराज बरालका अनुसार झण्डै दुई वर्षजति उमेरको देखिने चितुवा के कारणले मर्यो भन्ने पुष्टि हुनसकेको छैन। चितुवाको शरीरमा कुनै घाउ चोट भने नदेखिएको बरालले बताए। चितुवा केही दिन अघिनै मरिसकेको र बताउँदै सड्न थालेर गन्धसमेत आउन थालेको बताए। गत आर्थिक वर्षमा पर्वतमा नौ वटा चितुवा मृत फेला परेका थिए भने दुई वटाको जीवितै उद्धार गरिएको थियो। चालु आवमा गत भदौ १४ गते मोदी गाउँपालिका७ राम्दादेउरालीमा चितुवा मृत भेटिएको थियो।"
अफलाइन राइड गर्ने ८३ चालक कारबाहीमा,काठमाडौं : जिल्ला प्रहरी परिसर काठमाडौंले पठाओ र इनड्रइभका नाममा अफलाइन राइड गर्ने ८३ चालकलाई कारबाही गरेको छ। काठमाडौंका विभिन्न स्थानबाट अनधिकृत तवरले सर्वसाधारणलाई ओसारपसार गर्ने अफलाइन राइड ट्रिप क्रियाकलापमा संलग्नलाई नियन्त्रणमा लिई आवश्यक कारबाही गरेको छ। जिल्ला प्रहरी परिसर काठमाडौंका सूचना अधिकारी प्रहरी उपरीक्षक कुमोध ढुंगेलले आज जारी गरेको प्रेस विज्ञप्तिमा विगतका केही आपाराधिक घटनामा यस्ता सवारी चालकको संलग्नता देखिएको र सुरक्षा संवेदनशीलतालाई दृष्टिबाट सदैव जोखिम सिर्जना हुने भएको कारणले अफलाइन राइड सेयर नगर्नेतर्फ सचेत रहन अनुरोध गरिएको छ।
बैतडीमा असिनापानीले बालीनाली सखाप,"बैतडी : बेमौसमी वर्षासँगै परेको असिनाले बैतडीका विभिन्न स्थानमा बाली सखाप पारेको छ । आइतबार बेलुका परेको असिनापानीले जिल्लाको डिलाशैनी, दोगडाकेदार, सिगास गाउँपालिका सहित पुर्चौडी नगरपालिकालगायतमा बाली नष्ट गरेको हो । असिनापानीले पाकेको धान, भटमास, कोदो, र तरकारी नष्ट गरेको डिलाशैनी७ का मदन धामीले जानकारी दिए। पाकेर भित्र्याउन तयारी गरेको बाली नष्ट गरेपछि किसान चिन्तित बनेका छन् । धान र भटमासका साथै किसानले आफ्नो खेतमा लगाएको सबै तरकारीसमेत असिनापानीले नष्ट गरेको छ । दिनभरि मौसम सफा रहे पनि साझँपख वर्षा भएको छ । वर्षाका कारण खरफागलामा काटेर सुकाएको खर घाँस समेत क्षति भएको दोगडाकेदारकी अन्जु भाटले बताए। हिउँदको महिनामा पशुचौपायाका लागि काटेर सुकाएको खर नष्ट गर्दा किसान चिन्तित बनेका छन् । हिउँदमा पशुचौपायालाई खुवाउन अहिले सबै खर फागालाको घाँस काटेर सुकाउने गरिन्छ ।"
आन्दोलित कर्मचारीसँग १९ बुँदे सहमति,"काठमाडौं : सरकार र आन्दोलनरत स्थानीय तहका कर्मचारीबीच तीन चरणको वार्तापछि १९ बुँदे सहमति भएको छ। स्थानीय तहका कर्मचारीसँग वार्ता गर्न संघीय मामिला तथा सामान्य प्रशासन मन्त्रालयका सहसचिव कमलप्रसाद भट्टराईको संयोजकत्वमा चार सदस्यीय वार्ता टोली गठन भएको थियो। आन्दोलनरत स्थानीय तहका कर्मचारीका तर्फबाट दीपक गौतमको नेतृत्वमा वार्ता भएको थियो। वार्ता टोलीबीचमा सहमतिपछि हस्ताक्षर भएको छ। सघीय निजामती सेवा ऐनको सट्टा एकीकृत निजामती सेवा राखिनुपर्ने माग राख्दै आएका थिए। वार्तामा संघीय निजामती सेवा ऐनमा संघ, प्रदेश र स्थानीय सेवाका कर्मचारीको सेवा सर्तका विषयमा न्यूनतम मापदण्ड समावेश गर्ने सहमति भएको छ। स्थानीयका कर्मचारीहरूलार्ई निजामतीको परिभाषाभित्र समावेश गर्नुपर्ने मागमा प्रदेश कानुन निर्माण गर्दा मन्त्रालयले पहल गर्ने सहमति जुटेको छ। प्रमुख प्रशासकीय अधिकृत स्थानीय सेवाकै हुनुपर्ने कर्मचारीको मागमा ऐन प्रारम्भ भएको कम्तीमा पाँच वर्ष संघीय निजामती सेवाकै कर्मचारी खटाउन उचित हुने गरी सहमति जुटेको छ। तीनै तहमा तहगत लागू गर्ने मागमा संघ, प्रदेश र स्थानीय तहमा तहगत प्रणाली लागू गर्ने विषयमा पनि सहमति जुटेको छ। तीनवटै तहमा तहगत प्रणली लागू हुनुपर्ने, अन्तर तह सरुवा प्रदेश कानुन र अन्तरप्रादेशिक (स्थानीय तह) सुरुवा संघीय कानुन मातहत हुने व्यवस्था गर्न र समायोजन हुन बाँकी, इच्छुक र फाजिलमा रहेका कर्मचारीलार्ई एकपटकको समायोजनमा सहभागी हुन मौका दिने गरी कानुनी व्यवस्थाको पहल गर्न संघीय सरकार सहमत भएको छ। यसैगरी, ५ वर्षका एक तह तथा १२ वर्षसम्म तह वृद्धि नभएका स्थानीय तहका कर्मचारीलार्ई एकैपटक २ तह वृद्धिको सुविधाका लागि पहल गर्ने, समायोजन भएका कर्मचारीलार्ई संघीय निजामती सेवाको पदमा नै बढुवाका लागि अवसर दिने, तीनतहकै स्थायी कर्मचारीलार्ई प्रतिस्पर्धात्मक प्रतियोगितामा उमेर हद नलाग्ने र सेवा अवधि गणना गर्ने लगायतका सहमति पनि भएका छन्। संघीय सरकार पनि स्थानीय तहका कर्मचारीलार्ई पेन्सनका लागि सबै स्थानीय तहमा कर्मचारी कल्याण कोषको व्यवस्था गर्न उपयुक्त हुनेमा सहमत देखिएको छ।"
२४२ घरको संयुक्त जमरा,"नुवाकोट : नेपाली समाजमा अहिले पनि छुवाछुत प्रथा कायमै छ । तर, नुवाकोटस्थित वेलकोटगढीको निरञ्जना गाउँ, जसले छुवाछुत नियन्त्रणमा अलग्गै पहिचान बनाएको छ । २१औं शताब्दीमा कतिपय ग्रामीण समाजमा अझै जातीय छुवाछुत र भेदभाव हुने गरेको पाइए पनि नुवाकोटको पूर्वी भेग वेलकोटगढी धार्मिक सहिष्णुताको नमूना बन्दै गएको छ । उँचो तथा निँचो जातको भेदभाव नभइ सवै मिलेर एकै स्थानमा धार्मिक कार्य गरिँदा नुवाकोटको यस नमूना कार्यले स्वदेशमा मात्र नभइ अन्यत्रसमेत चर्चा बटुल्दै गएको छ । नुवाकोटको ऐतिहासिक वेलकोटगढीमा यस वर्ष वडादसैंंका लागि दलित र ब्राम्हण समुदायको जमरा एकै स्थानमा राखिएको छ । सदियौंदेखिको दलित र ब्राम्हण समुदायको पानी नचल्ने परम्परा तोड्दै नुवाकोटको पूर्वी भेगमा रहेको वेलकोटगढी नगरपालिका१० स्थित निरञ्जना भगवतीे मन्दिरमा घटस्थापनाको दिन सामूहिक जमरा राखिएको हो । सामूहिक जमरा राख्ने परम्परालार्ई स्थानीय ब्राम्हण, क्षेत्री, नेवार, मगर, घर्ती, जनजाति तथा दलित समुदायका मिजार, बिक, दमाई, तथा नेपालीका परिवारले निरन्तरता दिएका हुन् । नुवाकोटबाटै नेपाल एकीकरणको सुरुवात गरेका पृथ्वीनारायण शाहको पालादेखि बेलकोटगढीमा रहेको निरञ्जना भगवतीको मन्दिरमा सामूहिक जमरा राख्ने परम्परालार्ई यसपटक वेलकोट र आसपासका २ सय ४२ घरधुरीका ब्राम्हण, क्षेत्री र दलित समुदायका परिवारले एकै स्थानमा जमरा राखेको निरञ्जना भगवती मन्दिरका मूल पुरोहित नरनाथ पौडेलले बताए । ३२ वर्षदेखि मूल पुरोहितको रूपमा रहेका पौडेलका अनुसार सो मन्दिरमा २ सय ४२ वर्षभन्दा अघिदेखि सामूहिक रूपमा जमरा राखिँदै आएको छ । विदुरदेखि २५ किलोमिटर पूर्वमा रहेको निरञ्जना भगवतीको मन्दिरमा सामूहिक जमरा राख्न तथा पूजा सञ्चालन गर्न वेलकोटगढी नगरपालिकाले यस वर्ष रकम उपलब्ध गराउने प्रतिबद्धता जनाएको छ । नगरपालिकाले वडादसैंंका लागि निरञ्जनामा पूजा सञ्चालनका लागि गत २०७९ सालमा ३ लाख, २०७८ सालमा २ लाख, २०७७ सालमा २ लाख, २०७६ सालमा २ लाख, २०७५ सालमा १ लाख ४० हजार र २०७४ सालमा १ लाख २० हजार रुपैयाँँ उपलब्ध गराएको थियो । सामूहिक रूपमा जमरा राख्ने कार्यले स्थानीय समुदायबीच नमूनाको अभियान भइरहेको पूजा समितिका सदस्य किशोर वलीको भनाइ छ । उनका अनुसार स्थानीयवासीको माग अनुसार वेलकोटगढी र निरञ्जना भगवतीको मन्दिर पुनर्निर्माणको कार्य सुरु भएको छ । वेलकोटगढी ऐतिहासिक स्थल र धार्मिक पर्यटनको केन्द्रसमेत भएका कारण सोही स्थानको नामबाट वेलकोटगढी नगरपालिकाको नामाकरण भएको हो ।"
नयाँ नोट सटही आजदेखि,"काठमाडौं : नेपाल राष्ट्र बैंकले यसवर्ष चाडपर्व लक्षित नयाँ तथा सुकिलो नोट सोमबार (आजदेखि) सटही गर्ने भएको छ। यस वर्ष ५, १०, २०, ५० र १०० दरका गरेर प्रतिव्यक्ति साढे १८ हजार नोट सटही गरिने राष्ट्र बैंकले जनाएको छ। मुद्रा व्यवस्थापन विभागका कार्यकारी निर्देशक नरेश शाक्यका अनुसार करिब १० अर्ब रुपैयाँबराबरको नयाँ नोट सटही हुने लक्ष्य स्वरूप तयारी भइरहेको छ। असोज २९ गतेबाट आम सर्वसाधारणलार्ई सुकिलो तथा नयाँ नोट सटही गरिने भएको छ, उनले अन्नपूर्णलार्ई भने। गत वर्षको तुलनामा यस वर्ष सटही खुलाउनमा ढिलाइ भएको हो। गत वर्ष घटस्थापना आउनु ८१० दिनअघिबाटै नयाँ नोट दिन सुरु गरिएको थियो।"
अवरुद्ध अरनिको राजमार्ग सुचारु,"काभ्रे :आइतबार बेलुका जिल्लाको पाँचखाल नगरपालिका६ चामुण्डा पम्प नजिक अरनिको राजमार्गमा टिपरले किच्दा एकजनाको मृत्यु भएपछि अवरुद्ध राजमार्ग सुचारु भएको छ। सोमबार जिल्ला प्रशासन कार्यालयमा वार्ता हुने भएपछि राति १२ बजेदेखि राजमार्ग सुचारु भएका हो । टिपरले किचेर मोटरसाइकल चालक पाँचखाल६ नारायण तिमल्सिना मृत्यु भएपछि स्थानीयले राजमार्ग अवरुद्ध गरेका थिए । जिल्ला प्रहरी कार्यालय काभ्रेका डीएसपी राजकुमार श्रेष्ठका अनुसार आइतबार साँझ ६:४० तिर बा ७२ प ९७६२ नम्बरको मोटरसाइकल र विपरीत दिशाबाट आउँदै गरेको बागमती प्रदेश ०२०२४ प २५०१ नम्बरको स्कुटर ठोकिएपछि पाँचखालबाट धुलिखेलतर्फ आउँदै गरेको बागमती प्रदेश ०१००४ क २३२८ नम्बरको टिपरले तिमल्सिनालाई किचेको प्रहरीले जनाएको छ । स्कुटर चालक सिन्धुपाल्चोक लिसङखु पाखर गाउँपालिका ४ का २१ वर्षीय पेम्बा छिरिङ लामाको धुलिखेल अस्पतालमा उपचार भइरहेको छ। मृतकको पक्ष,टिपर व्यवसायी समिति र स्थानीय जन प्रतिनिधिसमेतको टोलिले सोमबार जिल्ला प्रशासन कार्यालयमा छलफल गर्ने सहमति भएपछि रातिदेखि नै राजमार्ग सुचारु गरिएको डीएसपी श्रेष्ठले जानकारी दिए । मृतको शव पोष्टमार्टमका लागि धुलिखेल अस्पतालमा राखिएको प्रहरीले जनाएको छ ।"
सुरुङ निर्माणको क्रममा ढुंगाले किचेर काबेली ए का श्रमिकको मृत्यु,फिदिम : सुरुङ निर्माणको क्रममा ढुंगाले किच्दा पाँचथरको हिलिहाङ गाँउपालिका १ खोलाखर्कमा निर्माणाधीन काबेली ए जलविद्युत् आयोजनामा कार्यरत एक श्रमिकको मृत्यु भएको छ । इलामको देउमाई नगरपालिका ९ का अन्दाजी २५ वर्षीय भूपाल मगरको सुरुङ निर्माण गर्ने क्रममा आइतबार दिउँसो ढुंगाले किचेर मृत्यु भएको हो । सुरुङमा ड्रिल गर्ने क्रममा ढुंगा झरेर किच्दा मगरको घटनास्थलमै मृत्यु भएको जिल्ला प्रहरी कार्यालय पाँचथरका प्रहरी नायव उपरीक्षक हेमन्त क्षत्रीले जानकारी दिए । मगरको शव पोष्टमार्टको लागि पाँचथर अस्पताल ल्याइएको छ । उक्त घटनाको विषयमा कानुनी प्रक्रिया अगाडि बढाइएको प्रहरीको भनाइ छ ।
सुदूरको पहाडी जिल्लामा भूकम्प,दार्चुला : दार्चुलासहित सुदूरपश्चिमका पहाडी जिल्लामा सोमबार बिहान भूकम्पको धक्का महसुस गरिएको छ। दार्चुलापारि भारतको वतन भन्ने ठाउँमा केन्द्रबिन्दु बनाएर सोमबार बिहान ९ बजेर २६ मिनेटमा ४८ रेक्टर स्केलको भूकम्प गएको भूकम्प मापन केन्द्र सुर्खेतका प्रमुख बलबहादुर तामाङले जानकारी दिए। पछिल्लो समयमा पश्चिमी क्षेत्रमा भूकम्प जाने क्रम बढेको छ। पश्चिमी क्षेत्रमा लामो समयदेखि ठूलो भूकम्प नगएका कारण जोखिम रहेको भुगर्भविद्ले बताउँदै आएका छन्। आज मात्रै ९:२६ र ९:३९ गरी २ चोटी भूकम्प गएको छ ।
नेपालबाट मनसुन बाहिरियो,"जल तथा मौसम विज्ञान विभाग मौसम पुर्वानुमान महाशाखाका अनुसार नेपालमा मनसुन बाहिरिने सरदर मिति अक्टोबर २ रहेकामा यस वर्ष १३ दिन ढिलो गरी मनसुन बाहिरिएको हो । काठमाडौं : नेपालमा गत जेठ ३१ गते भित्रिएको यस वर्षको मन्सुन हिजोदेखि बाहिरिएको छ । जल तथा मौसम विज्ञान विभाग मौसम पुर्वानुमान महाशाखाका अनुसार नेपालमा मनसुन बाहिरिने सरदर मिति अक्टोबर २ रहेकामा यस वर्ष १३ दिन ढिलो गरी मनसुन बाहिरिएको हो । यस वर्षको मनसुन १२४ दिन जति नेपालमा रहेको छ । यही असोज १९ गतेदेखि मनसुन क्रमिक रूपमा बाहिरिन सुरु गरेको थियो। यसैबीच पश्चिमी न्यून चापीय प्रणालीको कारणले आजदेखि नेपालको सुदूरपश्चिम, कर्णाली र लुम्बिनी प्रदेशका केही स्थानमा मेघ गर्जनचट्याङसहित हल्का वर्षा तथा उच्च पहाडी भेगमा हल्का हिमपातको सम्भावना रहेको महाशाखाले जनाएको छ ।"
