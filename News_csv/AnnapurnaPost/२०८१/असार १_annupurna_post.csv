शीर्षक,विवरण
आइडाको २१औं बैठक नेपालमा : ३५ अर्ब डलर सहायता सिर्जना गर्ने अपेक्षा,"काठमाडौं : विश्व बैंक समूहअन्तर्गतको अन्तर्राष्ट्रिय विकास संघ (आइडा) को २१ औं बैठक नेपालमा बस्दैछ। मुलुकमा पहिलोपटक यस्तो बैठक बस्न लागेको हो। असार ४ गतेदेखि ७ गतेसम्म बैठकको मिति तय भएको अर्थ मन्त्रालयले जानकारी दिएको छ। आगामी तीन वर्षका लागि आइडा राष्ट्रहरूलाई ठूला अनुदान र उच्च सहुलियत दरमा ऋण उपलब्ध गराउन ३५ अर्ब डलर वित्तीय सहायता सिर्जना गर्ने अपेक्षासहित बैठक आयोजना गर्र्न लागिएको अर्थ मन्त्रालयले जनाएको छ। यसपटक बैठकको प्रमुख एजेन्डा नेपालजस्ता विकासोन्मुख मुलुकको आर्थिक विकासमा कसरी थप सहयोग गर्ने भन्ने तय गरिएको छ। अर्थ मन्त्रालयले शुक्रबार पत्रकार सम्मेलन गरेर बैठकबारे जानकारी दिएको हो। आगामी तीन वर्ष आइडाले गर्ने प्रमुख कार्यका साथै आर्थिक विकासमा उत्पन्न स्रोतको सीमालगायत विषयमा बैठकमा छलफल हुनेछ। आइडाको बैठक हरेक तीन वर्षमा बस्छ। यसअघि २०औं बैठक जापानले आयोजना गरेको थियो। उक्त बैठकले विकास साझेदारहरूको विश्वव्यापी गठबन्धनले न्यून आय भएका देशहरूलाई कोभिड १९ महामारीको सामना गर्न र हरियाली प्रवद्र्धनमार्फत कार्बन उत्सर्जन घटाउन ९३ अर्ब अमेरिकी डलर अनुदान सहयोग प्रदान गर्ने घोषणा गरेको थियो। यो वित्तीय प्याकेज आइडाको ६१ वर्षको इतिहासमा सबैभन्दा ठूलो थियो। सन् १९६० मा स्थापना भएको आइडा विश्व बैंकको सहुलियतपूर्ण ऋण र अनुदानका अतिरिक्त आर्थिक विकासमा पछि परेका मुलुकका लागि बहुपक्षीय सहायता प्रदान गर्ने सबैभन्दा ठूलो निकाय हो। आइडाले न्यून र मध्यम आय भएका विश्वका ७५ भन्दा बढी मुलुकमा सहायता उपलब्ध गराउँदै आएको छ। आइडाले सन् १९६० यता १ सय १५ वटा राष्ट्रमा लगानीका लागि ५ खर्ब ३३ अर्ब डलरबराबरको वित्तीय सहायता प्रदान गरिसकेको छ। आइडाले आर्थिक सहायताको लगभग २० प्रतिशत अनुदानमा गर्छ भने बाँकी न्यून ब्याजसहित ऋणमा दिन्छ। जुन लामो अवधिमा फिर्ता गर्न सकिन्छ। नेपाल विश्व बैंकको महŒवपूर्ण संस्था भएकाले यसपटक यहाँ बैठक गर्ने निर्णय गरेको बताउँछन् माल्दिभ्स, नेपाल र श्रीलंकाका लागि विश्व बैंकका राष्ट्रिय निर्देशक फारिस हदादजेर्भोस। यस पटक यो बैठकबाट नेपाल लाभान्वित हुने उनले बताए। आइडाले दिगो र हरित विकासका लागि करिब १० अर्ब डलरबराबरको वित्तीय सहयोग प्राप्त हुन सक्ने उनको अनुमान छ। हालसम्म नेपालमा गरेका कार्यक्रमले आर्थिक रूपान्तरणको क्रममा रहेर विभिन्न भूकम्प, कोभिड र जलवायु संकटको जोखिममा परेको चुनौतीका बाबजुद नेपालले प्रगति गरेको उनले बताए। विश्व बैंकका राष्ट्रिय निर्देशक जेर्भोसका अनुसार यसअघि नेपालमा आइडाले २४ परियोजनामा २३ अर्ब डलर सहयोग गरेको छ। शिक्षा, स्वास्थ्य, खाद्य सुरक्षा र सामाजिक सुरक्षामा आइडाले सहयोग गरेको छ। अझ आइडा दिगो र हरित विकासका लागि महŒवपूर्ण छ। अहिलेसम्मको सहयोगले ठूलो संख्यामा गरिबी हटाएको छ, राष्ट्रिय निर्देशक जेर्भोसले भने। अर्थ मन्त्रालयका सचिव मधुकुमार मरासिनीले आइडा बैठक नेपालका लागि धेरै लाभदायक हुने बताए। उनी भन्छन्, विभिन्न मुलुकका तीन सय बढी प्रतिनिधि बैठकमा सहभागी हुँदैछन्। यति धेरै मुलुकका प्रतिनिधिहरूलाई नेपालबारे चिनाउन र पर्यटन प्रवद्र्धन गर्न पनि यो बैठकले मद्दत गर्नेछ। अझ नेपाल सन् २०२६ मा कम विकसित मुलुकबाट स्तरोन्नति हुने भएकाले अहिले अनुदानका लागि पनि यो बैठक महŒवपूर्ण छ। सो बैठकसँगै विश्व बैंकले गरेको परियोजनाको स्थलगत भ्रमणसमेत गरिने सचिव मरासिनीले जानकारी दिए। साझेदारहरूसँगको सहकार्यमा नेपालमा निर्माणाधीन विकास आयोजना, तिनीहरूका सकारात्मक पक्ष र चुनौतीबारे विश्व समुदाय अवगत हुने र उक्त अनुभव संसारलाई बाँड्न बैठक महŒवपूर्ण ठानिएको छ। साथै यसबाट नेपाललाई कूटनीतिक लाभसमेत मिल्ने विश्वास सरकारले लिएको छ। आइडिएको २१औं बैठक आयोजना गर्न विभिन्न देशले प्रस्ताव पेस गरेका थिए। अन्तिममा ताजिकिस्तान र नेपालमध्येबाट विश्व बैंक सञ्चालक समितिले बैठकका लागि नेपाल रोजेको हो। नेपालले ६ वर्षअघि आइडा१९ बैठक काठमाडौंमा गर्न डीसीस्थित विश्वबैंक मुख्यालयलाई पत्राचार गर्नुका साथै अनौपचारिक रूपमा लविङ गरेको थियो। उद्घाटन, बन्दसत्र र समापन गरी तीन सत्रमा कार्यक्रम हुनेछ। समापन सत्रको प्रमुख अतिथि अर्थमन्त्री वर्षमान पुन छन्। अर्थ मन्त्रालयले बैठक व्यवस्थापनका लागि सचिव मरासिनीको नेतृत्वमा आयोजक समिति र मन्त्रालयको अन्तर्राष्ट्रिय आर्थिक सहायता समन्वय महाशाखा प्रमुख सहसचिव श्रीकृष्ण नेपालको संयोजकत्वमा व्यवस्थापन तथा समन्वय समिति गठन गरेको छ। आइडा बैठकमा सहभागी हुन विश्व बैंकका अध्यक्ष अजय बंगा, बैंकको दोस्रो वरीयताका विकास नीति र साझेदारी विभाग हेर्ने वरिष्ठ प्रबन्ध निर्देशक एक्सेल भ्यान ट्रोट्सनबर्ग, नौ उपाध्यक्ष र पाँच डाइरेक्टर वासिङटनबाट नेपाल आउँदैछन्। यस्तै विश्व बैंकका लागि दाता रहेका करिब ६० र साझेदार ९० भन्दा बढी देशका ३ सय बढी प्रतिनिधि बैठकमा सहभागी हुनेछन्। बैठकपछि अध्यक्ष बंगासहित उच्च अधिकारी काठमाडौं उपत्यका आसपासमा विश्व बैंकसहित विकास साझेदारका लगानीमा निर्माणाधीन विभिन्न ९ आयोजनाको स्थलगत निरीक्षणमा जाने तयारी छ। गत वैशाखमा सम्पन्न तेस्रो अन्तर्राष्ट्रिय लगानी सम्मेलनमा सहभागी हुन काठमाडौं आएका विश्व बैंकका दक्षिण एसिया हेर्ने उपाध्यक्ष मार्टिन रेजरसँगको भेटमा अर्थमन्त्री पुनले बैठक तयारीबारे छलफल गरेका थिए। त्यसअघि मन्त्री पुनले विश्व बैंक र अन्तर्राष्ट्रिय मुद्रा कोषको संयुक्त वसन्तकालीन बैठकमा सहभागी हुन वैशाख पहिलो साता अमेरिका गएका बेला वासिङ्टन डीसीस्थित विश्व बैंक मुख्यालयमा भएको भेटमा बैंकका उपाध्यक्षद्वय अकिहिको निसियो र ग्वाङ्जे चेनसँग भेटमा पनि आइडिए बैठकबारे कुराकानी गरेका थिए। विश्व बैंकले संखुवासभामा निर्माण हुने १ हजार ६३ मेगावाटको अर्धजलाशययुक्त माथिल्लो अरुण जलविद्युत आयोजना र ६ सय ३५ मेगावाटको दूधकोशी जलाशययुक्त आयोजनामा लगानी गर्न लागेको जनाइएको छ। आइडा के हो ? आइडा दाताहरू र विश्वका अति विपन्न राष्ट्रहरूबीचको विश्वव्यापी साझेदारी हो। आइडाले विश्वका अति विपन्न राष्ट्रका सरकारहरूलाई १५ अर्ब मानिसहरूको जीवनस्तर सुधार गर्न मद्दत गर्दछ। बिथोलिएको भूराजनीतिक परिदृश्यमा आइडाले मध्यम तथा उच्च आय भएका दाताहरूलाई कम आय भएका राष्ट्रहरूलाई सहयोग गर्ने कार्यमा सहभागी गराउँछ। देशमा आधारित मोडेलले राष्ट्रिय विकासमा सार्वभौम प्राथमिकताहरू अनुरूप सहायता गर्दछ। सन् १९६० यता ३६ वटा राष्ट्रहरूले आइडाको सहायता प्राप्तकर्तादेखि दाताको पहिचानमा फड्को मारेका छन्। आइडा एकीकृत विकासमा सहायता गर्दछ। आइडा गरिब राष्ट्रहरूको लागि विकासमा गरिने आर्थिक सहायताको विश्वकै सबैभन्दा ठूलो स्रोत हो।"
भाष्य बदल्ने कर्णालीयात्रा,"कर्णाली भाषा, सभ्यता र संस्कृतिका हिसाबले नेपालकै सर्वाधिक प्राचीन थलो हो। ऐतिहासिक दृष्टिबाट हेर्दा यो प्रदेश खस साम्राज्यको विरासत नै हो। भूगोलका दृष्टिले यो प्रदेशलाई कर्णाली नदी र यसका शाखाहरूको उपस्थितिले सिँचाइ र जलविद्युत्को भण्डारको रूपमा छ। आर्थिक, धार्मिक र सांस्कृतिक दृष्टिले उत्तरदक्षिण व्यापार तथा सांस्कृतिक मार्गका रूपमा कर्णाली छ। यही प्रदेश भएर मानसरोवर एवं मध्य एसियाको गेटवे पुगिन्छ। यहाँ रहेका मन्दिर, बिहार, पत्थरनाउली, ज्वाला र पञ्चकोशी धामहरू, मालिकाहरू, ऐतिहासिक गुम्बाहरू, कीर्तिखम्ब र पञ्चदेवल, सिञ्जा र दुल्लुजस्ता गृष्मकालीन र शीतकालीन ऐतिहासिक डोबहरूले कर्णाली प्रदेशको सभ्यता र इतिहासको महŒवलाई थप पुष्टि गरेको छ। कर्णालीलाई रोग, भोक, अशिक्षा, कुरीति र विकटजस्ता कष्टपूर्ण भाष्यबाट चिनाइयो। यहाँ आउने राष्ट्रिय तथा अन्तर्राष्ट्रिय गैरसरकारी संस्थाहरूले पनि कर्णालीका चाउरिएका गाला भएका फोटा, विकट गाउँ र कष्टपूर्ण जीवनशैलीका तस्बिर आदि राखेर विदेशी निकायसँग डलर माग्ने खेती गरे। जसका कारण कर्णालीको पहिचान नै रोग, भोक, अशिक्षा, कुरीति र विकटजस्ता कष्टपूर्ण रहेको प्रचार भयो। मध्यपश्चिम विश्वविद्यालय सामाजिक कार्य तथा पत्रकारिता केन्द्रीय विभागका प्रमुख खगेन्द्र अधिकारी भन्छन्, कर्णाली अभाव, दुःख, कष्टको भण्डार हुँदै होइन। प्राचिन कालमा त कर्णाली मुलुककै एक समृद्ध राज्य थियो। अहिले पनि कर्णाली समस्याको थलो होइन। कर्णाली प्रदेश त चुनौतीका साथै अथाह सम्भावनाहरूको भण्डार हो। यहाँको पर्यटन, जडीबुटी र जलविद्युत्को उचित विकास हुने हो भने नेपाल कर्णालीबाटै विश्वकै धनी राष्ट्र बन्छ। त्यसका लागि योजनाबद्ध लगानी आवश्यक छ। कर्णालीमा लगानीका लागि सरकारले वातावरण बनाउनुपर्छ। अधिकारीले भने, कर्णालीमा जलविद्युत्को विकासका लागि कर्णालीकै अपनत्व हुनेगरी आयोजनामा लगानी गर्न जनताबाट सेयर माग गर्ने हो भने प्रशस्त लगानी जुट्छ। तर सरकारले त्यस्तो वातावरण बनाउँदैन। कर्णालीमा तथ्यांक बैंक पनि छैन। प्रदेश सरकारको आँगनमा विश्वविद्यालय छ। यहाँ प्रशस्त जनशक्ति पनि छ। प्रदेश सरकारले विश्वविद्यालयसँग सहकार्य गरेर कर्णालीको सबै सम्भावनाका तथ्य संकलन गर्नुपर्छ। तथ्यांकमा बलियो हुनुपर्छ। त्यसैको आधारमा योजनाबद्ध विकास गर्ने हो भने कर्णाली आममानिसको रोजाइको थलो बन्छ। नेपालकै सम्पन्न प्रदेश बन्छ। कर्णाली प्रदेशसँग देशको कुल भूभागको २०५३ प्रतिशत भूभाग रहेको छ भने जनसंख्याको हिसाबले केवल ५७९ प्रतिशत मात्र छ। यहाँ रहेका हिमाल, पहाड, लेकाली घाँसे मैदान, वनजंगल, कृषि भूमि, नदी, तालतलैया आदिले विशिष्ट उत्पादन तथा औषधिजन्य उत्पादनको प्रचुर सम्भावना छ। संस्कृति र सभ्यताको क्युरियो ढुकुटी हो कर्णाली प्रदेश। देउडा सम्राट्का रूपमा चिनिएका कालीकोटका नेत्रराज शाही भन्छन्, संस्कार र मौलिक संस्कृतिमा कर्णाली उर्वर भूमि हो। कर्णालीको रसिलो देउडा, मष्टो देवता र खस सभ्यताको जननी, जोडा, चुट्किला, मागल, हुड्के, पञ्चेबाजा, कर्नाललगायत मौलिक सम्पत्ति हुन्। कस्तुरीले आफ्नै नाइटोबाट आएको सुगन्ध थाहा नपाएर त्यसैको खोजीमा वनभरि भौतारिए झै कर्णालीलाई पनि सम्पन्नताका प्रचुर सम्भावनाहरूलाई बेवास्ता गरी कृत्रिम उपनामले यहाँको पहिचान नै नकारात्मक बनाइएको छ। कर्णाली चिनाउने रैथाने बाली नेपालकै अग्लो स्थानमा फल्ने निकै चर्चा कमाएको जुम्लाको मार्सी कर्णालीकै उत्पादन हो। जुम्लाका सुन्दर फाँटहरूमा फल्ने कालीमार्सी चामलको माग निकै बढ्दो छ। जुन चामल हाई क्यालोरीको खाद्यान्न हो। जुम्लाबाट सुर्खेत, नेपालगन्ज, बुटवल, हेटौंडा, विराटनगर, धनकुटा, काठमाडौंलगायतका बजारमा समेत कालीमार्सी चामल र अन्य स्थानीय उत्पादन पठाउने गरिएको छ। प्रदेशमा उत्पादन हुने ९ वटा रैथाने प्रजातिका बाली प्रदेश सरकारले संरक्षणको नीति लिएसँगै उत्पादनसमेत बढेको छ। कर्णालीमा उत्पादित खाद्यान्न बालीको छुट्टै मूल्यवान् लोगो बनाएर प्रदेश सरकारले बिक्री गर्न अनुमति दिएको छ। चिनो, कागुनो, उवा, लट्टे, फापर, जुम्ली मार्सी, कोदो, जौ र स्थानीय सिमीलाई प्रदेश सरकारले रैथाने बालीका रूपमा सूचीकृत गरी उक्त खाद्यान्न बिक्री गर्न लोगोसमेत प्रदान गरेको छ। जुन कर्णालीका लागि आर्थिक समृद्धिका लागि महŒवपूर्ण बाली हुन्। प्रदेश कृषि विकास निर्देशनालय सुर्खेतका प्रमुख चित्रबहादुर रोकाया कर्णालीको विशिष्ट भूगोल, रैथाने हावापानी र विषादीरहित खेती प्रणालीबाट उत्पादन गरिने भएकाले आन्तरिक तथा बाह्य बजारमा स्थानीय उत्पादनहरूको माग बढिरहेको बताउँछन्। उनका अनुसार कर्णालीमा गत आर्थिक वर्षमा मात्र ६ हजार ४ सय ११ टन रैथाने सिमी उत्पादन भएकोमा ६० प्रतिशत निर्यात भयो। कर्णालीबाट ७ हजार ७ सय टन मार्सी चामल निर्यात भयो। रैथाने सिमी, कोदो र मार्सी धानको जुम्ला र कालीकोटमा उत्पादन राम्रो छ। उवाको उत्पादन डोल्पा, हुम्ला र मुगुमा उत्पादन राम्रो छ। कर्णालीमा कोदो १८ हजार ४ सय ७३ हेक्टर, फापर २ हजार २९, जौ ९ हजार २ सय ८९, चिनो १ हजार ७ सय ८८, कागुनो १ हजार १ सय १७, लट्टे (मार्से) २४, स्थानीय सिमी ६ हजार ६ सय ५२, जुम्ली मार्सी धान ४ हजार ६ सय १५ र उवा १ हजार ८ सय १४ हेक्टर खेती हुने गरेको छ। जलविद्युत्को हब कर्णाली विद्युत् विकास विभागको तथ्यांकअनुसार कर्णाली प्रदेशमा करिब १८ हजार (१७ हजार ७ सय ९९) मेगावाटभन्दा बढी विद्युत् उत्पादनको क्षमता छ। विद्युत् उत्पादन सम्भावनाका हिसाबले ७ प्रदेशमध्ये कर्णाली दोस्रो स्थानमा पर्छ। तर कर्णालीमा हालसम्म पाँच साना जलविद्युत् आयोजनाबाट १६५४ मेगावाट मात्रै बिजुली उत्पादन भइरहेको छ। कर्णाली प्रदेशको जलस्रोत तथा ऊर्जा विकास मन्त्रालयका अनुसार झन्डै १४ वटा जलविद्युत् आयोजना निर्माणाधीन अवस्थामा छन्। जसबाट ९ सय ११९ मेगावाट विद्युत् उत्पादन हुनेछ। २०५६ सालदेखि चर्चामा रहेको निर्माणाधीन आयोजना माथिल्लो कर्णाली जलविद्युत् कर्णालीको विकासमा कोशेढुंगा बन्नेमा दुई मत छैन। यस्तै कर्णालीको अर्को ठूलो जलविद्युत् आयोजना हो फुकोट कर्णाली अर्धजलाशययुक्त आयोजना। कालीकोटमा निर्माण हुने ४ सय ८० मेगावाटको यो आयोजनाको विस्तुत परियोजना प्रतिवेदन (डीपीआर) को काम सन् २०२२ मै सम्पन्न भइसकेको छ। यो कुल ९२ अर्ब लागतमा बन्न लागेको छ। डोल्पाको जगदुल्लामा बन्ने विद्युत् आयोजनाको विस्तृत प्रतिवेदन (डीपीआर) बन्यो २०७८ सालमा। डोल्पाको जगदुल्ला र मुड्केचुला गाउँपालिका हुँदै बग्ने जगदुल्ला नदीमा निर्माण हुने आयोजनाबाट १ सय ६ मेगावाट विद्युत् उत्पादन हुनेछ। यो विद्युत् आयोजनाको लागत २० अर्ब छ। यस्तै कर्णालीको अर्को ठुलो जलविद्युत् आयोजना जाजरकोटको नलगाड आयोजना हो। ४ सय १७ मेगावाट क्षमताको जलाशययुक्त यो जलविद्युत् आयोजना निर्माण हँुदैछ। जसको अनुमानित लागत १ खर्ब आठ अर्ब २६ करोड रुपैयाँ छ। कर्णाली प्रदेशमा प्रस्तावित सबैभन्दा ठूलो जलविद्युत् आयोजना निर्माणका लागि पूर्वसम्भाव्यता अध्ययन अन्तिम चरणमा पुगेको छ। १ हजार ९ सय दुई मेगावाट क्षमताको मुगु कर्णाली जलाशययुक्त जलविद्युत् आयोजनाको पूर्वसम्भाव्यता अध्ययनको काम अन्तिम चरणमा छ। कर्णाली प्रदेशको सुर्खेत र सुदूरपश्चिमको अछाम जिल्लाको सिमानामा निर्माण हुने बेतन कर्णाली जलविद्युत् आयोजना कर्णालीको अर्को ठुलो जलविद्युत् आयोजना हो। जुन ४ सय ३९ मेगावाटको यो आयोजना निर्माण गर्न ८८ अर्ब लाग्ने अनुमान छ। कर्णाली प्रदेशको जलस्रोत तथा ऊर्जा विकास मन्त्रालयका अनुसार कर्णाली प्रदेशमा जम्मा ३ लाख ७१ हजार ६ सय ३८ घरधुरी छन्। जसमा हालसम्म विद्युतीकरण भएका २ लाख ७२ हजार ७ सय ९४ घरधुरी छन्। बाँकी ९८ हजार ८ सय ४४ घरधुरीमा विद्युतीकरण हुन बाँकी छ। विद्युतीकरणको काम तीव्र रूपमा भइरहेको छ। विद्युतीकरण भएका घरधुरीमा पनि २ लाख ११ हजार ५३ घरधुरीमा नेपाल विद्युत् प्राधिकरणको विद्युत् सेवा जडान छ भने ६१ हजार ७ सय ४१ घरधुरीमा वैकल्पिक ऊर्जा प्रवद्र्धन केन्द्र र अन्य निकायबाट वैकल्पिक ऊर्जा जडान गरिएको छ। पर्यटनमा उज्यालो भविष्य कर्णाली प्रदेश प्राकृतिक स्रोतसाधनले धनी छ। नेपालको पर्यटन प्रवद्र्धनको हिसाबले भर्जिन क्षेत्र हो कर्णाली। समृद्ध कर्णाली प्रदेश बनाउन पहिलो र सजिलो विकल्प भनेको पर्यटन नै हो। नेपालकै सबैभन्दा ठूलो ताल रारा, स्वर्ग जस्तै सुन्दर नेपालकै गहिरो ताल सेफोक्सुण्डो ताल डोल्पा, नेपालकै अग्लो दाबी गरिएको कालीकोटको पचालझरना, पेट्रोलियम खानीका साथै आफैं ज्याला बल्ने पञ्चकोसीधाम दैलेख, कर्णालीको शक्तिपीठ चन्दानाथ बाबा जुम्ला, खस भाषाको उद्गमस्थल जुम्ला सिजा, गुम्बाहरूको धरोहर सुर्खेत काँक्रेबिहार, सुन्दर कालीकोटको त्रिवेणी पाटनजस्ता मनोरम प्राकृतिक स्थलहरूले कर्णाली भरिभराउ छ। चीनको स्वशासित क्षेत्र तिब्बतस्थित पवित्र तीर्थस्थल कैलाश मानसरोवरको प्रवेशद्वार पनि कर्णाली प्रदेश नै हो। धेरैलाई कर्णाली विकट र सुविधाविहीन स्थान हो भन्ने भान छ भने भूप्राकृतिक र भूसांस्कृतिक हिसाबले यसले पर्यटकलाई पार्न सक्ने मनमोहकता र अक्षत (भर्जिन) अवस्थाको गन्तव्य हो कर्णाली। यसलाई प्रचार गर्न सकिरहेको अवस्था छैन। कर्णाली प्रदेशको प्रचुर सम्पदाले नेपालको समग्र समृद्धिलाई टेवा दिन सक्ने भए पनि यसको समुुचित उपयोग हुन सकेको छैन। कर्णाली प्रदेशमा मुगुको रारा राष्ट्रिय निकुञ्ज, विश्वकै अग्लो स्थानमा रहेको छायाँनाथ मन्दिर, डोल्पाको शेगुम्बा र वाला त्रिपुरा सुन्दरी, जुम्लाको नेपाली भाषा तथा सभ्यताको उद्गमथलो सिञ्जा उपत्यका, सुर्खेतको बुलबुले ताल, देउती बज्यै मन्दिर, कालीकोटको रास्कोटको देउरा पाटन, पञ्चदेवल, हुम्लाको लिमी उपत्यका, सबैभन्दा पुरानो हाल्जी गुम्बा, रलिङ गुम्बा, याल्वाङ गुम्बा, खार्पुनाथदेखि मानसरोवर कैलाशको पैदलयात्रा, सल्यानको कुपिन्डेदह, रुकुमको स्यार्पुदह, जाजरकोटको ठाकुरजी दह आदि प्रमुख पर्यटकीय सम्पदा छन्। दैलेखमा दुल्लु दरबार, विभिन्न जातिका ३२ थरको उद्गमस्थल पनि यही हो। काँक्रेबिहार नेपालको एक प्राचीन सभ्यताको भग्नावशेष हो। सुर्खेत जिल्लाको लाटीकोइली गाविसमा अवस्थित यस स्थानमा बौद्ध धर्मसम्बन्धी पुराताŒिवक भवन तथा बिहारहरूको भग्नावशेष भेटिएको छ। काँक्रेबिहार भग्नावशेष नेपालको सबैभन्दा ठूलो भग्नावशेष अवस्थामा रहेको बौद्ध बिहार हो। यस्तै सर्वाधिक उचाइमा रहेको मानव वस्ती डोल्पाको छार्का भोट आकर्षणको अर्को गन्तव्य हो। कर्णाली नदीमा याफ्टिङदेखि सुर्खेतको वीरेन्द्रनगर उपत्यकामा प्याराग्लाइडिङजस्ता पर्यटकलाई आकर्षित गर्ने कार्यक्रम सञ्चालन गर्ने प्रयास पनि भइरहेको छ। अहिले कर्णाली प्रदेशमा वर्षमा करिब ५० हजार पर्यटक पुग्ने गरेका छन्। पर्यटन व्यवसायी मनराज सिम्खडा भन्छन्, कर्णाली पर्यटन व्यवसायका लागि भर्जिन भूमि हो। तर पूर्वाधार बनिसकेका छैनन्। यसतर्फ सरकारको ध्यान जान जरुरी छ। दैलेख नेपाली भाषाको पहिलो अभिलेख भएको जिल्ला हो। अहिले पनि दुल्लुमा सो अभिलेख सुरक्षित छ। त्यस्तै, श्रीस्थान, नाभिस्थान, धुलेश्वर, पादुका र कोटिला पञ्चतीर्थस्थल पनि दैलेखमै छ। श्रीस्थान र नाभिस्थानमा रहेको कहिल्यै ननिभ्ने ज्वाला दैलेखको अर्को जीवन्त परिचय हो। प्रदेशसभा सदस्य तथा सामाजिक विकास समितिका सभापति घनश्याम भण्डारी भन्छन्, विश्व सम्पदामा सूचीकृत हुनका लागि क वर्गमा परेका भूर्तिका बाइस देवल, दैलेख गढी, दुल्लुको कीर्ति खम्बा यहाँका पर्यटकीयस्थल हुन्। तर, प्रचारप्रसारको अभावमा यिनको चर्चा त्यति भएको छैन। मारुनी, गर्रा, दमाह, हुड्के, पैसरीजस्ता मौलिक नाचहरूले त्यहाँको संस्कृतिलाई पनि जीवन्त राखेको छ। कर्णालीको पर्यटन प्रवद्र्धनका लागि हवाई सेवा प्रभावकारी बन्न जरुरी छ। सिम्रिक एयरका पश्चिम इन्चार्ज कमल गौतम भन्छन्, कर्णालीमा पर्यटन र समग्र विकास र समृद्धिका लागि कर्णाली प्रदेशको राजधानी सुर्खेतमा रहेको विमानस्थलमा सरकारी ध्वजावाहक नेपाल एयरलाइन्सको जहाज राखेर हवाई सेवा नियमित बनाउनुपर्छ। यति सरकारी जहाजले त्यो सेवा दिन सक्दैन भने, निजी जहाजलाई अनुमति दिनुपर्छ। कर्णालीमा सहज यातायातका लागि हवाई सेवा निकै उपयुक्त छ। त्यसका लागि प्रदेश र संघीय सरकारले आवश्यक पूर्वाधार निर्माण र अन्य व्यवस्थापनमा ध्यान दिन जरुरी छ। बहुमूल्य जडीबुटीको खानी कर्णाली प्रदेश सरकारको उद्योग, वन तथा पर्यटन मन्त्रालयका अनुसार कर्णाली प्रदेशमा धेरै औषधिजन्य जडीबुटी पाइन्छन्। यस प्रदेशमा १ सय ४७ भन्दा प्रकारका बहुमूल्य जडीबुटी पाइन्छन्। तीमध्ये अधिकांश औषधिजन्य जडीबुटी छन्। यिनै औषधिजन्य जडीबुटीको प्रशोधन, अध्ययन तथा अनुसन्धान गरेर औषधि उत्पादन गर्ने हो भने कर्णाली नेपालकै औषधि उत्पादनको मुख्य आधारभुमि बन्न सक्छ। नेपालमा औषधिजन्य जडीबुटीमध्ये सबैभन्दा मूल्यवान् औषधि यार्सागुम्बा हो। जसको उत्पादन कर्णालीमा व्यापक रूपमा हुन्छ। कर्णालीको डोल्पा जुम्ला, हुम्ला, मुगु, कालीकोट, जाजरकोट, रुकुम, रोल्पा जिल्लाका उच्च क्षेत्रमा यार्सागुम्बा उत्पादन हुने गरेको छ। यार्सागुम्बामा विश्वको दोस्रो धनी देश नेपाल हो। समुद्री सतहबाट ३ हजार मिटर देखि ६ हजार मिटरसम्मको उचाइमा पाइने एक प्रकारको जडीबुटी नै यार्सागुम्बा हो। नेपालको सबैभन्दा ठूलो प्रदेश कर्णालीमा ४७ प्रतिशतभन्दा धेरै भूभाग ४ हजार मिटरभन्दा माथिको उचाइमा अवस्थित छ। यस प्रदेशमा वन क्षेत्र करिब ३७ प्रतिशत छ। भौगोलिक र जलवायुको विविधताका कारणले कर्णाली जैविक वनस्पतिको हिसाबले उन्नत प्रदेश मानिन्छ। यस्ता वनस्पतिमा विशेष किसिमका रासायनिक तŒव उत्पादन गर्छन्। कर्णाली प्रदेशमा संसारकै दुर्लभ र महँगा जडीबुटी पाइन्छन्। कर्णाली प्रदेशमा मात्र १ सय ४७ प्रजातिका वनस्पति छन्। जसमा यार्सागुम्बा, अतिस, अमला, कटुको, काउलो, कुरिलो, कयर, गनाइने, गुच्चिच्याउ, गुर्जो, घोडटाप्रे, चिउरी, चिराइतो, चुक, चुत्रो, चुली, टिमुर, तीतोपाती, धुपी, लेखी सल्लो, धुपजडी, निर्मसी, पदमचाल, पाषणभेद, पाँचऔंले, पोडे, बर्रो, बज्रदन्ती, बुकीफुल, भाले चिराइतो, भुतकेश, मजिठो, रातो च्याउ, रिठ्ठा, वनतरुल, वन लसुन, विष, विषफेज, सतुवा, सर्पगन्धा, सुगन्धकोकिला, सुनपाती, सेतोमसली, हर्रो पर्छन्। लोपोन्मुख वन्यजन्तुको बासस्थान कर्णालीमा लोपोन्मुख वन्यजन्तुहरू पनि व्यापक रूपमा पाइन्छन्। प्रदेशको उद्योग, वन तथा पर्यटन मन्त्रालयका अनुसार खासगरी कर्णाली प्रदेशका कालीकोट, जुम्ला, मुगु, हुम्ला, जाजरकोट, डोल्पा,लगायतका जिल्लामा विभिन्न प्रकारका दुर्लभ वन्यजन्तुहरूका बासस्थान छन्। कर्णालीमा रारा राष्ट्रिय निकुञ्ज र सेफोक्सुण्डो राष्ट्रिय निकुञ्जबाहेक अन्य वनजंगल दुर्लभ वन्यजन्तु बेवारिसे छन्। भौगोलिक विविधता र सबैखाले हावापानी भएका कारण प्रदेशभरि लोपोन्मुख वन्यन्तुको बसोबास छ। विश्वमा हिउँचितुवा पाइने १२ देशमध्येको एक हो, नेपाल। यहाँका संरक्षित क्षेत्रमध्ये शेफोक्सुन्डो निकुञ्जको हिमाली तथा पठार क्षेत्र हिउँचितुवाका लागि आहारविहारका हिसाबले सबैभन्दा उपयुक्त बासस्थान मानिन्छ। सन् १९७३ मा अमेरिकी वैज्ञानिक जर्ज स्यालरले यस क्षेत्रको सर्वेक्षण गरी सन् १९७४ मा वन्यजन्तु आरक्ष स्थापनाका लागि प्रस्ताव गरेका थिए। त्यसपछि सन् १९८० (२०४० साल) मा आधिकारिक रूपमा यस राष्ट्रिय निकुञ्ज स्थापना भएको थियो। झन्डै ४० वर्षअघि अमेरिकी वन्यजन्तु जीवशास्त्री डा रोड्नी ज्याक्सनले पाँचवटा हिउँचितुवाको घाँटीमा रेडियो कलरनामक उपकरण जडान गरी वैज्ञानिक अनुसन्धान गरेका थिए। सन् १९८१ देखि १९८५ सम्म गरिएको सो अनुसन्धानले हिउँचितुवाको विचरण क्षेत्र र आनीबानीका बारेमा महŒवपूर्ण जानकारी दिएको थियो। डोल्पामा प्रतिसय वर्गकिलोमिटरमा १० हिउँचितुवासम्म हुन सक्ने देखाएको थियो। जहाँ काँडेभ्याकुर, लोखर्के, रेडपान्डा, कस्तुरीलगायत सयौं प्रजातिका जीवजन्तुको बासस्थान छ। सिरानीमा सुन, खोजी छ नुन नेपाली भाषाको उद्गमस्थल, जैविक साधनको विश्वभण्डार, विशाल खस आर्य साम्राज्य, गोरखा राज्य विस्तारको क्रममा गोर्खालीसँग नझुकेर बहादुर शाहको पालामा नेपालको एकीकरणपश्चात् केन्द्रिकृत शासन प्रणालीवाट आर्थिक, राजनैतिक विभेदवाट वा आन्तरिक उपनिवेशको पीडा भोग्न बाध्य भयो। यसरी यो क्षेत्र सुन्दर भएर पनि दुर्गम अनि उपेक्षित बन्न पुग्यो। अर्थात्, सुन सिरानीमा राखेर नुनको खोजीमा हिँड्नेहरूको क्षेत्र हो कर्णाली। कर्णालीका लागी काठमाडौं र काठमाडौंका लागी कर्णाली दुर्गम भएको हो। कालीकोटका पूर्वसभापति कटकबहादुर शाही भन्छन्, नेपाल एकीकरणपछि वर्षौंदेखिको शासनमा कुनै पनि कर्णालीवासीको फोटो बालुवाटारको भित्तामा झुन्डिएन। त्यसको असरले विकासका सबालमा कर्णाली सधंै पछाडि परेको हो। यो प्रदेशमा विश्वसम्पदा सूचीको सूचीमा पर्न सक्ने सम्पदाहरू पाँचौं शताब्दीमा निर्माण भएको चन्दननाथ, भैरवनाथ, छायाँनाथ क्षेत्र हुन्। प्राचीन सभ्यताको झल्को दिने राउटे जातिको बसोबास पञ्चकोशी क्षेत्र यही प्रदेशमा पर्दछ। कर्णाली नदीको नाममात्र होइन बरु त्यस्तो भुगोल हो, जहाँ सबै रोगको प्राकृतिक निदान सम्भव छ। प्रतिकिलो १० हजार डलर पर्ने केशरदेखि २५ हजार डलर पर्ने यार्सागुम्बासँगै ७ सयभन्दा बढी प्रजातिका जडीबुटीको एकमात्र खानी हो यो प्रदेश। यहाँका वनजंगलमा ग्रिनडलर कुदिरहेको छ। तामा, चुनढुंगा फलाम, सिसा, काइनेट, तुर्मालिन, ग्रानेट, क्वार्ज सुनजस्ता औद्योगिक तथा बहुमूल्य खनिजको अपार भण्डार हो यो प्रदेश। फलाम भाँच्ने संस्कृति हेर्दाहेर्दै काँधको सरिया (लुगा लौरी) आफैं भाँचिन्छ। सुन्नेले त पत्याउनै सक्दैन यो यथार्थ। घटनास्थलमै पुगेर साक्षात् देख्नेलाई पनि पत्याउन कठिन पर्छ। त्यति मोटो फलामको डन्डी अचानक अनि अचम्म तालले कसरी भाँचिन्छ ? प्रत्यक्षदर्शीले पनि केही समय आफैंलाई प्रश्न गरिरहन्छ। कालीकोटको पचालझरना गाउँपालिका५ स्थित देहडुका धामी देउमल कुमालले हरेक वर्ष देवताको पूजा मेलाका दिन सरिया (लुगा लौरो) भाँच्दै आएका छन्। यस्तो अचम्मको संस्कृति पनि कर्णालीमै छ। मानिस त्यो शक्ति देखेर दंग पर्छन्। हरेक जात्रालुले मोबाइल वा क्यामेरामा धामीले काँधमा राखेर सरिया भाँचेको फोटो र भिडियो कैद गर्छन्। जुन शक्ति प्रदर्शन हेर्नकै लागि हजारौंको भीड लाग्छ। यस्तै, पचालभरना८ बयालाका नयाँरूप संज्याल बल्दै गरेको आगोको ज्वालामा धामी काँप्छन् र बज्यौमष्टोको माडू (मन्दिर)मा रहेको सानो मुगा (प्वाल) मा छिर्छन्। कालीकोटमा रहेका अन्य मष्टो देवताका १२ भाइले पनि देवताका भित देखाउने (शक्ति देखाउने) गर्छन्। कालीकोटका अन्य मष्टो देवता दारेमष्टाले लामो दाँत देखाउने, सिमष्टाले हातमा नुन देखाउने, खोदाई मष्टाले मृग देखाउने, बज्यूमष्टाले आगोको रापभित्र छिरेर धामी काप्नेलगायतका १२ भाइ मष्टाका आआफ्नै शक्ति देखाउँछन्। कर्णालीको मष्टो सस्ंकृति कर्णालीको पर्यटन प्रवद्र्धनको एक आधार हो। खस जातिका कुल देवताका रूपमा लिइने (मष्टो देवता) कर्णालीवासीका घरघरमा छन्। मष्टो सस्ंकृतिको उद्गमस्थलसमेत कर्णाली प्रदेशको जुम्ला सिन्जालाई मानिन्छ।"
"वन तस्कर बढ्दै, छैनन् वनरक्षक कर्मचारी","इलाम : कोशी प्रदेशका विभिन्न जिल्लामा संगठित वन तस्करहरूको जालो बढ्दो छ। दिनप्रतिदिन वन विनाशको क्रम पनि बढेको छ। यही कारणले त्यहाँका वन क्षेत्रमा वन तस्कर र सशस्त्र वनरक्षकबीच बर्सेनि सानातिनादेखि ठूला झडपका खबर सामान्य जस्तै भइसके। वन बर्सेनि घटे पनि वनको रक्षा गर्ने कर्मचारीको चर्को अभाव खड्किएको छ। यसको फाइदा तिनै संगठित वन तस्करहरूले उठाइरहेको अवस्था छ। संगठित वन तस्करबाट वन जोगाउनु वनका नियामक निकायहरूलाई सबैभन्दा ठूलो चुनौती बनेको छ। तर, त्यही वन रक्षा गर्ने कर्मचारी भने सरकारले आधा पनि उपलब्ध गराउन सकेको छैन। कोशी प्रदेश सरकारको पर्यटन, वन तथा वातावरण मन्त्रालय मातहत रहेको वन निर्देशनालय कोशीका अनुसार हाल प्रदेशका १४ जिल्लामा १५ वटा डिभिजन वन कार्यालयहरू र २ वटा भू तथा जलाधार व्यवस्थापन कार्यालय छन्। ती कार्यालयबाट प्रदेशको १२ लाख ७५ हजार ५ सय ७८ हेक्टर वन क्षेत्र रहेको रेखदेख र नियमन हुन्छ। तर, त्यसको लागि पर्याप्त जनशक्ति छैनन्। निमित्त प्रदेश वन निर्देशक इन्द्रमणि भण्डारीले भने, हाम्रो मुख्य चुनौती नै जनशक्ति अभाव हो। उनका अनुसार प्रदेशभरि दरबन्दीभन्दा पुगनपुग आधामात्रै कर्मचारी लिएर वन संरक्षणको काम भइरहेको छ। प्रदेशमा वन अधिकृतदेखि वनरक्षकसम्मको अभाव रहेको उनले बताए। प्रदेशको कुल क्षेत्रफलको ४८९६ प्रतिशत वन क्षेत्र छ। जसमध्ये ३ हजार ६ सय ९९ वटा सामुदायिक वन (५,८०,२०६ हेक्टर), ९ सय ८२ कबुलियती वन (४,१९२ हेक्टर), ४४ वटा धार्मिक वन (४८२ हेक्टर) र ५ वटा साझेदारी वन (१०,८३८ हेक्टर) छ। थोरै कर्मचारीको भरमा वन तस्करी रोक्न र चुरेलगायतका क्षेत्रको संरक्षण गर्न कोशी प्रदेशको पर्यटन, वन, वातावरण मन्त्रालयको योजना र रणनीतिअनुसार काम अघि बढाउने प्रयास भइरहेको छ। प्रदेश सरकारले वन क्षेत्रको लागि वार्षिक ४० अर्बको हाराहारीमा बजेट विनियोजन गर्ने गरेको छ। त्यो बजेट कर्मचारी व्यवस्थापन र वृक्षरोपण, सचेतनाका कार्यक्रम गर्दा नै सकिने गरेको छ। एकातिर बजेटको सीमितता, अर्कोतिर कर्मचारीको अभावका कारण समुदायसम्म पुग्ने र वन संरक्षणमा उनीहरूलाई परिचालन गर्ने काम अगाडि बढ्न नसकेको मन्त्रालयले जनाएको छ। नागरिकसँगको सहकार्यले मुद्दामा कमी स्थानीय र वन कर्मचारीको सहकार्यको कारण पछिल्लो समयमा वनका मुद्दाहरू घट्न थालेका छन्। वन क्षेत्रमा कर्मचारी र वनरक्षकको उपस्थितिको कारण वन तस्करीको मुद्दा घट्दै गएको डिभिजन वन कार्यालय इलामका डिभिजन वन अधिकृत दानबहादुर श्रेष्ठले बताए। यद्यपि वन तस्करी रोकिएको अवस्था भने छैन। जेठको अन्तिम साता इलामको माई नगरपालिका४ मा रहेको नमुना सामुदायिक वन क्षेत्रको ठूलोखोलीमा बेवारिसे चिरान काठ प्रहरीले नियन्त्रणमा लियो। फोहोर व्यवस्थापन गर्ने गरिएको डम्पिङ साइट नजिकै लुकाइछिपाइ राखिएको सखुवा जातको चिरान काठ प्रहरी र वन कर्मचारीको संयुक्त टोलीले फेला पारेको थियो। विभिन्न आकारका १ सय ६ थान अर्थात् ९७६२ क्युबिक फिट काठ बरामद गरिएको लोदिया प्रहरी चौकी दानावारीका इन्चार्ज प्रहरी वरिष्ठ नायब निरीक्षक कैलाशकुमार केसीले जानकारी दिए। त्यो पछिल्लो उदाहरण मात्रै हो। डिभिजन वन अधिकृत श्रेष्ठ भन्छन् संगठित वन तस्करको जालो छ। चुरे क्षेत्रमा रहेका सयांै नाकाहरूबाट झापा पुग्ने काठ तस्करी रोक्न सहज छैन। हरियो वनको काठ तस्करी गर्न जल तथा स्थलमार्गको प्रयोग हुने गरेको छ। माईखोलाको चेप्टी बगर भएर दशकौंदेखि तस्करी भइरहेको उनले बताए। लामो समय चुपचापजस्तो देखिएका तस्कर पछिल्लो समयमा अहिले फेरि चल्मलाउन थालेका छन्, वन अधिकृत श्रेष्ठले भने, सायद काठको कारोबार वृद्धि भएजस्तो छ। माई नगरपालिकाका एक शिक्षक भन्छन्, महमाईको वनमा अहिले सालका रुख पाइँदैनन्। सबै तस्करले लगिसके। तर, डिभिजन वन अधिकृत श्रेष्ठ वन नै सखाब भएको स्वीकार गर्दैैनन्। उनी भन्छन्, वन सकिएकै भन्ने अवस्था छैन, स्थानीय पनि सचेत भएर पछिल्लो समयमा तस्करीका सूचना दिन थालेकाले तस्करी नियन्त्रण भएको छ। पछिल्लो समयमा चुरे क्षेत्रबाट वन तस्करी बढेको स्थानीय बताउँछन्। प्रदेश वन निर्देशक भण्डारी पनि त्यसलाई स्वीकार गर्छन्। संगठित रूपमा वन तस्करको समूह सक्रिय छ, इलाममा सयौं नाकाबाट वन तस्करी हुने गरेको छ, उनले भने, समुदायसँगको सहकार्यमा नियन्त्रणका लागि प्रयास गरिरहेका छौं। २०५६ देखि चार वर्ष इलामको सुखानीमा वन कर्मचारीको रूपमा बसेका भण्डारीले पहिलेको भन्दा अहिले वन मुद्दाको चाप घट्नुमा समुदायको सक्रियता प्रमुख कारण भएको बताए। डिभिजन वन कार्यालय इलामका अनुसार अहिले तीन वटा मुद्दा मात्रै चालु अवस्थामा छन्। देखेर पनि बोल्न सक्दैनन् स्थानीय वन तस्करी नियन्त्रणका लागि स्थानीयको जानकारी र सहयोग आवश्यक पर्छ। स्थानीयको सूचनाबिना तस्करी रोक्न असम्भव प्रायः हुने वन कर्मचारीहरू बताउँछन्। डिभिजन वन कार्यालय इलामका प्रमुख श्रेष्ठले भने, सूचना दिनेलाई पनि खतरा भएपछि नाम गोप्य राखेर सुराकीको संरक्षण गर्न थालेका छौं। उनका अनुसार निश्चित व्यक्तिलाई मात्रै सुराक दिन वन कार्यालयले भनेको छ। सुराकीले प्रमुख श्रेष्ठ वा उनले सम्पर्क गर्न तोकेको व्यक्तिलाई मात्रै सूचना दिने व्यवस्था मिलाइएको छ। पछिल्लो समयमा तस्करको दबाबको कारण सामुदायिक वन उपभोक्ता समितिहरू पनि निष्क्रिय हुन थालेका छन्। २ सय ३२ वटा सामुदायिक वन रहेको इलामको चुरे क्षेत्रका आधा जति सामुदायिक वन उपभोक्ता समिति निष्क्रिय छन्। तस्करको निरन्तरको दबाबको कारण सामुदायिक वनमा पदाधिकारी बन्ने मान्छेसमेत भेटिन छोडेको श्रेष्ठले बताए। उनले भने, छिमेकमै तस्कर हुन्छ, वनका पदाधिकारीलाई ज्यान जोगाउनै सकस पर्छ। इलामको माई नगरपालिका ७ का एक स्थानीयले सुनाए, यहाँ काठ तस्करको ठूलो ग्याङ छ। देखेर पनि बोल्न सक्ने अवस्था छैन। ज्यानको सबैलाई माया हुन्छ। चुलाचुली, दानाबारी र महमाई क्षेत्रमा ४१ हजार जनसंख्याको बसोबास छ। सो क्षेत्रका नागरिक वन्य उत्पादनमा आश्रित छन्। तर, त्यस क्षेत्रका हरिया वनका मूल्यवान् काठको चोरी निकासी सामान्य घटना जस्तै भएको छ। एक स्थानीय भन्छन्, माईखोलाबाट हरेक रात साल र सिसौका मुढाहरू तराई झर्छन्। तिनलाई छेकवार लगाउन सक्ने कोही छैन। सबै तस्करसँगै मिलेका छन्। इलामको माई नगरपालिकाको महमाई र दानावारीका जंगलको काठ झापाको सतासीधाम हुँदै झापा, मोरङ र भारतसम्म पुयाउने गरिएको छ। वन तस्करले माई नगरपालिकाको पाल्टार, सितलु, शुक्रबारे, हुँदै झापाको खुदुनावारीशनिश्चरेको बाटो प्रयोग गरेर पनि काठ तस्करी गर्ने गरेका छन्। हाम्रो मुख्य चुनौती नै जनशक्ति अभाव हो। प्रदेशभरि दरबन्दीभन्दा पुगनपुग आधामात्रै कर्मचारी लिएर वन संरक्षणको काम भइरहेको छ। प्रदेशमा वन अधिकृतदेखि वनरक्षकसम्मको अभाव छ।इन्द्रमणि भण्डारी, निमित्त प्रदेश वन निर्देशक व्यवस्थापिका संसद्को प्राकृतिक स्रोत र साधन समितिको वन संरक्षण समस्या अध्ययन प्रतिवेदन २०६७ मा तत्कालीन महमाई र बाँझो गाविसबीचमा पर्ने तीन दोभानेबाट कुल्लीको सहायतामा झापाको तोपगाछीको बाटो हुँदै काठ तस्करी हुने गरेको छ। चुरेको वनको काठ तस्करी गर्न यात्रुवाहक बस, ट्रक र साइकलसमेत प्रयोग हुने गरेको वन निर्देशक भण्डारीले बताए। यसरी लगिएका काठहरू झापाका फर्निचर उद्योग र बनाउँदै गरेका घरहरूमा बिक्री गरिन्छ। ट्रक वा ट्याक्टरमा निकासी गरिएको काठ भने चिरानी मिलमा पुग्ने बताइन्छ। दानाबारी र महमाईको काठ खुदुनाबारी, शनिश्चरे र बिर्तामोडमा रहेका चिरानी मिलमा बिक्री हुने गरेको एक काठ व्यापारीले बताए। चुलाचुलीबाट निकासी हुने काठ भने दमक र मोरङका चिरानी मिलमा बिक्री हुने गर्दछ। इलामको कुल क्षेत्रफलको करिब २१ प्रतिशत चुरे क्षेत्रले ओगटेको छ। चुरेमा वन सकिए पूर्वी नेपालमा भोकमरी पर्न सक्ने चेतावनी आईयूसीएन नेपालले प्रकाशन गरेको पुस्तकमा उल्लेख छ। डिभिजन वन कार्यालय इलामका अनुसार आर्थिक वर्ष २०७९८० मा जिल्ला अदालत इलाममा वन तस्करीको आरोपमा ६ वटा मुद्दा दर्ता भएको थियो भने ११ जना पक्राउ परेका थिए। ती मुद्दाहरू सूर्योदय नगरपालिका, चुलाचुली गाउँपालिका, माङ्सेबुङ गाउँपालिका र माई नगरपालिका क्षेत्रमा बिना इजाजत वन पैदावार ओसारपसार गरेको आरोपमा दायर भएका थिए। डिभिजन वन अधिकृत श्रेष्ठका अनुसार चालु आर्थिक वर्षमा पनि चुरे क्षेत्रमा पर्ने माङ्सेबुङ गाउँपालिका, चुलाचुली गाउँपालिका, माई नगरपालिकाबाटै अधिकांश मुद्दा दायर भएका थिए। के गर्दैछ मन्त्रालय ? पर्यटन, वन तथा वातावरण मन्त्रालय, कोशीले पर्यटन, वन, वन्यजन्तु, वन पैदावर, भूसंरक्षण, जलवायु परिवर्तन, वातावरण र जैविक विविधतालगायतका क्षेत्रमा ४१ वटा कार्य गर्ने अधिकार पाएको छ। मन्त्रालयको मातहतमा प्रदेश वन निर्देशनालय, वन अनुसन्धान तथा प्रशिक्षण केन्द्र, डिभिजन वन कार्यालयहरू, भू तथा जलाधार व्यवस्थापन कार्यालयहरू, पर्यटन विकास आयोजना, जलाधार व्यवस्थापन तथा कार्यक्रम कार्यान्वयन इकाइ र पर्यटन कार्यालयहरू छन्। चुरे क्षेत्रमा रहेका सयौं नाकाबाट झापा पुग्ने काठ तस्करी रोक्न सहज छैन। हरियो वनको काठ तस्करी गर्न जल तथा स्थलमार्गको प्रयोग हुने गरेको छ। माईखोलाको चेप्टी बगर भएर दशकौंदेखि तस्करी भइरहेको छ। काठ तस्कर पछिल्लो समय चलायमान थालेका छन्। सायद काठको कारोवार वृद्धि भएजस्तो छ। दानबहादुर श्रेष्ठ, डिभिजन वन अधिकृत, डिभिजन वन कार्यालय, इलाम वृक्षरोपण, बाढी पहिरो नियन्त्रण, गल्छी कटान रोकथाम, पानीको मुहान संरक्षण, सडक किनारा संरक्षणलगायत विभिन्न क्रियाकलापहरू मातहतका निकायहरूबाट मन्त्रालयले गर्दै आएको छ। यस्तै प्रदेशअन्तर्गतका प्राकृतिक, सांस्कृतिक, धार्मिक तथा ऐतिहासिक सम्पदाहरूको संरक्षण, पुनर्निर्माण र व्यवस्थापनका लागि भौतिक पूर्वाधार निर्माण एवं प्रचारप्रसारका माध्यमबाट पर्यटनको प्रवद्र्धनसमेत गर्दै आएको छ। दीपकमलको दियो इलामको सूर्योदय नगरपालिका २ र ४ नम्बर वडामा रहेको दीपकमल सामुदायिक वनको संरक्षणका लागि भने स्थानीयले रहरलाग्दो प्रयास गरिरहेका छन्। चुरे क्षेत्रमा जस्तो आम्दानीको स्रोत नहुने भए पनि वन पर्यटन विकासको लक्ष्यसहित काम गरिरहेका स्थानीयले प्रदेश सरकारको ९ लाख ९३ हजार सहयोगमा व्यवस्थित पोखरी निर्माण, चौतारो निर्माणसहितका काम गरेका छन्। सामुदायिक वनले २० हजार बिरुवाको नर्सरी स्थापनासहितको काम पनि गरेको छ। दीपकमल सामुदायिक वनका अध्यक्ष सूर्यधन तामाङका अनुसार पोखरीले स्थानीयका पानीको मुहानमा पानीको मात्रा बढेको छ। धुपीको वन वृद्धिसँंगै आसपासका मुहान सुक्न थालेको अवस्थामा पोखरीले मुहान संरक्षणमा काम गरेको उनले बताए। नेपालभारत सीमा क्षेत्रमा रहेको दीपकमल सामुदायिक वन २०४९ सालमा समुदायको जिम्मामा हस्तान्तरण गरिएपछि समुदायकै सक्रियतामा चोरी तस्करी नियन्त्रण गरेको अध्यक्ष तामाङले बताए। सूर्योदयका ८६ परिवारले संरक्षण गरेको वन २८ हेक्टरमा फैलिएको छ। जापानिज टिटुमिरिया जातको धुपीले ढाकिएको वनमा न घाँस हुन्छ न त दाउरा नै। अध्यक्ष तामाङ भन्छन्, हामी आफ्नै सम्पत्ति ठानेर संरक्षणमा जुटेका छौं। पानीको मुहान सुकाउने जातका रुख भएकाले धुपीको रुख काटेर उपयोगी वन बनाउन चाहे पनि कानुनी जटिलताको कारण स्थानीयको त्यो प्रयास सम्भव भएको छैन। २०७९ मा दसवर्षे कार्ययोजना बनाउँदा वन व्यवस्थापनको योजनामा कतिपय असावधानी भएकाले पनि चाहेको जस्तो उपयोगी वन बनाउन नपाएको अध्यक्ष तामाङले बताए। वनबाट स्थानीयले वार्षिक रूपमा ४ सय ८१ क्युविक फुट काठ पाउने गरेका छन्। प्रतिक्युविक फुट एक सय रुपैयाँमा पाउने धुपीको काठ सबै सदस्यलाई दामासाही रूपमा वितरण गर्ने गरिएकोमा त्यो अभ्यास व्यावहारिक नभएपछि अहिले आवश्यकता परेका सदस्यलाई बिक्री गर्ने गरिएको छ। बजारमा सो काठको मूल्य प्रतिक्युविक फुट चार सय रुपैयाँसम्म पर्ने गरेको छ। डिभिजन वन अधिकृत श्रेष्ठले जिल्लामा दीपकमल सामुदायिक वनले जस्तै केही सामुदायिक वनले नमुना काम गरिरहेको बताए। त्यस्तो काम गर्ने वन समूहलाई वन कार्यालयले आवश्यक सहयोग र प्रोत्साहन गरिरहेको उनको भनाइ छ। निजी वन सरकारी स्रोतको आधार इलाम जिल्लामा मात्रै गत आर्थिक वर्षमा निजी वनबाट प्रदेश र संघ सरकारले २४ करोड २९ लाख ११ हजार १ सय ५ रुपैयाँ कर र राजस्व उठायो। संघ सरकारले मूल्य अभिवृद्धि करबापत २२ करोड ५७ लाख ९४ हजार ८ सय ९ रुपैयाँ प्राप्त गरेको छ भने कोशी प्रदेश सरकारले प्रतिक्युविक फिट तीन रुपैयाँको दरले राजस्वबापत १ करोड ७१ लाख १६ हजार २ सय ९६ आम्दानी गरेको डिभिजन वन कार्यालय इलामले जनाएको छ। राजस्व संकलनमा राष्ट्रिय वन पैदावार व्यवसायी संघ केन्द्रीय कार्यालय इलामले योगदान गर्दै आएको छ। सरकारले व्यवसायीमार्फत सो रकम प्राप्त गर्ने गरेको संघका केन्द्रीय अध्यक्ष रोहित खड्काले बताए। संघमा इलामको उत्तिस, मलातो, चिलाउने, मौवालगायतका काठको कारोबार गर्ने व्यवसायी आबद्ध छन्। संघले काठको कारोबारसँगै स्थानीय सरकारलाई वार्षिक रूपमा ६ लाखबराबरको बिरुवा उपलब्ध गराउने गरेको कार्यालय सचिव सञ्जीव ठाकुरले जानकारी दिए। अध्यक्ष खड्काले भने, ग्रामीण कृषकको आयआर्जन र सरकारको राजस्वमा निजी वनले निरन्तर योगदान गरिरहेको छ। संघले निजी वनमा समेत वृक्षरोपणका लागि कृषकलाई बिरुवा उपलब्ध गराउने गरेको खड्काले बताए। इलामको काठ झापा र मोरङका समिलहरूमा पुग्ने गरेको छ। वनवातावरणमा सरकारको १५ अर्ब नेपाल सरकारले वन तथा वातावरण क्षेत्रमा काम गर्न १५ अर्ब विनियोजन गरेको छ। संघीय सरकारको बजेट प्रस्ताव भएपछि प्रदेशमा समेत वन तथा वातावरण क्षेत्रको योजना निर्माणको काम सुरु भएको छ। सरकारले वन तथा वातावरण मन्त्रालयको लागि रु १५ अर्ब ७० करोड विनियोजन गरेको छ। वन, वातावरण तथा जलवायु परिवर्तन व्यवस्थापन क्षेत्रको आर्थिक वर्ष २०८१०८२ को नीति तथा कार्यक्रममा राष्ट्रिय वनको रणनीतिक योजना कार्यान्वयन गरिने योजना राखेको छ। सरकारले वन विकास कोषसमेतको उपयोग गरी दिगो वन व्यवस्थापन, वन क्षेत्रको पुनस्र्थापना, डढेलो तथा अतिक्रमण नियन्त्रणजस्ता वन संरक्षण कार्यक्रममा तीनै तहका सरकार र समुदायको सहभागिता सुनिश्चित गरेको छ। डढेलो, सुक्खा, बाढी व्यवस्थापन र जल पुनर्भरण गर्न चुरे क्षेत्र र भित्री मधेसका स्थानीय तहहरूमा स्थानीय सामग्री प्रयोग गरी कम्तीमा १० जलाशय निर्माण गर्ने नीति बनाएको छ। सरकारले गैरकाष्ठ वन पैदावर र औषधिजन्य तथा सुगन्धित वनस्पतिको वैज्ञानिक र व्यवस्थित अध्ययन गरी उत्पादन, प्रशोधन र बजारीकरणको व्यावसायिक योजना तयार गरिने नीति बनाएको छ। प्रदेशसँगको सहकार्यमा वन पैदावारको उत्पादन व्यवस्थित गरी काठ तथा काष्ठजन्य वस्तुको आयात प्रतिस्थापन गर्ने नीतिसमेत बनाएको छ। सरकारको नीतिमा वन क्षेत्रको दिगो व्यवस्थापन गरी व्यावसायिक उपयोग गरिने उल्लेख छ। वन क्षेत्रमा लिज तथा कबुलियतीमा फलफूल खेती र पशुपन्छीपालन गर्न प्रोत्साहित गरिने उल्लेख छ। सरकारले वन पैदावार संकलन, बिक्री वितरण तथा ओसारपसार कार्यलाई राष्ट्रिय एकद्वार प्रणालीमार्फत सञ्चालन गर्ने व्यवस्था मिलाइने नीति लिएको छ। कडा ऐन, कमजोर कार्यान्वयन कोशी प्रदेश सरकारले २०७७ सालमा वन ऐन ल्यायो। वन ऐनमा डिभिजन वन अधिकृतलाई प्रशस्त अधिकार दिएको छ। तर प्रदेश लोक सेवा आयोगले उनलाई काम गर्न कर्मचारी दिएको छैन। कोशी प्रदेशको वन ऐनले वन संरक्षणका लागि डिभिजन वन अधिकृतलाई वनसँग जोडिएको सार्वजनिक जग्गामा बनेको संरचना वनको सिमाना भित्र पर्दा कसैले वाधा विरोध गरेमा आवश्यक बल प्रयोग गर्ने अधिकार प्रदान गरेको छ। उनले घर, छाप्रो, टहरो कब्जा लिन पाउने व्यवस्था गरेको छ। ऐनले वन व्यवस्थापन गरिने क्षेत्रभन्दा बाहिर रहेका सुकेका, हाँगा भाचिएका, कुनै एकतर्फी नुगेर रहेका रुख हटाएमा अन्य भौतिक संरचना तथा मानवीय हिसाबले जोखिममा रहेको पाइएमा निर्देशकको सहमति लिई डिभिजन वन कार्यालयले हटाउन सक्ने उल्लेख छ। प्रदेश वन ऐनले वनको विकास, संरक्षण, उपयोग, व्यवस्थापन गर्न तथा स्वतन्त्र रूपले वन पैदावारको मूल्य निर्धारण गरी बिक्री वितरण गर्न पाउने गरी समुदायलाई हस्तान्तरण गर्न डिभिजन वन अधिकृतलाई अधिकार दिएको छ। ऐनले वन तस्करी गर्नेलाई समेत मुद्दा चलाउने प्रबन्ध गरेको छ।"
शीतल सरको कमलरी कहर,"डियर सिनियर ! म एउटा कमलरी थारूको कोखबाट जन्मेको धरती पुत्र हुँ। अनन्त श्रम पसिना र हजारौं हन्डर ठक्कर खाएर बाँचेको पात्र हुँ। कैयन दिन भोक, प्यास, निन्द्रा र आँसु बगाएर सुकाएको व्यक्ति हुँ। अब त बगाउने र सुकाउने जीवनमा केही पनि छैन। मेरा जीवनका जीवन्त भोगाइहरू तपाईंहरू माझ पस्किन पाउँदा आफूलाई गौरवान्वित महसुस गरिरहेको छु। के तपाईंहरू मेरो जीवन भोगाइको कथा सुन्न तयार हुनुहुन्छ ? मिजासिलो अनुहार परेका शीतल सरले एक हातमा डस्टर र अर्को हातमा बोर्ड मार्कर समातेर एक स्वरमा हामीसँग सहमति माग्नुभयो। हामीले एस सर भनेर एक स्वर र तालीको गडगडाहटमा सहमति जनायौं। सरले एकहोरो आफ्नो जीवन भोगाइको नालीबेली पस्किन थाल्नुभयो। शीतल सरको घर बर्दियाको कमलरी थारू बस्तीमा पर्छ। एउटा कमलरी परिवारको दिनचर्या कति कठिन हुनेरहेछ भन्ने कुराको अनुभूति त्यो दिन प्रत्यक्ष सुन्न पाइयो। मन र भावनाहरू बग्रेल्ती बग्यो। गरिबी र अशिक्षाको अभावले कमलरी बस्ती निकै कष्टकर जीवन व्यतीत गर्ने रहेछन्। नामको मात्र मनुष्य। पुस्तौंदेखिको निरन्तर दमन, शोषण र विभेदले थला परेका थारू कमलरीहरूको जीवनभन्दा राम्रो एउटा पशुले स्वतन्त्र जीवन बाँच्ने रहेछन्। मालिक, दास र नोकर प्रथाको समाजमा कमजोर वर्गमाथि बलिया वर्गले जस्तोसुकै जोरजुलम गरे पनि सहनुको विकल्प हुँदैन। किनभने जीवन नै उनीहरूमा निर्भर हुनेरहेछ। थारू बस्तीमा शीतल सरको पारिवारिक संख्या ठूलो थियो। ठूलो परिवारमा खानामा स्वादको भन्दा ठूलो कुरा भोक मेटाउनु हुन्थ्यो। खुसीखुसी खानुपर्ने बाध्यता थियो। भुइँमै होलसेल सुताइको कहर पनि त्यस्तै थियो। ठूलो परिवारमा हुने मनमुटाव, झैझगडा र कामको कलह उस्तै थियो। एउटाले काम पाउँदा त्यो काम नसकिएसम्म अर्को काम फेरिने कुरै थिएन। चाहे जेसुकै होस्, जोसुकै होस्, आफूले पाएको कामको जिम्मा हरहालतमा पूरा गर्नुपथ्र्यो। नभए हातमुख जोड्न प्रतिबन्ध नै लाग्थ्यो। यिनै अभाव र सकसबीच शीतल सरको आमाबाबु संयुक्त परिवारबाट छुट्टिन पुग्छन्। शीतल सर भन्नुहुन्छ म १० वर्षको थिएँ। बुवाआमा छुट्टेपछि परिवारमा दुःखको दिन झन् थपियो। पुस्तौंदेखिको सुकुम्बासी परिवार। उनीहरूसँग पुख्र्यौली सम्पत्तिको नाममा रहेको एक कट्ठा ऐलानी जग्गा भागमा पर्छ। त्यही जग्गामा शीतल सरको बुवाआमाले एउटा फुसको घर ठड्याउँछन्। त्यही झुपडीमा उनीहरूको नयाँ पारिवारिक जीवनको सुरुवात हुन्छ। बासको व्यवस्था जसोतसो गरे पनि गाँस जोड्न समस्यामा पर्छन्। केही समय छरछिमेकहरूसँग सरसापटी र अैंचोपैंचोमै काम चलाउन बाध्य हुन्छन्। तर, कतिदिन चल्थ्यो यस्तो जीवन ? गाउँमा सरसापटी दिन पनि बन्द भयो। यतिसम्म कि बुवाआमाले चुलोको माटो र खडेरी खेतमा उप्केको माटोको पापड लुकाएर समेत खान बाध्य भयो। भोक त हो। केही नपाउँदा माटो पनि मिठो हुने रहेछ। माटोले पनि श्वास बचाउने रहेछ। मलिन भावमा शीतल सरले भने। उनी तीतो यथार्थ पोख्छन्, स्कुल पढ्न जाँदा बाँसको ढुंग्रोमा बनाएको माटोको मसी लुकेर कैयन दिन खाएँ। खडेरीको समय थियो। दुई वर्षको निरन्तर खडेरीले मालिकहरू स्वयं खडेरीमा फसेका थिए। काम भेट्नै मुस्किल थियो। बुवाआमा खाली खुट्टा जंगल गएर दाउरा ल्याउन थाल्यो। दिनमा दुई भारी दाउरा बेच्दा तीनचार सय कमाउनु हुन्थ्यो। त्यही पैसाले खाने कुराको जोहो गर्नहुन्थ्यो। चामल र मकै मिसाएर भात पकाउनुहुन्थ्यो। खाली खुट्टा जंगल हिँड्दा पैताला प्याटप्याट फुटेको हुन्थ्यो। कति दिन खुट्टामा काँडा बिझ्दा जंगल पनि बन्द हुन्थ्यो। अलिकति निको हुनेबित्तिकै जंगल कुदी हाल्ने बानी थियो। खाली खुट्टाको जंगल यात्रा निकै कठिन थियो। धेरै दिनपछि दुईजना मालिकको घरमा काम भेट्नु भयो। त्यो पनि बुवाआमाले पाउने खालको होइन। दुईजना छोराछोरीका लागि। त्यो घरमा ठूलो मान्छेको काम थिएन। घर आँगन हेर्ने र भैंसी बाख्रा चराउन बालबालिकाको खोजी थियो। शीतल सर र बहिनीलाई त्यो काममा राख्ने बुवाआमाले सल्लाह गरे। अरू कुनै विकल्प थिएन। दुवै जनालाई पढाउने सर्तमा उनीहरूलाई कमलरी राख्ने निधो गर्छन्। त्यतिबेला शीतल सर १२ र बहिनी १० वर्षका थिए। उनीहरू गाउँको सरकारी स्कुलमा पढ्न जान्थे। त्यही स्कुल र पढाइलाई निरन्तरता दिने भए। भोलिपल्ट बिहानै दुबै जनालाई मालिकको जिम्मा लगाउन बुवाआमा पुग्छन्। यसरी उनीहरूको बाल्यकालमै कमलरी जीवनको सुरुवात हुन्छ। कमलरी राखेबापत एकजना बराबर वर्षमा ४० केजी धान, एक जोर नयाँ लुगा र स्कुलको पढाइ खर्च पाउँछन्। मालिकको आँगनमा पुगेपछि उनीहरूको शरीरमा च्यात्तिएको लुगा देखेर मालिकले फुकाल्न लगाउँछन्। घरभित्र रहेका पुराना लुगा झिकेर दिन्छन्। उनीहरू आफूलाई हुने लुगा छानेर लगाउँछन्। केही लुगाहरू बुवाआमाले पनि टिपेर पोको पारेर ल्याउँछन्। च्यातेको लुगा फालेर नयाँ लुगा लगाउन पाउँदा शीतल सर र बहिनी निकै खुसी हुन्छन्। शीतल सर भन्छन् बच्चाहरूमा खुसी कस्तो हुन्छ त्यो दिन महसुस गरें। पुरानो कपडा लगाउन पाउँदा पनि खुसीको सीमै थिएन। खुसीले गदगद थिएँ। जिन्दगी रहरले होइन, बाध्यताले पनि चल्ने रहेछ। कहिलेकाहीँ नयाँकोे ठाउँमा पुरानो पाउँदा पनि खुसीको सीमा नहुने रहेछ। त्यो रात सपनामा पनि मालिकले दिएको नयाँ लुगाहरू लगाएको मात्र देखें, उनले थपे। सुरुमा केही दिन उनीहरूलाई रमाइलै लाग्छ। त्यसपछि बीचमा नराम्रो महसुस हुन्छ। बुवाआमाले कहिले नगरेको गाली, बेइज्जती र कुटपिटको सुरुवात हुन्छ। किनभने हामी सानै थियौं। सकेको काम त गर्ने हो। नसक्ने काम कसरी गर्न सकिन्थ्यो ? तर पनि बुवाआमालाई कहिले आफ्नो दुःख र मालिकको रुखो व्यवहार सुनाएनन्। सकेको गर्ने, नसकेको सहने बानीको विकास हुँदै गयो। चाडपर्वमा कहिलेकाहीँ भान्सामा मिठोमसिनो पाक्दा मालिक परिवारले पहिला खाने त्यसपछि उब्रेको खानुपर्दाको तीतो अनुभव शीतल सरसँग छ। उनी भन्छन्, मिठोेमसिनो पकाउँदा उनीहरूले पहिला खान्थे। उब्रिँदा हामीले पाउँथ्यौ। नउब्रिँदा मन मारेर बस्नुको विकल्प थिएन। मनमा धेरै नमिठो कुराहरू खेल्थ्यो। बुवाआमाको याद आउँथ्यो। नजिकै घर भएकाले बेलाबेलामा घर जान पाइन्थ्यो। बुवाआमा पनि आइरहनु हुन्थ्यो। कहिलेकाहीँ बिरामी पर्दा बुवाआमा काम सघाउन आउनुहुन्थ्यो। दसंैतिहारमा घरजाँदा आमा भन्नुहुन्थ्यो, तिमीहरू त साहुको घरमा मिठोेमसिनो खान पाउँछौं। मैले मिठोमसिनो दिन सक्दिनँ। हामीसँग त्यो हैसियत छैन। जे छ त्यही खाउ। यसोभन्दा मन भक्कानिएर आउँथ्यो। च्यातेको लुगा र चप्पल घरमा छाडेर आउँथे। बुवाआमाले सियो धागो र टुकीको आगोले टालेर राखिदिन्थे। वर्ष पुग्नबित्तिकै बुवाआमा बोरा बोकेर धान लिन आउनुहुन्थ्यो। खान घरमा नपुग्दा बीचबीचमा सापटी लिएर जानुहुन्थ्यो। लिनेबेला त्यो कटाएर पाउँथ्यौ। दाजुबहिनीको काम र पढाइ राम्रै चल्दै गयो। दुवैजना एउटै कक्षामा भर्ना भएका थिए। दुवैजनाको उमेरले दुई वर्षको फरक थियो। कक्षा पाँचको फाइनल परीक्षा दिन्छन्। परीक्षाको रिजल्ट आउँदा बहिनी पास हुन्छिन् भने शीतल सर फेल। त्यो दिन बुवाले घरमा बोलाएर निकै गाली गरेको र कुटपिट गरेको सम्झना आज पनि सरसँग ताजै छ। बुवाको एउटै कुरा थियो, तिमीभन्दा सानो बहिनीले मालिकको घरव्यवहार सबै गरेर पास भई। तर, तिमी किन फेल भयौं ? अब पढाइ छोडाउँछु। शीतल सरलाई त्यो दिन मात्र थाहा भयो बुवा आमाको गाली, रिस र चड्कन। काम र पढाइको मूल्यांकन कसरी गर्छन् भनेर। बहिनी पास गरेपछि उसको पढाइले निरन्तरता पायो। तर, शीतल सरको पढाइ तत्काललाई रोकियो। शीतल सरले काम गर्ने मालिकको एकजना छिमेकी रहेछन्। उनी काठमाडौंमै बस्थे। दसंै तथा चाडपर्वमा उनी बेलाबेला घर आउने गर्थे। छिमेकीको नाताले चिनजान थियो। शीतल सरको काम र इमानदारीताप्रति उनी निकै प्रभावित थिए। काठमाडौं बस्ने त्यो विजयको छिमेकीले आफ्नो सानो बच्चा र घरको रेखदेख गर्ने मान्छे खोजेका रहेछन्। उनले शीतललाई लाने योजना बनाउँछन्। घर बिदामा आएको बेला शीतलसँग कुरा हुन्छ। शीतलले सहमति जनाउँछन्। भागेरै काठमाडौं जाने योजना बनाउँछन्। बुवाआमा र मालिकले जान दिँदैनन् भन्ने उनलाई थाहा थियो। त्यसैले भाग्नुको विकल्प थिएन। दुवैजना गाउँमा रहेको पोखरीको डिलमा बसेर बेलुका भाग्ने तिथिमिति तय गर्छन्। विजय दुईदिन अगाडि हिँड्छन्। शीतललाई नाइटबस चढेर काठमाडौं बसपार्कमा चिनजानको सञ्जय पान पसलको सम्पर्क स्थान दिन्छन्। र, हातमा दुई सय बसभाडा थमाउँछन्। बाँसको ढुंग्रोमा जम्मा गरेर राखेको थप सय रुपैयाँ शीतलसँग थियो। त्यतिबेला काठमाडौंको बसभाडा दुई सय रुपैयाँ थियो। काठमाडौं नपुगेको र नाम मात्र सुनेको भरमा कसरी जाने भन्ने डर शीतलमा थियो। तर, जानुपर्छ भन्ने साहस र मनोबल पनि उत्तिकै थियो। शीतल बेलुका मालिकको घर छाडेर बस स्टेसन पुग्छन्। उनीसँग शरीरमा लगाएको लुगा र तीन सय रुपैयाँबाहेक केही थिएन। काठमाडौं जाने बस चढ्छन्। तर, सिट पूरै प्याक हुन्छ। कन्ट्रक्टरले त चढायो तर बीच बाटोमा पुगेपछि उनीसँग दुई सय भाडाको ठाउँमा तीन सय लिन्छ। जाने भए जाउ न त ओर्लिहाल भनेपछि बाध्यता पैसा दिनुपर्छ। भएको एक्स्ट्रा सय रुपैयाँ पनि सकिन्छ। मुढामै बसेर काठमाडौं पुग्छन्। पहिलोपटक काठमाडौं आउँदा मिठो र नमिठो दुबै अनुभव गर्छन्। उनले पाएको ठेगानाको पान पसल खोज्दै पुग्छन्। एकाबिहानै पसल बन्द देखेर उनी त्यही सडक पेटीमा बस्छन्। साढे नौ बजे पसल खुल्छ। पसलेलाई आफू विजय सरको मान्छे भएको परिचय दिन्छ। त्यसपछि पान पसलेले आफ्नो लेनलाइनबाट विजयलाई फोन गरेर जानकारी दिन्छ। एक घण्टामा विजय सर मोटरसाइकलमा लिन आइपुग्छन्। नजिकै रहेको एउटा चिया पसलमा दुवैजना पुग्छन्। शीतल सर जीवनमा पहिलोपटक चिया खाएको सम्झिन्छन् चिया कहिल्यै खाएको थिइनँ। मुखमा हाल्न बितिकै तातोले पोल्यो। अत्तालिएर हातमा रहेको सिसाको ग्लास भुइँमा खस्यो र फुट्यो। ओठमा घाउनै पयो। साहुले अर्को कप चिया दिन्छ। रातभरको भोक शीतलले धेरथोर मेटाउँछन्। फुटेको कपको थप दस रुपैयाँ पनि तिर्छन्। मोटरसाइकल पनि कहिल्यै चढेको थिएन। चढ्न खोज्दा लडे। त्यसपछि विजयको कम्मर समातेर आउँछन्। विजयले सरासर साहुनीकै घर पुयाउँछन्। किनभने घर मालिक र मालिकनी दुवैजना सरकारी जागिरे। अफिस जान ढिलो भइरहेको हुन्छ। शरीरमा मयालको कालो दाग र फोहोर लुगा देखेर एक जोर लुगा, लुगा धुने र नुहाउने साबुन, केही खाने कुरा र बाहिरी गेटको साँचो दिएर उनीहरू हिँड्छन्। त्यहाँ पनि घरको रेखदेख गर्ने, सरसफाइ गर्ने, खाना पकाउने र बच्चाको स्याहारसुसार गर्ने दैनिकी बन्यो शीतलको। केही दिनपछि शीतललाई पनि साहुनीले नजिकै रहेको सरकारी स्कुल बानेश्वरमा कक्षा ८ मा भर्ना गर्छन्। साहुनीको बच्चालाई लिन स्कुल बस आउँथ्यो। उनी भने आधा घण्टा हिँडेरै स्कुल पुग्थे। स्कुलबाट आउँदा भोकले प्याकप्याक भइसकेको हुन्थे। साहुको छोराले टिफिन पाउँथे, उनले पाउँदैन्थ्यो। स्कुलमा साथीहरूको मुख ताकेरै बस्नुपर्ने बाध्यता थियो। साहुसाहुनीहरूले खाएर छरपस्ट पारेर छोडेर हिँडेको भाँडाकँडा बटुलेर सफा गर्दै र खाना पकाउँदासम्म शीतलको आधी भोक मरिसकेको हुन्थ्यो। कति दिन जोडले भोक लाग्दा पेट थिचेर बस्नुको विकल्प थिएन। ताजा खाना आफैंले पकाएर खाए मात्र हो नभए चिसो र बासी खानामै चित्त बुझाउनुपथ्र्यो। कतिदिन खाना खाँदाखाँदै मुछेको भातमा आँसु चुहिन्थ्यो। सबै सहनु र बेहोर्नुको विकल्प थिएन। साहुनीलाई मन परेको पकाएर खान्थे, सकाउँथे। आफ्नो भागमा जुठो भाडा मात्र पथ्र्यो। सरकारी जागिर र सहरिया जीवन। उनीहरू ढिलो उठ्ने र ढिलो सुत्ने बानीका हुन्छन्। यसबाट शीतल आजित थियो। घरबाट भागेर आउँदा कसैले खोजबिनसम्म गरेनन्। हुलाकमार्फत पटकपटक चिठी पठाएको जवाफ नआउँदा उनी शौचालयमा गएर रुन्थे। किनभने घरमा कसैलाई चिठी पढ्न र लेख्न आउँदैन्थ्यो। यतिसम्म कि उनी काठमाडौं पुगेको एकहप्तामै बाजेको मृत्यु भएको खबरसमेत पाउँदैनन्। पाँच वर्षपछि शीतलले १९ वर्षको उमेरमा एसएलसी पास गर्छन्। त्यसैबेला सेनामा नयाँ भर्ना खुलेको हुन्छ। साहुनीले शीतललाई जागिर लाउने प्रयास गर्छन्। यसका लागि नागरिकता चाहिने भयो। नागरिकताका लागि उनी घर आउँछन्। नागरिकता बनाइदिन बुवाआमालाई आग्रह गर्छन्। बुवाआमाले नागरिकता बनाउन तयार हुँदैन। किनभने देशमा माओवादी द्वन्द्व उत्कर्षमा पुगेको हुन्छ। नागरिकता बनाउन अस्वीकार गरेपछि उनी फेरि काठमाडौं फर्किन्छन्। साहुनीलाई सबै कुरा बताउँछन्। त्यसपछि साहुनीले पियनको जागिर लाइदिन्छन् भनेर फेरि पठाउँछन्। त्यसपछि बल बुवाआमाले नागरिकता बनाइदिन्छन्। भर्नाको अन्तिम म्यादमा गएर फारम भर्छन्। पास पनि हुन्छन्। शीतल जागिरे पनि हुन्छन्। माओवादी द्वन्द्वको समयमा सेनाको जागिर खान निकै कठिन हुन्छन्। कतिपटक मरेर बाँच्छन्, त्यसको गन्ती नै हुँदैनन्। दुई वर्षपछि एक लाख रुपैयाँ लिएर उनी घर बिदामा आउँछन्। बुवाआमालाई त्यो पैसा हातमा थमाउँछन्। अब परिवारको जीवन फेरिने भयो भनेर उनीहरू निकै खुसी हुन्छन्। शीतल भन्छन्, वर्षामा घरबाट पानी चुहिँदा भाडा थापेर रातभर जागेर बस्नुपथ्र्यो। त्यो घरको छानो फेर्न पाउँदा निकै खुसी भएँ। बुवाआमाको उपचार र खानाखर्चको ऋण तिर्न पाउँदा उनीहरू पनि खुसी भए। मुलुक शान्तिप्रक्रियामा प्रवेश गरेपछि कमलरी बसेकै घरको छोरीसँग उनी २०६५ सालमा सामाजिक परम्पराअनुसार बिहे गर्छन्। अहिले एक छोरा एक छोरी छन्। जागिरको १८ वर्षपछि शीतल थारू सरकारी जागिरबाट अवकाश प्राप्त गर्छन्। नेपालको जागिर भनेको रिटायर्ड लाइफ भन्ने तर झरिटायर्ड भएपछि पनि बुढेसकालसम्म हातमुख जोड्न रोजगार खोज्नैपर्ने बाध्यता छ। त्यसैले उनी झरिटायर्ड त भए तर दैनिकीको जोहो गर्न उनी सेक्युरिटी गार्डमा विदेश जान पासपोर्ट लाउन बाध्य हुन्छन्। भिसा आउनु अगाडि उनले साथीसंगतमा सेक्युरिटी गार्डको काम गर्न छिमेकी भारतको झारखण्डको हजारीबाग पुग्छन्। कामकै सिलसिलामा त्यहाँ एउटा कम्पनीसँग संगत हुन्छ। त्यसपछि उनी सेक्युरिटी गार्डको काम छोडेर त्यो कम्पनीमा प्रवेश गर्छन्। त्यहाँको राम्रो कमाइले हजारौंको कमलरीको बस्तीमा उसको पारिवारिक जीवन फेरिएको छ र उनले टाढाको खाडी मुलुक जाने सपना त्याग्छन्। अहिले कम्पनीमा उनी प्रशिक्षकको रूपमा काम गरिरहेका छन्। दिनमा हजारौंलाई प्रशिक्षण दिन्छन्। जागिरभन्दा बिजनेसले मानिसको जीवन फेरिने रहेछ शीतल सर भन्छन्। यतिबेला उनी साँच्चिकैको शीतल सर भएका छन्। एक हातमा डस्टर अर्को हातमा बोर्ड मार्कर बोकेर एकाबिहानै क्लास पुग्छन्। आजकल उनलाई सबैले शीतल सर भनेर सम्बोधन गर्छन्। कमलरी जीवनको हूलभित्र शीतल सरको जीवन भोगाइ एक दृष्टान्त मात्र हो। कमलरी बस्तीमा यस प्रकारको सफलता र असफलताको अनेकन दृष्टान्तहरू छन्। सरकारले पनि कमलरी प्रथा अन्त्यको घोषणा गरेपछि दासताको जीवन बिताएका हजारौं कमलरी मुक्त हुने दिशामा छन्।"
आङ थार्के अर्थात् महान् नेपाली,"हिमाल दुनियाँमा अंग्रेजी वर्षको मे महिना सगरमाथा सिजन हो। सन् १९५३ मे २९ (२०१० जेठ १६) मा सगरमाथा आरोहण भएकाले मे ले सगरमाथा सिजन बोक्छ। जब जुन लाग्छ, तब सुरु हुन्छ अन्नपूर्ण सिजन। जसरी विश्वको सर्वोच्च शिखर सगरमाथाको प्रथम आरोहणले विश्व हल्लायो र त्यसको पराकम्पन अहिलेसम्म छ। ठीक त्यसैगरी त्यसको तीन वर्षअगाडि सन् १९५० जुन ३ (२००७ जेठ २१) अन्नपूर्ण आरोहणको खबरले दुनियाँ हल्लाएको थियो। त्यो आरोहण आठ हजार मिटर माथिको विश्वका १४ हिमालमा मानव पाइला भएको प्रथम आरोहण थियो। त्यो फ्रान्सेली आरोहण दलको शेर्पा सरदार थिए, नेपाली महान् आरोही आङ थार्के। यो पुस्तक समीक्षा त्यही थार्केको जीवनीको हो। फ्रान्सेली आरोहण दलका नेता मौरिस हर्जोग र आरोही लुइस लाचेनल ८,०९१ मिटर अग्लो हिमाल चढेको कहानी विश्वभर समाचारमा मात्रै लोकप्रिय रहेन, आरोहण कहानी लेखिएका पुस्तक पनि लोकप्रिय रह्यो। आरोहण दलका प्रमुख आरोही मौरिस हर्जोगले सन् १९५१ मा प्रकाशन गरेको पुस्तक अन्नपूर्ण अत्यन्तै लोकप्रिय भयो। सन् २००० सम्ममा १ करोड १० लाखप्रति बिक्री भएको न्युयोर्क टाइम्सले लेखेको छ। फ्रान्स सरकारको स्वामित्व भएको फ्रान्स २४ डटकम पोर्टलले अन्नपूर्ण पुस्तक विभिन्न ४० भाषामा अनुवाद भएको लेखेको छ। नेसनल जियोग्राफिक म्यागाजिनले १०० सदाबहार साहसिक पुस्तकले सूचीमा समेत अन्नपूर्णलाई समावेश गरेको छ। सधैं लोप्रोफाइलमा रहन चाहने उन थार्केले चुचुरोमुनिको पाँचौं शिविरमा रहँदा चुचुरोमा पुगेर विश्व रेकर्ड बनाउन हर्जोगले गरेको प्रस्ताव अस्वीकार गरे। आफ्नै अगाडिको इतिहास बनाउन उनले लोभ गरेनन्। सन् १९५३ अप्रिल २ मा फ्रान्सको राजधानी पेरिसमा प्रदर्शन तय भएको भिक्ट्री अन अन्नपूर्णमा उनलाई श्रीमतीसहित बोलाइएको थियो। आङ थार्केले आयोजकको धेरै पैसा खर्च हुन्छ भनेर एक्लै जाने भने। उनलाई फ्रान्स सरकारले फ्रेन्च लेजियन अफ अनर जस्तो उच्चस्तरीय सम्मान दियो। थार्केको आत्मकथा सबैभन्दा पहिलोपटक फ्रेन्च भाषामा सन् १९५४ मा प्रकाशन भएको थियो। बासिल पि नोर्टोनले भारतको पश्चिम बंगालका मोहनलाल मुखर्जीले आङ थार्केले नेपालीमा सुनाएका कथालाई भेरिफाई गर्दै पुस्तक छपाएका थिए। पुस्तक छाप्ने कुरामा समेत आङ थार्केले त्याग गरेका थिए। लेखक नोर्टोनले सहलेखकको थार्के आफैंलाई बस्न गरेको आग्रह उनले अस्वीकार गरेका थिए। रोचक कुरा थार्केले नेपालीमा सुनाएको कथा नोटटेकर मुखर्जीले अंग्रेजीमा उल्था गरे। त्यो अंग्रेजीको उल्थालाई नोर्टोनले फ्रेन्च भाषामा गरे। अर्थात्, पुस्तक तयार हुनु अगाडि नै नेपाली, अंग्रेजी र फ्रेन्च तीन भाषामा चक्कर लाएको पुस्तक हो, शेर्पा ः दि मिमोएर अफ आङ थार्के। अंग्रेजीमा मस्यौदा तयार भएको पुस्तकले अंग्रेजी आकार लिन ६२ वर्ष पर्खनु पर्यो। सन् २०१६ मा अमेरिकाको माउन्टेनियर्स बुक्सले लिजेन्ड एन्ड लोर शृंखलाअन्तर्गत यो पुस्तक प्रकाशन गरेको छ। पुस्तकलाई अझ पारिवारिक स्पर्श दिनलाई थार्केका भतिजा टासी शेर्पाले भूमिका लेखेका छन् भने थार्केपुत्र दावा शेर्पाले मन्तव्य दिएका छन्। तीन अध्यायनको १७ पाठमा पुस्तकलाई बाँडिएको छ। पहिलो अध्यायमा बाल्यकाल र प्रथम हिमाली आरोहण कथा छन्। प्रथम अध्यायमा ५ पाठ छन्। दोस्रो अध्यायमा उनले आरोहण गरेका विभिन्न हिमाल आरोहणको ५ पाठ छन्। तेस्रोमा अन्नपूर्ण आरोहणदेखि पेरिस यात्रासम्ममा ७ पाठ छन्। तत्कालीन ओखलढुंगा जिल्लाअन्तर्गत पर्ने सोलुखुम्बुको खुम्बु क्षेत्रको खुुन्देमा जन्मिएका थार्के सन् १९०७ मा जन्मिएका थिए। तिब्बती पात्रोअनुसार तालाकते अर्थात् बाँदर वर्षमा जन्मिएका थिए। बाँदर वर्षमा जन्मिएका उनले बाँदरले जस्तै दक्षताले हिमाल चढे, चढाए। उनको हिमाल प्रेम आफ्नै गाउँले दाइ निम थार्केले जगाएका थिए। बेलायती आरोही जनरल ब्रुसको सगरमाथाको आरोहण दलमा काम गरिसकेका उनले हिमाली कथा सुनाएपछि थार्के आकर्षित भए। यो सन् १९३१ को सुरु हुन लाग्दाको कुरा हो। निम थार्केले सुनाएका कथाले कहिले दार्जिलिङ पुगौं र त्यहाँबाट हुने हिमाली आरोहण दलमा अन्तर्वार्ता दिएर पास हुने भन्ने ध्याउन्नमा थिए थोर्के। दार्जिलिङको निर्माणाधीन भिक्टोरिया अस्पतालको कामदार भएर काम गरे। सन् १९३१ मै उनले पाउल बाउरको कञ्चनजंघा च्यालेन्च नामक आरोहण दलमा भरियाको रूपमा काम पाए। त्यहीबाट सुरु भएको उनको ऐतिहासिक हिमाल कथा। पादटिप्पणी र प्रशस्त सन्दर्भ सामग्री समेटिएको पुस्तकमा आङ थार्के र तेन्जिङ नोर्गेको सम्पर्क र सम्बन्धका कुराहरू पनि छन। जस्तो, सन् १९३५ मा तिब्बततर्फबाट भएको इरिप सिप्टोनको सगरमाथा आरोहण दलमा शेर्पा सरदार थिए आङ थार्के। त्यो समूहका आठ शेर्पा र सात तिब्बती भरियाहरू थिए। त्यही भरियाको सूचीमा थिए तेन्जिङ नोर्गे। उनले त्यहीँबाट हिमाली करिअर सुरु गरेका थिए। त्यत्तिमात्रै हैन, त्यो आरोहण अगाडि दार्जिलिङको आङ थार्केको घरमै बस्थे तेन्जिङ भन्ने तथ्य पुस्तकको पादटिप्पण्ीमा समेटिएको छ। प्रथम सगरमाथा आरोही दुई जनामा तेन्जिङसँग इरिक सिप्टोनकै नेतृत्वमा तिब्बततर्फबाट भएको सन् १९३५ को सगरमाथा आरोहण दलमा भएका थार्केले अर्का आरोही एडमन्ड हिलारीसँगै आरोहण दलमा भएको समेत अनुभव बोकेका छन्। सन १९५१ मा नेपालतर्फबाट भएको इरिक सिप्टोनकै आरोहण दलका सरदार थिए थार्के र त्यही आरोहण दलका एक सदस्य थिए हिलारी। सन् १९५१ को आरोहण दलमा परेकै आधारमा सन् १९५३ मा हिलारी छनोट भएका थिए जहाँ उनले सफलता पाए। थार्केको पुस्तकमा तत्कालीन नेपाली समाजको आर्थिक, सामाजिक तथा मनोवैज्ञानिक पक्षसमेत पढ्न पाइन्छ। उनले संखुवासभाको तुम्लिङटारमा अरुण नदी पार गर्दा ६ आना तिरेको बताएका छन्। एक रुपैयाँमा १६ आना हुने भएकाले तत्कालीन अवस्थाको आर्थिक कारोबार अनुमान लाउन सकिन्छ। यस्तै उनले अन्नपूर्ण आरोहण दलको सरदार हुँदा दैनिक सात रुपैयाँ पारिश्रमिक लिएको बताएका छन्। अन्नपूर्ण आरोहण सकिएर भरिया खोज्दै गाउँ पस्दा गाउँलेहरूले अपहरण गर्न आएको भन्दै भागेका कथादेखि सन् १९५१ मा सगरमाथा आरोहण गर्न जाँदा पासाङ ल्हामुको गाउँ सुर्केमा हैजाले असंख्या स्थानीय मरेर पुर्न लगेको दृश्य देखेको कथा सुनाएका छन्। तीन दिनमा खुम्बुबाट पैदलै दार्जिलिङ पुगेका चित्ताकर्षक कथादेखि आफूलाई दार्जिलिङ जान उनीको कोट दिएका साथी जिग्मे शेर्पा नांगा पर्वतमा मरेका दुःखद् कथाहरू पुस्तकमा छन्। सन् १९३९ मे ३० मै टाइगर ब्याच पाएका थार्केको पुस्तक हिमालय क्षेत्रमा भएका प्रथम चरणका आरोहण कथाहरूको इतिवृत्तान्त हो। सन् १९३१ को कञ्चनजंघा आरोहणदेखि सन् १९७८ को धौलागिरी आरोहणसम्मको झन्डै आधा शताब्दीको हिमाली करिअरमा थार्केले नेपाल, भारतदेखि पाकिस्तानसम्मका हिमालको आरोहण दलमा सहभागी भएको दुर्लभ इतिहास बोकेका छन्। तर, यिनै थार्केको नेपालमा भने त्यत्ति चर्चा हुन्न। आजीवन नेपाली नागरिकताधारी थार्केको मरण पनि नेपालमै भएको थियो। २०३८ साउन १३ गते (सन् १९८१ जुलाई २८) काठमाडौंमै क्यान्सरले थलिएर शारीरिक रूपमा बिदा भए थार्के। अबको यक्ष छ, थार्केले नेपालीमा भनिएको कथा अंग्रेजी मस्यौदा हुँदै अनुदित भएर फ्रेन्च भाषामा छापियो। फ्रेन्चमा छापिएको ६२ वर्षपछि अंग्रेजीमा छापियो। अब नेपालमा भनिएको कथाको मूल भाषा नेपालीमा छापिन कत्ति कुर्नुपर्ने हो ?"
एउटा सहृदयी जीवन,"तपाईं जोरजबर्जस्ती गरेर दुनियाँलाई बदल्न सक्नु हुन्न। कसैलाई धेरै अर्ती दिन थाल्नुभयो भने ऊ तपाईंबाट टाढा हुँदै जानेछ। किन्तु प्रेम, सद्भाव र करुणाको माध्यमबाट स्वयंलाई मात्र नभई अरूलाई पनि बदल्न सकिन्छ। प्रश्न उठ्न सक्ला, त्यसो भए हामीले स्वयंलाई बदल्न किन सकेनौं ? उत्तर सहज छ, सायद हामीमा त्यो चाहना नै थिएन। हामीले चाह्यौं भने सहजै सहृदयता, कोमलता र सज्जनतापूर्वक व्यवहार गर्न सक्छौं। मनुष्यमात्र नभई समस्त जीव जगत्प्रति करुणावान् हुन सक्छौं। जहाँ प्रेम र श्रद्धा हुन्छ, त्यहाँ द्वेष र क्रोधले पनि थकाइ मार्न थाल्छ। जहाँ कसैको हितका खातिर त्यागको भावना अभ्युदय हुन थाल्छ, त्यहीँ आत्मगौरवको उत्पत्ति हुन थाल्छ। जहाँनिर तपाईं अलिकति पर सरेर अर्काेलाई ठाउँ दिन थाल्नुहुन्छ, त्यहीँबाटै अझै परसम्म स्नेहको सुवास प्रसारण हुन थाल्छ। आखिर यो दुनियाँ हामी सबैको योगबाट निर्मित समष्टि त हो। के सरल र सहृदयी जीवन बिताउन सम्भव छ ? अवश्य छ, तर ईष्र्या, द्वेष र मात्सर्यबाट अलग रहन सकियो भनेमात्र। सहृदयी जीवनको पहिलो सोपान आफ्नै सम्मान हो। जसले मलाई सम्मान गर्न जान्दछ, उसैले मात्र अरूलाई सम्मान गर्न जान्दछ। जुन कुराले आफूलाई आघात पुग्दछ, त्यसले अर्काेलाई पनि आघात पुग्छ भन्ने सोच सहृदयी जीवनको दोस्रो सोपान हो। धैर्यधारण, आफूमा विश्वास, सकारात्मक सोच एवं सरल र कर्मशील दिनचर्या सहृदयी जीवनको तेस्रो सोपान हो। अनि करुणा, परोपकार, मधुर वाणी र सबैलाई यथोचित सम्मान चौथो। बुद्ध भन्छन्, जीवनमा दुःख छ। जीवनमा दुःख छ भन्ने बुद्ध वचनलाई आत्मसात् गर्नुभयो भने जीवन सहज हुनेछ। दुःख स्वीकार गर्ने चिज हो, संगत गर्ने चिज होइन। दुःख निवारण गर्ने कुरा हो, बोकेर हिँड्ने कुरा होइन। दुःख दुई किसिमले सृजित हुन्छ। पहिलो हो प्रारब्ध या परपक्षबाट र अर्को आफैंबाट। अहंकार, द्वेष, डाह र मनका मालिन्यहरू स्वसृजित दुःखका स्रोत हुन्। परपक्षबाट पर्न आएको दुःख समय क्रममा कम हुँदै जान्छ। किन्तु आफैंले पालन र पोषण गरेर हुर्काएको दुःख उत्तरोत्तर समृद्ध हुँदै जान्छ। सबै सम्बन्धहरू लाभ या हानिमा आधारित हुँदैनन्। स्वार्थहीन, द्वेषहीन र ईष्र्याहीन सम्बन्धमा कहिल्यै पनि मनमुटाव र वैमनस्य आउँदैन। हार्दिकता, सम्मान र स्नेह आपसी सद्भावका सबल माध्यम हुन्। हाँसो, ठट्टामस्करी, घुमघाम र चियापानले सस्तैमा आपसी सद्भाव समृद्ध हुन्छ। बेलाबेलामा कसैलाई कष्ट नपर्ने गरी गरिने आपसी मनोरञ्जनात्मक व्यंग्यले वातावरण रमणीय बन्छ। परिश्रमी युवालाई उनको ससानो सफलतामा प्रशंसा गर्दा अझै अगाडि बढ्ने उत्साह र उमंग पैदा हुन्छ। जीवन रहुन्जेल सम्भावनाहरू पनि रहिरहन्छन्। भरोसा र हौसला राख्नलाई बुढ्यौलीले पनि छेक्दैन। भाग्यको भरोसाले होइन, कर्मको भरोसाले सफल हुन्छ जीवन। भाग्यवादले डुबाउँछ भने कर्मवादले उतार्छ। समयको पंख कसैलाई पर्खेर बस्दैन। प्रतिभाशालीका लागि पनि गुमेको समय फेरि फर्केर आउँदैन। समयलाई जसले च्याप्प समात्न सक्यो, त्यही सफल भयो। जीवनमा विषम परिस्थितिहरू पनि आउँछन्। सदैव सुखै सुख हुने भए सुखको अस्तित्व नै रहने थिएन। बेला बखतमा दुःख हुन्छ र त सुखको महŒव छ। दुःखले जिउने कला सिकाउँछ भने सुखले आनन्द लिने कौशल। जीवन संघर्ष हो, त्यसै हुनाले नै यो उत्सव पनि हो। सधैं मस्ती नै मस्ती हुने भए जीवनमा साँच्चैको मस्ती कहाँ पाइन्थ्यो ? कोही कसैका लागि प्रेरणा र प्रोत्साहनको माध्यम बन्न सक्ला, किन्तु आफ्नो भविष्यको निर्माण त आफैंले गर्ने हो। जीवन एउटा कठिन यात्रा हो। यात्रामा भेटिने उबडखाबडको सामना आफैंले गर्नुपर्छ। आफैंले सहनु र मुकाबिला गर्नुपर्छ। असफलता पराजय होइन, अपितु त्यो त एउटा प्रयोग विफल भएको मात्र हो। एउटा प्रयोग विफल हुँदैमा सारा सम्भावना समाप्त हुँदैनन्। आफ्ना भूल र गल्तीहरूमा अरूलाई दोष दिनुको पनि अर्थ छैन। परिस्थितिलाई दोष दिएर उम्कने प्रवृत्तिले अगाडि बढ्ने शक्ति समाप्त हुन्छ। आफ्नो जीवनको अँध्यारोलाई निवारण गरेर उज्यालो रश्मि फैलाउने ल्याकत आफैंभित्र खोज्नु जरुरी छ। बुद्धको आह्वान छ, अप्प दीपो भव। यो सृष्टिमा लाखौंलाख जीवहरू छन्। जसमध्ये एउटा संयोगले हामीलाई मनुष्य जुनी प्राप्त भएको हो। मनुष्य मात्र यस्तो प्राणी हो, जसले यो ब्रह्माण्डलाई बुझ्ने चेष्टा गयो। मनुष्यमात्र यस्तो जीव हो जसले म को हुँ ? भनेर प्रश्न गर्न जान्यो। मनुष्यमात्र यस्तो प्राणधारी हो, जसले प्राकृतिक सुन्दरताको मूल्यांकनमय अवलोकन गर्न सक्यो। मनुष्यमात्र यस्तो जीव हो जसले आहार, निद्रा, भय र मैथुनभन्दा माथि उठेर कर्म गर्न थाल्यो। मनुष्यमात्र यस्तो प्राणी हो जसले प्राकृतिक अवस्थाबाट उँभो उठेर मानवीय संस्कृतिको निर्माण गर्यो। मनुष्यमात्र यस्तो प्राणी हो, जसमा करुणा, परोपकार, परसेवा र उत्सर्गजस्ता कुराको चेतना छ। मानवमात्र यस्तो प्राणी हो, जसमा सहृदयी जीवन जिउने कलालाई उन्नत र समृद्ध बनाउने चैतन्यको निवास छ। सजग नरहने हो भने त हेर्दाहेर्दै बेहोसीमै जीवन समाप्त हुन्छ। कामको बेफुर्सदीको बहानामा आफ्ना प्यारा मान्छेहरूसँग समय गुजार्ने अवसर बित्थामा गुमेर जान्छ। आफ्ना मान्यजनको सेवा र टहल गर्ने भाका राख्दाराख्दै उनीहरू बितेर जान्छन्। अलिकता अझै कमाइ गरेर रमाउँला भनेर म्याद सार्दासार्दै आफैं वृद्ध भएको पत्तो नै हुँदैन। व्यवस्थापन गर्न जान्नेका लागि समय पनि एउटा पुँजी हो भने नजान्नेका लागि एउटा दुईधारे कैंची। सबैको एउटा विगत छ। सबैसँग सुख र दुःखका कथनी र कहानी छन्। सबैसँग अतीतमा घटित अविस्मरणीय र अद्भुत घटनावली छन्। मानसपटलमा आफूले माया गरेका र आफूलाई माया दिएका अनेकौं पात्रहरू जीवन्त छन्। हामी कहिल्यै एक्ला थिएनौं र आज पनि एक्लै छैनौं। हामी सबैसँग आपसमा बाँड्न योग्य प्रशस्त विषय र अभिज्ञान छन्। वृद्धहरूसँग अरू केही नभए पनि अनुभव र इतिहास हुन्छ। बालबालिकासँग भविष्यको सम्भावनाको पुँजी हुन्छ। पाका मान्छेहरू अनुभवका खानी हुन्। जीवनमा सफल भएका पाकाहरूबाट सफल हुने तरिका थाहा हुन्छ। जीवनमा असफल भएकाबाट असफल हुनाको कारण थाहा हुन्छ। वृद्धहरूको विगत जे जस्तो भए तापनि वर्तमान उनीहरूले प्रदत्त गरेको नासो हो। आजका युवाले पाकाहरूको सम्मान र सुरक्षा गर्ने संस्कृति कायम गरे भने बालबालिकाले त्यसबाट पाठ सिक्नेछन्। त्यस्तो प्रवृत्तिले आजका युवाको भविष्यको वृद्धावस्था पनि सुरक्षित र सम्मानित हुनेछ। जीवनको सबैभन्दा कम्फोर्ट जोन बिछ्यौना हो। परन्तु सुतेर त जीवन चल्दैन। कम्फोर्ट जोन त खानपिन, दोस्तहरूसँग रमझम र मोजमज्जामा छ। किन्तु त्यसले दिने सुख नितान्त तात्कालिक र तदर्थ मात्र हुन्छ। समाजमा कम्फोर्ट जोनको चक्करमा परेर जीवन बिगार्नेको संख्या ठूलो छ। क्षणिक सुख दिने कम्फोर्ट जोन खोज्नुमा कुनै गलत इरादा थिएन होला, तर जीवन जिउने प्रक्रिया र विधि गलत भयो। मानसिक अन्धवेगबाट प्रेरित भएर उठाएको पाइलाले असल गन्तव्यतर्फ लैजान सक्दैन। आलसीको जीवन जन्ममा मिठाई बाँडेर र मृत्युमा खिर बाँडेर सकिन्छ। परन्तु त्यो बाँड्ने कार्यमा समेत ऊ स्वयं नभई अरू नै कोही सरिक भएको हुन्छ। अरूको खुसीमा खुसी हुने मानिस सहृदयी हो भने अरूको खुसीमा दुःखी हुने अभागी। जो जति परोपकारी, दयालु र मिलनसार हुन्छ उति नै ओजस्वी र प्रतापवान् हुँदै जान्छ। जीवनमा धनवान्, बलवान् र विद्यावान् हुन नसकिएला, परन्तु गुणवान् हुनबाट कसैले रोक्न सक्दैन। सुहृदय, सरल र सुरम्य हुनबाट कसैले रोक्न सक्दैन। अरूप्रति ईष्र्या र द्वेषभाव नराख्ने नरनारीहरूको मुहारमा कान्ति र दीप्ति हुन्छ। त्यस्ता निर्भय सुजनहरूलाई निद्रादेवीको पनि कृपा हुन्छ। उनीहरू मानसिक र शारीरिक तबरले स्वस्थ, दुरुस्त र सुखी हुन्छन्। सुखमा अभिमानरहित आनन्द लिनु र दुःखमा त्यसको समाधान खोज्नु नै सहृदयी जीवनको कुन्जी हो। मनुष्यको जीवन सदासर्वदा अन्योन्याश्रयमा निर्भर रहँदै आएको छ। अरूको अस्तित्वमा मेरो अस्तित्व छ। अरूको शुभकामना र सद्भावमा मेरो सुनाम छ। अरूको पहिचानमा मेरो परिचय छ। अरूको माया र सम्मानमा मेरो महŒव र महिमा छ। अरूको उदार कृतज्ञतामा मेरो गरिमा र विशालता छ। अरू परोपकारी र गुणवान् छन्, त्यसैले म उपकृत र गुणग्राही हुन पाएको छु। मेरा स्वजन, छिमेकी र हितैषी मित्रहरू छन्, त्यसैले म पनि छु।"
कथामार्फत राजनीतिक व्यंग्य,"रोनाल्ड वालेस भन्छन्, एक पृष्ठ आयाम र २५० शब्दभित्र संरचित लघु संरचनामा बद्ध आख्यान नै लघुकथा हो। सुकुमाकर शर्मा गौतमद्वारा लिखित हिउँको राप लघुकथा संग्रह २०८० सालमा प्रकाशित भएको हो। वालेस दृष्टिले प्रस्तुत कृति लघुकथाको संरचनाभित्र बद्ध छ। कविता, निबन्ध, समालोचनालगायत साहित्यका विभिन्न विधामा कलम चलाउने गौतम पछिल्लो समयमा लघुकथा लेखनमा केन्द्रित छन्। कृतिभित्र स्वदेश बसाइँका क्रममा देखेभोगेका एवं र कल्पना गरेका अनुभूतिहरू संगृहीत छन्। गौतमले लघुकथा संग्रहभित्र नेपाली समाजको सामाजिक यथार्थलाई चित्रण गरेका छन्। लघुकथा संग्रहभित्रका ५९ लघुकथामा नारीवादी चेत, बालमनोविज्ञान, सामाजिक कुरीति, रुढी चिन्तन, बिदेसिनुको पीडा, नेपाली भाषा र देशप्रतिको प्रेम, राजनीतिक, शैक्षिक, धार्मिक, प्रशासनिक व्यंग्य आदि विभिन्न विषय प्रस्तुत भएका छन्। संग्रहभित्र रहेका झन्डै ३० ओटा लघुकथा व्यंग्यात्मक शैलीमा रचना छन्। ती लघुकथामा व्यंग्यका माध्यमबाट समाजमा विद्यमान अपाच्य व्यवहारलाई कटाक्ष गरिनुका साथै सुधारको अपेक्षा गरिएको पाइन्छ। यस लेखमा लघुकथा संग्रहभित्र रहेका पानीकोे फोहोरा, लालबुझक्कड, बेमौसमी चुनाव, मार्सी धान, सोच, लगानी, समृद्धि, बोध, सहिद, श्रीपेच, लिखित सम्झौता, वितृष्णा र चोरमाथि चकार गरी १३ लघुकथामा प्रस्तुत राजनीतिक व्यंग्यलाई आधार बनाई समीक्षा गरिएको छ। राजनीतिकर्मीले सीमा र कर्तव्य भुलेर समाजमा पारेका नकारात्मक प्रभावलाई साहित्यमा व्यंग्यका माध्यमबाट प्रस्तुत गरिन्छ। व्यंग्य गरी लेखिएका साहित्यले ती राजनीतिकर्मीलाई सचेत गराउन ठूलो भूमिका खेलेको पाइन्छ। सडकदेखि सदनसम्म रहेका राजनीतिकर्मीले समाजलाई प्रगतिपथमा लैजानुको साटो व्यक्तिगत स्वार्थमा भुलेर विभिन्न अराजक क्रियाकलाप गरी राज्य सञ्चालन गर्ने आधार राजनीतिलाई बनाएको धमिलोपन नै साहित्यमा प्रस्तुत गरिन्छन्। लघुकथाहरूमा पनि समाजमा राजनीति गर्नेले पारेको धमिलोपनलाई व्यंग्य गरी सचेत गराउन खोजेको देखिन्छ। पानीको फोहोरा लघुकथामा राजनीतिक परिवर्तनको विषयलाई पानीको फोहाराको प्रसंगमार्फत व्यंग्य गरिएको छ। जनताले जनताका लागि ल्याएको शासनव्यवस्थाले जनतालाई हित हुने काम नगरेपछि तिनै जनता उक्त व्यवस्था हटाउन सडकमा आन्दोलन गरिरहेका छन् भन्ने भाव उक्त लघुकथामा अभिव्यञ्जित छ। पदमा बसेका व्यक्तिले झुटो बोलेर जनतालाई भ्रममा पार्छन् भन्ने कुरा लालबुझक्कड लघुकथामा प्रस्तुत गरिएको छ। जनताको हितमा कुनै पनि ऐनकानुन ल्याउन नदिने, काम बिथोलेर खुसी हुने, अन्दाजको भरमा कुरा गर्ने लालबुझक्कडहरू भएसम्म देशमा परिवर्तन नहुने कुरा उक्त लघुकथामा व्यक्त भएको छ। बेमौसमी चुनाव लघुकथामा चुनाव मात्र गर्ने तर राष्ट्रको हितका लागि केही नसोच्ने नेताहरूलाई व्यंग्य गरिएको छ। चुनावलाई पारदर्शी नबनाई भोट किनेर अक्षम व्यक्ति सत्तामा पुग्ने परिपाटीको तिखो आलोचना गरिएको लगानी लघुकथामा वर्तमान राजनीतिक व्यवस्थाप्रति खरो व्यंग्य गरिएको छ। सोच लघुकथामा राजनीति गर्नेहरूको सोच लामखुट्टेको जति पनि नभएको कुरालाई व्यंग्य गर्दै व्यक्तिगत स्वार्थ र खुट्टा तान्ने प्रवृत्तिका कारण देशको शासन व्यवस्था नसुध्रिएको भन्ने विचार प्रस्तुत भएको छ। राजनीतिमा भाषण गरेर जनताको आँखामा छारो हाल्ने पदलोलुप व्यक्तिहरूको हाबी हुन्जेलसम्म देशमा समृद्धि नआउने कुरा समृद्धि लघुकथामा प्रस्तुत भएको छ। देशमा समृद्धि ल्याउन सत्तामा बसेका व्यक्तिहरूलाई असल कर्म गर्न र जनताको मन जितेर कार्य गर्नका लागि आग्रह गरिएको छ। पद र पैसाले आफ्नो कर्तुत छोपेर हिँड्ने व्यक्तिहरू सत्ताबाट सडकमा आएपछि मात्र होसमा आउँछन् भन्दै बोध लघुकथामा कथाकारले राजनीतिमा पारदर्शी काम व्यक्ति नभएको भन्ने कुरालाई संकेत गरेका छन्। भरियालाई कार्यकर्ता, पुरानो बरनीकोट र बुट जुत्तालाई राजनीतिक दलका प्रमुख व्यक्तिका रूपमा चित्रण गरिएको पुस्तान्तरण लघुकथामा शासनव्यवस्था परिवर्तन भए पनि शासन गर्ने अनुहार परिवर्तन नभएको र नयाँ पुस्ताले पनि पुरानै अनुहारलाई काखी च्यापेर व्यक्तिगत स्वार्थमा लिन भएको वर्तमान राजनीतिक प्रवृत्तिप्रति तिखो व्यंग्य गरिएको छ। राजनीतिक दलहरूले सिद्धान्तमा नहिँडेर अन्य दलको भरिया बनेर हिँडिरहेको सत्यलाई मार्सी धान लघुकथामा उजागर गरिएको छ। जसमा व्यक्तिगत स्वार्थ र पदको भोगी नेताहरू फरक दलसँग मिलेमतो गरी आफ्नै दललाई खुम्च्याइरहेका छन्। मार्सी धान लघुकथाकै विषयवस्तुलाई फरक तरिकाले प्रस्तुत गरेर लिखित सम्झौता नाम राखिएको लघुकथामा पनि जनतालाई अस्त्र बनाएर व्यक्तिगत स्वार्थ लुटिरहेका नयाँ र पुराना दलहरूको देखाउने दाँत र चपाउने दाँत फरक रहेको भन्दै राजनीतिक प्रणालीप्रति व्यंग्य गरिएको छ। वितृष्णा लघुकथामा राजनीति गर्नेले जेल बसेको, ढाँट्न जानेको, घुस खाने र भ्रष्टाचार गरेको अनुभव हुनैपर्ने भन्दै वर्तमान राजनीतिक पद्धतिमाथि धारिलो व्यंग्य प्रस्तुत गरिएको छ। राजनीतिमा पसेका मानिससँग कुनै विचार नभएको र भाषण पनि चोरेर गर्ने गरेको कुरालाई व्यक्त गरिएको चोरमाथि चकार लघुकथामा राजनीति गर्नेहरूको क्षमतामाथि प्रश्न गरिएको छ। सत्तामा बसेका मानिसले व्यक्तिगत स्वार्थभन्दा माथि उठेर देशको हितका लागि काम नगरेसम्म देश विकास नहुने विचार प्रस्तुत भएका लघुकथाहरू विचारमूलक र घटनाप्रधान छन्। देश विकासमा अवरोध गर्ने, जनताको आँखामा छारो हाल्ने प्रवृत्तिले राजनीतिप्रति अविश्वासको वातावरण सिर्जना भएको कुरा व्यक्त भएका लघुकथाले सबैभन्दा बढी स्वार्थी मानिस राजनीतिमा गर्ने मानिस हुन् भनेर व्यंग्य गरेको पाइन्छ। राजनीति भनेको राज्यको शासन व्यवस्थाको प्रणाली निर्धारण गर्ने नीति हो। शासन व्यवस्था बनाउने ठाउँमा भएका व्यक्ति राज्यप्रति इमानदार हुनुपर्छ। इमानदार व्यक्तिले मात्र देश र जनताका हितका लागि नीतिनियम बनाउन सक्छन्। सत्तामा बसेर पद र शक्तिको आडले ती व्यक्तिले आफ्नो जिम्मेवारी ननिभाई व्यक्तिगत स्वार्थको खोल ओढेर राज्यप्रति नै घात गर्छन् भने त्यस्ता व्यक्तिले राजनीनिक प्रणालीलाई फोहोर बनाउँछन्। राज्य सञ्चालन गर्ने प्रणाली फोहोर भयो भने राज्य नै असभ्य र अक्षम बन्न जान्छ। यिनै कुरालाई आधार बनाएर लेखिएका लघुकथाहरूमा लेखकको देशप्रतिको माया झल्किएको छ। लघुकथाहरूमा समाधानको मार्ग पनि देखाइएको छ।"
"सुदूरपश्चिममा साढे ३१ अर्बको बजेट, आधा बजेट पूर्वाधारमा","धनगढी : सुदूरपश्चिम प्रदेश सरकारले ३१ अर्ब ६२ करोड ९८ लाख २८ हजारको बजेट प्रस्तुत गरेको छ। प्रदेशका आर्थिक मामिला मन्त्री सुरेन्द्र बहादुर पालले शनिबार प्रदेश सभामा आर्थिक वर्ष २०८१८२ को बजेट प्रप्तुत गरेका हुन्। सुदूरपश्चिममा चालुतर्फ ११ अर्ब ७ करोड १९ लाख ६३ हजार विनियोजन गरिएकोमा पूँजीगत तर्फ भने १६ अर्ब ५३ करोड ८ लाख विनियोनज गरिएको छ। प्रदेश सरकारले प्रस्तुत गरेको बजेटको अधिकांस हिस्सा संघीय सरकारको अनुदानमै भर परेको छ। आन्तरिक राजश्व परिचालन तर्फबाट १ अर्ब ६० करोड, राजश्व बाँडफाँड तर्फबाट ९ अर्ब ९९ करोड, संघीय रोयल्टी बाँडफाँडबाट ४ अर्ब ४० लाख, समानीकरण अनुदान ८ अर्ब७२ करोड, ससर्त अनुदान ३ अर्ब १३ करोड, संघीय समपूरक अनुदान १ अर्ब ४२ करोड र विषेश अनुदानबाट ५५ करोड बजेट अनुमान गरिएको छ। आर्थिक मामिला मन्त्री पालले चालुआर्थिक वर्षको बिनियोजन बजेटबाट ६ अर्ब १५ करोड रकम बच्चे बताउदै त्यसलाई पनि आगामी वर्षको बजेटको आम्दानी बाँधेका छन्। सुदूरपश्चिममा सरकार विस्तामा नै ढिलाई भएको थियो। मुख्यमन्त्री, भौतिक पूर्वाधार र भूमी ब्यवस्था कृषि तथा सहकारी मन्त्रालयबाहेक अरु मन्त्रालयमा विषयगत मन्त्रीहरू नै समयमा नआएकाले बजेट कर्मचारीको हातमा गएको देखिएको छ। बजेटमा पूर्वाधारतर्फ सबैभन्दा बढी बजेट विनियोजन गरिएको छ। पूर्वाधार विकास मन्त्रालयको बजेटमात्रै १३ अर्बभन्दा बढी छ। मन्त्रीहरूको बजेटमा पहुँच नपुग्दा विगतकै कार्यक्रमहरुले निरन्तरता पाएका छन्। कुखुरा, बाख्रा, कालिजजस्ता पशुपन्क्षी ब्यवसायीको प्रबधर्न, मासु उत्पादन लगायतका लागि ४४ करोड बजेट विनियोजन गरिएको छ। अनुदानको कार्यक्रमहरु बढी राखिएका छन्। बजेटमा प्रदेशको हरेक निर्वाचन क्षेत्रमा एकएक का दरले सामुदायिक विद्यालयलाई नमूना बनाएर शिक्षण सिकाई प्रभावकारी बनाउन २० करोड रकम विनियोजन गरिएको छ। प्रदेशतर्फ सुदूरपश्चिममा ३२ निर्वाचन क्षेत्र छन्। बजेटमा ९ जिल्लामा ९ वटा उद्योग स्थापनाका लागि ९ करोड रकम विनियोजन गरिएको छ। धार्मिक पर्यापर्टनका लागि २८ करोड रकम विनियोजन गरिएको छ। भूमिगत सिचाई आयोजनाहरुका लागि २९ करोड रकम विनियोजन गरिएको छ। आवाश तथा शहरी विकासतर्फ ४५ करोड रकम विनियोजन गरिएको छ।"
मधेशमा ४४ अर्ब ८९ करोडको बजेट सार्वजनिक (पूर्ण पाठसहित),"जनकपुरधाम : मधेश सरकारले आगामी आर्थिक वर्षका लागि झण्डै ४४ अर्ब रुपैयाँको बजेट प्रस्तुत गरेको छ। मधेश प्रदेश सरकारका अर्थमन्त्री भरत प्रसाद साहले आर्थिक वर्ष २०८१०८१ का लागि ४३ अर्ब ८९ करोड २१ लाख ६० हजार रकम विनियोजन गरेका हुन्। कूल बजेटमध्ये चालू तर्फ १६ अर्ब ७ लाख १ हजार अर्थात ३६४५ प्रतिशत र पूँजीगत तर्फ २७ अर्ब ८९ करोड १४ लाख ६९ हजार अर्थात ६३५५ प्रतिशत विनियोजन गरेको हो। यो खर्च अनुमान चालु आर्थिक वर्षको विनियोजनको तुलनामा ०५० प्रतिशत कम हो। आगामी आर्थिक वर्षका लागि अनुमान गरेको खर्च व्यहोर्न श्रोत मध्ये आन्तरिक राजश्वबाट ९ अर्ब ७ करोड ३० लाख, वित्तीय हस्तान्तरण अनुदान र वित्तीय समानीकरण अनुदान ९ अर्ब ७ करोड ७९ करोड ९२ लाख बजेट विनियोजन गरेको छ। सशर्त अनुदानबाट ३ अर्ब ५५ करोड ७८ लाख गरी जम्मा ११ अर्ब ३५ करोड ७० लाख, संघीय सरकारको राजश्व बाँडफाँडबाट १३ अर्ब ६० करोड विनियोजन गरिएको छ। अर्थमन्त्री साहले गत वर्षको नगद मौज्दातबाट ७ अर्ब अर्ब ८६ करोड २१ लाख ७० हजार ब्यहोर्दा २ अर्ब न्यून हुनेछ। राजश्व, वित्तीय हस्तान्तरण, नगद मौज्दात र संघीय बाँडफाँटबाट प्राप्त श्रोत परिचालन गर्दा नपुग हुने रकम आन्तरिक ऋणबाट व्यहोरिने छ। प्रस्तुत बजेटको सफल कार्यान्वयनबाट प्रादेशिक हित, एकता र स्वाभिमानमा अभिवृद्धि भई संघीयता संस्थागत हुनुमा सघाउ पुग्ने र प्रभावकारी गुणस्तरीय सेवा प्रवाह हुने तथा कार्यक्रमको प्रभावकारी कार्यान्वयनमा सबै क्षेत्रबाट योगदान हुने विश्वास लिएको अर्थमन्त्री साहको भनाइ थियो। संघीयता कार्यान्वयनपश्चात मधेश सरकारले प्रथम आवधिक योजना निर्माण गरी आव ०७६०७७ देखि सुरु भई आव ०८०८१ मा समापनको चरणमा रहेको जनाएको छ। मधेश प्रदेशको बहुआयामिक गरिबी दर ४७९ प्रतिशत रहेकोमा सुधार भई हाल २४२ प्रतिशत रहेको छ। प्रथम आवधिक योजनाको अवधिमा प्रदेश सञ्चित कोषमा विभिन्न विकास साझेदार संस्थाहरूले उपलब्ध बजेट मध्ये कुल प्राप्त बजेटको २४ प्रतिशत तथा दाताको संयुक्त कोषबाट खर्च प्रगति २९ प्रतिशत मात्र रहेको छ। चालु आवको बजेटले बजेट तथा खर्चलाई प्राथमिकता प्रदान गरी समयमा नै सोधभर्ना हुनेगरी सार्वजनिक खर्च प्रणाली अवलम्बन गरिने जनाएको छ। पूर्ण पाठ हेर्नुस्:"
लुम्बिनीमा ३९ अर्बको बजेट,"दाङ : लुम्बिनी प्रदेश सरकारले आर्थिक वर्ष २०८१२०८को बजेट सार्वजनिक गरेको छ। प्रदेश सभामा आर्थिक मामिला तथा योजना मन्त्री चेतनारायण आचार्यले आर्थिक बर्ष २०८१२०८ का लागि ३९ अर्व बराबरको बजेट प्रस्तुत गरेका हुन्। आर्थिक मामिला मन्त्री आचार्यले बजेट भाषण प्रस्तुत गर्दै चालु बजेट ३८ अर्ब ९७ करोड बराबरको बजेत सार्वजनिक गरेका हुन्। जसमा ११ अर्ब २४ करोड २७ लाख ८४ हजार र पुजिगत बजेट तर्फ २४ अर्ब ५८ करोड ५९ लाख बजे विनियोजन भएको छ। वित्तीय हस्तान्तरणतर्फ ३ अर्ब १४ करोड १३ लाख १६ हजार रहेको छ। महत्वपूर्ण र प्रभावकारी नीति तथा कार्यक्रम ल्याउन नसकेको प्रदेश सरकारले बजेट पनि घाटाको बजेट ल्याएको छ। प्रदेशमा २८ अर्वको सर्वेक्षण भएको भए पनि आन्तरिक मामिला तथा योजना मन्त्रीले ११ अर्व रुपैया बजेट बढाएर ल्याएका छन्। सिलिङभन्दा बढी बजेट ल्याउन सत्तारुढ दलहरूमा नै खटपट देखिँदा तोकेको समय भन्दा १ घण्टा ढिलोमात्रै बजेट सार्वजनिक गरिएको थियो। प्रदेश सरकारले चालु आर्थिक वर्षको तुलनामा झण्डै डेढ अर्व रुपैयाँ घटाएर आर्थिक बर्ष २०८१२०८को बजेट ल्याएको हो। राजश्व संकलनमा आएको कमीका कारण प्रदेश सकारको बजेट आकार यस वर्ष केहि घटेको मन्त्री आचार्यले बताए। प्रदेश सरकारले आर्थिक वर्ष २०८०२०८१ का लागि कूल ४० अर्ब ४७ करोड ७ लाख रुपैयाँको बजेट ल्याएको थियो। संघीय सरकारले दिने अनुदान र प्रदेशको राजस्वको स्रोत पनि वृद्धि नभएका कारण चालु आवको भनदा कम बजेट ल्याउनु परेको आचार्यको भनाइ छ। लुम्बिनी सरकारले उच्च दिगो तथा फराकिलो आर्थिक वृद्धिदरमा जोडदिइने बताएको छ। यसका लागि सम्भावित क्षेत्रको पहिचान गर्ने बताइएको छ। त्यसैगरी कृषिको व्यवसायीकरण गरि रोजगार सिर्जना गरि कृषि उत्पादन बढाउने गरि बजेट व्यवस्थापन गरिएको छ। त्यसैगरी साउन महिनाभित्र नीति तथा कार्यक्रम स्वीकृत गरि पुस भित्रमा कार्य विधि र निर्देशिका तयार पार्ने घोषण गरिएको छ। किसानको हात प्रदेशको साथ भन्ने नारासहित कृषि क्षेत्रलाई प्राथाकितामा राखेर कृषिलाई आबश्यक बजेट विनियोजन गरिएको आर्थिक मामिला मन्त्रीले जानकारी दिए। उनले भौतिक पूर्वाधार निर्माणलाई तिव्रता दिने बताए। सडक पूर्वाधार निर्माणमा बढी महत्व दिएर बजेट विनियोजन गरिएको छ। रोल्पा, अर्घाखाँची, बर्दियालगायतका जिल्लामा ठूला सडक योजनाहरुलाई अर्बौं रकम विनियोजन गरिएको छ।"
११ जिल्लामा एमालेको अधिवेशन गर्न बाँकी,"काठमाडौं : नेपाल कम्युनिष्ट पार्टी (एमाले)को ११ जिल्लामा अधिवेशन गर्न बाँकी रहेको छ। पार्टीले जेठ मसान्तभित्रमा सबै जिल्लामा अधिवेशन सक्न निर्देशन दिए पनि ती जिल्लामा अझै अधिवेशन सम्पन्न हुन सकेको छैन। एमाले निर्वाचन आयोगका अध्यक्ष डा विजय सुब्बाले निर्धारित समयमा ६६ जिल्लाका अधिवेशन सम्पन्न भइसकेको जानकारी दिए। जेठ महिनाभित्र जिल्ला अधिवेशन सकाउने निर्देशन दिएका थियौँ, अधिवेशन गर्न बाँकी जिल्लामा प्रदेश कमिटीको समन्वयमा चाँडै समय तोकिने छ। अध्यक्ष डा सुब्बाका अनुसार कोशी प्रदेशको इलाम, मोरङ र तेह्रथुम, मधेस प्रदेशको सिरहा, सप्तरी र धनुषा, गण्डकी प्रदेशको मनाङ, कर्णाली प्रदेशको डोल्पा तथा सुदूरपश्चिम प्रदेशको अछाम, बझाङ र डोटी जिल्लाको अधिवेशन गर्न बाँकी छ। सदस्यता वितरण र आन्तरिक विवादका कारण ती जिल्लाको अधिवेशन निर्धारित समयमा हुन नसकेको उनले बताए।"
एक दुई जनाको मुख हेर्नेगरी ल्याइएको बजेटलाई सन्तोष मान्न सकिन्न : ओली,काठमाडौं : नेकपा एमालेका अध्यक्ष केपी शर्मा ओलीले बजेटलाई देशको विकासका लागि जनता केन्द्रित बनाउनुपर्ने बताएका छन्। शनिबार संसद भवन बानेश्वरमा बसेको एमाले संसदीय दलको बैठकमा ओलीले एकदुई जनाको मुख हेर्नका लागि नभइ बजेटलाई देशको विकासका लागि जनता केन्द्रित बनाउनुपर्ने बताए। उनले देशलाई गरिबीतिर जानबाट रोकेर विकासतर्फ अगाडि बढाउनका लागि एमाले सरकारमा गएको भन्दै ओलीले त्यही विषयमा कमजोरी भए सन्तोष मान्न नसकिने बताए। त्यस्तै ओलीले एमालेमाथिको हमला तीव्र रहेको भन्दै त्यसको उचित समयमा जवाफ दिनुपर्ने बताए। आफूले ५ अर्ब खायो भन्ने हल्ला सुनेको र यो प्रतिक्रियावादीहरूको राष्ट्रिय शक्तिलाई कमजोर पार्ने खेलमात्रै भएको उनको भनाइ छ। ओलीले एमालेमाथिको विश्वास हटाउने कामलाई चिर्न जरुरी रहेको बताए। संसदीय दलको बैठकमा संसदीय दलको कामका बारेमा छलफल भएको एमाले प्रमुख सचेतक महेश बर्तौलाले जानकारी दिए। पार्टीबाट सरकारमा सहभागी भएका मन्त्रीहरूलाई सुझाव तथा जिज्ञाशा राख्ने काम बैठकमा भएको उनले बताए। बर्तौलाले अहिलेको बजेट प्रभावकारी ढंगले आउनका लागि छलफल कम भएकै कारण गुनासा आएकाले यसलाई अन्यथा लिन नहुने बताए।
धोती र टोपी एक नभएसम्म देश बन्दैन : राजेन्द्र महतो,"मलंगवा : राष्ट्रिय मुक्ति क्रान्तीका संयोजक राजेन्द्र महतोले धोती र टोपी एक नभएसम्म देश नबन्ने बताएका छन्। सर्लाहीको लालबन्दीमा चुरे शिवालिक बिशेष व्युरोले शनिबार आयोजना गरेको मधेसी पहाडी एकता सभालाई सम्बोधन गर्दै महतोले देश एकल जातीय चिन्तनले ग्रसित बनेको बताए। 'देश बनाउनका लागि धोती र टोपी मिल्नुको विकल्प छैन। धोती र टोपीबीचको लडाइँले गर्दा देश बर्बाद भएको हो। मधेसी र पहाडीलाई एक आपसमा लडाएर एकल नश्लिय चिन्तनले देशलाई बदनाम गरेको छ,' उनले भने। धोती र टोपी मिलेर एकल जातिय सत्ताधारीलाई हटाउन जरुरी रहेको महतोले बताए। 'नेपाल बनेपछि मधेसी, थारु, मगर, नेवार, तामाङ, दलित, मुस्लिम आएको होइन, यो त सबैको योगदानले नेपाल बनेको हो,' उनले भने।"
राप्रपा नेपालको राष्ट्रिय महाधिवेशन आगामी फागुनमा,"काठमाडौं : राष्ट्रिय प्रजातन्त्र पार्टी (राप्रपा नेपाल)को राष्ट्रिय महाधिवेशन आगामी फागुन ७ देखि ९ गतेसम्म काठमाडौँमा हुने भएको छ । यही जेठ ३१ र ३२ गते बसेको केन्द्रीय कार्यसमितिको बैठकले महाधिवेशन आह्वान गरेको पार्टीका नेता सुरेश आचार्यले जानकारी दिए। समान बिचारधारा भएका शक्तिहरूका बीचमा बृहत् राष्ट्रिय मोर्चा बनाउने निर्णय गरेको बैठकले अध्यक्ष कमल थापाद्वारा प्रस्तुत समसामयिक परिस्थिति र राप्रपा नेपालको कार्यदिशा र कार्यक्रम पारित गरेको छ । महङ्गी भ्रष्टाचारबिरुद्ध देशव्यापीरुपमा अभियान सञ्चालन गर्ने निर्णय गरेको बैठकले उच्चस्तरीय भ्रष्टाचार नियन्त्रण नागरिक आयोग गठनको माग गरेको छ । पार्टी सङ्गठन सुदृढीकरण लागि देशभर राजनीतिक गतिविधिको समीक्षा गरिएको बैठकमा वडादेखि केन्द्रसम्मको राजनीतिक कार्यसूची सार्वजनिक गरेको छ । मुलुकको समसामयिक विषयवस्तु, राष्ट्रिय तथा अन्तर्राष्ट्रिय राजनीतिक अवस्थाबारे छलफल गरिएको बैठकमा पार्टीको भावी कार्ययोजना तथा रणनीतिबारे समीक्षा गरिएको छ । रासस"
प्रतिक्रियावादीहरू एमालेलाई कमजोर बनाउन लागेका छन् : ओली,"काठमाडौं : नेकपा एमालेका अध्यक्ष केपी शर्मा ओलीले आफ्नो पार्टीमाथि निरन्तर हमला भइरहेको बताएका छन्। शनिबार एमाले संसदीय दलको बैठकमा बोल्दै उनले दिनैपिच्छे नयाँ नयाँ अकल्पनीय कुराहरू आविस्कार गरेर पार्टीमाथि हमला भइरहेको बताएका हुन्। अध्यक्ष ओलीले राष्ट्रिय शक्तिलाई कमजोर बनाएर देश अघि बढ्नबाट रोक्नका लागि प्रतिक्रियावादीहरूले एमालेलाई कमजोर बनाउन लागिरहेका बताए। विचार, नीति, उद्देश्य शून्य भएका प्रतिक्रियावादीहरूले स्वार्थका थैला बोकेर हिँड्ने र त्यही थैला भर्नका लागि असभ्यता, अशिषटता, अमर्यादा तथा अलोकतान्त्रिक तरिकाहरू अवलम्बन गर्ने गरेको उनले बताए। यस्ता भ्रम फैलाउनेहरूको खण्डन गर्नुपर्ने उनको भनाइ थियो।"
धिमाल जातिको पर्वमा बिदा दिने कोशी सरकारको निर्णय,विराटनगर : कोशी प्रदेश सरकारले धिमाल जातिको प्रमुख पर्वका अवसरमा आइतबार बिदा दिन निर्णय गरेको छ। प्रदेश मन्त्रिपरिषद्को शनिबार बसेको बैठकले धिमालका लागि मात्रै बिदा दिने निर्णय लिएको हो। धिमाल जातिले आफ्नो प्रमुख पर्व जातिरीसिरिजात मनाउँदै छन्। पर्वका अवसरमा प्रदेशभरिका धिमाललाई लक्षित गरी बिदा दिने निर्णय गरिएको प्रदेश सरकारका प्रवक्ता एवं आन्तरिक मामिला तथा कानुनमन्त्री लीलाबल्लभ अधिकारीले बताए। त्यस्तै मन्त्रिपरिषद् बैठकले प्रदेश योजना आयोगले तयार पारेको प्रदेशको दोस्रो आवधिक योजना (२०८१०८२२०८५०८६) परिमार्जनसहित स्वीकृत गर्ने निर्णय गरेको जानकारी अधिकारीले दिए। उनका अनुसार प्रदेश आर्थिक विधेयक २०८१ र विनियोजन विधेयक २०८१ तथा आगामी वर्ष २०८१०८२ को बजेट वक्तव्य प्रदेशसभामा पेस गर्न स्वीकृति प्रदान गर्ने निर्णय भएको छ।
कोशीमा आज आगामी आर्थिक वर्षको बजेट ल्याइने,"विराटनगर : कोशी प्रदेश सरकारले आगामी आर्थिक वर्ष २०८१०८२ का लागि आज बजेट ल्याउँदैछ। बजेट ३५ अर्ब हाराहारीको ल्याउने तयारी भइरहेको छ। संघबाट प्राप्त हुने अनुदान घटेका कारण चालु आर्थिक वर्षको भन्दा सानो आकारको बजेट ल्याउन लागिएको हो। बजेट सार्वजनिक गर्नका लागि आज दिउँसो प्रदेशसभा बैठक बोलाइएको छ। चालु आर्थिक वर्षका लागि प्रदेश सरकारले ३६ अर्ब ८१ करोड ६७ लाख ९१ हजार रुपैयाँको बजेट ल्याएको थियो। आगामी आर्थिक वर्षका लागि संघीय सरकारबाट राजस्व बाँडफाँटबापत कोशी प्रदेशले १४ अर्ब ५४ करोड अनुदान प्राप्त गर्नेछ। वित्तीय समानीकरण अनुदान ८ अर्ब ९६ करोड र सशर्तमा चार अर्ब १६ करोड, विशेष अनुदान ७८ करोड र समपूरक अनुदान ६५ करोड ५० लाख प्राप्त गर्नेछ। संघबाट प्राप्त हुने स्रोतमा वैदेशिक अनुदान र आन्तरिक राजस्व अनुमान थप गरेर सरकारले बजेट ल्याउनेछ।"
कर्णालीमा ३१ अर्ब ४१ करोड ४१ हजारको बजेट सार्वजनिक,"काठमाडौं : कर्णाली सरकारले आगामी आर्थिक वर्षका लागि ३१ अर्ब ४१ करोड ४१ हजारको बजेट सार्वजनिक गरेको छ। शनिबार कर्णाली प्रदेश सभा बैठकका प्रदेशका आर्थिक मामिला तथा योजनामन्त्री महेन्द्र केसीले आगामी आर्थिक वर्षको बजेट प्रस्तुत गरेको हो। प्रस्तुत बजेटमध्ये पुँजीगततर्फ १८ अर्ब ७५ करोड ८ लाख ६८ हजार र चालुतर्फ ७ अर्ब ५७ करोड ५५ लाख रहेको छ। त्यस्तै वित्तीय व्यवस्थापनतर्फ २५ करोड, स्थानीय तहका वित्तीय हस्तान्तरण ४ अर्ब ८३ करोड विनियोजन गरिएको मन्त्री केसीले जानकारी दिए। आगामी आर्थिक वर्षका लागि अनुमान गरिएको बजेटको स्रोत मध्ये आन्तरिक राजस्वबाट ८३ करोड ४४ लाख, चालू आर्थिक वर्षको बचतबाट ५ अर्व १३ करोड, संघीय सरकारबाट राजस्व बाँडफाँटबाट प्राप्त हुने रकम ९ अर्ब ३८ करोड र बित्तीय समानीकरण अनुदानबाट प्राप्त हुन आएको १० अर्ब ३६ करोड रुपैयाँ र ससर्त अनुदानबाट ३ अर्ब ७१ लाख परिचालन गरिने उनले बताए। बजेटमा पर्यटकीय स्थलको गुरुयोजना कार्यान्वयन गर्न १४ करोड रुपैया बिनियोजन गरिएको छ भने ऊर्जा विकास मन्त्रालयका लागि २ अर्ब ८६ करोड रुपैयाँ विनियोजन गरिएको छ। त्यस्तै खानेपानी सेवा विस्तार र पुनस्थापना कार्यक्र सञ्चालनका लागि रु १ अर्व ८ करोड विनियोजन गरिएको छ।"
कोशीको बजेट ३५ अर्ब २७ करोड ९३ लाख (पूर्ण पाठसहित),"विराटनगर : कोशी प्रदेश सरकारले आगामी आर्थिक वर्ष २०८१०८२ का लागि ३५ अर्ब २७ करोड ९३ लाख रूपैयाँ बराबरको बजेट ल्याएको छ। आर्थिक मामिला तथा योजनामन्त्री रामबहादुर मगरले शनिबार प्रदेशसभामा अनुमानित बजेट प्रस्तुत गरेका हुन्। सरकारले चालु आर्थिक वर्ष २०८००८१ को भन्दा एक अर्ब कम बजेट प्रस्तुत गरेका छन् । चालु आर्थिक वर्षका लागि ३६ अर्ब ७४ करोडको बजेट सरकारले ल्याएको थियो। प्रदेश सरकारले आगामी वर्षका लागि चालुतर्फ १४ अर्ब ४७ करोड २३ लाख, पूँजीगततर्फ १६ अर्ब २० करोड २० लाख, स्थानीय तहमा वित्तीय हस्तान्तरणतर्फ ४ अर्ब ५८ करोड ५० लाख र वित्तीय व्यवस्थापनतर्फ २ करोडको बजेट प्रस्तुत गरेको छ। खर्चको स्रोतमध्ये प्रदेश सरकारको आन्तरिक आम्दानीबाट ४ अर्ब ९८ करोड, राजस्व बाँडफाँटबाट १२ अर्ब ४० करोड ८ लाख, संघबाट प्राप्त हुने वित्तीय समानीकरण ८ अर्ब ९४ करोड ३२ लाख, सशर्त अनुदान ४ अर्ब १६ करोड ४३ लाख, समपूरक अनुदानबाट ६५ करोड ५० लाख र विशेष अनुदानबाट ७८ करोड १ लाख गरी ३१ अर्ब ९२ करोड ३४ लाख खर्च व्यहोरिने बजेट वक्तव्यमा उल्लेख छ। बाँकी नगद मौज्दातबाट ३ अर्ब २५ करोड र वैदेशिक अनुदानबाट १० करोड ५९ लाख व्यहोरिने छ। कृषि उत्पादकत्व वृद्धि गर्ने, शिक्षास्वास्थ्यमा लगानी वृद्धि गर्ने र भौतिक पूर्वाधार विकास, सहकारीको विकास र गरिबी निवारण सरकारको प्राथमिकतामा परेको छ। आगामी आर्थिक वर्षबाट कृषि अनुदान निरुत्साहित गर्ने सरकारको योजना छ। कृषिको व्यावसायिकरण विकासका लागि कृषि ऋणको ब्याजमा सहुलियत दिने सरकारको बजेट वक्तव्यमा उल्लेख छ। प्रदेशमा गाईवस्तुमा लाग्ने खोरेत रोग निर्मूल पार्ने घोषणा गरेको सरकारले घरेलु मदिराको ब्राण्डिङ गर्न संघीय सरकारसँग समन्वय गरिने जनाएको छ। एक घर, एक धाराको योजना अघि सारेको सरकारले त्यसका लागि १ अर्ब ३८ करोड रूपैयाँ विनियोजन गरेको छ। सरकारले भूमिगत सिँचाईका लागि २० करोड र विद्युतीय चार्जिङ स्टेशनका लागि ३ करोड विनियोजन गरेको छ। बालबालिकाको सहुलियत उपचारका लागि सरकारले प्रदेश मातहतका अस्पतालबाट मात्रै सेवा प्रवाह गर्ने घोषणा गरेको छ। यसअघि केदार कार्कीले चालु आर्थिक वर्षका लागि १० वर्ष मुनिका बालबालिकाको निःशुल्क उपचारको घोषणा गरेका थिए। प्रदेशका सबै अस्पतालबाट विशेषज्ञ सेवाका लागि सरकारले ६ करोड विनियोजन गरेको छ। पूर्ण पाठ हेर्नुस्: सरकारले बहुवर्षीय तथा नयाँ भौतिक पूर्वाधार विकासमा १० अर्ब ५१ करोड, कृषिमा २ अर्ब ६७ करोड, खानेपानी तथा उर्जामा ४ अर्ब ७६ करोड, स्वास्थ्य क्षेत्रमा ३ अर्ब ५८ करोड, सामाजिक क्षेत्रको विकासमा १ अर्ब ९८ करोड, पर्यटन, वन तथा वातावरणमा २ अर्ब ८२ करोड र शान्ति सुरक्षा, सूचना तथा संचारका लागि १ अर्ब ३ करोड छुट्याएको छ।"
नयाँ दलले काम गर्ने भन्दा पनि चटक गर्न थाले : गगन थापा,"काठमाडौं : नेपाली कांग्रेसका महामन्त्री गगन थापाले मुलुकको अर्थतन्त्र बिग्रेका विषयमा प्रधानमन्त्रीबाट जवाफको आश नगरेको बताएका छन्। शनिबार काठमाडौंमा आयोजित प्रशिक्षण कार्यक्रममा थापाले प्रचण्डलाई किन र के का लागि प्रधानमन्त्री भएको भन्ने मेसो नै नरहेको भन्दै मुलुकको अर्थतन्त्र बिग्रेका विषयमा प्रधानमन्त्रीबाट जवाफको आश नगरेको बताएका हुन्। एमाले सरकारमा पठाएको व्यक्ति हेर्दा सरकारको कामको परिणामबाट पन्छिने बाटो खोजेको उनले बताए। उनले नयाँ राजनीतिक दलहरूको प्रवृत्ति लोकरिझाई भन्दा अरु केही नरहेको तर्क गरे। उपप्रधानसहित चार जना रास्वपाका व्यक्तिहरू मन्त्रिमण्डलमा रहे पनि देशका लागि काम गर्ने भन्दा चटक गर्नेमा ध्यान केन्द्रित गरेको उनको भनाइ छ । थापाले सरकारप्रति जनतामा देखिएको निराशालाई कांग्रेसले नै चिर्न सक्ने दावी गरे। २०८४ सालसम्म प्रतिपक्षीमा बस्नुपर्ने र सरकार परिवर्तनको खेलमा नलाग्नेमा कांग्रेस स्पष्ट रहेको उनले बताए। थापाले संविधानलाई थप सान्दर्भिक बनाउनका लागि एमाले र माओवादीसँग छलफल गर्ने धारणा व्यक्त गरे। संघ र प्रदेशको संसदको संख्या घटाउनुपर्ने, निर्वाचन प्रणाली परिवर्तन गर्नुपर्ने भन्दै उनले यसका लागि सबै दलहरूबीच सहमति कायम गरेर संविधान संशोधन गर्नुपर्नेमा जोड दिए।"
निष्ठावान् न्यायाधीश भट्टराईको अवकाश,"निष्ठावान् न्यायाधीश डा आनन्दमोहन भट्टराईले सर्वोच्च अदालतमा ७ वर्ष १० महिना न्याय सम्पादन गरे। उनी उमेरहदका कारण सेवा निवृत्त भएका हुन्। काठमाडौं : भारतका प्रधानन्यायाधीश डा डीवाई चन्द्रचुडले शुक्रबार बिहानै वरिष्ठतम् न्यायाधीश डा आनन्दमोहन भट्टराईलाई एउटा सन्देश पठाए। न्याय सेवामा चार दशकभन्दा बढी उच्च एवं स्वच्छ छवि बनाएर सेवा गरेका डा भट्टराई शुक्रबार बिदा हुँदै थिए। भारतीय न्याय सेवाका प्रमुखले उनलाई बिदाइ सन्देश पठाएका थिए, जुन यो तहबाट अवकाश पाउँदा विदेशका प्रधानन्यायाधीशबाट पठाइएको पहिलो सन्देश थियो। डा चन्द्रचुडले सन्देशमा डा भट्टराईकोन्यायिक चेत र वातावरण कानुनका विषयमा भएको विज्ञता एवं गरेका फैसलाबाट आफू प्रभावित भएको उल्लेख गरेका थिए। र, आसन्न भविष्य अझ बौद्धिक कार्यमा व्यतीत हुने आशा व्यक्त गरेका थिए। निष्ठावान् न्यायाधीश डा आनन्दमोहन भट्टराईले सर्वोच्च अदालतमा ७ वर्ष १० महिना न्याय सम्पादन गरे। उनी उमेरहदका कारण सेवा निवृत्त भएका हुन्। नेपालको संविधानमा ६५ वर्ष पूरा भएमा सर्वोच्च अदालतको न्यायाधीशले अवकाश पाउने संवैधानिक व्यवस्था छ। डा भट्टराई २०१६ साल असार १ गते कास्कीमा जन्मेका हुन्। शुक्रबार नेपाल बार एसोसिएसनका अध्यक्ष गोपालकृष्ण घिमिरेसहितको कानुन व्यवसायीको टोली उनको चेम्बरमा पुगेर बिदाइ गरेको थियो। उनी देशविदेशमा ख्यातिप्राप्त थिए। अमेरिकाको हावर्ड विश्वविद्यालयमा गत वर्ष नेपालको संवैधानिक विकास, न्याय सम्पादन र वातावरण कानुनबारे लामो प्रवचन दिएका थिए। संवैधानिक, वातावरणीय र फौजदारी अपराधका विषयमा उनको विज्ञता छ। खोटरहित आचरण र न्याय सम्पादनमा अब्बल न्यायाधीश डा भट्टराई अन्तर्राष्ट्रिय मामिलाका पनि विज्ञ हुन्। सेवा अवधिमा महŒवपूर्ण नजिर बनाएका छन्। डा भट्टराईसहितको इजलासले संसद् विघटन, एनसेल, वातावरणीय न्याय, मानव अधिकार, तेस्रो लिंगीलाई अधिकार, विशालबजारको विवाद, चुरेबाट रोडाढुंगा निकासी, पशुपति क्षेत्रको जग्गा संरक्षण, हरूवाचरुवालगायत विषयमा महŒवपूर्ण फैसला गरेको छ। २०३७ सालमा अधिकृतका रूपमा न्याय सेवामा प्रवेश गरेका डा भट्टराई झन्डै १२ वर्ष विभिन्न अदालतमा सेवारत रहे । २०४९ सालमा सर्वोच्च अदालतमा डेपुटी रजिस्टार भएका थिए। २०५१ सालमा जिल्ला न्यायाधीश भएपछि उनले काठमाडौं, स्याङ्जा, मनाङ, अछाम र कपिलवस्तुमा रहेर न्याय सम्पादन गरेका थिए। २०७० सालमा तत्कालीन उच्च अदालतमा न्यायाधीश भएका थिए, डा भट्टराई। कायममुकायम मुख्य न्यायाधीशका रूपमा झन्डै एक वर्ष तुलसीपुर उच्च अदालतमा बिताए। त्यसपछि विराटनर र पाटन उच्च अदालतमा मुख्य न्यायाधीशका रूपमा न्याय सम्पादन गरेका उनी २०७३ साउन १७ गते सर्वोच्च अदालतमा न्यायाधीश नियुक्त भएका हुन्। नेसनल ल स्कुल अफ इन्स्टिच्युट अफ इन्डिया युनिभर्सिटीबाट डक्टर अफ जुरिस्प्रुडेन्स (जेएसडी) गरेका डा भट्टराईले न्यायाधीश समाज नेपालद्वारा प्रकाशित न्याय चौतारीमा सम्पादन समूहको नेतृत्वसमेत गरेका थिए। अवकाशपछि पनि अध्ययनलाई निरन्तरता दिँदै कानुन र न्यायको क्षेत्रमा योगदान गर्ने उनले बताए। अधिवक्ता ज्योति बानियाँका अनुसार, डा भट्टराईका सबैजसो फैसलामा कुनै न कुनै रूपमा अन्य मुलुकका कानुन, फैसलाका तुलनात्मक अध्ययन, कानुनको व्याख्या र नवीन विधिशास्त्रको निर्माण हुने गरेको थियो। डा भट्टराईका चिकित्सकीय लापरबाहीबाट उपभोक्तामाथि हानि उपर हुने क्षतिपूर्तिसम्बन्धी फैसला, चितवन राष्टिय निकुञ्ज तथा अन्य निकुञ्ज, संरक्षण क्षेत्रमा अनुचित भौतिक निर्माण गर्न नपाइने फैसला पनि उल्लेखनीय छन्।"
"अदालतले प्रदेश चलाएको छ, मुख्यमन्त्री अदालतमा भेटिन्छन् : गगन थापा","काठमाडौं : नेपाली कांग्रेसका महामन्त्री गगन थापाले संविधान संशोधन गरेर संघ र प्रदेशको सदस्य संख्याको आकार घटाउनुपर्ने बताएका छन्। आज एक कार्यक्रमलाई सम्बोधन गर्दै उनले चोक चोकमा बसेर प्रदेश खारेज गरौं भनेर अर्थ नभएको बताएका हुन्। उनले कम खर्चमा संसद र सरकार चलाएर देखाउनु आवश्यक भएको बताए। थापाले संघीय सरकारको मन्त्रिमण्डलसमेत घटाउनुपर्ने तर्क गरे। अदालतले प्रदेश चलाएको दाबी गर्दै थापाले मुख्यमन्त्री अदालतमा भेटिन थालेको धारणा राखे। प्रदेशको निर्वाचन प्रणाली बदल्नुपर्छ। प्रदेश अहिले अदालतले चलाएको छ। मुख्यमन्त्री अदालतमा भेटिन थालेका छन्। सबै लगेर अदालतमा बुझाएका छन्। अब कसैलाई दोष दिए हुँदैन। प्रदेशको सन्दर्भमा कतिपय कुरा संविधानमा मिलेनछन्, त्यसो भए के गरौं ? संशोधन गरौं। त्यो गर्न एमालेसँग सल्लाह गरौं,उनले भने।"
रामेछाप नगरपालिकामा माओवादी केन्द्रबाट मेयरका उम्मेदवार बनेका श्रेष्ठ एमालेमा प्रवेश,"काठमाडौं : नेकपा माओवादी केन्द्रका रामेछाप नगरपालिकाका उपाध्यक्ष एवम् मेयरका उम्मेदवार नरेशबाबु श्रेष्ठ नेकपा एमालेमा प्रवेश गरेका छन् । शुक्रबार रामेछाप नगरपालिका कमिटीको दोस्रो अधिवेशनको उद्घाटन समारोहमा श्रेष्ठ एमाले प्रवेश गरेको जिल्ला पार्टी सचिव प्रकाश कुमार कार्कीले जानकारी दिए। कार्कीका अनुसार श्रेष्ठ २०७९ को स्थानीय निर्वाचनमा माओवादी केन्द्र र एकीकृत समाजवादीको साझा गठबन्धनबाट मेयरका उम्मेदवार बनेका थिए। स्थानीय तहको निर्वाचनमा नगरमा कांग्रेसले जितेको थियो भने एमाले दोस्रो र श्रेष्ठले २५९८ मत प्राप्त गरेर तेस्रो बनेका थिए। श्रेष्ठ नाम प्रतिनिधि सभाको समानुपातिकतर्फ समेत जिल्ला पार्टीले केन्द्रमा सिफारिस गरेको थियो। श्रेष्ठलाई एमाले संगठन विभागका सचिव माधव ढुंगेल,बागमती प्रदेश अध्यक्ष कैलाश ढुंगेल, जिल्ला अध्यक्ष पुरुषोत्तम कडेरियालगायतका नेताहरूले स्वागत गरेका छन्।"
गण्डकीमा ३२ अर्ब ९६ करोड ८५ लाख बजेट सार्वजनिक,"काठमाडौं : गण्डकी प्रदेश सरकारले आगामी आर्थिक वर्षका लागि ३२ अर्ब ९६ करोड ८५ लाख बजेट ल्याएको छ। शनिबार बसेको गण्डकी प्रदेशसभा बैठकमा प्रदेशका आर्थिक मामिला मन्त्री डा टकराज गुरुङले बजेट सार्वजनिक गरेका हुन्। प्रस्तुत बजेटमध्ये चालुतर्फ १३ अर्ब १६ करोड र पुँजीगततर्फ १९ अर्ब ५१ करोड करोड बजेट विनियोजन गरेको मन्त्री गुरुङले जानकारी दिए। त्यस्तै वित्तीय व्यवस्थापनतर्फ ३ करोड रुपैयाँ विनियोजन गरिएको उनले बताए। बजेटको स्रोतमध्ये नेपाल सरकारबाट प्राप्त हुने बित्तीय समानीकरण अनुदानबाट ७ अर्ब ६३ करोड ८८ लाख, राजस्व बाँडफाँटबाट ८ अर्ब ६१ लाख, रोयल्टी बाँडफाँटबाट ४८ करोड, ससर्त अनुदानतर्फ ३ अर्ब, समपूरक अनुदानतर्फ १ अर्ब र विशेष अनुदानतर्फ ६५ करोड प्राप्त हुने अनुमान गरिएको मन्त्री गुरुङले बताए। त्यस्तै प्रदेशको राजस्व परिचालनबाट आन्तरिक राजस्व ५ अर्ब प्राप्त हुने अनुमान रहेको उनको भनाइ छ। त्यस्तै उनले चालू आर्थिक वर्षको वार्षिक कार्यक्रम कार्यान्वयन पश्चात २ अर्ब ९४ करोड नगद मौज्दात बचत हुने अनुमान गरेको भन्दै न्यून हुने रकममध्ये १ अर्ब ७० करोड आन्तरिक ऋणबाट पूर्ति हुने व्यवस्था मिलाइएको जानकारी दिए।"
राप्रपाले चुनाव जित्ने सम्भावना देशभरि छ : अध्यक्ष लिङदेन,"काठमाडौं : राप्रपा अध्यक्ष राजेन्द्र लिङ्देनले पार्टीका लागि अहिले सहज अवस्था सिर्जना हुँदै गएको बताएका छन्। शनिबार काठमाडौंमा आयोजित प्रशिक्षण कार्यक्रममा लिङ्देनले पुराना दल र मुलुकको व्यवस्थाप्रति जनताको निराशा बढ्दै गएको भन्दै पार्टीका लागि सहज अवस्था सिर्जना हुँदै गएको बताए। उनले राप्रपाको आवश्यकतालाई मध्यनजर गर्दै त्यहीअनुसार तयारी गरी जनताको मत जित्न सके चुनाव जित्न कुनै कठिनाई नहुने जिकिर गरे। निर्वाचनका क्रममा जुम्लामा सहकार्यका लागि एमाले अध्यक्ष केपी ओलीसँग कुरा गर्दा अस्वीकार गरेको स्थानमा राप्रपाले एक्लै जितेको उनले स्मरण गरे। लिङ्देनले सही उम्मेदवार सही हिसाबले उठाउने हो भने जनताले विश्वास गर्ने र चुनाव जित्ने सम्भावना देशैभर रहेको दाबी गरे। उनले पार्टीभित्रकै नेताहरूले पार्टीविरुद्ध भ्रम छर्ने, विवाद ल्याउने काम गरेको भन्दै कारबाही गर्ने चेतावनी दिए। जनताको आशा र भरोसाको एकमात्रै पार्टी राप्रपा भएकाले पार्टीलाई बलियो बनाउनका लागि भूमिका खेल्न उनले निर्देशन दिए।"
"एकीकृत समाजवादीपछि बार्गेनिङमा रास्वपा : मन्त्री भन्छन्, राजीनामा पत्रमा मिति मात्रै लेख्न बाँकी छ, बोकेरै हिँडेका छौं","काठमाडौं : सरकारमा रहेको राष्ट्रिय स्वतन्त्र पार्टीका मन्त्रीहरु सरकार छाड्ने धम्की दिन थालेका छन्। एकीकृत समाजवादीले पटकपटक सरकार छाड्ने धम्की दिएपनि शनिबार काठमाडौंमा राष्ट्रिय स्वतन्त्र पार्टीको स्थापनाको अवसरमा आयोजित शुभकामना आदानप्रदान कार्यक्रममा युवा तथा खेलकुदमन्त्री विराजभक्त श्रेष्ठले रास्वपा सरकार बाहिर आउन तयार रहेको बताएका हुन्। यस अगाडि एकीकृत समाजवादीका अध्यक्ष माधवकुमार नेपालको पटकपटक सरकार छाड्ने धम्की दिएपनि जसपा नेपाल फुटेपछि भने प्रचण्ड नेतृत्वको सरकार तत्काल नछाड्ने बताउन थालेका छन्। माओवादी केन्द्रका अध्यक्ष एवम् प्रधानमन्त्री पुष्पकमल दाहाल प्रचण्ड र एमाले अध्यक्ष केपी शर्मा ओलीसँग बार्गेनिङ गरिरहेका नेपालले सरकार अल्पमतमा पर्नसक्ने चेतावनी दिए पनि दल विभाजनपश्चात भने जसपा नेपाल पछिको टार्गेट आफ्नो पार्टी भएको भन्दै पछिल्लो समय सरकारविरुद्ध अभिव्यक्ति दिन छाडेका हुन्। युवा तथा खेलकुदमन्त्री श्रेष्ठले सरकार गएपछि सामाजिक बेथितिभन्दा शासकीय बेथिति देखिरहेको टिप्पणी गरे। उनले रास्वपाले आशा र सम्भावना जीवित राखेर काम गरिरहेको बताए। सरकार पुरातन शैली र कर्मकाण्डी हिसाबमै चलेको आरोप लगाउँदै उनले सरकारलाई दिएको समर्थनबारे समीक्षा गर्ने बेला आएकोसमेत धारणा राखे। हामी दुई धारे तरबारका बीचमा चलिरहेका छौं। अहिले जुन खालको यो भइरहेको छ। केही चिजमा हामीलाई अनावश्यक,अनाधिकृत हिसाबले हामीलाई कुनै किसिमको सम्झौता गर्नुपर्यो भने त्यो दिन नै राष्ट्रिय स्वतन्त्र पार्टीबाट सरकारबाट बाहिर आउन अहिले नै तयार छ। हाम्रो राजीनामा पत्रमा मिति मात्रै लेख्न बाँकी छ, त्यो तयार गरेर बोकेरै हामी हिँडेका छौं। श्रेष्ठले भने,अहिलेको वर्तमान राजनीतिक परिस्थितिमा एक पटक हामी जिम्मेवार नेताहरु सबै बसेर अस्ति सल्लाह पनि भएको छ हाम्रो। सरकारलाई दिएको समर्थनको बारेमा समीक्षा गर्नुपर्ने बेला भएको छ। मन्त्री श्रेष्ठले सत्ता साझेदारी दलले एकपटक समीक्षा गर्ने र पुनरावलोकन पनि गर्नुपर्ने भएको उल्लेख गरे। पछिल्लो समय उपप्रधान एवम् गृहमन्त्री रवि लामिछानेमाथि विभिन्न सहकारी ठगीमा संलग्न रहेको भन्दै सर्वोच्चमा मुद्दा परेपछि रास्वपा हच्किएको हो।"
उखु किसानले पाए एक अर्ब ६१ करोड भुक्तानी,"जलेश्वर : महोत्तरी जिल्लाको गौशाला नगरपालिका१ रामनगरमा अवस्थित एभरेष्ट सुगर मिलबाट उखु किसानले एक अर्ब ६१ करोड १० लाख ६३ हजार रुपैयाँ भुक्तानी लिएका छन्। एभरेष्ट सुगर मिलका वित्तीय महाप्रबन्धक विमलचन्द्र ठाकुरले १४ हजार पाँच सय किसानलाई उक्त रकम भुक्तानी दिइएको बताए। उनले भने, चालु आर्थिक वर्षको किसानको बक्यौता चुक्ता भएको छ। समयमै भुक्तानी पाएपछि उत्साहित भएका उखु किसानले थप जमिनमा उखु रोप्ने बताएका छन्। गौशाला नगरपालिका११ का किसान दिनेश कुशवाहाले थप जमिनमा खेती बढाउने बताए। उक्त मिलले चालु आर्थिक वर्षमा महोत्तरी, धनुषा, सर्लाही र रौतहटका १४ हजार चार सय ४४ जना किसानबाट २९ लाख चार हजार पाँच सय ११ क्विन्टल उखु खरिद गरेर कूल दुई लाख ६४ हजार चार सय ९१ क्विन्टल चिनी उत्पादन गरेको महाप्रबन्धक ठाकुरले जानकारी दिए।"
किसानलाई प्रोत्साहन गर्न लहानको आँप ब्राण्डिङ,"सिरहा : स्थानीय उत्पादनलाई प्रवर्द्धन र किसानलाई प्रोत्साहन गर्ने उद्देश्यले लहानमा उत्पादित आँपको ब्राण्डिङ गर्न थालिएको छ। आँपको राजधानी मानिएको लहानबाट आजदेखि औपचारिक रूपमा आँपको संकलन, ग्रेडिङ, प्याकेजिङ, ब्राण्डिङ तथा बजारीकरण कार्यक्रम सुरु भएको हो। गत वर्ष ३० मेट्रिक टन आँप ब्राण्डिङ गरी काठमाडौंलगायत देशका विभिन्न सहरमा बिक्री वितरण गरेको लहान नगरपालिकाले यस वर्ष ५० मेट्रिक टन बिक्री गर्ने लक्ष्यसहित लहानको आँप ब्राण्डिङ कार्यलाई निरन्तरता दिएको नगरपालिकाका कृषि शाखाका संयोजक एवं वडा नं १२ का वडाध्यक्ष बद्रीनारायण चौधरीले बताए। यहाँको आँपलाई नेपाली बजारमा पहिचान दिलाउने र उपभोक्ताले विषादिरहित शुद्ध आँप उपभोग गर्न पाउन् भनी नगरले निजी क्षेत्रसँग समन्वय गरी आँपको ब्राण्डिङ थालेको उनले जानकारी दिए। गत वर्षभन्दा यस वर्ष व्यवस्थित रूपमा यहाँको उत्पादित आँपको ब्राण्डिङ गरी बजारीकरण गर्ने योजनाअनुसार आजदेखि काम सुरु गरेका छौँ। यहाँको सरस्वती कृषि फार्मसँग सम्झौता गरी आँपमा लोगो लगाएर काठमाडौं पठाउने तायारी गरिएको छ, संयोजक चौधरीले भने, किसानले असार सुरु भएसँगै मालदह आँप बजारमा ल्याउन थाल्ने भएकाले संकलन गरी पठाउन सम्पूर्ण तयारी गरिएको छ। नगरपालिकाले आँपको जातीय शुद्धता र गुणस्तरीयतासहित काठमाडौंको शान्तिनगरमा लहानको आँप बिक्री कक्ष सञ्चालन गर्ने भएको छ। राष्ट्रव्यापी अनलाइन माग तथा होम डेलिभरीका लागि ओयो पसललाई आधिकारिक अनलाइन पार्टनर नियुक्त गरिएको कृषि शाखा प्रमुख प्रकाश साह हलुवाईले जानकारी दिए। उनका अनुसार यहाँ उत्पादित आँपको ब्राण्डिङ, प्याकेजिङ, डेलिभरी, ढुवानी, बिक्रीकक्ष तथा अन्य आवश्यक सामग्रीमा ५० प्रतिशत अनुदान दिई निरन्तर अनुगमन र मूल्यांकनसमेत गरिनेछ। स्थानीय आँपको ब्राण्डिङसँगै नगरपालिकाले राख्ने दरभाउमा यहाँका किसानले राम्रो मूल्य पाउने भएपछि आँप खरिद बिक्रीमा बिचौलिया वर्गले लाभ उठाउने परिपाटीको अन्त्य गरेको नगरप्रमुख महेशप्रसाद चौधरीले बताए। उनले भने, यहाँका किसानलाई उत्साहित बनाउन नगरपालिकाले आँपको ब्राण्डिङ गरेको हो। यसले यहाँ उत्पादित आँपको पहिचान बनाउने छ। योसँगै उपभोक्ताले विषादीरहित नेपाली आँप बजारमा पाउनेछन्। नगरप्रमुख चौधरीले आँपलाई लामो समयसम्म भण्डारण गरिराख्न चिस्यान केन्द्र आवश्यक भएको भन्दै त्यसका लागि प्रदेश तथा सङ्घीय सरकारलाई सहयोगका लागि अनुरोधसमेत गरे। लहानलाई आँपको पकेट क्षेत्रका रूपमा चिनिन्छ। मुख्यगरी यहाँको वडा नं १२, १३, १४, १५, २३, १५, १८, १९ र २४ मा किसानले बीघौबीघा आँपखेती गर्ने गरेका छन्।"
हुम्लामा ५० हेक्टर जमिनमा लिफ्ट सिंचाइ निर्माण हुँदै,"हुम्लाको तुम्चमा ३ लाख ५० हजार रुपैया लागतमा लिफ्ट सिँचाइ योजना बन्ने भएको छ। कृषकको आयस्तर वृद्वि गर्नका लागि ५० हेक्टर जमिनमा लिफ्ट सिँचाइ निर्माण हुन थालेको हो। सिँचाइको समस्या भएकोले लिफ्ट सिँचाइ निर्माण हुन थालेपछि कृषकको मुहारमा खुसी छाएको छ। खेतबारीमा सिँचाइ नहुँदा कृषकलाई समस्या हुने गरेको सर्केगाड गाउँपालिका१ तुम्चका रतन रावतले जानकारी दिए। लिफ्ट सिँचाइ निर्माण भएसँगै कृषकलाई राहत हुने रावतले बताए। सिँचाइ नहुँदा यहाँका कृषकहरू आकाशे पानीको भर पर्दै आएको रावतको भनाइ छ। लिफ्ट सिँचाइ निर्माणको काम अन्तिम चरणमा पुगेको खानेपानी सिँचाइ तथा उर्जा विकास हुम्लाले जनाएको छ। बहुवर्षीय योजना लिफ्ट सिँचाइको ७० प्रतिशत काम सकिएको खानेपानी सिँचाइ तथा उर्जा विकास कार्यालय हुम्लाका कार्यालय प्रमुख न्वाङ लामाले जानकारी दिए। उनले भने, '०७९ असारमा जि युपी प्राइभेट लिमिटेडसँग सम्झौता भएको हो। अन्तिम चरणमा पुगेको छ कार्यालय प्रमुख लामाले बताए। कर्णालीबाट पानी तानेर ३ लाख ५० हजारको रिर्जभ ट्यांकीमा पानी सञ्चित हुने छ।'"
"पेट्रोल, डिजेल र मट्टितेलको मूल्य घट्यो",काठमाडौं : पेट्रोलियम पदार्थको मूल्य घटेको छ। नेपाल आयल निगमको सञ्चालक समितिको बैठकले पेट्रोलियम पदार्थको मूल्य घटाएको हो। निगमका अनुसार पेट्रोलमा प्रतिलिटर ३ रुपैयाँ र डिजेल र मट्टितेलमा १ रुपैयाँ मूल्य घटेको हो। यससँगै काठमाडौं उपत्यकामा पेट्रोल मूल्य प्रतिलिटर १६५ रुपैयाँ कायम भएको छ भने डिजेल र मट्टितेलको मूल्य प्रतिलिटर १५२ रुपैयाँ कायम भएको छ। नयाँ मूल्यसूची आज रातिदेखि लागू हुनेछ।
"वन तस्कर बढ्दै, छैनन् वनरक्षक कर्मचारी","इलाम : कोशी प्रदेशका विभिन्न जिल्लामा संगठित वन तस्करहरूको जालो बढ्दो छ। दिनप्रतिदिन वन विनाशको क्रम पनि बढेको छ। यही कारणले त्यहाँका वन क्षेत्रमा वन तस्कर र सशस्त्र वनरक्षकबीच बर्सेनि सानातिनादेखि ठूला झडपका खबर सामान्य जस्तै भइसके। वन बर्सेनि घटे पनि वनको रक्षा गर्ने कर्मचारीको चर्को अभाव खड्किएको छ। यसको फाइदा तिनै संगठित वन तस्करहरूले उठाइरहेको अवस्था छ। संगठित वन तस्करबाट वन जोगाउनु वनका नियामक निकायहरूलाई सबैभन्दा ठूलो चुनौती बनेको छ। तर, त्यही वन रक्षा गर्ने कर्मचारी भने सरकारले आधा पनि उपलब्ध गराउन सकेको छैन। कोशी प्रदेश सरकारको पर्यटन, वन तथा वातावरण मन्त्रालय मातहत रहेको वन निर्देशनालय कोशीका अनुसार हाल प्रदेशका १४ जिल्लामा १५ वटा डिभिजन वन कार्यालयहरू र २ वटा भू तथा जलाधार व्यवस्थापन कार्यालय छन्। ती कार्यालयबाट प्रदेशको १२ लाख ७५ हजार ५ सय ७८ हेक्टर वन क्षेत्र रहेको रेखदेख र नियमन हुन्छ। तर, त्यसको लागि पर्याप्त जनशक्ति छैनन्। निमित्त प्रदेश वन निर्देशक इन्द्रमणि भण्डारीले भने, हाम्रो मुख्य चुनौती नै जनशक्ति अभाव हो। उनका अनुसार प्रदेशभरि दरबन्दीभन्दा पुगनपुग आधामात्रै कर्मचारी लिएर वन संरक्षणको काम भइरहेको छ। प्रदेशमा वन अधिकृतदेखि वनरक्षकसम्मको अभाव रहेको उनले बताए। प्रदेशको कुल क्षेत्रफलको ४८९६ प्रतिशत वन क्षेत्र छ। जसमध्ये ३ हजार ६ सय ९९ वटा सामुदायिक वन (५,८०,२०६ हेक्टर), ९ सय ८२ कबुलियती वन (४,१९२ हेक्टर), ४४ वटा धार्मिक वन (४८२ हेक्टर) र ५ वटा साझेदारी वन (१०,८३८ हेक्टर) छ। थोरै कर्मचारीको भरमा वन तस्करी रोक्न र चुरेलगायतका क्षेत्रको संरक्षण गर्न कोशी प्रदेशको पर्यटन, वन, वातावरण मन्त्रालयको योजना र रणनीतिअनुसार काम अघि बढाउने प्रयास भइरहेको छ। प्रदेश सरकारले वन क्षेत्रको लागि वार्षिक ४० अर्बको हाराहारीमा बजेट विनियोजन गर्ने गरेको छ। त्यो बजेट कर्मचारी व्यवस्थापन र वृक्षरोपण, सचेतनाका कार्यक्रम गर्दा नै सकिने गरेको छ। एकातिर बजेटको सीमितता, अर्कोतिर कर्मचारीको अभावका कारण समुदायसम्म पुग्ने र वन संरक्षणमा उनीहरूलाई परिचालन गर्ने काम अगाडि बढ्न नसकेको मन्त्रालयले जनाएको छ। नागरिकसँगको सहकार्यले मुद्दामा कमी स्थानीय र वन कर्मचारीको सहकार्यको कारण पछिल्लो समयमा वनका मुद्दाहरू घट्न थालेका छन्। वन क्षेत्रमा कर्मचारी र वनरक्षकको उपस्थितिको कारण वन तस्करीको मुद्दा घट्दै गएको डिभिजन वन कार्यालय इलामका डिभिजन वन अधिकृत दानबहादुर श्रेष्ठले बताए। यद्यपि वन तस्करी रोकिएको अवस्था भने छैन। जेठको अन्तिम साता इलामको माई नगरपालिका४ मा रहेको नमुना सामुदायिक वन क्षेत्रको ठूलोखोलीमा बेवारिसे चिरान काठ प्रहरीले नियन्त्रणमा लियो। फोहोर व्यवस्थापन गर्ने गरिएको डम्पिङ साइट नजिकै लुकाइछिपाइ राखिएको सखुवा जातको चिरान काठ प्रहरी र वन कर्मचारीको संयुक्त टोलीले फेला पारेको थियो। विभिन्न आकारका १ सय ६ थान अर्थात् ९७६२ क्युबिक फिट काठ बरामद गरिएको लोदिया प्रहरी चौकी दानावारीका इन्चार्ज प्रहरी वरिष्ठ नायब निरीक्षक कैलाशकुमार केसीले जानकारी दिए। त्यो पछिल्लो उदाहरण मात्रै हो। डिभिजन वन अधिकृत श्रेष्ठ भन्छन् संगठित वन तस्करको जालो छ। चुरे क्षेत्रमा रहेका सयांै नाकाहरूबाट झापा पुग्ने काठ तस्करी रोक्न सहज छैन। हरियो वनको काठ तस्करी गर्न जल तथा स्थलमार्गको प्रयोग हुने गरेको छ। माईखोलाको चेप्टी बगर भएर दशकौंदेखि तस्करी भइरहेको उनले बताए। लामो समय चुपचापजस्तो देखिएका तस्कर पछिल्लो समयमा अहिले फेरि चल्मलाउन थालेका छन्, वन अधिकृत श्रेष्ठले भने, सायद काठको कारोबार वृद्धि भएजस्तो छ। माई नगरपालिकाका एक शिक्षक भन्छन्, महमाईको वनमा अहिले सालका रुख पाइँदैनन्। सबै तस्करले लगिसके। तर, डिभिजन वन अधिकृत श्रेष्ठ वन नै सखाब भएको स्वीकार गर्दैैनन्। उनी भन्छन्, वन सकिएकै भन्ने अवस्था छैन, स्थानीय पनि सचेत भएर पछिल्लो समयमा तस्करीका सूचना दिन थालेकाले तस्करी नियन्त्रण भएको छ। पछिल्लो समयमा चुरे क्षेत्रबाट वन तस्करी बढेको स्थानीय बताउँछन्। प्रदेश वन निर्देशक भण्डारी पनि त्यसलाई स्वीकार गर्छन्। संगठित रूपमा वन तस्करको समूह सक्रिय छ, इलाममा सयौं नाकाबाट वन तस्करी हुने गरेको छ, उनले भने, समुदायसँगको सहकार्यमा नियन्त्रणका लागि प्रयास गरिरहेका छौं। २०५६ देखि चार वर्ष इलामको सुखानीमा वन कर्मचारीको रूपमा बसेका भण्डारीले पहिलेको भन्दा अहिले वन मुद्दाको चाप घट्नुमा समुदायको सक्रियता प्रमुख कारण भएको बताए। डिभिजन वन कार्यालय इलामका अनुसार अहिले तीन वटा मुद्दा मात्रै चालु अवस्थामा छन्। देखेर पनि बोल्न सक्दैनन् स्थानीय वन तस्करी नियन्त्रणका लागि स्थानीयको जानकारी र सहयोग आवश्यक पर्छ। स्थानीयको सूचनाबिना तस्करी रोक्न असम्भव प्रायः हुने वन कर्मचारीहरू बताउँछन्। डिभिजन वन कार्यालय इलामका प्रमुख श्रेष्ठले भने, सूचना दिनेलाई पनि खतरा भएपछि नाम गोप्य राखेर सुराकीको संरक्षण गर्न थालेका छौं। उनका अनुसार निश्चित व्यक्तिलाई मात्रै सुराक दिन वन कार्यालयले भनेको छ। सुराकीले प्रमुख श्रेष्ठ वा उनले सम्पर्क गर्न तोकेको व्यक्तिलाई मात्रै सूचना दिने व्यवस्था मिलाइएको छ। पछिल्लो समयमा तस्करको दबाबको कारण सामुदायिक वन उपभोक्ता समितिहरू पनि निष्क्रिय हुन थालेका छन्। २ सय ३२ वटा सामुदायिक वन रहेको इलामको चुरे क्षेत्रका आधा जति सामुदायिक वन उपभोक्ता समिति निष्क्रिय छन्। तस्करको निरन्तरको दबाबको कारण सामुदायिक वनमा पदाधिकारी बन्ने मान्छेसमेत भेटिन छोडेको श्रेष्ठले बताए। उनले भने, छिमेकमै तस्कर हुन्छ, वनका पदाधिकारीलाई ज्यान जोगाउनै सकस पर्छ। इलामको माई नगरपालिका ७ का एक स्थानीयले सुनाए, यहाँ काठ तस्करको ठूलो ग्याङ छ। देखेर पनि बोल्न सक्ने अवस्था छैन। ज्यानको सबैलाई माया हुन्छ। चुलाचुली, दानाबारी र महमाई क्षेत्रमा ४१ हजार जनसंख्याको बसोबास छ। सो क्षेत्रका नागरिक वन्य उत्पादनमा आश्रित छन्। तर, त्यस क्षेत्रका हरिया वनका मूल्यवान् काठको चोरी निकासी सामान्य घटना जस्तै भएको छ। एक स्थानीय भन्छन्, माईखोलाबाट हरेक रात साल र सिसौका मुढाहरू तराई झर्छन्। तिनलाई छेकवार लगाउन सक्ने कोही छैन। सबै तस्करसँगै मिलेका छन्। इलामको माई नगरपालिकाको महमाई र दानावारीका जंगलको काठ झापाको सतासीधाम हुँदै झापा, मोरङ र भारतसम्म पुयाउने गरिएको छ। वन तस्करले माई नगरपालिकाको पाल्टार, सितलु, शुक्रबारे, हुँदै झापाको खुदुनावारीशनिश्चरेको बाटो प्रयोग गरेर पनि काठ तस्करी गर्ने गरेका छन्। हाम्रो मुख्य चुनौती नै जनशक्ति अभाव हो। प्रदेशभरि दरबन्दीभन्दा पुगनपुग आधामात्रै कर्मचारी लिएर वन संरक्षणको काम भइरहेको छ। प्रदेशमा वन अधिकृतदेखि वनरक्षकसम्मको अभाव छ।इन्द्रमणि भण्डारी, निमित्त प्रदेश वन निर्देशक व्यवस्थापिका संसद्को प्राकृतिक स्रोत र साधन समितिको वन संरक्षण समस्या अध्ययन प्रतिवेदन २०६७ मा तत्कालीन महमाई र बाँझो गाविसबीचमा पर्ने तीन दोभानेबाट कुल्लीको सहायतामा झापाको तोपगाछीको बाटो हुँदै काठ तस्करी हुने गरेको छ। चुरेको वनको काठ तस्करी गर्न यात्रुवाहक बस, ट्रक र साइकलसमेत प्रयोग हुने गरेको वन निर्देशक भण्डारीले बताए। यसरी लगिएका काठहरू झापाका फर्निचर उद्योग र बनाउँदै गरेका घरहरूमा बिक्री गरिन्छ। ट्रक वा ट्याक्टरमा निकासी गरिएको काठ भने चिरानी मिलमा पुग्ने बताइन्छ। दानाबारी र महमाईको काठ खुदुनाबारी, शनिश्चरे र बिर्तामोडमा रहेका चिरानी मिलमा बिक्री हुने गरेको एक काठ व्यापारीले बताए। चुलाचुलीबाट निकासी हुने काठ भने दमक र मोरङका चिरानी मिलमा बिक्री हुने गर्दछ। इलामको कुल क्षेत्रफलको करिब २१ प्रतिशत चुरे क्षेत्रले ओगटेको छ। चुरेमा वन सकिए पूर्वी नेपालमा भोकमरी पर्न सक्ने चेतावनी आईयूसीएन नेपालले प्रकाशन गरेको पुस्तकमा उल्लेख छ। डिभिजन वन कार्यालय इलामका अनुसार आर्थिक वर्ष २०७९८० मा जिल्ला अदालत इलाममा वन तस्करीको आरोपमा ६ वटा मुद्दा दर्ता भएको थियो भने ११ जना पक्राउ परेका थिए। ती मुद्दाहरू सूर्योदय नगरपालिका, चुलाचुली गाउँपालिका, माङ्सेबुङ गाउँपालिका र माई नगरपालिका क्षेत्रमा बिना इजाजत वन पैदावार ओसारपसार गरेको आरोपमा दायर भएका थिए। डिभिजन वन अधिकृत श्रेष्ठका अनुसार चालु आर्थिक वर्षमा पनि चुरे क्षेत्रमा पर्ने माङ्सेबुङ गाउँपालिका, चुलाचुली गाउँपालिका, माई नगरपालिकाबाटै अधिकांश मुद्दा दायर भएका थिए। के गर्दैछ मन्त्रालय ? पर्यटन, वन तथा वातावरण मन्त्रालय, कोशीले पर्यटन, वन, वन्यजन्तु, वन पैदावर, भूसंरक्षण, जलवायु परिवर्तन, वातावरण र जैविक विविधतालगायतका क्षेत्रमा ४१ वटा कार्य गर्ने अधिकार पाएको छ। मन्त्रालयको मातहतमा प्रदेश वन निर्देशनालय, वन अनुसन्धान तथा प्रशिक्षण केन्द्र, डिभिजन वन कार्यालयहरू, भू तथा जलाधार व्यवस्थापन कार्यालयहरू, पर्यटन विकास आयोजना, जलाधार व्यवस्थापन तथा कार्यक्रम कार्यान्वयन इकाइ र पर्यटन कार्यालयहरू छन्। चुरे क्षेत्रमा रहेका सयौं नाकाबाट झापा पुग्ने काठ तस्करी रोक्न सहज छैन। हरियो वनको काठ तस्करी गर्न जल तथा स्थलमार्गको प्रयोग हुने गरेको छ। माईखोलाको चेप्टी बगर भएर दशकौंदेखि तस्करी भइरहेको छ। काठ तस्कर पछिल्लो समय चलायमान थालेका छन्। सायद काठको कारोवार वृद्धि भएजस्तो छ। दानबहादुर श्रेष्ठ, डिभिजन वन अधिकृत, डिभिजन वन कार्यालय, इलाम वृक्षरोपण, बाढी पहिरो नियन्त्रण, गल्छी कटान रोकथाम, पानीको मुहान संरक्षण, सडक किनारा संरक्षणलगायत विभिन्न क्रियाकलापहरू मातहतका निकायहरूबाट मन्त्रालयले गर्दै आएको छ। यस्तै प्रदेशअन्तर्गतका प्राकृतिक, सांस्कृतिक, धार्मिक तथा ऐतिहासिक सम्पदाहरूको संरक्षण, पुनर्निर्माण र व्यवस्थापनका लागि भौतिक पूर्वाधार निर्माण एवं प्रचारप्रसारका माध्यमबाट पर्यटनको प्रवद्र्धनसमेत गर्दै आएको छ। दीपकमलको दियो इलामको सूर्योदय नगरपालिका २ र ४ नम्बर वडामा रहेको दीपकमल सामुदायिक वनको संरक्षणका लागि भने स्थानीयले रहरलाग्दो प्रयास गरिरहेका छन्। चुरे क्षेत्रमा जस्तो आम्दानीको स्रोत नहुने भए पनि वन पर्यटन विकासको लक्ष्यसहित काम गरिरहेका स्थानीयले प्रदेश सरकारको ९ लाख ९३ हजार सहयोगमा व्यवस्थित पोखरी निर्माण, चौतारो निर्माणसहितका काम गरेका छन्। सामुदायिक वनले २० हजार बिरुवाको नर्सरी स्थापनासहितको काम पनि गरेको छ। दीपकमल सामुदायिक वनका अध्यक्ष सूर्यधन तामाङका अनुसार पोखरीले स्थानीयका पानीको मुहानमा पानीको मात्रा बढेको छ। धुपीको वन वृद्धिसँंगै आसपासका मुहान सुक्न थालेको अवस्थामा पोखरीले मुहान संरक्षणमा काम गरेको उनले बताए। नेपालभारत सीमा क्षेत्रमा रहेको दीपकमल सामुदायिक वन २०४९ सालमा समुदायको जिम्मामा हस्तान्तरण गरिएपछि समुदायकै सक्रियतामा चोरी तस्करी नियन्त्रण गरेको अध्यक्ष तामाङले बताए। सूर्योदयका ८६ परिवारले संरक्षण गरेको वन २८ हेक्टरमा फैलिएको छ। जापानिज टिटुमिरिया जातको धुपीले ढाकिएको वनमा न घाँस हुन्छ न त दाउरा नै। अध्यक्ष तामाङ भन्छन्, हामी आफ्नै सम्पत्ति ठानेर संरक्षणमा जुटेका छौं। पानीको मुहान सुकाउने जातका रुख भएकाले धुपीको रुख काटेर उपयोगी वन बनाउन चाहे पनि कानुनी जटिलताको कारण स्थानीयको त्यो प्रयास सम्भव भएको छैन। २०७९ मा दसवर्षे कार्ययोजना बनाउँदा वन व्यवस्थापनको योजनामा कतिपय असावधानी भएकाले पनि चाहेको जस्तो उपयोगी वन बनाउन नपाएको अध्यक्ष तामाङले बताए। वनबाट स्थानीयले वार्षिक रूपमा ४ सय ८१ क्युविक फुट काठ पाउने गरेका छन्। प्रतिक्युविक फुट एक सय रुपैयाँमा पाउने धुपीको काठ सबै सदस्यलाई दामासाही रूपमा वितरण गर्ने गरिएकोमा त्यो अभ्यास व्यावहारिक नभएपछि अहिले आवश्यकता परेका सदस्यलाई बिक्री गर्ने गरिएको छ। बजारमा सो काठको मूल्य प्रतिक्युविक फुट चार सय रुपैयाँसम्म पर्ने गरेको छ। डिभिजन वन अधिकृत श्रेष्ठले जिल्लामा दीपकमल सामुदायिक वनले जस्तै केही सामुदायिक वनले नमुना काम गरिरहेको बताए। त्यस्तो काम गर्ने वन समूहलाई वन कार्यालयले आवश्यक सहयोग र प्रोत्साहन गरिरहेको उनको भनाइ छ। निजी वन सरकारी स्रोतको आधार इलाम जिल्लामा मात्रै गत आर्थिक वर्षमा निजी वनबाट प्रदेश र संघ सरकारले २४ करोड २९ लाख ११ हजार १ सय ५ रुपैयाँ कर र राजस्व उठायो। संघ सरकारले मूल्य अभिवृद्धि करबापत २२ करोड ५७ लाख ९४ हजार ८ सय ९ रुपैयाँ प्राप्त गरेको छ भने कोशी प्रदेश सरकारले प्रतिक्युविक फिट तीन रुपैयाँको दरले राजस्वबापत १ करोड ७१ लाख १६ हजार २ सय ९६ आम्दानी गरेको डिभिजन वन कार्यालय इलामले जनाएको छ। राजस्व संकलनमा राष्ट्रिय वन पैदावार व्यवसायी संघ केन्द्रीय कार्यालय इलामले योगदान गर्दै आएको छ। सरकारले व्यवसायीमार्फत सो रकम प्राप्त गर्ने गरेको संघका केन्द्रीय अध्यक्ष रोहित खड्काले बताए। संघमा इलामको उत्तिस, मलातो, चिलाउने, मौवालगायतका काठको कारोबार गर्ने व्यवसायी आबद्ध छन्। संघले काठको कारोबारसँगै स्थानीय सरकारलाई वार्षिक रूपमा ६ लाखबराबरको बिरुवा उपलब्ध गराउने गरेको कार्यालय सचिव सञ्जीव ठाकुरले जानकारी दिए। अध्यक्ष खड्काले भने, ग्रामीण कृषकको आयआर्जन र सरकारको राजस्वमा निजी वनले निरन्तर योगदान गरिरहेको छ। संघले निजी वनमा समेत वृक्षरोपणका लागि कृषकलाई बिरुवा उपलब्ध गराउने गरेको खड्काले बताए। इलामको काठ झापा र मोरङका समिलहरूमा पुग्ने गरेको छ। वनवातावरणमा सरकारको १५ अर्ब नेपाल सरकारले वन तथा वातावरण क्षेत्रमा काम गर्न १५ अर्ब विनियोजन गरेको छ। संघीय सरकारको बजेट प्रस्ताव भएपछि प्रदेशमा समेत वन तथा वातावरण क्षेत्रको योजना निर्माणको काम सुरु भएको छ। सरकारले वन तथा वातावरण मन्त्रालयको लागि रु १५ अर्ब ७० करोड विनियोजन गरेको छ। वन, वातावरण तथा जलवायु परिवर्तन व्यवस्थापन क्षेत्रको आर्थिक वर्ष २०८१०८२ को नीति तथा कार्यक्रममा राष्ट्रिय वनको रणनीतिक योजना कार्यान्वयन गरिने योजना राखेको छ। सरकारले वन विकास कोषसमेतको उपयोग गरी दिगो वन व्यवस्थापन, वन क्षेत्रको पुनस्र्थापना, डढेलो तथा अतिक्रमण नियन्त्रणजस्ता वन संरक्षण कार्यक्रममा तीनै तहका सरकार र समुदायको सहभागिता सुनिश्चित गरेको छ। डढेलो, सुक्खा, बाढी व्यवस्थापन र जल पुनर्भरण गर्न चुरे क्षेत्र र भित्री मधेसका स्थानीय तहहरूमा स्थानीय सामग्री प्रयोग गरी कम्तीमा १० जलाशय निर्माण गर्ने नीति बनाएको छ। सरकारले गैरकाष्ठ वन पैदावर र औषधिजन्य तथा सुगन्धित वनस्पतिको वैज्ञानिक र व्यवस्थित अध्ययन गरी उत्पादन, प्रशोधन र बजारीकरणको व्यावसायिक योजना तयार गरिने नीति बनाएको छ। प्रदेशसँगको सहकार्यमा वन पैदावारको उत्पादन व्यवस्थित गरी काठ तथा काष्ठजन्य वस्तुको आयात प्रतिस्थापन गर्ने नीतिसमेत बनाएको छ। सरकारको नीतिमा वन क्षेत्रको दिगो व्यवस्थापन गरी व्यावसायिक उपयोग गरिने उल्लेख छ। वन क्षेत्रमा लिज तथा कबुलियतीमा फलफूल खेती र पशुपन्छीपालन गर्न प्रोत्साहित गरिने उल्लेख छ। सरकारले वन पैदावार संकलन, बिक्री वितरण तथा ओसारपसार कार्यलाई राष्ट्रिय एकद्वार प्रणालीमार्फत सञ्चालन गर्ने व्यवस्था मिलाइने नीति लिएको छ। कडा ऐन, कमजोर कार्यान्वयन कोशी प्रदेश सरकारले २०७७ सालमा वन ऐन ल्यायो। वन ऐनमा डिभिजन वन अधिकृतलाई प्रशस्त अधिकार दिएको छ। तर प्रदेश लोक सेवा आयोगले उनलाई काम गर्न कर्मचारी दिएको छैन। कोशी प्रदेशको वन ऐनले वन संरक्षणका लागि डिभिजन वन अधिकृतलाई वनसँग जोडिएको सार्वजनिक जग्गामा बनेको संरचना वनको सिमाना भित्र पर्दा कसैले वाधा विरोध गरेमा आवश्यक बल प्रयोग गर्ने अधिकार प्रदान गरेको छ। उनले घर, छाप्रो, टहरो कब्जा लिन पाउने व्यवस्था गरेको छ। ऐनले वन व्यवस्थापन गरिने क्षेत्रभन्दा बाहिर रहेका सुकेका, हाँगा भाचिएका, कुनै एकतर्फी नुगेर रहेका रुख हटाएमा अन्य भौतिक संरचना तथा मानवीय हिसाबले जोखिममा रहेको पाइएमा निर्देशकको सहमति लिई डिभिजन वन कार्यालयले हटाउन सक्ने उल्लेख छ। प्रदेश वन ऐनले वनको विकास, संरक्षण, उपयोग, व्यवस्थापन गर्न तथा स्वतन्त्र रूपले वन पैदावारको मूल्य निर्धारण गरी बिक्री वितरण गर्न पाउने गरी समुदायलाई हस्तान्तरण गर्न डिभिजन वन अधिकृतलाई अधिकार दिएको छ। ऐनले वन तस्करी गर्नेलाई समेत मुद्दा चलाउने प्रबन्ध गरेको छ।"
चौतारामा ३ करोड बढी अनियमितता,"सिन्धुपाल्चोक : सिन्धुपाल्चोकको सदरमुकाम रहेको चौतारा साँगाचोकगढी नगरपालिकाले १ वर्षमा ३ करोड २८ लाख ३४ हजार २ सय १७ रुपैंया अनियमितता गरेको खुलेको छ। आर्थिक वर्ष २०७९८० भित्रको १ वर्षको अवधिमा नगरपालिकाले सो रकम अनियमितता गरेको महालेखा परीक्षकको कार्यालयले जनाएको छ। नगरपालिकाको कुल आम्दानी बजेटको २२१ प्रतिशत अनियमितता भएको महालेखा परीक्षकको तथ्याङ्कले देखाएको छ। आव २०७९८० मा नगरपालिकाको कुल बजेट १ अर्ब ४८ करोड ३९ लाख २६ हजार ६ सय १६ रहेको थियो। महालेखा परीक्षकको कार्यालय अनुसार नगरपालिकाले बागमती प्रदेशको स्थानीय सेवा ऐन २०७९ को दफा १६ विपरीत ३० जना करार कर्मचारी भर्ती गरी १ करोड ३६ लाख ९७ हजार ४ सय १० रुपैंया अनियमितता गरेको हो। त्यस्तै नगरपालिकाले ब्यकहो लोडर खरिदको लागि विनियोजन गरेको बजेटबाट भत्ता, जेसिबी सर्भिसिङजस्ता कार्यमा खर्च गरी १७ लाख १९ हजार ७ सय ९३ रुपैंया अनियमितता गरेको छ। पालिका कर्मचारी अवकास कोषमा नियम विपरीत २५ लाख जम्मा गरेको, पालिका पदाधिकारी बैठक भत्तावापत १ लाख ४ हजार ४ सय १० रुपैंया बढी भुक्तानी गरेको, औषधी खरिद गर्दा नियमविपरीत ४२ लाख ८९ हजार ८ सय ५० रुपैंया अनियमितता गरेको, तथ्याङ्क बेगर जेसिबी इन्धनको नाममा १३ लाख १ सय २६ रुपैंया खर्च गरी बजेटको अनियमितता गरेको महालेखा परीक्षकको कार्यालयले जनाएको छ। त्यस्तै सार्वजनिक खरिद नियमावली विपरीत उपभोक्ता समितिलाई १२ लाख ८२ हजार ५ सय भुक्तानी दिइएको, क्षेत्राधिकार भन्दा बाहिर १० लाह ६१ हजार ९ सय ९९ रुपैंया विनियोजन गरेको, नवप्रवर्तन कार्यक्रमको नाममा नियम विपरीत २३ लाख ८० हजार २ सय ८० रुपैयाँको ट्याबलेट, ल्यापटप, कम्प्युटर खरिद गरेको, विभिन्न निर्माण कम्पनीहरुलाई भेरिएसन नगरि २४ लाख ६ हजार ९ सय ३२ रुपैंया भुक्तानी गरी बजेट अनियमितता गरेको महालेखा परीक्षकको प्रतिवेदनमा उल्लेख छ। नगरपालिकाले एउटै निकायका पदाधिकारी मात्र संलग्न बैठक भत्ता कानुनले तोके भन्दा ९ लाख ८६ हजार ५ सय ६० बढी प्रदान गरेको, नगर प्रमुखले स्थानीय तहका सदस्यहरुको सुविधा सम्बन्धी ऐन २०७५ विपरीत सल्लाहकार राखी ५ लाख ४ हजार ४ सय भुक्तानी गरेको, शिक्षा ऐन २०४९ को दफा १९ विपरीत वित्तीय अनुदान अन्तर्गत सुकुटे माध्यमिक विद्यालयका मावि तृतीय शिक्षक (करार) गोपाल खड्कालाई नगरपालिकामा काजमा राखी दोहोरो नियुक्ति प्रदान गरी ६ लाख १९ हजार ९ सय ५७ रुपैंया भुक्तानी दिई अनियमितता गरेको छ। नगरपालिकाले आफ्ना मान्छेलाई भर्ति गर्न राज्यको लगानी दोहन गर्ने गरेको भन्दै स्थानीयले विरोध समेत गर्दै आएका छन्। योजनाको उपभोक्ता समिति बनाउँदा आफ्नो पार्टीको कार्यकर्ता मात्रै समावेश गर्न खोजेको भन्दै एक साता अघि नगरप्रमुख विरुद्ध स्थानीयले नाराबाजी समेत गरेका थिए। नगर प्रमुखको कार्यशैलीप्रति विमति राख्दै वडा अध्यक्षहरूले समेत पटक पटक विज्ञप्ति जारी गर्दै आइरहेका छन्। नगरपालिकामा नेकपा (माओवादी केन्द्र) का केन्द्रीय सदस्य समेत रहेका कृष्णप्रसाद सापकोटा नगर प्रमुख छन्। स्थानीय सरकारले नियम विपरीत बजेटको अनियमितता गर्ने क्रम बढेको देखिन्छ, महालेखा परीक्षकको कार्यालयका नायव महालेखा परीक्षक शंकरप्रसाद पन्थी भन्छन्, चौतारा साँगाचोकगढी नगरपालिकाले पनि विषयगत क्षेत्रमा सञ्चालन हुने कार्यक्रममा बैठक भत्ता, भ्रमण भत्ता, तालिम, गोष्ठीतर्फ बढी केन्द्रित भई वितरण मुखी कार्य गरी बजेटको अनियमितता गरेको देखिन्छ। उनका अनुसार नगरपालिकाले स्थानीय तह सञ्चालन ऐन २०७४ विपरीत स्थानीय राजश्व परामर्श समिति, स्रोत अनुमान र बजेट सीमा निर्धारण समिति, बजेट तथा कार्यक्रम तर्जुमा समिति नबनाई एकलौटी बजेट खर्च गर्ने गरेको देखिन्छ।"
नाटकमय बन्दै विराटनगरको गुरुकुल,"विराटनगर : विराटनगरको हाटखोलास्थित सुशीला कोइराला नाट्य घर, आरोहण गुरुकुल आज (शनिबार)देखि पाँच दिनसम्म नाटकमय बन्दै छ। कोशी प्रदेश सरकारको सामाजिक विकास मन्त्रालयको अनुदान सहयोग र विराटनगर महानगरपालिकाको सहयोगमा असार ५ गतेसम्म आरोहण नाटक महोत्सव आयोजना हुँदै छ। कोशी प्रदेशका विभिन्न ६ वटा समूहले नाटक मञ्चन गर्ने महोत्सवको उद्घाटन दिउँसो ४ बजेतिर गरिने छ। दैनिक मञ्चन गरिने विभिन्न नाटकमार्फत कलाकारहरुले रंगमञ्चलाई रंगिन बनाउने अपेक्षा गरिएको छ। महोत्सवको पहिलो दिन आयोजक आरोहण समूहको नाटक चौथो अध्याय मञ्चन हुने छ। रविन चिमरिया र दीक्षा चौधरीद्वारा निर्देशित चौथो अध्याय यसअघि जेठ २५ देखि ३२ गतेसम्म गुरुकुलमै प्रदर्शन गरिएको थियो। मृत्युनजिक पुगेर त्यसलाई जित्दै परिवर्तनका लागि संघर्ष गरेर पनि महिलाले जिउन सक्छन् भन्ने सन्देश दिने यो जीवनको विरोधाभाषपूर्ण संघर्ष बोकेको नाटक हो। भरत कार्कीको परिकल्पनामा बनेको नाटकमा एउटी महिलाले सामाजिक रुपमा भोग्नुपर्ने मानसिक तथा शारीरिक पीडालाई प्रायोगिक एवं काव्यिक हिसाबले देखाउन खोजिएको छ। नाटकका संकलक तथा संयोजक दिपेश भण्डारी अनेक विभेदको पेरिफेरिबाट माथि उठ्दै समाज परिवर्तनका लागि संघर्ष गरेर पनि महिलाहरु बाँच्न सक्छन् भन्ने सन्देश नाटकमार्फत दिन खोजिएको बताउँछन्। उनका अनुसार नाटककार विजय मल्लद्वारा लिखित मनोसामाजिक नाटक जिउँदो लास, नाट्यकर्मी सारा केनको अद्भुत जीवनी, नाट्य अभ्यास, उनका कालजयी सिर्जनाहरु, अन्तिम नाटक ४४८ साइकोसिस, धर्मशास्त्र, दर्शन, जीवनकालमा मानिसका विचारहरुको द्वन्द्व र सामाजिक रूपमा महिलाहरूलाई प्रदान गरिने द्वन्द्वात्मक अधिकारलगायत जीवनको उत्तरार्धमा देखापर्नसक्ने मनोसामाजिक अवस्था नाटकको मूल विषयवस्तु हुन्। महाकवि लक्ष्मीप्रसाद देवकोटा, पारिजात, चाल्र्स बुकोवस्की र विप्लव प्रतीकका कवितालाई समेत यसमा प्रयोग गरिएको भण्डारीको भनाइ छ। महोत्सवको दोस्रो दिन अर्थात असार २ गते कदम थिएटर समूहको जयमाया आफू मात्रै लिखापानी आइपुगी मञ्चन हुने छ। जीवन बरालद्वारा निर्देशित यो नाटकले दोस्रो विश्वयुद्धताका बर्मामा जापानी सेनाको आक्रमणपछि ज्यान जोगाउन आसामको लिखापानीतिर आफ्नो थातथलो छोडेर भाग्ने क्रमको नेपाली मूलकाहरूको जीवन भोगाइ यात्रालाई समेटेको छ। यो नाटक इन्द्रबहादुर राईको कथा जयमाया आफू मात्र लिखापानी आइपुगीमा आधारित रहेको बरालले बताए। उनका अनुसार सेवामा कार्यरत अत्तोपत्तो नभएको छोराको चिन्ता नलिइकन बर्माबाट युद्धको सन्त्रास, प्रेम र करुणाका बीच सुबेदारकी छोरी जयमाया यात्राका सबै सहकर्मी गुमाउँदै कसरी लिखापानी आइपुग्छिन् भन्ने वृत्तान्त नाटकमा छ। शासकको डरले बर्मा, भुटानबाट नेपालीभाषी लखेटिएको बाध्यता मात्र होइन, आजको परिस्थितिलाई पनि नाटकले समेटेको छ, बराल भन्छन्, असीमित आवश्यकता पूरा गर्न बुढेसकालका बुबाआमा छाडेर बाध्यताको पोको बोकेर रुँदै विदेशिने नेपालीको कथासमेत यसमा छ। महोत्सवमा असार ३ गते एकैदिन दुईवटा नाटक मञ्चन हुने छन्। हामी सक्छौं समूहको स्कुल र पिस नेपाल समूहको हेत्छाकुप्पा नामक नाटक प्रदर्शन गरिने छ। स्कुल विकाश बुढाथोकी र हेत्छाकुप्पा सुमन कुइँकेलद्वारा निर्देशित नाटक हो। निर्देशक बुढाथोकीका अनुसार स्कुल वर्तमान नेपालको शिक्षा प्रणालीबारे कलात्मक रूपमा सकारात्मक व्यंग्यसहित तयार पारिएको नाटक हो। समय सान्दर्भिक पाठ्यक्रम तथा मनोवैज्ञानिक रुपमा बच्चाहरूको सोच अनुरुप विषयवस्तुको अभावले गर्दा बालबच्चाको वृत्तिविकास तथा मानसिकतामा पार्ने असरहरूलाई नाटकमा समेटिएको उनले बताए। बाल मनोविज्ञानमा आधारित स्कुलमार्फत हाम्रो मौलिकतामा विविधता खोज्दै संस्कृति, साहित्य तथा प्राविधिक शिक्षामा जोड दिई शिक्षा प्रणालीको विकास गर्दा जीवन सहज र शिक्षा प्रणाली उपयोगी हुने कुरा देखाउन खोजिएको छ, बुढाथोकी भन्छन्, यस नाटकले नाट्यकर्मसँग सामाजिक आयामहरूलाई जोड्ने प्रयत्न गरेको छ। निर्देशक कुइँकेलका अनुसार किरात संस्कृतिको उत्कृष्ट प्रस्तुति हेत्छाकुप्पा नाटकले पौराणिक हेत्छाकुप्पाको कथालाई पुनःताजगी गर्दछ। नाटकमा दुई दिदीहरू तायामा र खियामाले मरेको भनी छोडेका भाइ हेत्छाकुप्पाले महिला राक्षस चक्रङ्गदिमाको पासोबाट बाँच्न र समृद्धि हुन गरेका संघर्ष तथा सुन्दर रिवाखासँग विवाह गरी किराँत सभ्यता सुरुवात गरेको कथालाई समेटिएको उनको भनाइ छ। कुइँकेलका अनुसार प्रवीण पुमाको हेत्छाकुप्पा नाट्यकृति खम्बु मुन्दुममा आधारित यो नाटकमा किराँत सभ्यतासँगै जन्म, मृत्यु, तीनचुला, साकेला, रितको कथालाई सुक्ष्म रुपमा केलाउन खोजिएको छ। यसमा मानिसको विकास, परम्पराको विषयवस्तुहरू, पूर्वी पहाडको भौगोलिक र सांस्कृतिक विशिष्टतालाई समेटिएको उनको भनाइ छ। असार ४ गते गौरादह जेसीज तथा झोराहाट नाट्य समूहको सुरुङ नामक नाटक मञ्चन गरिने छ। भरत गुरागाईं बर्बरिकद्वारा निर्देशित सुरुङ समसामयिक नेपाली युवा समाजको दुःखान्त कथा समेटिएको नाटक हो। लागूऔषधको डरलाग्दो सुरुङभित्र युवा तन्नेरीहरूको प्रवेशले निम्त्याउने अनेक दुष्परिणामलाई नाटकको कथाले सम्बोधन गरेको छ, बर्बरिक भन्छन्, यो नाटक ऊर्जाशील युवा कलाकारहरूको मिहिनेतको निष्कर्ष हो। महोत्सवको अन्तिम दिन अर्थात असार ५ गते प्रज्वल पराजुलीद्वारा निर्देशित कलालय समूहको शत्रु नामक नाटक प्रदर्शन हुने छ। पराजुलीका अनुसार प्रसिद्ध साहित्यकार तथा नेपालका पूर्वप्रधानमन्त्री विश्वेश्वरप्रसाद कोइरालाको शक्तिशाली कथा शत्रुमा आधारित भएर नाटक तयार पारिएको हो। सामाजिक रुपमा आँखामै राख्दा पनि नबिझाउने उखान चरितार्थ गर्ने एउटा पात्रलाई सानो दुर्घटनाले कसरी उसको मनोविज्ञान बिथोल्छभन्ने कुरा नै नाटकको मुख्य विषयवस्तु रहेको उनले बताए। नकारात्मक तत्वहरू सकारात्मक तरंगहरुबाट ओतप्रोत भइ कसरी शत्रुताको विशाल राजमार्ग निर्माण गर्न तयार हुन्छन् भन्ने मानव मनोविज्ञानलाई नाटकमा वर्णन गरिएको पराजुलीको भनाइ छ। कोशी प्रदेशका मुख्यमन्त्री हिक्मतकुमार कार्कीले आरोहण नाटक महोत्सवले सामाजिक जीवनमा भएका घटनाहरू, मानव जीवनका जीवन्त परिदृश्यहरू, ऐतिहासिक, सांस्कृतिक एवं सामाजिक पक्षलाई उजागर गर्दै समाजमा सकारात्मक उत्प्रेरणा र सचेतना जगाउन महत्वपूर्ण भूमिका खेल्ने विश्वास लिएका छन्। कला इतिहासमा नाट्य विधा विश्वमै पुरानो, जीवन्त र सशक्त मानिन्छ। यसले समाज रुपान्तरणमा समेत महत्वपूर्ण भूमिका खेल्दै आएको छ, महोत्सव सफलताको शुभकामना दिँदै कार्कीले भने, कोशी प्रदेश सरकार कलाका माध्यममार्फत नेपाली समाजमा रहेका कलाकारहरूको प्रतिभा उजागर गर्न र नाट्य विधालाई संरक्षण गर्न प्रतिबद्ध छ। सरकारले कलाको विकास र प्रवर्द्धनमा विगतदेखि नै भूमिका खेलिरहेको छ। महोत्सवमा हुने कलाकारहरुको महत्वपूर्ण जमघटले कलासाहित्य तथा संस्कृतिको क्षेत्रमा उल्लेख्य योगदान पुर्याउने उनको विश्वास छ। आरोहरण गुरुकुल विराटनगरका अध्यक्ष भैरव क्षेत्रीका अनुसार गुरुकुलमा विगतदेखि नै नियमित मञ्चन, महोत्सव र साहित्यिक गतिविधिहरू हुँदै आएका छन्। सबैको चासो र सहभागिताले विराटनगरमा फेरि कोशी प्रदेशस्तरीय नाटक महोत्सव आयोजना गरिएको उनको भनाइ छ। क्षेत्रीका अनुसार महोत्सवले फरक परिवेशमा संघर्षरत प्रादेशिक साहित्यिक तथा रंगमञ्चीय अभ्यास र प्रवृत्तिहरूलाई बुझ्नका साथै सामाजिक परिवेशअन्तर्गत सांस्कृतिक आदानप्रदानमा लाभ पुर्याउने विश्वास लिइएको छ। महोत्सवमा नाट्य पेसासँग आबद्ध प्रदेशभित्रका नाट्य समूहहरू, कलाकार, लेखक, निर्देशक, साहित्यप्रेमी र नाट्य समूहबीच हुने परिचय एवं भेटघाटले सहयोग आदानप्रदानको ढोका खुल्ने उनको भनाइ छ। आरोहणको रंगमञ्चीय यात्रा विराटनगरबाटै सुरु भएको जानकारी क्षेत्रीले दिए।"
तालढुंगा प्रदेशकै नमुना सहर बन्दै,"काभ्रे : जिल्लाको खानीखोला गाउँपालिकाको केन्द्र तालढुंगालाई प्रदेशभित्रको नमुना उदीयमान सहरका रूपमा विकास गर्न काम सुरु गरिएको छ। बागमती प्रदेश सरकारले चालु आर्थिक वर्षको नीति तथा कार्यक्रममा खानीखोला गाउँपालिकाको केन्द्र तालढुंगालाई उदीयमान नमुना सहरका रूपमा विकास गर्न बजेट बिनियोजन गरको हो। उक्त बिनियोजित बजेटमा हाल धमाधम काम भइरहेको छ। जिल्लाको भौगोलिक तथा विकासको हिसाबले पछि परेको विकट डाँडाँपारीको गाउँपालिकाका रूपमा रहेको खानीखोला गाउँपालिकालाई प्रदेश सरकारले उदीयमान नमुना सहर बनाउने योजना अनुसार काम सुरु भएको गाउँपालिका अध्यक्ष इन्द्रबहादुर थिङ (छिन्ताङ)ले जानकारी दिए। प्रदेश सरकारले खानीखोलाको केन्द्र तालढुंगालाई उदीयमान नमुना सहर बनाउन सहरी विकास तथा भवन कार्यालयमार्फत काम सुरु भएको अध्यक्ष थिङले भने। उक्त योजनाका लागि दुई करोड रूपैयाँ बजेट छुट्याइएको छ। तालढुंगा नमुना सहर निर्माण भएसँगै खानीखोला, महाभारत र सिन्धुलीको हरिहरपुर गाउँपालिकाकोसमेत बजार हुने अध्यक्ष थिङले बताए। तालढुंगामा सडक, ढल, बस्ती विकास, पार्कहरू निर्माणलगायतका काम गरेर बनेपा, धुलिखेल, हेटौंडामा उपलब्ध हुने सेवा दिन सकेको खण्डमा पर्यटकको विकास हुने उनले बताए। निर्माणको सबै काम भएपछि तालढुंगा प्रदेशभित्रको सानो, सुन्दर, आकर्षक सहर बन्ने बागमती प्रदेश सरकारको भौतिक योजना मन्त्री युवराज दुलालले जानकारी दिए। प्रदेश सरकारले प्रदेश भित्रको एक सहरलाई उदीयमान सहरका रूपमा विकास गर्न पहिलोपटक काभ्रेको खानिखोला गाउँपालिकाको केन्द्र तालढुंगालाई छनोट गरिएको मन्त्री दुलालले बताए। उनले भने, पछिल्लो समय विकासमा तीव्रता लिने क्रममा रहेका दुई पालिका महाभारत र खानिखोलाको केन्द्रका रूपमा हेरिने पुरानो बजार तालढुंगालाई उदीयमान नमूना सहरका रूपमा विकास गरे त्यहाँँको कृषि, पशुपालनलगायत क्षेत्रले फड्को मार्नेछ। सहरी विकास तथा भवन कार्यालय प्रमुख सन्तोषकुमार निरौलाले प्रदेश सरकारले खानीखोलाको केन्द्र तालढुंगा बजारलाई नमुना उदीयमान सहरका रूपमा विकास गर्ने उद्देश्यले चालु आर्थिक वर्षको बजेटमा काम भएको बताए। प्रदेश सरकारले गाउँपालिकाबाट अन्य स्थानमा हुने बसाईसराई रोक्न तथा गाउँपालिकाभित्रको नजिकको बजारका रूपमा विकास गर्ने लक्ष्यका साथ नमुना उदीयमान सहरको अवधारणा अघि सारेर काम गर्न लागेको हो, निरौलाले भने। काभ्रे र मकवानपुर जिल्लालाई सडक मार्गमा जोड्न बागमती नदीमा पुल निर्माणको काम भइरहेको उनले बताए। पुल सम्पन्न भएपछि तालढुंगाबाट प्रदेश राजधानी हेटौंडा जान सहज हुन्छ, उनले भने। गत वर्ष गाउँपालिकाको केन्द्र रहने स्थानको विकासका लागि विस्तृत परियोजना रिपोर्ट (डीपीआर) तयार गरेर प्रदेश सरकारलाई बजेट माग गरिएको थियो। गाउँपालिकाकाले तयार गरेको डीपीआरका विषयमा जनप्रतिनिधि, सहरी विकास योजनाविद् तथा स्थानीय नागरिकसँग छलफल गरी उक्त डीपीआर अनुसार काम हुँदैछ। तालढुंगालाई नमुना उदीयमान सहरका रूपमा विकास गर्न विभिन्न सहरी योजनाविद्हरूसँग के कस्तो काम गर्ने भन्ने विषयमा सल्लाह, सुझाव तथा छलफल भएपछि काम सुरु भएको सहरी विकास कार्यालयले जनाएको छ। नमुना उदीयमान सहरको विस्तृत परियोजना प्रतिवेदन (डीपीआर) बहुवर्षीय आयोजनाका रूपमा बागमती सरकारले समावेश गरेको छ। तालढुंगालाई नमुना उदीयमान सहरका रूपमा विकास गर्न अहिले ल्याण्ड पुलिङ (जग्गा विकास), सहर छिर्ने सडक, ढल, बस्ती विकास र पार्कहरूमा काम भइरहेका छन्। तालढुंगा बजार खानीखोला, महाभारत, सिन्धुलीको हरिहरपुर गाउँपालिकाको केही वडाहरूको प्रमुख व्यापारीक केन्द्रका रूपमा रहेको छ। प्रदेश सरकारले प्रदेशभित्रको नमुना कार्यक्रमका रूपमा नमुना उदीयमान सहरको अवधारणा यो वर्षअघि सारेको हो।"
"काठमाडौंमा आजदेखि तापक्रम घट्ने, साँझदेखि केही शीतल हुने",काठमाडौं : काठमाडौं उपत्यकाको तापक्रम शुक्रबारको तुलनामा आज केही घटेको छ । आज साँझदेखि यहाँ केही शीतल हुने जल तथा मौसम विज्ञान विभागले जनाएको छ । आज साँझदेखि काठमाडौं उपत्यकामा मनसुनको सामान्य प्रभाव महसुस हुने जानकारी दिँदै विभागका मौसमविद् सरोज पुडासैनीले आज अपराह्न र राति यहाँ मेघगर्जनसहित हल्का वर्षा हुने सम्भावना रहेको बताए । मनसुन पूर्वबाट क्रमशः पश्चिमतर्फ सर्नेक्रम जारी छ तर यसलाई प्रिमनसुन गतिविधि नै मान्नुपर्ने उनले बताए। शुक्रबारको तुलनामा आज आंशिकदेखि साधारणतया बदली हुने मौसमविद् पुडासैनीले बताए। आज यहाँको अधिकतम तापक्रम २९ देखि ३१ क डिग्री सेल्सियसका बीच रहने विभागको पूर्वानुमान छ । शुक्रबार यहाँको अधिकतम तापक्रम ३३४ डिग्री सेल्सियस मापन गरिएको थियो । रासस
उन्नत गाईपालकलाई ५० प्रतिशत अनुदान,"स्याङ्जा : दूध तथा दुधजन्य पदार्थमा नगरलाई आत्मनिर्भर बनाउने लक्ष्य सहित वालिङ नगरपालिकाले उन्नत (जर्सीहोलस्टन) गाई पाल्ने किसानलाई ५० प्रतिशत अनुदानको सुविधा उपलब्ध गराएको छ। नगरपालिकाका मापदण्ड पूरा गरेका सामूहिक तथा फर्मलाई ५० प्रतिशत अनुदान दिएको हो। पालिकाले प्रति एक गाईको ५० हजार रुपैयाँ अनुदान दिएको हो। दैनिक १५ लिटर दूध दिने होलिस्टन तथा जर्सी जातका गाई खरिद गर्ने किसानलाई सो सुविधा पाएका छन्। नगरप्रमुख कृष्ण खाँणले ३ समूहका ३० वटा गाई खरिदका लागी १५ लाख रुपैयाँको चेक प्रदान गरेका छन्। वालिङलाई दूधमा आत्मनिर्भर बनाउने उद्देश्यले यस्ता अभियान सुरु गरेको उनले बताए। किसानको परिश्रमको सम्मान सहित उत्पादनलाई उद्यमशीलता जोड्न सकेमात्र नगरको विकासले गति लिने प्रमुख खाँणको भनाइ छ। वालिङ१३ स्थित मिलन दुग्ध उत्पादन सहकारी लिमिटेड, वालिङ८ स्थित अकला नमुना साना किसान कृषि सहकारी लिमिटेड र वालिङ १ स्थित उन्नत गाईपालन समूहलाई सो सुविधा पाएका हुन्। मिलन सहकारीले १० वटा, अकलाले ५ वटा र उन्नतले १५ वटा गाई खरिद गर्ने जनाएका छन्। यहाँ १२ जना किसानले ती गाई पालन गरेका हुन्। पालिकाले तोकेका मापदण्डका आधारमा सार्वजनिक सूचना जारी भएपछि आएका किसानका निवेदनलाई पालिकाका टोलीले अनुगमन तथा मूल्यांकनपछि सो रकम उपलब्ध गराइने उपप्रमुख कविता तिवारीले बताइन्। यसवर्ष ७२ वटा गाईको अनुदान रकम उपलब्ध गराइने भएको उपप्रमुख तिवारीले जानकारी दिइन्।"
टुँडिखेलमा सुरू भयो भूमे पर्व (फोटो फिचर),"काठमाडौं : मगर समुदायले काठमाडौंको टुँडिखेलमा शनिबारबाट भूमे पर्वको सुरुवात गरेका छन्। मगरहरूले बाढी, पहिरो, भूकम्पजस्ता प्राकृतिक विपत्ति नआओस भन्ने कामनासहित भूमीलाई पूजा गरेर यो पर्व मनाउने गर्छन्। ३ दिनसम्म विविध साँस्कृतिक कार्यक्रमको आयोजना गरी मनाइने भूमे पर्वमा सहभागी हुनको लागि सबैलाई आग्रह गरिएको छ। भूमे पूजामा मार (भेंडा, बोका, कुखुरा, सुंगुर) लाई मन्साएर लखेटी गाउँ निकाला गर्ने चलन छ। जसलाई भूम्या निकाल्ने भनिन्छ। भूम्या निकाल्दा महिलाले नाङ्लो (सुपो) मा ध्वाँसो, खरानी, दशैंको बेला ढोकामा चढाएको टीका जमरा, गहुँ, जौ, कमै, धान, कोदो, तोरी, आदि राखेर घरबाहिर फाल्ने चलन छ। यसो गरेमा घरभित्रका पीर मर्का भूम्या पर्वसँगै हट्छ भन्ने मान्यता छ। भूम्या थानमा देवतालाई बली दिएर पूँजापाठ गरिसकेपछि लगातार पाँच दिनसम्म भूम्या नाच नाचिन्छ।"
गर्मी छल्न जाने होइन त ठोरी ?,"वीरगन्ज : विगतका वर्षभन्दा यस वर्ष देशभरि अत्यधिक गर्मी छ। वीरगन्ज, कलैया र यस आसपासका क्षेत्रको तापक्रम पनि दिनहुँ बढ्दै गइरहेको छ। यस आसपास क्षेत्रमा अधिकतम तापक्रम ४० डिग्री सेल्सियस वा सोभन्दा बढी नै मापन भइरहेको छ। प्रचण्ड गर्मी अनि तातो हावा चल्दै आएका कारण वीरगन्ज र यस आसपासको क्षेत्रको जनजीवन अस्तव्यस्त नै बनेको छ। गर्मीले आकुलव्याकुल हुँदा वीरगन्ज, कलैयालगायतका सहरी क्षेत्रका मानिस गर्मी छल्न मकवानपुरको त्रिखण्डी पुग्ने गरेका छन्। वीरगन्ज, कलैया आसपासका मानिसका लागि गर्मी छल्न र घुमफिर गर्न अब पर्साको ठोरी पनि नयाँ गन्तव्य बन्दै गइरहेको छ। हुलाकी सडक बनेपछि वीरगन्ज, कलैयालगायतका क्षेत्रका मानिस घुमफिर गरी रमाइलो गर्न र गर्मीका बेला शीतलताको आनन्द लिन अचेल ठोरी जान थालेका छन्। मधेस प्रदेशकै मुख्य पर्यटकीय स्थलका रूपमा स्थापित हुँदै आएको ठोरी प्राकृतिक रूपमा निक्कै मनोरम छ। कलकल पानी बग्ने आधा दर्जनभन्दा बढी खोला, हरियाली जंगल र पहाडले सिंगारिएको ठोरीमा पुग्ने जोकोही पनि आनन्दित हुन्छन्। यसअघि वनभोज खान र घुम्न पुग्ने भारतीयले दिनहुँ भरिभराउ हुने गरेको ठोरीस्थित अमृतधारा पार्कमा अचेल वीरगन्ज, कलैया, परवानीपुर, जितपुरलगायतका स्थानबाट पनि पुगेकाहरूको चहलपहल देख्न पाइन्छ। ठोरी घुम्न पुग्नेहरू सेतो पहाडसँगै टाँसिएरै रहेको ठुटे खोलाको चिसो पानीमा नुहाएर रमाउँदै आएकोमा अब ठोरीमै चिसो अनि कलकल पानीमा नुहाउन अर्को मनोरम तालु खोला पनि आकर्षणको केन्द्र बन्न थालेको छ। मध्यवर्ती वनभित्र रहेको रानी वनभोज पार्र्क छेउमै रहेको तालु खोलामा अचेल गर्मी छल्न नुहाउन पुग्नेहरूको संख्या बढ्दै गएको छ। मानव बस्तीबाट करिब पाँच सय मिटरभित्रको जंगलबीचमा बगिरहेको तालु खोलामा अहिलेको गर्मीका बेला पुगेर नुहाउँदा मनै शीतल हुन्छ। ठोरी बजार क्षेत्रका होटल व्यवसायी रामशरण लमिछाने भन्छन्, पहिले ठोरीमा घुम्न आउनेहरू ठुटे खोलामा नुहाएर रमाइलो गर्थे। तर अहिले नुहाएर रमाइलो गर्ने अर्को गन्तव्य तालु खोला पनि बन्दै गएको छ। ठोरीमा घुम्न जानेहरूका लागि रमाउने अन्य प्राकृतिक गन्तव्यहरू पनि थुप्रै छन्। ती हुन् रेडहिल पार्क, गोलेडाँडा, झोलुङ्गे पुल, रानीवन पार्क, अमृतधारा पार्क, गणेशमान सिंह पार्क इत्यादि। हुलाकी सडक बनेर ठोरी घुम्न आउने भारतीयसँगै आन्तरिक पर्यटकहरूको संख्या बढ्दै गएपछि ठोरीमा खानपान र बास बस्नका लागि होमस्टेसँगै सुविधासम्पन्न होटल र रेस्टुरेन्टहरू पनि खुल्न थालेका छन्। तीनैमध्येको एक हो ठोरी जंगल रिसोर्ट। स्थानीय चार जना युवा उद्यमीले मिलेर सगोलमा सञ्चालनमा ल्याएको ठोरी जंगल रिसोर्ट पनि ठोरी घुम्न र रमाइलो गर्न पुग्नेहरूका लागि अर्को एक आकर्षणको केन्द्र बन्दै गएको छ। ठोरी२ इच्छानगरमा करिब तीन बिघा क्षेत्रफलमा करिब तीन करोड रुपैयाँको लगानीमा सञ्चालित उक्त रिसोर्टमा अचेल आन्तरिक र बाह्य पर्यटकको चहलपहल राम्रै देखिन्छ। उक्त रिसोर्टमा एक रातमा ३० भन्दा बढीलाई बास बस्न मिल्ने १० वटा सुविधासम्पन्न भिल्ला (कटेज) छन् भने एकैपटक एक सयभन्दा बढी पाहुनालाई खानपान गर्न सक्ने रेस्टुरेन्ट पनि उपलब्ध छ। रिसोर्टका सञ्चालक सुदीप थापाका अनुसार, नेपालको पर्र्सा, बारा, मकवानपुर, चितवन, काठमाडौंदेखि पाहुनाहरू आउने गरेका छन्। यसका साथै भारत बिहारको रक्सौल, नरकटियागन्ज, मोतीहारी, बेतिया, मुजफरपुर पटनासम्मबाट पनि भारतीयहरू घुम्न र रमाइलो गर्न आउने गरेको उनले बताए। रिसोर्टमा आउने पाहुनाले चाहना राखेमा जंगल सफारीको व्यवस्था पनि गरिएको रिसोर्टका अर्का सञ्चालक धीरसिंह थापाले बतााए।"
जावलाखेलमा बेहोस अवस्थामा फेला परेका दम्पतीको मृत्यु,काठमाडौं : ललितपुरको जावलाखेलमा बेहोस अवस्थामा भेटिएका एक दम्पतीको मृत्यु भएको छ। जिल्ला प्रहरी कार्यालय ललितपुरका अनुसार सिन्धुपाल्चोक घर भई हाल जावलाखेल बस्दै आएका उमेश सेन्चुरी र उनकी श्रीमती रेणु सेन्चुरीको मृत्यु भएको हो। प्रहरीका अनुसार बेहोस अवस्थामा फेला परेका उनीहरूलाई उपचारका लागि पाटन अस्पताल लगिएको थियो। उनीहरूलाई साढे ९ बजे चिकित्सकले मृत घोषणा गरेका हुन्। प्रहरीका अनुसार मृतकको शव पोस्टमार्टमका लागि शिक्षण अस्पतालमा राखिएको छ।
"नुममा पानी परेको पर्यै, पूर्वी हावालाई पश्चिमीले रोक्यो","काठमाडौं : नेपालका सबैभन्दा धेरै पानी पर्ने ठाउँ हुन् कास्कीको लुम्ले, संखुवासभाको नुम र सिन्धुपाल्चोक। तर, लुम्ले र सिन्धुपाल्चोकमा पानी परेको छैन, नुममा भने केही दिनयता लगातार निकै ठूलो वर्षा भइरहेको छ। संखुवासभाको मकालु गाउँपालिकाको नुम क्षेत्रमा एकैदिन २१७८ मिलिलिटरसम्म पानी परिसकेको छ। जल तथा मौसम विज्ञान विभागका अनुसार नुममा शुक्रबार १२३९ मिलिमिटर (मिमि) वर्षा भएको छ। त्यसैगरी बिहीबार २१७८ मिमि, बुधबार ११९७ मिमि, मंगलबार १००२ मिमि वर्षा भएको छ भने २८ जेठमा ५९ मिमि थियो। विभागको तथ्यांकअनुसार नुम स्टेसनले जेठ २३ गतेदेखि नै निरन्तर वर्षा भएको देखाउँछ। विभागका मौसमविद् सुदर्शन हुमागाईं भन्छन्, मुलुकमा सबैभन्दा धेरै पानी पर्ने ठाउँमा कास्कीको लुम्ले, संखुवासभाको नुम क्षेत्र र सिन्धुपाल्चोक रहेका छन्। हाल मनसुन सुरु भएपछि (२८ गतेपछि) अन्यत्र पानी नपरे पनि नुममा लगातार विपद् गराउने खालको पानी परिरहेको छ। १०० मिमिभन्दा बढी वर्षा भएमा त्यसले विपद् ल्याउँछ भन्ने मान्यता छ। जबकि, नुम क्षेत्रमा एकैदिन २१७८ मिमि वर्षा भएको छ। यो अति भारी वर्षा हो। यस्तो भारी वर्षाले पहाड र तराई जुनसुकै ठाउँमा बाढी, पहिरो, डुबानको समस्या थप्छ हुमागाईंले थपे मनसुन सुरु भएपछि लगभग एक हजार मिमि वर्षा हुन लागिसक्यो। त्यो एकदमै धेरै वर्षा हो। हुमागार्इंका अनुसार पुराना रेकर्ड हेर्दा पनि नुम क्षेत्रमा सधैं भारी वर्षा हुने गरेको देखिन्छ। सन् १९९७ को जुन ११ मा एकैदिन ३८८३ मिमि वर्षा मापन भएको थियो। त्यसैगरी २००१ अप्रिल २२ मा ३९४५ मिमि वर्षा भएको देखिन्छ। जुन अत्यधिक धेरै वर्षा हो। हुन त मुलुकमा एकै दिन ५१६२ मिमि नाघेको रेकर्ड छ। हेटौंडामा २०१७ को अगस्ट १६ मा ५१६२ मिमि पानी परेको थियो। ४०० मिमिभन्दा धेरै वर्षा पटकपटक दोहोरिएको उनले बताए। तर नुमको हकमा भौगोलिक अवस्थाका कारण ३९४५ अत्यन्त भारी हो। त्यहाँ सयौं घर विस्थापित भइसकेका छन् भने तीन जनाको मृत्यु भइसकेको छ। मनसुनको बेलामा पूर्वबाट पश्चिमतिर जाँदा पानी पर्दै जान्छ। तर पूर्वबाट सर्दै जानुपर्ने हावालाई हाल पश्चिमी वायुले रोकेर राखेको छ। अगाडि बढ्न दिएको छैन। पश्चिमी वायु कमजोर र पूर्वी वायु बलियो भएमा मात्रै मनसुन फैलिएर पानी पार्छ। तर केही दिन त्यस्तो हुने देखिँदैन। विभागले आगामी सोमबारसम्मै लू लाग्ने जनाइसकेको छ। त्यसबाट पनि मनसुन केही समय निष्क्रिय हुने स्पष्ट छ। तर रामेछाप, दोलखासम्म बादल र पानी देखिएको छ। तर मनसुन भित्रिएको ठाउँ विशेषगरी कोशी प्रदेशमा मनसुन सक्रिय छ। यो वर्ष विभागले निकालेको मौसम आउटलुकमा मुलुकका कुनै पनि क्षेत्रमा औसतभन्दा बढी वर्षा हुन्छ भन्ने छ। सबै ठाउँमा औसतभन्दा बढी वर्षा हुने सम्भावना भएकाले विपत् प्रतिकार्यमा तयारी अवस्थामा बस्न सुझाइसकेको छ। मधेस प्रदेश र बागमतीमा सरदरमात्रै वर्षा हुन्छ। झापा, मोरङ र गण्डकीमा औसतभन्दा बढी हुने सम्भावना छ। सधैं भारी वर्षा भइरहने नुमजस्ता क्षेत्रमा भने अन्यत्रभन्दा संवेदनशील भएर हेर्नुपर्ने हुन्छ। मकालु गाउँपालिका, नुम५ का वडासचिव टंकबहादुर राई भन्छन्, प्रत्येक दिन बाल्टीबाट पानी खन्याए जसरी वर्षा हुन्छ। खै अहिले नै यस्तो छ, पछि कस्तो हुने हो ? बाटोघाटो, पुल केही बाँकी छैनन् ? प्रायः पानी परिरहने र क्षतिमात्रै भइरहने भएकाले सम्बन्धित निकायहरूले बेलैमा यस्ता ठाउँ पहिचान गरेर पू्र्वतयारीका काम गर्नुपर्ने उनी बताउँछन्। कमजोर, भिरालो, पहाडी इलाका भएकाले बर्सेनि धनजनको क्षति हुँदै आएको उनले जनाए। राईका अनुसार यस पटकको मनसुन सुरु भएपछि तीन जनाको मृत्यु भइसकेको छ। प्रायः पानी परिरहन्छ। गत वर्ष पनि पहिरोले नोक्सानी गरेको थियो। वडा नम्बर ३ र ५ को सिमानामा रहेको अरुण तेस्रो जलविद्युत् आयोजना पनि बगाएको थियो। संखुवासभामा मनसुन सक्रिय र निरन्तर भए पनि ताप्लेजुङको फक्ताङलुङमा भने त्यति धेरै वर्षा नभएको विभागले जनाएको छ। तर त्यहाँ पहिरोको कारण एकै परिवारको चार जनाको मृत्यु भइसकेको छ। विभागको तथ्यांकअनुसार त्यहाँ बिहीबार ३६७ मिमि र शुक्रबार १६ मिमिमात्रै वर्षा भएको देखाउँछ। विभागका मौसमविद्, हुमागाईंले पानी परेको ठाउँमा स्टेसन नभएर पनि वर्षा नदेखाएको हुन सक्ने बताए। उनका अनुसार ताप्लेजुङको उक्त क्षेत्रमा पहिला पनि धेरै पानी परेको तथ्यांकले देखाउँदैन। फक्ताङलुङ गाउँपालिकाका सूचना अधिकारी जयप्रसाद रिजाल पनि उक्त क्षेत्रमा सामान्य वर्षा हुने गरेको बताउँछन्। अरू बेला सामान्य वर्षा हुने ठाउँ भए पनि दुई रात धेरै पानी पयो। त्यसले दुई सय मिटर माथिबाट पहिरो खस्दा फक्ताङलुङ गाउँपालिकाका उपाध्यक्षका बुवा, कान्छीआमा र दुई बहिनीको मृत्यु भयो। बस्ती पातलो भएकाले थप क्षति हुन नपाएको उनी बताउँछन्। नजिकै अर्को ठाउँमा एउटा घरमा क्षति पुगेको र दुई जना घाइते भएका छन्। अन्य तीन, चार वटा घर जोखिममा रहेको उनले जनाए। किन निष्क्रिय छ मनसुन ? विभागका मौसमविद्, हुमागाईंका अनुसार वर्षभरि हावा पश्चिमबाट पूर्वतिर बहने हुन्छ। तर मनसुनको सिजनमा (पश्चिमी वायुलाई रोकेर) पूर्वबाट पश्चिमतिर हावा बहनु पर्छ।"
पशुपतिनाथ मन्दिरका चारवटै ढोका खुला,"काठमाडौं : पशुपतिनाथ मन्दिरका चारवटै ढोका बिहान ४ बजे नै खोलिएका छन्। पशुपतिनाथ मन्दिरमा दशनार्थीको सङ्ख्या बढ्दै गएको र सबैले बिहानको समयमा पशुपतिनाथका चारवटै ढोकाबाट दर्शन गर्न पाउन् भन्ने उद्देश्यका साथ आजदेखि पशुपतिनाथको चारवटै ढोका खोलिएको पशुपति क्षेत्र विकास कोषका प्रवक्ता रेवतीरमण अधिकारीले जानकारी दिए। उनले भने, 'यसअघि पशुपतिनाथ मन्दिरमा भट्टहरु प्रवेश गरेपछि बिहान ८:३० बजेपछि मात्रै बाँकी तीन वटा ढोका खोलिने गरिएकामा आजदेखि चारवटै ढोका बिहान ४ बजे नै खोलिने भएको हो।' चारवटै ढोका खोलिएपछि अहिले भगवान पशुपतिनाथको दर्शनका लागि भक्तजनहरुको कोरक्षेत्रमा लाइन बढेको र दर्शन गर्न पनि सहज भएको प्रवक्ता अधिकारीको भनाइ छ। अहिलेसम्म पशुपतिनाथको पश्चिमतर्फको ढोका बिहान ४ बजेदेखि खुला हुने र उत्तर, पूर्व र दक्षिणका ढोका बिहान ९:३० बजेदेखि ११:३० सम्म खुला गरिँदै आएको थियो। यसअघि महाशिवरात्रि, हरितालिका तीज र बालाचतुर्दशीका दिन मात्रै पशुपतिनाथ मन्दिरको चार वटा ढोका बिहान ४ बजेदेखि खोल्ने गरिएको थियो।"
बागमती प्रदेशः ६४ अर्ब ५४ करोड चार लाख ३१ हजार बजेट विनियोजन,"हेटौंडा : बागमती प्रदेश सरकारले आगामी आर्थिक वर्ष २०८१८२ का लागि ६४ अर्ब ५४ करोड चार लाख ३१ हजार बजेट विनियोजन गरेको छ। प्रदेशका आर्थिक मामिला तथा योजनामन्त्री जगन्नाथ थपलियाले प्रस्तुत गरेको वक्तव्यअनुसार आगामी आर्थिक वर्षका लागि उक्त बजेट विनियोजन गरिएको हो। आर्थिक मामिला तथा योजनामन्त्री थपलियाले प्रस्तुत गरेको बजेटमा चालुतर्फ २६ अर्ब १० करोड १७ लाख ८२ हजार छुट्याइएको छ। त्यसैगरी पुँजीगततर्फ ३६ अर्ब ९३ करोड ८७ लाख ४९ हजार रहेको छ। वित्तीय व्यवस्थातर्फ भने एक अर्ब ५० करोड विनियोजन गरिएको मन्त्री थपलियाले बताए। कुल बजेटमा चालुतर्फ ४० दशमलव ४४ प्रतिशत, पुँजीगततर्फ ५६ दशमलव २३ प्रतिशत र वित्तीय व्यवस्थातर्फ दुई दशमलव ३२ प्रतिशत बजेट छुट्याइएको मन्त्री थपलियाले जानकारी दिए। गत वर्ष प्रदेश सरकारले ६२ अर्ब र ७० करोड ९० लाखको बजेट ल्याएको थियो। यो बजेट अघिल्लो वर्षको तुलनामा करिब एक अर्ब ८३ करोड १४ लाख ३१ हजारले वृद्धि भएको हो। सरकारले शिक्षा, स्वास्थ्य, कृषि र पर्यटनलाई प्राथमिकतामा राख्दै बजेट विनियोजन गरेको मन्त्री थपलियाले जानकारी दिए। यसैगरी आगामी आर्थिक वर्षलाई प्रदेश सरकारले सीप वर्ष घोषणा गर्ने पनि जनाएको छ।"
कुरिलोखेतीबाट एकै याममा सात लाख मुनाफा,"त्रिवेणी : बर्दघाट सुस्तापूर्व नवलपुरका पदमबहादुर मोक्तानले कुरिलोखेतीबाट एकै याममा रु सात लाख मुनाफा आर्जन गरेका छन्। मध्यविन्दु नगरपालिका३ ब्रह्मस्थानमा विगत तीन वर्षदेखि कुरिलोखेती गरेका मोक्तानले वार्षिक रु १६ लाखसम्मको कुरिलो बेचर उक्त मुनाफा गरेका हुन् । सबै खर्च कटाएर रु सात लाख नाफा कमाएको उनले बताए । हाल उहाँले ५० कठ्ठामा कुरिलोखेती गरेका छन्। 'यो कुरिलोको सिजन हो, टिप्ने, मुठा पार्ने बजार र पठाउने काममा व्यस्त भइन्छ', उनले भने। दैनिक ८० देखि एक सय केजीसम्म कुरिलो उत्पादन हुने गरेको उनले बताए। किसान मोक्तानले उत्पादन गरेको कुरिलो स्थानीय बजारका साथै नारायणगढ, पोखरा र काठमाडौँमा खपत हुने गरेको छ । गत वर्ष तीस कठ्ठा क्षेत्रफलमा कुरिलोखेती गरेका मोक्तानले यस वर्ष २० कठ्ठा क्षेत्रफलमा थपेको बताए। गत वर्षभन्दा यो वर्ष अधिक आम्दानी हुने उहाँ बताउनुहुन्छ । हाल कुरिलोको खुद्रा बजार मूल्य प्रतिकेजी रु तीन सय छ र थोकमा मूल्य रु दुई सय ५० छ । लोट्स कृषि तथा पशु फार्म दर्ता गरी जग्गा भाडामा लिएर उनले तरकारीखेती गर्दै आएका छन्। विगत पाँच वर्षदेखि उहाँ व्यावसायिक खेतीमा लागेका हुन् । उनको बारीमा कुरिलोसँगै घिरौला, भिण्डी, करेला, खरबुजा लटरम्म फेलका छन् । आफ्ना अन्य उत्पादनले भन्दा कुरिलोखेतीबाट अधिक आम्दानी हुने गरेको उनी बताउँछन्। रासस"
"पर्सामा पशु कार्यालयको भवन प्रहरीले डोजर लगाएर भत्कायो, स्थानीयबासीसँग झडप","वीरगन्ज : पर्साको कालिकामाई गाउँपालिका२ गदियानीमा सञ्चालनमा रहेको कृषि तथा पशु उपशाखाको भवन प्रहरीले डोजर लगाएर भत्काउने क्रममा प्रहरी र स्थानीयबासीबिच झडप भएको छ। प्रहरीले डोजर लगाएर भवन भत्काउने क्रममा प्रतिकारमा उत्रिएका स्थानीयबासीसँग झडप भएको हो। झडपका क्रममा प्रहरीले स्थानीयबासीमाथि लाठी चार्ज पनि गर्दा २ जना सामान्य घाइते भएका छन्। झडपका क्रममा प्रहरीले लाठी चार्ज गर्नुका साथै घरभित्रै पसेर महिला लगायतलाई कुटपिट पनि गरेको आरोप स्थानीयको छ। गदीयानीस्थित सार्वजनिक पोखरीको १० धुर जग्गामा करिब डेढ दशक पहिले तत्कालीन सात दलको निर्णयमा ब्रिलियन्ट क्लबले कार्यालय सञ्चालनका लागि एक तल्ले भवन बनाएको थियो। भवन निर्माण भएलगत्तै स्थानीय राजुल सहनीले सार्वजनिक जग्गामा भवन निर्माण गर्ने ब्रिलियन्ट युवा क्लबविरुद्ध पर्सा जिल्ल अदालतमा मुद्धा दिएका थिए। उक्त मुद्धामा जिल्ला अदालतले क्लबको पक्षमा फैसला गरेपछि उक्त फैसला विवरुद्ध सहनीले तत्कालीन पुननरावेदन अदालत हेटौंडामा पुनरावेदन गरेको थियो। पुनरावेदन अदालतले भने जिल्ला अदालतको फैसला उल्ट्याँउदै सहनीको पक्षमा फैसला गरेपछि क्लब सर्वोच्च अदालतमा पुगेको थियो। तर सर्वोच्च अदालतले भने पुनरावेदन अदालतको फैसलालाई सदर गर्दै सार्वजनिक पोखरीको जग्गामा बनाइएको उक्त भवन भत्काएर सार्वजनिक कायम गर्न फैसला गरेको थियो। त्यसपछि क्लबले उक्त भवन गाउँपालिकालाई जिम्मा लगाएको थियो। क्लबले जिम्मा लगाएपछि गाउँपालिकाले पालिकास्तरीय निर्णय गरेर उक्त भवनमा करिब डेढ वर्षदेखि पशु तथा कृषि उपशाखा कार्यालय सञ्चालनमा ल्याएको थियो। यसका साथै गाउँपालिका अध्यक्ष वशिष्ठ गुप्ताले उक्त भवन पालिकाको स्वामित्वमा आइसकेकाले पालिकाले आफ्नो संरक्षणमा राखेर पशु तथा कृषि उपशाखा कार्यालय सञ्चालनमा ल्याएको जानकारीसहितको निवेदन पर्सा जिल्ला अदालतमा दिएका थिए। तर शनिबार ईलाका प्रहरी कार्यालय पोखरियाका प्रहरी निरीक्षक राजन दाहाल नेतृत्वको टोलीले डोजर लगाएर भवन भत्काउने क्रममा स्थानीयले प्रतिवाद गरेपछि प्रहरीसँग झडप भएको हो। स्थानीय सरकारसँग पनि समन्वय नगरी शनिबार बिहान अचानक डोजर लिएर आएको प्रहरीले गुण्डागर्दी शैलीमा भवन भत्काइदिएको क्लबका सचिव उमाशंकर साहको आरोप छ। उनले भने,भवन भत्काउन डोजरसहित आएको प्रहरीलाई गाउँका महिला,पुरुष,बृद्धबृद्धाले प्रतिवाद गर्न खोज्दा प्रहरीले अन्धाधुन्द लाठी चलायो। घरघरमै पसेर प्रहरीले महिलालाई कुटपिटपनि गर्यो। दुई जना घाइतेपनि भएका छन्। गाउँपालिका अध्यक्ष गुप्ताले भने पालिकासँग कुनै समन्वय नै नगरी जिल्ला प्रशासन कार्यालयले प्रहरी पठाएर जबरजस्ती भवन भत्काएको बताए। गाउँपालिकाको स्वामित्वमा रहेको भवन भत्काउनु पूर्व पालिकामा कुनै पनि निकायबाट पत्रसमेत नआएको र आधिकारीक रुपमा खबर पनि नगरिएको उनले बताए। पशु कार्यालय सञ्चालनमै रहेको अवस्थमा प्रहरीले डोजर लगाएर भवन भत्काउँदा भवनभित्र रहेका फर्निचर, उकरण , औषधि लगायतका गरि करिब १० लाख रुपैयाँको क्षति भएको पनि उनले बताए। शुक्रबार प्रमुख जिल्ला अधिकारी दिनेशसागर भुसालले आफूलाई बोलाएर छलफल गर्ने क्रममा आफूले उक्त भवन नभत्काउन आग्रह पनि गरेको भन्दै गुप्ताले भने, छलफलमा सिडिओ साबले अदालतको फैसला कार्यान्न्वयन गर्नैपर्छ भन्नुभयो। त्यसपछि मैले पालिकासँग समन्वय गरेर मात्रै अगाडि बढ्नु होला भनेर भनें। तर शनिबार बिहान उहाँले मलाई खबरै नगरी अचानक प्रहरी र डोजर पठाएर भवन भत्काउन लगाउनु भयो। अब म मुद्धा गर्छु। यता प्रमुख जिल्ला अधिकारी भुसालले भने आफूले अदालतको फैसला कार्यान्वयन गर्न मात्रै लगाएको बताए। सार्वजनिक पोखरीको जग्गा पूर्ववत् अवस्थामै कायम गराउनु भन्ने सर्वोच्च अदालतको फैसला आएको र सर्वोच्चको उक्त फैसला कार्यान्वयन गराउन शनिबार प्रहरी र डोजर पठाएर भवन भत्काइएको उनले बताए। भुसालले भने,शुक्रबार साँझ पालिका अध्यक्षज्यूलाई म आँफैले बोलाएर छलफल गरें। अदालतको फैसलाको कार्यान्वयनमा बाधक नबनिदिन आग्रह पनि गरें। तर उहाँले पुर्नविचार गर्नु होला भनेर जानुभयो।"
माईती नेपाल चोक नजिकैबाट जुवा खेलिरहेका २२ जना पक्राउ,काठमाडौं : गोकर्णेश्वर नगरपालिका४ गोकर्ण माईती नेपाल चोक नजिकैबाट प्रहरीले २२ जनालाई पक्राउ गरेको छ । गएराति कमला पौडेलको जस्ताको टहरामा जुवा (कौडा) खेलिरहेको अवस्थामा २२ जनालाई गएराति प्रहरीले पक्राउ गरेको हो। जिल्ला प्रहरी परिसर काठमाडौं र प्रहरी वृत्त बौद्धबाट खटिएको संयुक्त टोलीले उनीहरूलाई नगद ३ लाख ६६ हजार ३ सय ८५ रूपैयाँ र कौडासहित पक्राउ गरेको हो । प्रहरीले थप अनुसन्धान गरिरहेको जनाएको छ ।
गुम्सिएर बसेको गुजुमुजु हुम्लाको ठेहे गाउँ,"हुम्ला : तेल महंगै छ साबुन महंगै, हवाई जहाज महंगै छ हुम्ला जिल्ला गरिब ठाउँमा फुटाल्नु ढुगैं छ। बस्ती बाक्लो जमिन कम छ। सरसफाई हुँदैछ। कमाई काज केही पनि छैन जनता मन रुँदैछ। सिमकोट गाउँपालिका२ ठेहे गाउँकी गहुगोरा भण्डारीले देउडा गीतको लयमा यसरी पीडा पोखिन। यो गहुगोराको मात्रै होइन सिमकोट गाउँपालिका१ र २ ठेहे गाउँका ५ सय घरधुरीका हरेक नागरिकको वेदना हो। गाउँमा जग्गा जमिन कम छ। बस्ती धेरै छ। यस वर्ष खडेरीका कारण गाउँमा खेतीपाती राम्रो नहुने भएपछि उनले चिन्ता व्यक्त गरिन। गाउँमा उत्पादन हुँदैन। घरपरिवार ठूलो संख्यामा छ। ४ छोरी १ छोरा छन् पढाउन लेखाउन समेत मुस्किल हुने गरेको छ। गाउँमा विकास नआउने होइन तर गाउँमा आएका विकास उही बाठा टाठाहरूले खाइदिन्छन्, उनले भनिन। मुख्यमन्त्री रोजगार कार्यक्रमको ठेहे स्वास्थ्य चौकी घेरबारको कामका लागि गिटी कुट्दै गरेकी भण्डारीले काम गरेको पैसा समेत पूरा नपाउने गरेको अनुभव सुनाइन्। गिटी फुटालेर ढुंगा बोकेर काम गर्यो त्यही दुईचार पैसाले घरमा नुन तेल खाने र बालबच्चाका लागि कापी कलमको जोहो गर्न समेत धौ धौ भएको अर्की स्थानीय नर भण्डारीले बताइन्। स्वास्थ्यचौकीको घेरबारको काम गरेको २० दिन भइसक्यो पैसा समेत पाएका छैनौं, उनले भनिन्। खडेरीले बालीनाली सुकेको बताउँदै उनले वर्षभरी खेतबारीमा काम गरे पनि ३ महिना खान नपुग्ने बताइन्। खडेरीले कात्तिके बाली राम्रो नहुने भएपछि यस वर्ष घरपरिवारलाई छाक टार्न समेत समस्या हुने स्थानीय रंग बोहराको भनाइ छ। गाउँमा थोरै थोरै जग्गा छ। वर्षभर दुःख गरेपछि ३ महिनासम्म पुग्दैन अरू आम्दानीको श्रोत पनि केही छैन, बोहराले भनिन, कोदो, फापर चिनो उत्पादन हुन्थ्यो तर यो वर्ष खडेरीले त्यो पनि नहुने भएको छ। खाद्य व्यवस्था तथा व्यापार सिमकोटबाट चामलकै भर पर्न गरेको स्थानीयबासीहरूले बताउने गरेका छन्। गाउँमा ठूलो घना बस्ती भएको तर उत्पादन गर्न जग्गा जमिन कम भएपछि अधिकांश बेरोजगार युवाहरू चीनको ताक्लाकोटमा मजदुरी गर्दै आएका छन्। बर्सेनि सयौं युवाहरू चीनको ताक्लाकोटमा मजदुरी काम गर्न जाने गरेका छन्। एक दुई महिना ताक्लाकोटमा काम गरेर परिवार खर्च टार्न बाध्य भएको गहुगोरा भण्डारीले बताइन्। ताक्लाकोट मजदुरी नगर्ने हो भने बालबच्चा पढाउन र घर खर्च चलाउन मुस्किल हुन्छ, उनले भनिन्। झण्डै ५ सय घरधुरी रहेको यस गाउँमा आम्दानीको श्रोत केही नभएको सिमकोट गाउँपालिका२ का तीर्थराज बोहराले बताए। केही युवाहरू जडीबुटी संकलन तर्फ छन् भने केही युवाहरू ताक्लाकोटमा मजदुरी गर्दै आएको छन्, बोहराले भने। सिमकोट गाउँपालिका वडा नम्बर १ र २ मा ५ सय घरधुरी रहेका छन्। घरमाथि घर थुपरिएका छन्। जनसंख्या ३ हजारभन्दा बढी रहेको बोहराले बताए। गुजुमुज घर हुनु भनेको यहाँ देवी देवताहरूको धेरै विश्वास गर्न भएकाले देवताले भनेको चारकिल्ला भन्दा बाहिर घर नबनाउने किम्बदन्ती रहेको बोहराले बताए। गाउँमा १२ देवता मान्ने चलन धेरै छ। देवताको आदेश अनुसार गाउँको चार किल्ला भन्दा बाहिर घर निर्माण गर्न अनुमति नभएपछि गाउँमा घर गुजुमुजु रहेको हो, स्थानीय धनबहादुर बोहराले बताए।"
