शीर्षक,विवरण
बझाङ प्रदेशसभा उपनिर्वाचनमा कसले मार्ला बाजी?,"बझाङ : बझाङमा उपनिर्वाचनको प्रचारप्रसार उत्कर्षमा पुगेको छ। १५ गते हुने निर्वाचनका लागि दलहरूले प्रचारप्रसार तिव्र पारेका छन्। सुदूरपश्चिम सरकार गठनको अंकगणितमा फरक पार्न सक्ने भएकाले पनि बझाङको प्रदेश सांसदको उपनिर्वाचन महत्वका साथ लिइएको छ। मुख्य दलहरूले केन्द्रीय नेता खटाएर आफ्नो उम्मेदवारको प्रचारप्रसार तीव्र बनाएका छन्। चैत १२ गते राति १२ बजेबाट मौन अवधि सुरु हुने भएकाले उमेदवारहरू अन्तिम कसरतमा जुटेका छन्। कांग्रेसबाट निर्वाचित प्रदेशसभा सदस्य पृथ्वीबहादुर सिंहको २०८० को असारमा सवारी दुर्घटनामा निधन भएपछि बझाङ १ (१) प्रदेशसभाको उपनिर्वाचन हुन लागेको हो। कांग्रेसले मृतक सिंहका छोरा अभिषेक बहादुरलाई उम्मेदवार बनाएको छ। उनलाई जिताउन पूर्वमन्त्री एनपी साउद, केन्द्रीय सदस्य रणबहादुर रावललगायत कांग्रेस नेताहरू घरदैलो र भेटघाटमा व्यस्त छन्। त्यस्तै नेकपा एमालेले पनि जिल्ला अध्यक्ष दमन भण्डारीलाई उम्मेदवारका रुपमा अघि सारेको छ। उनलाई जिताउन एमाले स्थायी कमिटी सदस्य एवं पूर्वमन्त्री कर्णबहादुर थापा, पोलिटब्युरो सदस्य तथा सुदूरपश्चिमका पूर्वमुख्यमन्त्री राजेन्द्र रावल, प्रदेश अध्यक्ष कृष्णप्रसाद जैसीलगायत नेताहरू प्रचारमा लागेका छन्। नेकपा माओवादी केन्द्रले यस निर्वाचन क्षेत्रमा १० वर्षपछि संविधानसभा सदस्य जनक बुढालाई उम्मेदवारका रुपमा अघि सारेको छ। मतदाता कम भए पनि अस्तित्व जोगाउन कार्यकर्ताको मताधिकार प्रयोग गरि हौसला बढाउन माओवादी पनि कसरत गरिरहेको छ। माओवादीले पनि पुराना सांसद तथा नेताहरू खटाएर मतदाता रिझाइरहेको छ। यता नेकपा एकीकृत समाजवादीले पनि एमालेबाट अलग्गिएका पुराना नेता दिलबहादुर सिंहलाई जिताउन पुरानो साइनो जोड्दै विशेष गरि एमाले तथा सबै पार्टीबाट मत संकलन गर्दै जित्ने रणनीति बनाएको छ। समाजवादीका उम्मेदवार जिताउन केन्द्रीय सदस्य तथा पूर्व संघिय मन्त्री शेरबहादुर कुँवर, सुदूरपश्चिम इन्चार्ज गरिमा शाह लगायत बझाङ पुगेका छन्। विगतमा एमालेको लालकिल्ला रहेको बझाङमो २०७९ को निर्वाचनमा कांग्रेस, माओवादी र समाजवादीसहितको वामलोकतान्त्रिक गठबन्धन जितेको थियो। जिल्ला अध्यक्ष दमन भण्डारीलाई जिताएर एमाले त्यो हारको बदला लिने दाउमा छ। एमालेले अहिले उम्मेदवार भण्डारीलाई विवेक प्रयोग गरि उठाएको र लोकप्रिय पनि भएकाले जित्ने दाबी गरेको छ। एमालेका तर्फबाट उम्मेदवार बनेका भण्डारी अहिले जिल्ला कमिटी बझाङका अध्यक्ष रहेका छन्। उम्मेदवार भण्डारी पार्टीभित्र र अन्य पार्टीमा पनि मिलनसार र इमानदार छबि बनाएका नेता हुन्। त्यस्तै राष्ट्रिय मातृभूमि पार्टीबाट विनोद थापा, नेमकिपाबाट खगेन्द्र शाही र नेसनल रिपब्लिकबाट कमल घर्तीमगर, जनता समाजवादीबाट रामबहादुर जाग्री, संघीय लोकतान्त्रिक राष्ट्रिय मञ्चका दिपकबहादुर खड्का र जनमत पार्टीका सुशीलादेवी विष्ट पनि प्रचारमा छन्। कम्युनिष्टबीच मत काटिने चिन्ता मुख्य प्रतिस्पर्धी ठानिएका कांग्रेस, एमालेलाई माओवादी र एकीकृत समाजवादीले मत काट्ने चिन्ता एकातिर छ भने बलियो मानिएको एमालेलाई समाजवादीले भोट घटाउने अर्को चिन्ता छ। नेकपा एकीकृत समाजवादीको आफैमा मतदाता नरहेको र पुरानो एमालेबाट छुट्टिएको नेता भएकाले केही भोट काट्ने एमालेका जिल्ला कमिटी सचिव सुरतबहादुर सिंहले बताए। पार्टी विभाजनअघि जिल्लामा एमालेको नेतृत्व गरेका सिंहलाई एमालेबाट राम्रै मत आउने अनुमान छ। कांग्रेसका उम्मेदवार अभिषेक सिंहकै वडावासी रहेको र त्यहाँ राम्रो पकड भएकाले सिंहलाई कांग्रेस समर्थकहरूबाट पनि मत आउने समाजवादीका सुदूरपश्चिम प्रदेश सदस्य सोनु सिंहले दाबी गरे। माओवादी केन्द्रका मतदाताले यो क्षेत्रमा १० वर्षपछि आफ्नो चुनाव चिह्नमा मत हाल्न पाउने भएका छन् । २०७० को संविधानसभा निर्वाचनमा आफ्नो उम्मेदवारी दिएको माओवादीले त्यसयता यो निर्वाचन क्षेत्रमा उम्मेदवार उठाएको थिएन। माओवादीका मतदाताले गठबन्धन भएका कारण २०७४ मा एमाले र २०७८ मा कांग्रेसलाई मतदान गरेका थिए। माओवादीबाट उम्मेदवार जनक बुढाले आफू बझाङी जनतासँग नजिक रहेको दाबी गरे। उनले भने, संविधानसभा सदस्यदेखि प्रधानमन्त्रीको टीममा बसेर काम गरेको अनुभव छ। जिल्लाका लागि विगतमा पनि मैले चैनपुर ताक्लाकोट सडक, सेतीका कैयन पक्की पुल बनाउनेदेखि सशस्त्र जनआन्दोलनको योद्धा भएकाले म नै सबैभन्दा बलियो उम्मेदवार हो। भेगीयरूपमा मत विभाजन हुनसक्ने यस उपनिर्वाचनमा मुख्य उम्मेदवार दुई पालिकाबाट रहेकाले पनि भेगीय राजनीति हुनसक्ने सम्भावना छ। जयपृथ्वी नगरपालिकाबाट नेपाली कांग्रेसका अभिषेकबहादुर सिंह, नेकपा एकीकृत समाजवादीका दिलबहादुर सिंह र राप्रपाका किशोर खड्का उम्मेदवार छन् भने छबिसपाथिभेरा गाउँपालिकाबाट नेकपा एमालेका उम्मेदवार दमन भण्डारी, नेकपा माओवादी केन्द्रका जनकबहादुर बुढा, जनता समाजवादी पार्टीका उम्मेदवार रामबहादुर जाग्री प्रतिस्पर्धामा छन्। स्थानीय तह निर्वाचन जस्तै नभए पनि उम्मेदवारसँग नाता सम्बन्धका कारण पनि सम्बन्धित भुगोलका मतदाता आफ्नै क्षेत्रका उम्मेदवारलाई मतदान गर्न सक्ने अनुमान लगाईन थालिएको छ । २०७९ को निर्वाचनमा आफ्नै दलबाट अन्तर्घात भएको कांग्रेस, एमालेका नेता कार्यकर्ताहरूले सार्वजनिक रूपमा बताउँदै आएका छन्। यो निर्वाचनमा पनि त्यसो हुन सक्ने शंका दुवै दलको छ। गत निर्वाचनमा यहाँ कांग्रेस, माओवादी र एकीकृत समाजवादी गठबन्धन गरेर चुनाव लडेका थिए। गठबन्धनका तर्फबाट उम्मेदवार रहेका सिंह १७ हजार १ सय १२ मत प्राप्त गरी विजयी भएका थिए भने उनका निकटतम प्रतिस्पर्धी एमालेका अफिलाल ओखेडाले १३ हजार ३ सय ७६ मत पाएका थिए। २०४८ पछिका निर्वाचनमा यो क्षेत्रमा कांग्रेसका तीन र एमालेका उम्मेदवारले चार पटक जितेका थिए। विगतको गठबन्धन भत्किएकाले निर्वाचन परिणाम आँकलन गर्न सहज नभएको शिक्षक दिपेन्द्र खड्का बताउँछन्। यहाँ २०४८ र २०५६ साल संसदीय निर्वाचनमा कांग्रेस विजयी भएको थियो। त्यसयता नेकपा एमाले र पछिल्लो पटक नेकपा एकीकृत समाजवादी विजयी भएका छन्। २०५१ र २०६४ सालको संसदीय निर्वाचनमा नेकपा एमालेबाट भानुभक्त जोशी निर्वाचित भएका थिए। २०७४ सालमा पनि एमालेकै भैरवबहादुर सिंह निर्वाचित भएका थिए। अहिले नेकपा एकीकृत समाजवादीमा रहेका भानुभक्त जोशी २०७९ सालको निर्वाचनमा फेरि विजयी भए। उनले एमाले उम्मेदवारलाई पराजित गरेका थिए। उक्त निर्वाचनको समानुपातिक मत हेर्दा बझाङमा एमाले पहिलो छ। एमालेले २२ हजार २०४ मत पाएको थियो। कांग्रेसले १६ हजार ६५३ मत पाउँदा माओवादी केन्द्रले ८ हजार १५ र नेकपा एकीकृत समाजवादीले ७ हजार ८३३ मत पाएका थिए। गत निर्वाचनमा माओवादी, कांग्रेस र समाजवादीको गठबन्धनमा एमाले, प्रतिनिधिसभामा ९ सय ९५ मतले र प्रदेशसभामा करिब ३ हजार मतले पराजित भएकाले यसपालि अलग अलग चुनाव लडेकाले एमालेले जित्ने दाबी गरेको छ।"
नेपाल लाइफ सुनौलो भविष्य जीवन बिमा योजना सार्वजनिक,"काठमाडौं : नेपाल लाइफ इन्स्योरेन्स कम्पनी लिमिटेडले नेपाल लाइफ केटाकेटी सुनौलो भविष्य जीवन बिमा योजना सार्वजनिक गरेको छ। कम्पनीको प्रधान कार्यालय कमलादीमा आज आयोजित विशेष समारोहका बीच सो योजना सार्वजनिक गरिएको हो। कम्पनीका प्रमुख कार्यकारी अधिकृत प्रवीण रमण पराजुलीले बिमा योजनाको अनावरण गरे। अनिश्चितताले भरिएको संसारमा आफ्ना बालबालिकाहरूको लागि स्थिर र समृद्ध भविष्य सुनिश्चित गर्नु सर्वोपरि हुने भएकाले सो आवश्यकता परिपूर्ति गर्नको लागि व्यापक कभरेज प्रदान गर्न नेपाल लाइफ केटाकेटी सुनौलो भविष्य जीवन बिमा योजना कम्पनीले सार्वजनिक गरेको हो। यो योजना मार्फत आमाबाबुले आफ्नो बच्चाको सुनौलो भविष्य, गुणस्तरीय शिक्षा सुरक्षित छ भनी सुनिश्चित गर्न सक्ने र शैक्षिक खर्चदेखि लिएर बलियो आर्थिक सुरक्षा यस बिमा योजनाले प्रदान गर्ने बताइएको छ। आफू तथा आफ्नो परिवारलाई आर्थिक संकटको सामना कहिल्यै पनि गर्न नपरोस् र आफ्नो वृद्ध अवस्थासम्म पनि आफू आर्थिक रुपमा कसैको भर पर्न नपरोस् भन्ने सामाजिक मनोविज्ञानलाई आत्मसाथ गर्दे एकै बिमा योजनाबाट दुई किसिमको सुविधा उपयोग गर्न पाउने गरी नेपाल लाइफले नेपाल लाइफ सुनौलो भविष्य जीवन बिमा योजना सार्वजनिक गरेको हो। सुरक्षा, बचत र पेन्सनको साथ, सुनौलो भविष्यको सुरुवात भन्ने नाराका साथ नेपाल लाइफ सुनौलो भविष्य जीवन बिमा योजना सार्वजनिक गरिएको हो। एउटै बिमा योजनाबाट दुई किसिमको सुविधा प्राप्त गर्न सकिने यो जीवन बिमा योजना सावधिक अग्रिम भुक्तानी तथा आजीवन बिमा (मुनाफामा सरिक हुने) हो जसमा बिमितको प्रवेश उमेर १८ वर्ष देखि ६५ वर्ष रहने तथा न्यूनतम बिमा शुल्क भुक्तानी अवधि ५ वर्षदेखि अधिकतम बिमा शुल्क भुक्तानी अवधि ३५ वर्षसम्म हुनेछ। यो योजनाको न्यूनतम बिमांक २५ हजार तथा अधिकतम बिमांक रकम आयश्रोतको आधारमा निर्धारण गर्न सकिनेछ। यो योजनाले न्युन बिमा शुल्कमा बचत र सुरक्षा एकै साथ प्रदान गर्दछ। यो योजना अन्तर्गत जोखिम बहनको अतिरिक्त बिमितलाई बिमालेख अवधिभर बचत गर्न प्रोत्साहन गर्दछ। यस योजनाले तपाईंको अवकाशपछिको आर्थिक आवश्यकतालाई समेत समेट्दछ। यस योजनामा दुईवटा विकल्पहरू समावेश गरिएका छन् जसमध्य आफ्नो इच्छा र आवश्यकता अनुरुप बिमितले कुनै एउटामात्र विकल्पको छनोट गर्न सक्दछ।"
पुतलीबजार बन्यो पूर्णखोप सुनिश्चिता पालिका,"स्याङ्जा : पुतलीबजार पूर्ण खोप सुनिश्चिता नगर घोषित भएको छ। नगरपालिकालाई मंगलबार खोप सुनिश्चितासँगै दिगोपनाका लागि प्रतिवद्धता गरिएको छ। नगरपालिकामा आयोजित कार्यक्रममार्फत पूर्णखोपसँगै दिगोपनाको सुनिश्चिताका लागि प्रतिवद्धता गरिएको हो। शिक्षा स्वास्थ्य र पूर्वाधार समुन्नत पुतलीबजारको आधार, स्थानीय स्रोतको उपयोग, स्वामित्व र सहभागिता, पूर्ण खोप सुनिश्चितता हाम्रो प्रतिवद्धता भन्ने मूल नाराका साथ पालिकालाई पूर्ण खोप सुनिश्चिता एवं दिगोपनाका लागि प्रतिवद्धता गरिएको हो। नगरप्रमुख तुलसीराम रेग्मीले पालिका भित्रका १६ देखि ५९ महिनासम्मका बालबालिकालाई १५ महिनाभित्र पाउनुपर्ने सबै खोप उपलब्ध गराएपछि पूर्ण खोप सुनिश्चितता घोषणा गरिएको बताए। घरधुरी सर्वेक्षणपश्चात नगरभित्रका लक्षित सबै बालबालिकाले पाउनुपर्ने ७ पटकमा १३ प्रकारका खोप पाएको जानकारी गराए। बाल मृत्युदर घटाउन राज्यले प्रति बालबालिका ६० हजार रुपैयाँ लगानी गरेको जनाउँदै यसको उपयोग गरी स्वास्थ्य लाभ गर्न प्रमुख रेग्मीले सुझाव दिए। पुतलीबजार नगरपालिकाभित्र १६ देखि ५९ महिनाभित्रका पूर्ण खोप लगाएका बालबालिकाको संख्या १ हजार ८२२ जना रहेको नगर स्वास्थ्य शाखाले जनाएको छ। बर्सेनि ४ सय देखि ५ सयको हाराहारीमा नगरपालिकाभित्र शिशु जन्मने गरेको बताइएको छ।"
कर्णालीका मुख्यमन्त्री कंडेलले १३ गते विश्वासको मत लिने,"वीरेन्द्रनगर : कर्णाली प्रदेशका मुख्यमन्त्री यामलाल कँडेलले आउँदो बिहीबार (१३ गते) प्रदेश सभामा विश्वासको मत लिने भएका छन्। मुख्यमन्त्री कँडेलले विश्वासको मत लिने प्रयोजनका लागि मंगलबार पत्र पठाएको प्रदेशसभा सचिवालयले जनाएको छ। गत चैत २७ गते मुख्यमन्त्री नियुक्त भएका कँडेलले झण्डै तीन हप्तापछि प्रदेश सभाबाट विश्वासको मत लिने तयारी गरेका हुन्। मुख्यमन्त्रीले भोलि (बुधबार) सरकार विस्तार गरेर पर्सी (बिहीबार) संसदबाट विश्वासको मत लिने सहमति भएको माओवादी केन्द्र संसदीय दलका प्रमुख सचेतक रणसिंह परियारले बताए। उनले भने, मन्त्रालय भागबन्डाको कुराकानी मिलिसक्यो। अब भोलि सानो आकारको भएपनि सरकार विस्तार हुन्छ। पर्सी मुख्यमन्त्रीले संसदमा विश्वासको मत लिनुहुन्छ।' सत्तारुढ दलमा माओवादीले आर्थिक मामिला तथा योजना मन्त्रालय, सामाजिक विकास मन्त्रालय, उद्योग, पर्यटन वन तथा वातावरण मन्त्रालय र जलस्रोत तथा ऊर्जा विकास मन्त्रालय लिने माटामोटी सहमति भएको स्रोतले जनाएको छ। त्यस्तै एमालेले भौतिक पूर्वाधार तथा सहरी विकास मन्त्रालय, आन्तरिक मामिला तथा योजना मन्त्रालय र भूमि, व्यवस्था, कृषि तथा सहकारी मन्त्रालय लिनेछ। यसअघि गठबन्धन दल माओवादी र एमालेले मन्त्रालयको भागबन्डा नमिल्दा मुख्यमन्त्री कँडेल एक्लैले सरकार सञ्चालन गर्दै आएका थिए। ४० प्रदेशसभा सदस्यीय कर्णालीमा गठबन्धन दलसँग स्पष्ट बहुमत छ। कर्णालीमा सरकारले बहुमत प्राप्त गर्न २१ सांसदको समर्थन आवश्यक पर्छ। गठबन्धनसँग माओवादीका १३, सभामुख बाहेक एमालेका ९ र एकीकृत समाजवादीका एक गरी २३ जना सांसदको समर्थन छ।"
नेपालविरुद्ध खेल्ने वेस्ट इन्डिज 'ए' टोलीमा कस्ता छन् खेलाडीहरू?,"काठमाडौं : नेपाल र वेस्ट इन्डिज 'ए'बीच शनिबारदेखि टी२०आई शृंखला हुँदैछ। उक्त प्रतियोगिताका लागि वेस्ट इन्डिजले रोस्तन चेजको कप्तानीमा १५ सदस्यीय टोली घोषणा गरेको छ। वेस्ट इन्डिजले घोषणा गरेका टोलीका अधिकांश सदस्यहरूले राष्ट्रिय टोलीबाट डेब्यु गरिसकेका छन्। रोस्तनले क्रिकेटको तीनवटै फर्म्याट खेलिसकेका छन्। उनले ४९ टेस्ट, ४५ ओडीआई र ११ टी२०आई खेलेका छन्। रोस्तम अन्यभन्दा टेस्टमा जमेका देखिन्छन्। उनले टेस्टमा ५ सतक र ११ अर्थशतकसहित २ हजार २६५ रन बनाएका छन्। त्यस्तै उपकप्तान रहेका अलिक आथानाजेले टेस्ट र ओडीआई खेलेका छन्। उनले ओडीआईमा हालसम्म २ अर्धसतक बनाएका छन्। त्यस्तै थुप्रै फ्रेन्चाइज खेलिसकेका फ्याबियन अलेनले २० ओडीआई र ३ टी२० आई खेलिसकेका छन्। उनले ओडीआईमा ७ र टी२०आईमा २४ विकेट लिएका छन्। उनले मुम्बई इन्डियन्स, पञ्जाब र हाइदरावादबाट आइपीएलसमेत खेलिसकेका छन्। त्यस्तै आइपीएलमै कोलकत्ताबाट खेलिसकेका जोह्नसन चार्लीज्ले ओडीआई र टी२०आईमा राम्रो प्रदर्शन गरेका छन्। ५८ खेलमा उनले १५३७ रन बनाएका छन्। जसमा २ सतक र ७ अर्धशतक रहेका छन्। त्यस्तै ४८ टी२० आई खेलेका उनले १०८५ रन बनाउँदा १ सतक र ४ अर्धसतक प्रहार गरेका छन्। त्यस्तै किएसी कार्टीले २२ ओडीआई खेलेर ५७८ रन बनाएका छन्। उनले ३ अर्धसतक प्रहारसमेत गरेका छन्। त्यस्तै फ्रेन्चाइजमा जमेका अन्द्रे फ्लेचरले २५ ओडीआई र ५४ टी२० आई खेलेका छन्। त्यस्तै ओबेड मेकोयले २ ओडीई र ३१ टी२आई खेलेका छन्। उनले ओडीआईमा ४ विकेट र टी२०आईमा ४१ विकेट लएका छन्। उनले राजस्थान रोयल्सबाट आइपीएलसमेत खेलिसकेका छन्। त्यस्तै तीनवटै फर्म्याट खेलिसकेका बलर गुडाकेश मोटीए पनि टीममा छन्। उनले ५ टेस्ट, १३ ओडीआई र ५ टी२० आई खेलेका छन्। उनले टेस्टमा २२, ओडीआईमा २२ र टी२०आईमा ५ विकेट लिएका छन्। त्यस्तै अलराउन्डरका रूपमा रहेका किमो पलले पनि तीनवटै फर्म्याट खेलिसकेका छन्। बलिङतर्फ उनले २३ टी२०आई खेलमा २५ विकेट लिएका छन्। ओडीआईमा भने ३४ र टेस्टमा ६ विकेट लिएका छन्। त्यस्तै राजस्थानबाट आइपीएल खेलिसकेका ओसेन थोमसले ओडीआई र टी२०आई खेलिसकेका छन्। उनले ओडीआईमा २५ खेलमा ३१ र टी२० आईमा २१ खेलमा २१ नै विकेट लिएका छन्। त्यस्तै हाइदेन वाल्सले पनि २३ ओडीआई र ३८ टी२०आई खेलिसकेका छन्। उनले ओडीआईमा २८ र टी२० आईमा ३१ विकेट लिइसकेका छन्। त्यस्तै कदिम अलैने, जोसुवा विशोप, मार्क देयाल, माथिउ फोर्डेले घरेलु प्रतियोगिता राम्रा गरेका खेलाडी हुन्।"
"राष्ट्रपति पौडेल र राजा अमिर शेखको वार्तामा नेपाली श्रमिकको चर्चा, कतारको विकासमा ठूलो योगदान गरेको भन्दै प्रशंसा","काठमाडौं : राष्ट्रपति रामचन्द्र पौडेलले जलवायु परिवर्तनबाट पृथ्वीलाई सुरक्षित राख्ने, हिमाललाई जोगाउने, पानीको स्रोत बचाउने र वातावरण सन्तुलन राख्नेजस्तो साझा चासोको मुद्दामा सहकार्यका लागि कतारलाई आग्रह गरेका छन्। राष्ट्रपति पौडेलको मैत्रीपूर्ण निमन्त्रणामा नेपालको दुई दिने राजकीय भ्रमणमा मंगलबार काठमाडौं आइपुगेका कतारका अमिर शेख तमिम विन हमाद अल थानीसँग राष्ट्रपति भवन शीतल निवासमा भएको द्विपक्षीय भेटवार्ताका अवसरमा उनले सो कुरा बताएका हुन्। 'आजको विश्वको साझा समस्या भनेकै जलवायु परिवर्तनबाट हाम्रो पृथ्वीलाई कसरी सुरक्षित राख्ने, हाम्रो हिमाललाई कसरी जोगाउने, पानीको स्रोत कसरी बचाउने र वातावरण सन्तुलन कसरी राख्ने भन्ने नै हो, यसमा सबैको सहकार्य हुन जरुरी छ, यो मानव अस्तित्वको विषय छ, विशेष गरी विकसित मुलुकहरू यस विषयमा बढी गम्भीर हुनुपर्छ भन्ने म ठान्दछु,' राष्ट्रपतिको भनाइ उद्धृत गर्दै उनका प्रेस सल्लाहकार किरण पोखरेलले भने। उनका अनुसार राष्ट्रपति पौडेलले मध्यपूर्वी क्षेत्रमा देखिएको द्वन्द्वको वातावरणले हामीलाई चिन्तित तुल्याएको पनि बताएका थिए। राष्ट्रपति पौडेलले यस क्षेत्रमा युद्धको अन्त्य र शान्तिको पुनःस्थापनाको कामना गर्दै कतारले शान्ति स्थापनाको लागि खेल्दै आएको भूमिकाको प्रशंसा गरेका थिए। त्यस्तै कतारका अमिर अल थानीले जलवायु परिवर्तनको असरले विश्व नै समस्यामा परेको र यसको न्यूनीकरणसम्बन्धी सम्झौताहरुको सबै मिलेर पालना गरे राम्रो परिणाम आउने र सबैका लागि सुखद् वातावरण तयार हुने बताए। उनले नेपालसँग अझ राम्रो सम्बन्ध स्थापित गरेर सहयोगका थप क्षेत्रहरू पहिचानका लागि यो भ्रमण उपलब्धिमूलक हुने विश्वास व्यक्त गरे। अमिर अल थानीले कतारको विकासमा नेपालीहरूको ठूलो योगदान रहेकोमा त्यसको प्रशंसा गर्दै आभार प्रकट गरेका थिए। उनले दुई देशबीच बुधबार हुने समझदारी तथा सम्झौता नेपालमा रहेका जलस्रोत, कृषि, पर्यटनजस्ता क्षेत्रमा लगानीको नयाँ सम्भावना बढाउन सकिने विश्वास व्यक्त गरे। त्यस्तै नेपाल र कतारबीच सदैव सुमधुर सम्बन्ध रहिआएको बताउँदै राष्ट्रपति पौडेलले हाम्रा सम्बन्ध मित्रता, आपसी सम्मान, विश्वास र सद्भावमा आधारित रहेको स्पष्ट गरेका थिए। दुई मुलुकबीच नियमितरूपमा उच्चस्तरीय भ्रमणहरूको आदानप्रदान हुने परम्परा रहिआएको र यसबाट द्विपक्षीय सम्बन्धको विस्तारमा महत्वपूर्ण भूमिका खेलेको उल्लेख गर्दै राष्ट्रपति पौडेलले यस ऐतिहासिक भ्रमणले नेपाल र कतारको सम्बन्धलाई नयाँ उचाइमा पुर्याएको बताएका थिए। राष्ट्रपति पौडेलले राजनीतिक रूपान्तरणका मुद्दाहरू टुंगोमा पुगेसँगै नेपाल अब आर्थिक विकास र समृद्धिको यात्रामा अगाडि बढेको उल्लेख गर्दै विकास र समृद्धि हासिल गर्ने नेपालको प्रयासहरूमा कतारको सहयोग निरन्तर रहने विश्वास पनि व्यक्त गरेका थिए। दुई मुलुकबीच व्यापार, पर्यटन र लगानीका क्षेत्रमा सहकार्यको राम्रो सम्भावना रहेको सन्दर्भमा यी क्षेत्रहरुमा हाम्रो सहयोग एवं सहकार्य भविष्यमा थप घनिभूत हुने राष्ट्रपति पौडेलले विश्वास व्यक्त गरेका थिए। कतार नेपाली कामदारहरूको लागि वैदेशिक रोजगारीको एक प्रमुख एवं आकर्षक गन्तव्य मुलुक रहँदै आएको र आधुनिक कतारको विकासमा नेपाली कामदारहरूले पनि उल्लेखनीय योगदान गरेको स्मरण गराएका थिए। राष्ट्रपति पौडेलले अमिरको दूरदर्शी नेतृत्वमा कतारले गरेको दिगो विकास र समृद्धि देखेर धेरै खुसी लागेको बताउँदै मुलुकलाई एक उच्च विकसित राष्ट्र बनाउने अमिरको दीर्घकालीन सोच र दृढ अठोटको प्रशंसा गरेका थिए। भेटवार्तापछि अमिर अल थानीले राष्ट्रपति कार्यालयमा राखिएको आगन्तुक पुस्तिकामा हस्ताक्षर गरे।"
महोत्तरीको मटिहानीमा उन्नत जातका बिउ बोका वितरण,मटिहानी : महोत्तरी मटिहानी नगरपालिकाले नश्ल सुधार गर्नका लागि २० वटा महिला समूहलाई उन्नत जातका बिउ बोका वितरण गरेको छ। नगरभरी कृषि तथा पशु विकासमा आधारित साना किसान तथा युवा उद्यमशीलता विकास परियोजना सञ्चालित छन्। यस परियोजना अन्तर्गत गठित महिला समूहलाई ११ वटाका दरले बिउ बोका वितरण गरिएको मटिहानी नगरपालिकाका मेयर हरि प्रसाद मण्डलले बताए। बिउ बोकाबाट स्थानीय जातका बाख्रामा नश्ल सुधार भइ किसानको आय आर्जनमा सहयोग पुग्ने अपेक्षा गरिएको उनको भनाई छ।
राष्ट्रपति पौडेलद्वारा कतारका राजाको सम्मानमा रात्रिभोज आयोजना,"काठमाडौं : राष्ट्रपति रामचन्द्र पौडेलले कतारका राजा अमिर शेख तमिम बिन हमाद अल थानीको सम्मानमा रात्रिभोजको आयोजना गरेका छन्। सोल्टी होटलमा आयोजित रात्रिभोजमा उपराष्ट्रपति, प्रधानमन्त्री, सभामुख, राष्ट्रिय सभा अध्यक्षलगायत नेपालका उच्चपदस्थ व्यक्तिहरू सहभागी छन्। राजा थानी नेपालको दुई दिने राजकीय भ्रमणमा मंगलबार काठमाडौं आइपुगेका हुन्। उनलाई राष्ट्रपति पौडेलले त्रिभुवन अन्तर्राष्ट्रिय विमानस्थलमा स्वागत गरेका थिए।"
बुधबार देशका यी स्थानमा हुने छ वर्षा,"काठमाडौं : बुधबार देशका कोशी, गण्डकी, कर्णाली र सुदूरपश्चिम प्रदेशका पहाडी भूभागमा आंशिकदेखि साधारणतया बदली भई बागमती प्रदेशका पहाडी भूभागमा आंशिक बदली रहि बाँकी भूभागमा मौसम मुख्यतया सफा रहने छ। मौसम पूर्वानुमान महाशाखाका अनुसार देशको पहाडी भूभागका एकदुई स्थानमा मेघगर्जनचट्याङसहित हल्का वर्षाको सम्भावना रहेको छ। कोशी, गण्डकी, कर्णाली र सुदूरपश्चिम प्रदेशका उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। लुम्बिनी प्रदेश लगायत देशको तराईका केही स्थानहरुमा हावाहुरीको सम्भावना रहेको छ। बुधबार राति कोशी, गण्डकी र कर्णाली प्रदेशका पहाडी भूभागमा आंशिक बदली रही बाँकि भूभागमा मौसम मुख्यतया सफा रहने छ। कोशी, गण्डकी र कर्णाली प्रदेशको पहाडी भूभागका एकदुई स्थानमा मेघगर्जनचट्याङसहित हल्का वर्षाको सम्भावना रहेको छ। कोशी, गण्डकी र कर्णाली प्रदेशको उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। लुम्बिनी प्रदेशको तराईका थोरै स्थानहरुमा हावाहुरीको सम्भावना रहेको छ।"
राष्ट्रपति पौडेल र कतारका राजा अमिर शेखबीच भेटवार्ता,"काठमाडौं : राष्ट्रपति रामचन्द्र पौडेल र कतारका राजा अमिर शेख तमिम बिन हमाद अल थानीबीच भेटवार्ता भएको छ। महाराजगञ्जस्थित राष्ट्रपति निवासमा उनीहरूबीच भेटवार्ता भएको हो। उनीहरूबीच द्विपक्षीय हितका विषयमा छलफल भएको राष्ट्रपति कार्यालयले जानकारी दिएको छ। नेपालको दुई दिने राजकीय भ्रमणमा मंगलबार काठमाडौं आइपुगेका राजा थानीलाई यसअघि राष्ट्रपति पौडेलले स्वागत गरेका थिए। स्वागत समारोहमा उपराष्ट्रपति रामसहाय यादव, प्रधानमन्त्री पुष्पकमल दाहाल, सभामुख देवराज घिमिरे, परराष्ट्रमन्त्री नारायणकाजी श्रेष्ठले स्वागत गरेका थिए।"
बझाङका एमाले उम्मेदवार भण्डारीलाई पितृशोक,"बझाङ : नेकपा एमालेका बझाङ निर्वाचन क्षेत्र नम्बर १ प्रदेशसभा क का उम्मेदवार दमन भण्डारीलाई पितृशोक परेको छ। बझाङको छबिस पाथिभेरा गाउँपालिका १, भण्डारीगाउँ निवासी चक्र भण्डारीको मंगलबार असामयिक निधन भएको हो। उनी बिरामी भएर लामो समयदेखि थला परेका थिए। बैशाख १५ गते हुन लागेको उपनिर्वाचनमा चक्रका छोरा दमन बझाङ प्रदेशसभा १ मा उम्मेदवार छन्। निर्वाचनको मुखैमा बुबाको निधन भएकाले दमनको निर्वाचन प्रचार प्रसारको काममा केही अवरोध हुन गएको एमालेले जनाएको छ। यस विषम् परिस्थितिमा चुनाव प्रचारप्रसार तथा मत संरक्षणको क्रममा अझ गम्भीरताका साथ परिचालित हुन एमाले महासचिव शंकर पोखरेलले विज्ञप्तिमार्फत कार्यकर्तालाई निर्देशन दिएका छन्। चक्रको निधनप्रति दुःख व्यक्त गर्दै एमालेले शोकाकुल परिवारमा समवेदना प्रकट पनि गरेको छ।"
गृहमन्त्री संलग्न रहेको सहकारी ठगीका विषयमा संसदीय छानबिन नबनेसम्म संसद चल्न दिँदैनौं : शेखर कोइराला,"चुलाचुली (इलाम) : नेपाली कांग्रेसका नेता शेखर कोइरालाले नेपाली कांग्रेस नै पहिचानको मुद्दा सबैभन्दा पहिले उठाउने पार्टी भएको बताएका छन। उनले पहिचानको मुद्दा सम्बोधन पनि कांग्रेसले नै गर्ने दाबी गरे। उनले कांग्रेस सधैं पहिचान र प्रतिनिधित्वको पक्षमा भएको बताए। उनले भने कांग्रेस बाहेक कसैले पनि पहिचानको मुद्दालाई सम्बोधन गर्छ भन्ने भ्रममा नपर्नुस्। उनले पहिचान चाहनेहरूले कांग्रेस उम्मेदवार खड्कालाई मत दिनुपर्ने बताए। चुलाचुलीमा मंगलबार आयोजित चुनावी सभालाई सम्बोधन गर्दै उनले भने, 'रुख चिन्हमा मत हालेर डम्बर खड्कालाई यहाँबाट जिताएर पठाउनोस् इलाम२ को विकासको जिम्मा म लिन्छु। नेता कोइरालाले गृहमन्त्रीसमेत रहेका राष्ट्रिय स्वतन्त्र पार्टीका सभापति रवि लामिछाने संलग्न रहेको सहकारी ठगीको विषयमा संसदीय समिति नबनेसम्म संसद चल्न नदिने बताए। उनले सुशासन सिकाउने पार्टी र उसको सभापति सहकारी ठगीमा मुछिएको भन्दै संसदीय छानबिन समिति बनाउन किन डराएको भन्दै प्रश्न गरे।"
नुवाकोटको ऐतिहासिक सिन्दूरे जात्राको रौनक,"नुवाकोट : नुवाकोटको प्रसिद्ध जात्रा भैरवी वर्ष बन्धन (सिन्दूरे जात्रा) को विशेष रौनक जारी छ। जीवित भगवान्को रुपमा धामी एवं भैरवीदेवी मन्दिरका पुजारी हरिमानसिंह डङ्गोल र उनको जीवन सङ्गीनी धमिनीलाई पुज्ने र मुलुकमा आगामी वर्ष के हुन्छ? भनेर गोप्य भाविष्यवाणी गर्ने सिन्दूरे जात्रा भैरवीदेवी मन्दिर नुवाकोट र जालपादेवी मन्दिर देवीघाटमा चलिरहेको छ। सोमबार राति बूढीदेवता मन्दिर र भैरवीदेवी मन्दिरमा लिङ्गो उठाएसगैँ सुरु भएको जात्राको विशेष रौनक आगामी बिहीबार सिन्दूर खेलेर हर्षबढाइँको साथ जारी रहन्छ। धार्मिक तथा सांस्कृतिक परम्परासहित ठूलो पर्वको रुपमा मनाइने यस जात्रा गत फागुपूर्णिमाको दिन बाह्रभाइले भैरवीदेवीको मन्दिरबाट जल ग्रहण गरेर शुद्ध भएसँगै सुरु भएको हो। जात्राको विशेष रौनक सोमबारसाँझदेखि सुरु भएर बिहीबारसम्म चल्ने नुवाकोट दरबार मौला अमालका प्रतिनिधि द्धारे महेन्द्रकुमार शाहीले जानकारी दिए। उनको अनुसार स्थानीयवासी, तीर्थालु, धर्मावलम्बीबाट बयालिस हात लामो सल्लाका लिङ्गो मंगलबार बिहान बूढी भैरवीदेवता मन्दिर र त्यसपश्चात् भैरवी देवी मन्दिर परिसरमा उठाइएको छ। भैरवी वर्ष बन्धनको सिन्दूरे जात्राअन्तर्गत लिङ्गो उठाएसँगै भैरवीदेवी मन्दिरको रथसहित धामी, धमिनीलगायतको लावालस्कर मंगलबार राति देवीघाटस्थित प्रसिद्ध जालपादेवी मन्दिरमा पुराइने गरिन्छ। फागुपूर्णिमादेखि सुरु भएर वैशाख शुक्ल दशमीसम्म विभिन्न धार्मिक परम्पराको साथ मनाइने जात्रा नुवाकोटकै सबैभन्दा लामो सरकारी जात्रा हो, द्धारे शाहीले भने, लिङ्गो उठाउने, भैरवीदेवीको रथयात्रा, जीवित भगवान् धामीधमिनीको जालपादेवी मन्दिर प्रस्थान, जालपादेवी मन्दिरमा जीवित पशुको बलि ग्रहण, राष्ट्रको नाममा गोप्य भविष्यवाणी, देवीघाटबाट फर्केपछि जिल्लाका सरकारी कार्यालयका प्रमुख, राजनीतिक दल, सामाजिक सङ्घसंस्थाको प्रतिनिधिको उपस्थितिमा द्धारेबाट धामीधमिनीको माथमा सिन्दूर हालेर सिन्दूरे जात्रा मनाइने गरिन्छ। ८६ वर्षीय धामी डङ्गोलले जालपादेवी मन्दिरमा मंगलबारमध्ये रातमा जीवित पशुको बलि खाएपश्चात् गर्ने गोप्य भविष्यवाणीलाई राष्ट्र प्रमुखसमक्ष पठाइने भएकाले यसलाई विशेष महत्वको रुपमा लिइन्छ। धामीले गर्ने भविष्यवाणी राष्ट्रप्रमुख राष्ट्रपतिसमक्ष जाहेर गरिने द्धारे शाहीले जानकारी दिए। उनको अनुसार धामीले गोप्यरुपमा गरेको भविष्यवाणी द्धारेसहित गुभाजु र बाह्रभाइखलकलाई मात्र थाहा हुनेछ। धामीले गर्ने भविष्यवाणीलाई सदियौँ वर्षअघिदेखिको परम्पराअनुसार राष्ट्रप्रमुखले गम्भीरतापूर्वक लिनुहुन्छ, उनले भने, भविष्यवाणीअनुसार आगामी वर्ष मुलुकमा हुने अशुभको सङ्केत भएमा राष्ट्र प्रमुखबाट क्षमा पूजा पठाउने तथा आफैँ उपस्थित भएर पुर्जा गर्ने चलन छ। जात्राको अवसरमा विदुर५ देवीघाटस्थित जालपादेवी मन्दिर र नुवाकोटस्थित भैरवीदेवी मन्दिरमा भक्तजनको उल्लेख्य सहभागिता रहेको छ। बहिनी भैरवीदेवीको मुकुटसहितको रथयात्रा दिदी जालपादेवीको मन्दिरमा पुर्याइने हुँदा भैरवी र जालपाको एकै स्थानमा दर्शन गर्न र भैरवीको मुकुटसहितको रथयात्राको अवधिभर भैरवीको मुख्य शिलामा दर्शन गर्न पाइने हुँदा यस अवसरमा धर्मावलम्बीको चहलपहल हजारौँको संख्यामा हुने गर्दछ। रासस"
युवाका मार्गदर्शक बन्दै कालीकोटका धिरेन,"कालीकोट : कालीकोट पलाँता ९ का युवा धिरेन बमले २०६० सालको वीरेन्द्रकप खेल्ने अवसर पाए। त्यतीबेला उनी १५ वर्षको थिए। त्यतीबेला कालीकोटमा सामान्य रुपमा भलिबलसम्म खेलिन्थ्यो। अभिभावकले भलिबल खेलेको त्यति राम्रो मान्दैनन् थिए। म सानैदेखि टिकापुर बसेकाले फुटबल खेल देख्ने र खेल्ने अवसर पाएँ। फुटबलका विषयमा जानकारी खासै थिएन। त्यतीबेला वीरेन्द्रकप हुन्थ्यो, उनले भने। उनको दाइ पनि फुटबल खेलाडी थिए। जसको कारण उनलाई यस क्षेत्रमा आउन सहज भयो। गाउँमा काम नपाएर खेल खेल्ने भन्थे। तर म टिकापुर बस्ने भएकाले मैले त्यति परिवारबाट अवरोध भएन। तर पनि आमाले मलाई राम्रो पढेर सरकारी जागिर खाइदिए भन्नुहुथ्यो। मेरो दाइ दीपक पनि फुटबल खेल्नुहुन्थ्यो। उहाँ धेरै राम्रो खेलाडी हुनुहुन्थ्यो। उहाँले विभिन्न प्रतियोगितामा गएर मेडल ल्याएको देख्दा आफूलाई पनि फुटबलतिरै जान मन लाग्यो। मैले पनि फुटबल खेललाई नै आफ्नो पेशा बनाउने सोच बनाएँ। २०६० सालको वीरेन्द्रकपमा हामीले पराजय भोग्यौँ। त्यसले थप खेल प्रति इगो जस्तो बन्यो। त्यसपछि म फुटबलबाट टाढा हुन सकिन। २०६० देखि २०६६ सालसम्म टिकापुरमै रहेर लगातार उनले फुटबल खेले। उनी ११ र १२ पढ्नका लागि काठमाडौं आए। फाटफुट रुपमा उनले खेल खेलिरहे। २०६८ सालमाउनी कालीकोट फर्किए। मैले कालीकोट आउँदा जिल्लामा फुटबल खेललाई स्थापित गर्नुपर्छ भन्ने सोच बनाएँ। कालीकोटमा फुटबल खेलको प्रतियोगिता थालनी गरेँ, उनले भने, २०६८ सालबाट कालीकोटको विकट क्षेत्र पलाँताको थिर्पुमा बसेर घाटा चौरमा फुटबल ग्राउन्ड आफैं निर्माण गरी खेल खेल्ने र खेलाउन थालेँ। जसले जिल्लामै पहिलो २०७१ सालमा घाटा चौरमा दशैं र तिहारको उपलक्ष्यमा जिल्ला स्तरीय खुला फुटबल प्रतियोगिता आयोजना भयो। गाउँमा खेल खेल्ने मान्छेलाई राम्रो नमान्ने समाजमा उनले ठूलो प्रतियोगिता आयोजना गरे। धेरैले सहयोग पनि गरेनन्। कत्तिले त पत्याएनन्। तर पनि उक्त प्रतियोगिता सम्पन्न भयो। यसले मेरो फुटबल जीवनमा थप उत्साह जगायो। २०७१ र २०७२ सालमा घाटा चौरमै खुला फुटबल प्रतियोगिता सम्पन्न गर्यो। त्यसबाट मैले जिल्लाबाट उत्कृष्ट खेलाडीका रुपमा क्षेत्रीय स्तरका प्रतियोगितामा भाग लिने अवसर पाएँ। खेल खेल्दै गर्दा मैले बेलायती र भारतीय सेनाका लागि पनि प्रयास नगरेको होइन। तर सफल हुन सकिन। त्यसपछि मलाई थप फुटबलमै लाग्ने योजना बन्यो। उनले २०७१ देखि २०८० असोजसम्म निरन्तर फुटबल खेले। उनले फुटबलबाट राष्ट्रिय स्तरको फुटबल प्रतियोगितामा प्रदेशबाट पनि खेले। फुटबलसँगै एथ्लेक्टिस, ट्रयाथ्र्लेन खेलमा पनि भाग लिए। तर स्वास्थ्यको समस्याका कारण उनले २०८० असोजमा जिल्लामा आयोजना भएको प्रेम स्मृति गोल्डकप खेलेर सन्यास लिए। उनले थपे, मैले २०६० सालदेखि २०८० सम्म २० वर्ष फुटबल खेलमै समय बिताएँ। अहिले अन्य क्षेत्रमा लाग्न मन पनि भएन। त्यसैले विगतमा आफूले फुटबल खेले, अहिले अरू भावी पुस्तालाई खेलाउँछु भनेर सुर्खेतको वीरेन्द्रनगर नगरपालिका४ मा मेरो दाइ युद्ध शाहीसँगको सहकार्यमा फुटबल एकेडमी र फुटसल सञ्चालनमा ल्याएका छौँ। उनले अहिले कर्णाली प्रदेशमा फुटबलप्रति आकर्षण बढाउने र खेलाडी उत्पादन गर्ने उद्देश्यले दुई दाजु भाइको सहकार्यमा फुटबल एकेडमी सञ्चालन ल्याएका छन्। उनले भने, त्यसमा हरेक नागरिकलाई स्वस्थ राख्न र बालबालिकाहरूलाई कुलतबाट जोगाई खेल प्रति आकर्षण गर्नु नै हो। मेरो दाइ युद्ध शाही त्रिभुवन आर्मी क्लबबाट विगत १७ वर्षदेखि फुटबल खेलिरहेको खेलाडी हो। त्यसैले यो एकेडमी सञ्चालनमा उनले सहयोग गर्नुभयो। उनी पहिले खेलाडी थिए। खेल खेल्ने नै उनको लक्ष्य थियो। अब उनी खेल नखेल्ने र अरूलाई खेलाउने भूमिका निर्वाह गर्दैछन्।"
मधेश प्रदेशमा पूर्वाधार निर्माणका कामले गति लिइसक्यो : मन्त्री यादव,"ढल्केवर(धनुषा) : मधेश प्रदेश सरकारका भौतिक पूर्वाधार मन्त्री सरोजकुमार यादवले पूर्वाधार विकासमा पछाडि परेको मधेश प्रदेशमा पछिल्लो समय पूर्वाधार निर्माणका कामले गति लिएको बताएका छन्। मंगलबार महोत्तरीको औरही नगरपालिका वडा नम्बर १ र २ मा नाला(ढल) निर्माणको शिलान्यास गर्दै उनले मधेश प्रदेशमा पूर्वाधार निर्माणका काम तीव्र गतिमा भइरहेको बताएका हुन्। उनले भौतिक पूर्वाधारको निर्माणसँगै प्रदेशवासीमा आशा पलाएको बताए। पूर्वाधार निर्माण प्रदेशको आर्थिक सामाजिक रुपान्तरणसँग जोडिएको विषयसमेत भएको सुनाउँदै मन्त्री यादवले भने, प्रदेशको अन्य भूभागसँग औरही नगरपालिकामा पनि सडक, नाला, विद्यालय भवनलगायत थुप्रै पूर्वाधार निर्माणका काम भइरहेको छ। आउँदो आर्थिक वर्षमा यस ठाउँका लागि थप विकास बजेट विनियोजन गराउँछु। प्रदेश सरकारको ४० लाख रुपैयाँको लागतमा २१४ मिटर लामो नाला निर्माण हुन लागेको हो। प्रदेश सरकारले नाला निर्माणका लागि तत्काल ४० लाख रुपैयाँ उपलब्ध गराए पनि एक साताभित्र थप ३५ लाख रुपैयाँ उपलब्ध गराउने मन्त्री यादवले प्रतिबद्धता जनाए।"
कतारका राजालाई भब्य स्वागत (फोटो फिचर),"काठमाडौं : कतारका राजा अमिर शेख तमिम विन हमाद अल थानीलाई भब्य स्वागत गरिएको छ। नेपालको दुई दिने राजकीय भ्रमणका लागि काठमाडौं आइपुगेका राजा थानीलाई राष्ट्रपति रामचन्द्र पौडेल स्वागत गरे। राजा थानीलाई स्वागत गर्न उपराष्ट्रपति रामसहाय प्रसाद यादव, प्रधानमन्त्री पुष्पकमल दाहाल, सभामुख देवराज घिमिरे र उपप्रधानमन्त्री एवं परराष्ट्रमन्त्री नारायणकाजी श्रेष्ठलगायत उच्चपदस्थ व्यक्तिहरू त्रिभुवन अन्तर्राष्ट्रिय विमानस्थल पुगेका थिए। राजा थानीको सम्मानमा नेपाली सेनाको एक टुकडीले २१ तोपको सलामीसहित सम्मान गारत अर्पण गरेको थियो। कतारका अमिरले आजै साँझ राष्ट्रपति पौडेलसँग राष्ट्रपति कार्यालय शीतल निवासमा भेटवार्ता गर्ने कार्यक्रम छ। अमिरको सम्मानमा राष्ट्रपति पौडेलले राजकीय भोजको आयोजना गर्दैछन्। भ्रमणका क्रममा नेपाल र कतारबीच युवा तथा खेलकुद र शिक्षा तथा वैज्ञानिक अनुसन्धानलगायत विभिन्न क्षेत्रमा सहकार्यसम्बन्धी समझदारी हुने जनाइएको छ। नेपाल र कतारबीच सन् १९७७ जनवरी २१ मा कूटनीतिक सम्बन्ध स्थापना भएपछि कतारका अमिरको यो पहिलो नेपाल भ्रमण हो।"
"रास्वपाका मन्त्रीहरू गोजीमै राजीनामा बोकेर हिंड्छन्, काम गर्न नसकेको दिन सरकार छाड्छौं : रवि लामिछाने","चुलाचुली (इलाम) : राष्ट्रिय स्वतन्त्र पार्टी (रास्वपा)का सभापति रवि लामिछानेले काम गर्न नसकेको दिन सरकार छोड्ने बताएका छन्। मंगलबार इलामको चुलाचुलीमा भएको चुनावी सभालाई सम्बोधन गर्दै रास्वपाका मन्त्रीहरूले मिति नलेखेको राजीनामा पत्र गोजीमै बोकेर हिंडेको दाबी गरे। उनले सरकारमा काम गर्न सकिएन र पाइएन भने टाँसिएर नबस्ने बताए। उनले भने, प्रधानमन्त्रीले गलहत्याएर निकाल्न पर्दैन। टाँसिएर बस्ने काम हामी गर्दैनौं।' उपप्रधान तथा गृहमन्त्रीसमेत रहेका लामिछानेले कांग्रेस सरकारमा हुँदा आफ्नै पार्टीका नेता बालकृष्ण खाणलाई पक्राउ गरेको भन्दै प्रमाण भेटे आफूलाई पनि नछोड्ने बताए। उनले भने, प्रमाण भेट्दैनन्, त्यसैले छोडेकामात्रै हुन्। उनले कानुन बनाएर भए पनि सहकारीमा जम्मा गरेको जनताको रकम फिर्ता गर्ने आश्वासन दिए। उनले सहकारीमा बचत गरेका जनताको पैसा नीति ल्याएर, कानुन बनाएर वा संशोधन गरेर भए पनि फिर्ता हुने वातावरण सरकारले बनाउने बताए्। अध्यादेशबाट कानुन ल्याएर भए पनि जनताको बचत फिर्ता गरिन्छ, उनले भने। उनले इलाम२ मा रास्वपाबाट उम्मेदवार बनेका मिलन लिम्बु भूगोलको प्रतिनिधित्व गर्न सक्षम व्यक्ति भएकाले उनको पक्षमा मतदान गर्न आग्रह गरे।"
आज साँझ ६ बजेदेखि इलाम र झापाका सीमा नाका ७२ घण्टा सिल,"झापा : आज साँझ ६ बजेदेखि झापा र इलामका सीमा नाका ७२ घण्टाका सिल हुने भएको छ। छिमेकी राष्ट्र भारतमा यही अप्रिल २६ तारिख अर्थात् वैशाख १४ गते शुक्रबारका दिन लोकसभा निर्वाचनको दोस्रो चरणको मतदान हुँदैछ। दोस्रो चरणमा नेपालको सीमा जोडिएको पश्चिम बङ्गालको दार्जिलिङ र विहारको किशनगञ्ज जिल्लामा एकै दिन मतदान हुँदैछ। सीमा नाका जोडिएका जिल्लाहरूमा मतदान हुने भएपछि भारतीय सुरक्षा निकायको आग्रह बमोजिम मतदानको ७२ घण्टे अघिदेखि सीमा नाका सिल गर्न लागिएको जनाइएको छ। इलामको पशुपतिनगर, झापाको काँकडभिट्टा, भद्रपुर, टाघनडुब्बा, गौरीगञ्ज लगायतका नाका बन्द हुने भएको छ। झापाका प्रमुख जिल्ला अधिकारी बन्धुप्रसाद बास्तोलाका अनुसार भारतमा हुने लोकसभा निर्वाचनलाई मध्यनजर गरी सीमा नाका सिल गर्न लागिएको बताए। झापा दुई वटै राज्यले छाएको जिल्ला हो। आज साँझ ६ बजेदेखि जिल्लाका सबै नाका सिल गरिने बताउँदै उनले भने, अत्यावश्यक काम बाहेक नाकाबाट वारपारमा पूर्ण निषेध हुन्छ, मतदानका दिन भने कुनै प्रकारको आउजाउ गर्न पाइने छैन। मतदान सकिए लगतै सोही दिन साँझ ६ बजेदेखि सीमा खुला हुने उनले बताए। अप्रिल २६ मा पश्चिम बङ्गालको दार्जिलिङसहित रायगञ्ज र बालुरघाटमा मतदान हुन लागेको छ। त्यस्तै विहारको किशनगञ्जसहित पूर्णिया, कटिहार, भागलपुर र बाँकामा मतदान हुन लागेको जनाइएको छ।"
रौतहटको करुनीयामा आगलागीबाट सात घर जले,"रौतहट: देवाही गोनाही नगरपालिकाको करुनीया टोलमा मंगलबार दिउँसो आगलागी हुँदा सात घर जलेर नष्ट भएको छ। वडा नम्बर १ करुनीया टोलमा विद्युत सर्ट भई आगलागी हुँदा सात जनाको घर पूर्ण रुपमा जलेर नष्ट भएको हो। दिउँसो साढे ३ बजे सल्किएको आगो करिब ५ बजे नियन्त्रणमा आएको सशस्त्र प्रहरी बल नेपाल गण ११ हेडक्वाटर रौतहटले जानकारी दिएको छ। देवाही गोनाही सुरक्षा बेस क्याम्प र इलाका प्रहरी कार्यालय देवाहीबाट खटिएका सुरक्षाकर्मीहरू, स्थानीय बासिन्दाहरू तथा गौर नगरपालिकाबाट गएको बारुणयन्त्रको सहयोगले आगो निभाइएको सशस्त्र प्रहरीका एसपी विक्रम हुमागाईंले बताए। साबिर हुसेन, नजारुल अन्सारी, अन्सारुल अन्सारी, ईद महमद, मजिद अन्सारी, सोभराती अन्सार, अलिशेर अन्सारको घरमा रहेका अन्न, लत्ताकपडा, भाडा, नगदसहितका सामानहरू जलेर नष्ट हुँदा करिब १६ लाख ९० हजार मूल्य बराबरको क्षति भएको प्रहरीले जनाए।"
गाँजा तस्करलाई लखेट्न गएका प्रहरीको पेस्तोल हरायो,"सिमराः बाराको अमलेखगञ्जस्थित इलाका प्रहरी कार्यालयका प्रमुख प्रहरी वरिष्ठ नायव निरीक्षक पूज्य बिसीले बोकेको पेस्तोल हराएको छ। जितपुरसिमरा२२ स्थित चकरी जंगल क्षेत्रबाट बिसीले बोकेको पेस्तोल सोमबार हराएको हो। उक्त पेस्तोलमा १० राउन्ड गोली लोड गरिएको छ। अवैध लागूऔषध गाँजा ओसारपसार भइरहेको सूचना पाएपछि बिसीको नेतृत्वमा प्रहरीको टोली चकरी क्षेत्रमा पुगेको थियो। सोही क्रममा गाँजा तस्करलाई लखेट्न खोज्दा पेस्तोल हराएको भन्ने जानकारी आएको बाराका प्रहरी प्रवक्ता दधिराम न्यौपानेले बताए। अपरेशनका क्रममा पेस्तोल हराएको भन्ने जानकारी आएको छ, प्रवक्ता न्यौपानेले भने, अहिले उक्त पेस्तोलको खोजी गर्ने काम भइरहेको छ। प्रहरीको टोलीले चकरी जंगल क्षेत्रमा पेस्तोल खोजी गरिरहेको छ।"
कतारका राजासँग विपिन जोशीको रिहाइका लागि पहल गरिदिन राष्ट्रपतिको आग्रह,काठमाडौं : राष्ट्रपति रामचन्द्र पौडेलले इजरायलमा हमासको आक्रमणपश्चात् बेपत्ता भएका नेपाली विद्यार्थी विपिन जोशीको रिहाइका लागि पहल गरिदिन कतारका अमिर शेख तमिम विन हमाद अल थानीसँग आग्रह गरेका छन्। राष्ट्रपति भवन शीतल निवासमा मंगलबार उनीसँग भएको द्विपक्षीय भेटवार्ताका अवसरमा राष्ट्रपति पौडेलले सो आग्रह गरेका हुन्। कतारी अमिर राष्ट्रपति पौडेलको मैत्रीपूर्ण निमन्त्रणामा नेपालको दुई दिने राजकीय भ्रमणमा मंगलबार अपराह्न काठमाडौं आइपुगेका हुन्। राष्ट्रपति पौडेलले आफूहरूका लागि विपिनको रिहाइ महत्वपूर्ण चासोको विषय रहेको बताएको र रिहाइका लागि कतारका अमिरलाई पहल गरिदिन आग्रह गरेको राष्ट्रपतिका प्रेस सल्लाहकार किरण पोखरेलले जानकारी दिए। गत ७ अक्टोबर २०२३ मा हमासको आक्रमणमा परी विपिन जोशी बेपत्ता छन्। सो अवसरमा कतारका अमिरले यसबारेमा विगतमा पनि चासो लिएर पहल गरेको र यसबारेमा थप पहल गर्ने पनि बताएका थिए।
सामूहिक खेतीपातीमा जुट्दै विद्यार्थी,"जोमसोम : मुस्ताङको थासाङ गाउँपालिका२ मा अवस्थित जनआदर्श अमरसिंह माध्यमिक विद्यालयमा २०७० सालदेखि कृषि विषयको प्राविधिक कक्षा सुरु भयो। विद्यालयमा प्राविधिक विषय सुरु भएपछि पढ्न आउने विद्यार्थीको संख्या बढ्दै गयो। विद्यालयमा सैद्धान्तिक पढाइसँगै सामूहिक खेतीपाती लगायतका काममा सिकाइन्छ। अहिले विद्यार्थीहरू कक्षाकोठामा मात्र नभई खेतबारीतिर बढी भेटिन्छन्। विद्यालयको कृषि प्राविधिक शिक्षकशिक्षिकाहरूको निर्देशनमा उनीहरूले विभिन्न फलफूल तथा तरकारी र अन्य खाद्यवाली लगाउने, हाते मिनि पावर ट्रेलरबाट खेत जोत्ने र विद्यालयको स्वामित्वमा रहेको खेतबारी गोडमेल गरिरहेका हुन्छन्। विभिन्न बालीहरू नमुना परीक्षणका लागि विद्यालय हाता भित्रै कृषि ल्याब परीक्षणको सिकाइ पनि हुने गरेको छ। विद्यालयमा पढ्दै गरेका विद्यार्थीलाई फिल्डमै लगेर कृषि तालिम दिने गरिएको छ। विद्यालयमा कापी कलम र किताब लिएर कृषि शिक्षा पढ्न आएका जनआदर्शका विद्यार्थीहरूमा व्यवहारिक शिक्षाको अभ्यासका लागि हात हातमा कुटो, कोदालो, डोको नाम्लो र कृषि यान्त्रिक उपकरणले खेत खनजोत, गोडमेल र मल ओसार्ने काम गरिरहेका हुन्छन्। नेपाल कृषि प्रधान देश भएकाले कृषि क्षेत्रलाई बलियो बनाउन कृषि शिक्षा पढेर कृषि उद्यमी बन्ने धोको रहेको विद्यार्थी सचिन बिकले बताए। कृषि प्राविधिकहरू नहुँदा यहाँका किसानलाई भरपर्दो रुपमा कृषि व्यवसाय सञ्चालन गर्न समेत समस्या पर्ने गरेको छ। विद्यालयका कक्षा ८ देखि कक्षा १२ सम्म कृषि धारतर्फ पढाउने ८ जना शिक्षिकशिक्षिका कार्यरत छन्। विद्यालयका कृषि प्राविधिकधारतर्फका कोअर्डिनेटर शिक्षक प्रकाश भारतीले यसअघि कक्षा १० पछि कृषिधारतर्फका विद्यार्थीलाई कक्षा ११ मा ३ महिना र कक्षा १२ मा ६ महिनामा कृषि अभ्यासका लागि फिल्ड प्रशिक्षण दिने गरेको बताए। तर गत वर्षदेखि कक्षा ११ मा ३ सय घण्टा र कक्षा १२ मा ६ सय घण्टा नियमित फिल्ड सिकाई अभ्यास हुने गरेको उनको भनाइ छ। उनले यहाँ पढाइ सकेर नयाँ कुरा सिक्न चाहने विद्यार्थीलाई अन्य कृषि फार्ममा विद्यालयले सिफारिस गर्ने गरेको बताए। कृषि धारतर्फको जनआदर्श माध्यमिक विद्यालयले ६२ जनाभन्दा बढी विद्यार्थीलाई आवासीय सुविधा दिँदै आइरहेको छ।"
रुसका व्यवसायीलाई प्रचण्डले भने  नेपालमा लगानी गर्नुहोस्,"काठमाडौं : प्रधानमन्त्री पुष्पकमल दाहाल प्रचण्डसँग रुसको चेम्बर्स अफ कमर्स एन्ड इन्डस्ट्रीका प्रतिनिधिमण्डलले आज शिष्टाचार भेट गरेको छ। बालुवाटारमा भएको भेटमा प्रतिनिधिमण्डलले प्रधानमन्त्रीसँग नेपालरुसबीच रहीआएको सम्बन्धका विविध पक्ष र लगानीका विषयमा छलफल गरेको हो। भेटमा प्रधानमन्त्री प्रचण्डले विभिन्न क्षेत्रमा विदेशी लगानी नेपाल भित्र्याउने तयारीका साथ सरकारले लगानी सम्मेलनको तयारी गरेको जानकारी दिँदै नेपालमा लगानी गर्न आग्रह गरे। व्यवसायी र विदेशी लगानीकर्तालाई केन्द्रित गरेर हामीले लगानी सम्मेलनको तयारी गरेका छौँ, प्रधानमन्त्री प्रचण्डले भने, नेपालमा विदेशी लगानीलाई सहज बनाउनका लागि केही कानुनसमेत परिमार्जन गरेका छौँ, नेपालमा लगानीका लागि इच्छुक सबैलाई सहयोग गर्ने सरकारको नीति छ। नेपालको आर्थिक विकासमा रुसले निरन्तर सहयोग गर्दै आएको उल्लेख गर्दै प्रधानमन्त्री प्रचण्डले सडक, कृषि, जलविद्युत् र सूचना प्रविधिका क्षेत्रमा लगानीका लागि नेपालमा राम्रो अवसर भएको बताए। नयाँ परिस्थितीमा नेपालरुसबीचको सम्बन्ध थप मजबुद हुने विश्वास व्यक्त गर्दै प्रधानमन्त्री प्रचण्डले आपसी सहयोग र सम्बन्धलाई थप विस्तार गर्नुपर्नेमा जोड दिए। भेटमा चेम्बर्स अफ कमर्स एन्ड इन्डस्ट्रीज अफ रसियन फेडेरेशनका अध्यक्ष सर्गेयी कटीरिन, नेपाल उद्योग वाणिज्य महासङ्घका अध्यक्ष चन्द्र ढकाल, नेपालका लागि रसियन राजदूत एलेक्सी नोभिकोभलगायतको उपस्थिती रहेको थियो।"
चीनमा पुलमा पानीजहाज ठोक्किएर चार जना बेपत्ता,बेइजिङ : दक्षिण चीनको गुआङडोङ प्रान्तको फोसान सहरमा सोमबार राति एउटा पानीजहाज पुलसँग ठोक्किंदा चार जना बेपत्ता भएका सहरको आपत्कालीन व्ययवस्थापन विभागले बताएको छ। चालक दलका ११ सदस्य सवार जहाज जिउजियाङ पुलको घाटमा ठोक्किएर पछि डुबेको थियो। विभागका अनुसार तीमध्ये सात जनाको उद्धार गरिएको छ र चार जना बेपत्ता छन्। स्थानीय समयानुसार मङ्गलबार बिहान छ बजेसम्म बेपत्ताहरूको खोजीका लागि तीन सयभन्दा धेरै प्रहरी अधिकारी र सामुद्रिक उद्धार टोली पठाइएको छ। दुर्घटनाको कारणबारे अनुसन्धान भइरहेको छ। विशेषज्ञहरूले तुरुन्तै पुलको प्रारम्भिक मूल्याङ्कन गरेर मुख्य संरचनामा कुनै स्पष्ट क्षति नभेटिएको जनाएका छन्। नजिकैको जलक्षेत्रमा ट्राफिक नियन्त्रण लागु गरिएको छ।
लगानी आकर्षित गर्न ऐनहरू संशोधन,"काठमाडौं : लगानी सम्मेलनलाई ध्यान दिएर सरकारले लगानी सहजीकरणसम्बन्धी केही ऐन अध्यादेशमार्फत संशोधन गरेको छ। मन्त्रिपरिषद्को सोमबारको बैठकले लगानी प्रवद्र्धन गर्ने कार्यलाई सहजीकरण गर्न केही नेपाल ऐनलाई संशोधन गर्न वाञ्छनीय भएकोले भन्दै अध्यादेश ल्याएको हो। संशोधनमा भूमिसम्बन्धी ऐन, २०२१ को उपदफा (१) मा यो थपिएको छ, उपदफा (१) बमोजिम निवेदन दिन नसकेको उद्योग, प्रतिष्ठान, कम्पनी वा संस्थाले यो उपदफा प्रारम्भ भएको मितिले एक वर्षभित्र हदबन्दीभन्दा बढी जग्गा आवश्यक रहेको औचित्य पुष्टि हुने कारण खोली स्वीकृतिको लागि मन्त्रालयमार्फत नेपाल सरकार समक्ष निवेदन दिन सक्नेछ। अर्थात् हदबन्दीभन्दा बढी जग्गा पनि उपयुक्त देखिएमा फुकुवा हुनेछ। त्यस्तै उपदफा (४) मा थपिएको छः (४) दफा १२ वा यस दफाबमोजिम कुनै उद्योग, प्रतिष्ठान, कम्पनी वा संस्थाको हदबन्दीभन्दा बढी जग्गा रहेकोमा विभाग तथा कार्यालयले त्यस्तो उद्योग, प्रतिष्ठान, कम्पनी वा संस्थाको हदबन्दीभित्र रहेको र हदबन्दीभन्दा बढी रहेको जग्गाको अभिलेख बनाई राख्नु पर्नेछ। अब अधिकतम हदबन्दीभन्दा बढी जग्गा राख्ने सार्वजनिक संस्था, उद्योग, प्रतिष्ठान, कम्पनी, आयोजना, शिक्षण संस्था वा अन्य कुनै संस्थाको रोजगारी तथा उत्पादन नघट्ने र निरन्तर सञ्चालन हुन सक्ने भएमा बैंक तथा वित्तीय संस्थाको ऋण फरफारख र दायित्व भुक्तानी गर्नको लागि हदभित्रको जग्गा मन्त्रालयले तोकेको सर्तको अधीनमा रही मन्त्रालयको स्वीकृतिमा एक पटकको लागि बिक्री वितरण गर्न बाधा पर्ने छैन। तर त्यसरी हदभित्रको जग्गा बिक्री वितरण गरिएको कारणले जग्गा बिक्री गर्नुभन्दा अघि हदबन्दीभन्दा बढी रहेको जग्गा दफा ७ बमोजिमको हदभित्र कायम भएको मानिने छैन। सरकार गरेको जग्गा बेचबिखन गर्नुपर्ने अब बैंक वा वित्तीय संस्था वा सहकारी संघ संस्थाले कर्जा सुरक्षणबापत धितो लिएको जग्गा लिलाम बिक्री गर्दा कसैले लिलाम सकार नगरी सम्बन्धित बैंक वा वित्तीय संस्था वा सहकारी संघसंस्था आफैंले सकार गर्दा हदबन्दीभन्दा बढी हुने भएमा त्यस्तो जग्गा सकार गरेको मितिले तीन वर्षभित्र बेचबिखन गरी सक्नु पर्नेछ। सो अवधिभित्र बेचबिखन नगरेमा त्यस्तो जग्गा बेचविखन गर्न नेपाल सरकारको स्वीकृति लिनु पर्नेछ। राष्ट्रिय निकुञ्ज तथा वन्यजन्तु संरक्षण ऐन, २०२९ पनि संशोधन गरिएको छ। नेपाल सरकारले आवश्यक ठानेमा राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई नेपाल राजपत्रमा सूचना प्रकाशन गरी अति संवेदनशील क्षेत्र भनी तोक्न सक्नेछ। तोकिएको क्षेत्रबाहेक राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्र वा मध्यवर्ती क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त आयोजना, लगानी बोर्डबाट स्वीकृत आयोजना वा राष्ट्रिय गौरवको आयोजना सञ्चालन गर्न नेपाल सरकारले तोकिएबमोजिम स्वीकृति दिन सक्नेछ। त्यस्तै, विद्युतीय (इलेक्ट्रोनिक) कारोबार ऐन, २०६३ पनि संशोधन गरिएको छ। यसअन्तर्गत कम्प्युटर नेटवर्क वा कम्प्युटर प्रणालीमा प्रयोग हुने कुनै सफ्टवेयर, हार्डवेयर वा कम्प्युटर वा सूचना प्रविधिसँग सम्बन्धित सामग्री वा सेवा विदेशबाट आयात गर्दा विदेशी मुद्रामा रकम भुक्तानी गर्नुपर्ने भई सम्बन्धित लगानीकर्ताले त्यस्तो सामग्री वा सेवा नेपालमा भिœयाउन विदेशी मुद्रा सटही सुविधा माग गरेमा सूचना प्रविधि विभागले प्रचलित कानुनबमोजिम विदेशी मुद्रा सटहीको लागि नेपाल राष्ट्र बैंकमा सिफारिस गर्नु पर्नेछ। नेपालमा स्थापित भएको सूचना प्रविधिमा आधारित व्यक्ति, फर्म, उद्योग वा कम्पनीले निर्माण गरेको सफ्टवेयर वा सूचना प्रविधि विषयसँग सम्बन्धित सेवा निर्यात गरी आर्जित रकम नेपालमा भिœयाउने प्रयोजनको लागि विदेशमा शाखा कार्यालय वा इकाइ खोली व्यापारिक कारोबार गर्न आवश्यक भई सम्बन्धित व्यक्ति, फर्म, उद्योग वा कम्पनीले सो कुराको पुष्ट्याई गर्ने कागजातसहित निवेदन दिएमा सञ्चार तथा सूचना प्रविधि मन्त्रालयले त्यस्तो शाखा कार्यालय वा इकाइ खोल्न अनुमति दिनेछ। अर्को संशोधन गरिएको ऐन हो, विशेष आर्थिक क्षेत्र ऐन, २०७३। प्रचलित कानुनबमोजिम दर्ता भई वा अनुमतिपत्र लिई विशेष आर्थिक क्षेत्र बाहिर सञ्चालनमा रहेको उद्योगको लगानीकर्ताले प्रयोगमा ल्याइसकेको मेसिन, औजार वा उपकरण विशेष आर्थिक क्षेत्रमा स्थानान्तरण गरी उद्योग सञ्चालन गर्न सक्नेछ। अनुमतिपत्रवालाले विशेष आर्थिक क्षेत्रमा स्थापना भएको उद्योगले उत्पादन सुरु गरेको मितिले चार वर्षसम्म उत्पादनको कम्तीमा १५ प्रतिशत र त्यसपछिका वर्षमा उत्पादनको कम्तीमा ३० प्रतिशत वस्तु वा सेवा निर्यात गर्नु पर्नेछ। सार्वजनिकनिजी साझेदारी तथा लगानी ऐन, २०७५ को व्यवस्था पनि केही परिवर्तन गरिएको छ। विदेशी लगानी तथा प्रविधि हस्तान्तरण ऐन, २०७५ अर्को संशोधन गरिएको ऐन हो। यसअन्तर्गत अब नेपालमा स्थापना भई सञ्चालनमा रहेको उद्योग वा कम्पनीले विदेशस्थित उद्योग, फर्म वा कम्पनीमा प्रविधि हस्तान्तरण गर्न सक्नेछ। हस्तान्तरण गरेबापत प्राप्त हुने विदेशी मुद्रा नेपाल राष्ट्र बैंकको अनुमति लिई नेपालमा भिœयाउनु पर्नेछ। प्रविधि हस्तान्तरण गर्न कुनै उद्योग, फर्म वा कम्पनीले विभागको अनुमतिमा सम्बन्धित देशमा आफ्नो शाखा कार्यालय वा इकाई खोल्न सक्नेछ। वन ऐन, २०७६ मा पनि संशोधन गरिएको छ। अन्वेषणबाट राष्ट्रिय वनभित्र खनिज पदार्थ रहेको पत्ता लागि उत्खनन गर्नुपर्ने भएमा प्रचलित कानुनबमोजिम वातावरणीय अध्ययन गरी त्यसरी उत्खनन गर्दा वातावरणमा उल्लेख्य प्रतिकूल असर नपर्ने भएमा त्यस्तो खनिज पदार्थ उत्खनन गर्नको लागि नेपाल सरकारले वन क्षेत्र प्रयोग गर्न स्वीकृति दिन सक्नेछ। तर राष्ट्रिय प्राथमिकता प्राप्त आयोजना वा लगानी बोर्डबाट स्वीकृत भएको आयोजना वा राष्ट्रिय गौरवको आयोजना वा नेपाल सरकारले तोकेको मापदण्ड पूरा गरेको राष्ट्रिय प्राथमिकता प्राप्त उद्योगमा प्रयोग हुने कच्चा पदार्थ उपयोग गर्न बाहेक वन क्षेत्रभित्र पर्ने चट्टान, ढुंगा र माटो उत्खनन गर्न पाइने छैन। संशोधित अर्को ऐनमा औद्योगिक व्यवसाय ऐन, २०७६ हो। अब कुनै फर्म वा कम्पनीले कुनै वस्तु वा सेवा र प्रक्रियाको विकास, उत्पादन, सञ्चालन र वितरणमा नवीन अन्वेषण तथा सिर्जनशील सोचको प्रयोग गरी व्यावसायिक रूपमा सञ्चालन गरेको देहायबमोजिमका उद्यम वा व्यवसायलाई यस ऐनबमोजिम उद्योग दर्ता गर्ने निकायले उद्योगको रूपमा दर्ता गर्दा स्टार्टअप उद्यम वा व्यवसायको रूपमा दर्ता गर्न सक्नेछ। स्टार्टअप उद्यम वा व्यवसायलाई प्रवद्र्धन गर्न नेपाल सरकार, प्रदेश सरकार वा स्थानीय तहले उद्यम संवद्र्धन केन्द्रको स्थापना तथा सञ्चालन गर्न सक्नेछ। प्रचलित कानुनबमोजिम स्थापना भएको उद्योगले स्वीकृत कच्चा पदार्थ खपतको क्षमताअनुसार कच्चा पदार्थ प्रयोग गर्दा खेर जाने कच्चा पदार्थ (जर्ती) को मापदण्ड उद्योग दर्ता गर्ने निकायले तोक्न सक्नेछ। स्टार्टअप उद्यम वा व्यवसायलाई नेपाल सरकार, प्रदेश सरकार वा स्थानीय तहले प्रोत्साहन, छुट, सहुलियत वा वित्तीय तथा गैरवित्तीय सुविधा प्रदान गर्न सक्नेछ।"
मानवीय असावधानीले आगलागीका घटना बढ्दै,"परासी : मानवीय असावधानीका कारण नवलपरासी जिल्लामा आगलागीका घटना बढेको देखिएको छ। चैत र वैशाख महिनामा मात्र २५ वटा आगलागीका घटना भएका छन्। घटनामा ३० वटा घर जलेका छन्। जसमा १७ वटा घर पूर्णरुपमा क्षतिग्रस्त भएको प्रहरीको तथ्यांकले देखाएको छ। ति घटनामा ७ वटा गोठ जलेका छन् भने ११ वटा चौपाया मरेका छन्। ३ बिगाहाभन्दा बढी क्षेत्रमा लगाइएको गहुँबाली जलेर नष्ट भएको छ। जसमा सबैभन्दा बढी मानिसले सामान्य ख्याल नपुर्याउँदा आगलागीका घटना भएको प्रहरीको तथ्यांकमा उल्लेख छ। एक सातामा मात्र ११ वटा आगलागीका घटना भएका छन्। ति घटनाबाट १७ घर र ३ वटा गोठ जलेका छन्। ८ वटा चौपायाा मरेका छन्। ति घटनामध्ये सबैभन्दा बढी हुरी लागेको बेला खाना बनाउँदा आगो उडेर १२ वटा घर जलेका छन्। एक्कासि गोठबाट सल्केको आगोले ३ वटा घर जलेका छन्। रुपन्देही जिल्लाको गहुँ खेतमा लागेको आगो सल्कँदै आउँदा २ वटा घर जलेको प्रहरीको तथ्यांकमा उल्लेख छ। त्यस्तै चैत महिनामा १४ घटना भएका छन्। घटनाबाट १४ घर र ४ वटा गोठ जलेका छन् भने ३ वटा चौपाया मरेका छन्। ति घटनामध्ये खाना पकाएको चुलोमा रहेको आगो ननिभाउँदा ३ घर जलेका छन्। खाना बनाउने क्रममा २ वटा घर जलेका छन्। लामखुट्टे भगाउनका लागि गोठमा बालेको आगो सल्कँदा १ वटा घर जलेको छ। अचानक सल्केको आगोले ४ घर र चिनी पकाउँदै गर्दा भाडामा आगो सल्किँदा १ घरमा आगलागी भएको छ। त्यस्तै बिजुली सर्ट हुँदा ३ घरमा आगलागी भएको छ। गर्मीको समयमा चलेको हुरी बतासलाई ख्याल नगरी घरका पिँढीमा खाना बनाउने, खाना बनाई सकेपछि आगो ननिभाउने, लामखुट्टे धपाउनका लागि गुइँठा बालेर छाड्ने प्रवृत्तिले आगलागीका घटना हुने गरेको देखिएको जिल्ला प्रहरी कार्यालय नवलपरासीका सूचना अधिकारी इन्स्पेक्टर सुदर्शन पन्थीले बताए। त्यसैगरी गहुँबाली काटिसकेपछि नलमा आगो लगाउने कारणले पनि आगलागीका घटना बढी हुने गरेको प्रहरीले जनाएको छ। यसैबीच मानवीय असावधानीका कारण आगलागीका घटना बढ्दै गएपछि जिल्ला विपद् व्यवस्थापन समितिको बैठक बसेर सचेतनाका कार्यक्रमलाई जोड दिन स्थानीय सरोकारवालाहरूलाई आग्रह गरिएको प्रमुख जिल्ला अधिकारी सुरेश पन्थीले बताए।"
प्रधानमन्त्री दाहाल र एमाले अध्यक्ष ओलीबीच भेटवार्ता,"काठमाडौं : प्रधानमन्त्री पुष्पकमल दाहाल र नेकपा एमालेका अध्यक्ष केपी शर्मा ओलीबीच भेटवार्ता भएको छ। उनीहरूबीच पछिल्लो राजनीतिक घटनाक्रमका विषयमा छलफल भएको छ। प्रधानमन्त्री कार्यालय सिंहदरवारमा दाहाल र ओलीबीच पछिल्लो राजनीतिक घटनाक्रम, सत्ता समीकरणको समीक्षालगायतका विषयमा छलफल भएको हो। भेटमा प्रदेशका सरकारका बारेमा पनि समीक्षा भएको बताइएको छ। त्यस्तै आगामी आर्थिक वर्षको बजेटका साथै सरकारको नीति तथा कार्यक्रममा विषयमा पनि छलफल भएको बुझिएको छ।"
"आयोजनाको ठेक्का अवधि सकियो, प्रगति निराशाजनक","गण्डकी : पर्यटकीय राजधानी पोखरामा विद्युत् वितरण प्रणालीलाई भूमिगत गर्ने आयोजनाको प्रगति निराशाजनक देखिएको छ। ठेक्का अवधि सकिसक्दा आयोजनाको भौतिक प्रगति जम्मा ४० प्रतिशत रहेको नेपाल विद्युत् प्राधिकरणको पोखराभरतपुर वितरण प्रणाली सुदृढीकरण आयोजनाले जनाएको छ। भारतीय निर्माण कम्पनी टाटा प्रोजेक्ट्सले दुई वर्षभित्रमा काम सक्ने लक्ष्य राखेर २०७८ माघमा उक्त आयोजना निर्माणको जिम्मा पाएको थियो। सम्झौताअनुसार निर्माण कम्पनीले काम नसकेपछि आठ महिना ठेक्का म्याद थपिएको आयोजनाका प्रमुख इन्जिनियर आनन्द सुवेदीले जानकारी दिए। निर्माण कम्पनीले पोखराको भौगर्भिक बनावटलगायत कारण देखाउँदै काम ढिलो भएको बताइरहेको छ, अपेक्षित रुपमा आयोजनाले गति लिन सकेको छैन, उनले भने, आयोजनाका पेटी ठेकेदारले काम छाड्दै हिँड्न थालेपछि थप समस्या निम्तिएको छ। अहिलेको जस्तै सुस्त गतिमा काम भइरहे थपिएको समयावधिमा पनि आयोजना पूरा हुन मुस्किल हुने देखिन्छ। आयोजना प्रमुख सुवेदीका अनुसार ठेक्का सम्झौता भएको १५ महिनापछि अघिल्लो वर्षको वैशाखमा बल्ल निर्माण सुरु भएको थियो। उनले आयोजना प्रगति न्यून देखिनुमा निर्माण कम्पनीको ढिलासुस्ती पनि एउटा कारण रहेको बताए। सुरुमा इन्जिनियरिङ डिजाइन, उपकरण र निर्माण सामग्री खरिदमा केही समय लागेपनि निर्माण कम्पनीले सोचे जसरी काम देखाउन सकिरहेको छैन, आयोजना प्रमुख सुवेदीले भने। पोखराको चट्टानी जमिनका कारण आयोजनासँग पहिले भएको सुरुङ खन्ने उपकरणले काम नगरेपछि उच्च क्षमताको नयाँ उपकरण ल्याउनुपरेको उनले बताए। अहिले आयोजनासँग सुरुङ खन्ने तीन उपकरण छन्। निर्माण कम्पनीले ५० जनाभन्दा बढी जनशक्तिलाई आयोजनामा खटाएको छ। आयोजना प्रमुख सुवेदीले प्राथमिकता तोकेर पोखराका विभिन्न ठाउँमा तार भूमिगत गर्ने काम भइरहेको बताए। पोखरा अन्तर्राष्ट्रिय विमानस्थल प्रवेशद्वारअघिको सडकदेखि सेती पुलसम्म सुरुङ खन्ने र पाइप बिछ्याउने काम भइरहेको छ, उनले भने, लेकसाइडको गल्ली नं १५, १६ र १७ मा पाइप बिछ्याउने काम भइसकेको छ। सुरुङ निर्माण सकिएपछि पोखरा महानगरपालिका१० कुँडहरमा रहेको प्राधिकरणको सबस्टेसन क्षेत्रबाट तार बिछ्याउन सुरु गरिने आयोजनाले जनाएको छ। पोखरा अन्तर्राष्ट्रिय विमानस्थलको प्रवेशमार्गदेखि कुँडहरचोक, अमरसिंहचोक, पृथ्वीचोक हुँदै जिरो किमीसम्मको मुख्य राजमार्ग, सिर्जनाचोक, राष्ट्र बैंकचोक, लेकसाइड, सभागृहचोक, न्यूरोड, चिप्लेढुङ्गागायत क्षेत्रमा तार भूमिगत गरिने भएको हो। मुख्यदेखि सहायक सडकसम्मै तार बिछ्याइने आयोजना प्रमुख सुवेदीले बताए। उनका अनुसार विद्युत् लाइनसँगै टेलिफोन, केबल र इन्टरनेटका तारका लागि अप्टिकल फाइबर पनि बिछ्याइनेछ। विद्युत्सँगै केबल र दुरसञ्चार सेवा प्रदायक संस्थाका तार पनि एकैसाथ भूमिगत गरिन्छ, अहिले भएको ओभरहेड प्रणालीका सबै तार हट्छन्, उनले भने, पोखराका मुख्य सहरी क्षेत्र र पर्यटकको बढी आउजाउ हुने ठाउँको तारलाई जमिनमुनि बिछ्याउन लागिएको हो। पोखरामा तार भूमिगत र वितरण प्रणाली सुदृढीकरणमा एक अर्ब ३० करोड खर्च हुने प्राधिकरणले जनाएको छ। पोखरा सहरभरिको तारलाई भूमिगत गर्न पाँच अर्ब बढी बजेट चाहिने आयोजना प्रमुख सुवेदीले बताए। पोखरा र भरतपुरमा तार बिछ्याउन दुई अर्ब ५० करोड ३३ लाखमा ठेक्का लगाइएको थियो। दुवै सहरमा एकै प्याकेजमा काम भइरहेको हो। तार बिछ्याएपछि ग्राहकको घरघरमा बिजुली पुर्याउने काम पनि प्राधिकरण नै गर्नेछ। प्राधिकरणले सडकमा न्यून क्षति हुने गरी तार बिछ्याउने प्रविधि प्रयोग गर्दै आएको छ। होरिजेन्टल डाइरेक्सनल ड्रिलिङ प्रविधिबाट सडक खनेर तार भूमिगत गरिने आयोजना प्रमुख सुवेदीले बताए। यात्रु र यातायातका साधनको आउजाउमा बाधा नपुग्ने गरी निर्माणका काम भइरहेको उनको भनाइ छ। तार भूमिगत गरेपछि ठाउँठाउँमा ट्रान्सफर्मर राखेर ग्राहकका घरघरमा बिजुली पुर्याइने प्राधिकरणले जनाएको छ। विद्युत् लाइन जमिनमुनि बिछ्याउँदा अव्यवस्थित तार, पोलबाट पोखराले मुक्ति पाउनेछ। तार भूमिगत गर्दा पर्यटकीय राजधानी पोखराको सौन्दर्य बढ्नुका साथै विद्युतीय दुर्घटनासमेत न्यूनीकरण हुने पोखरा महानगरपालिका९ का वडाध्यक्ष दीपेन्द्र मर्सानीले बताए। भूमिगत तार बढी क्षमतायुक्त र भरपर्दो हुने प्राविधिक बताउँछन्। तार बिछ्याउँदा ठूलो बजेट लाग्ने भएपनि ग्राहकको बढ्दो माग र बिजुलीको चाप थेग्न भूमिगत प्रणाली उपयुक्त हुने उनीहरूको भनाइ छ। भूमिगत प्रणालीलाई अन्य सहरमा विस्तार गर्दै जाने योजनामा प्राधिकरण छ। काठमाडौं उपत्यकापछि भरतपुर र पोखरामा सो परियोजना अघि बढेको हो। रासस"
राजा थानीलाई राष्ट्रपति पौडेलले गरे स्वागत,काठमाडौं : कतारका अमिर शेख तमिम बिन हमाद अल थानीलाई राष्ट्रपति रामचन्द्र पौडेलले स्वागत गरेका छन्। निजी विमानबाट पौने ४ बजे त्रिभुवन अन्तर्राष्ट्रिय विमानस्थलमा अवतरण गरेका राजा थानीलाई राष्ट्रपति पौडेल र परराष्ट्रमन्त्री नारायणकाजी श्रेष्ठले स्वागत गरेका थिए। राष्ट्रपति पौडेलले पुष्पगुच्छासहित स्वागत गरेका थिए। लगत्तै उनलाई सेनाको एक टुकडीले सलामी अर्पण गरेको छ।
ड्रयागन फ्रुटमा कृषकको आकर्षण,रामेछाप : जिल्लामा पछिल्लो समय किसानहरूमा ड्रयागन खेतीमा आकर्षण बढेको देखिन्छ। रामेछापमा केही वर्षअघि छिटफुट रुपमा सुरु भएको ड्रयागन खेती पछिल्लो समय व्यवसायिक रुपमा नै हुन थालेको छ। केही व्यक्तिले भने घरको छतमा र खाली रहेको जमिनमा समेत खेती गर्न थालेका छन्। रामेछाप जिल्लामा सञ्जय शाहीले झन्डै तीन रोपनी जग्गामा व्यवसायिक ड्रयागनको खेती सुरु गरेका छन्। मन्थली नगरपालिका वडा नं ५ सुनारपानीमा भदौरे कालिका कृषि तथा पशुपंक्षी फर्म दर्ता गरेर शाहीले नमूना नर्सरी साथै ड्रयागन खेती सुरु गरेका हुन्। छ रोपनी क्षेत्रफलमा शाहीले ३ रोपनीमा ड्रयागन खेती र ३ रोपनीमा आधुनिक एवं नमूना नर्सरी संचालन सुरु गरेका छन्। जिल्लामा फलफूलका विरुवाको आयात बढिरहेको बेला शाहीले आयात रोक्ने र निर्यातमा वृद्धि गर्ने उद्देश्यले ड्रयागनको बिरुवा समेत उत्पादन गरिरहेको बताउँछन्। आफूले प्रतिबिरुवा २ सय रुपैयाँका दरले खरिद गरेको आफूले उत्पादन गरेको बिरुवा १ सयका दरले किसानलाई दिने पनि शाहीको भनाइ छ। शाहीले संचालन गरेको नर्सरीमा अत्याधुनिक उपकरण समेत जडान गरिएको छ। अत्यधिक तापक्रम बढेको बेला कुलर फ्यान र सिंचाइको लागि विद्युतीय फोहोरासमेत जडान गरेका छन्। नेपाल सरकार प्रधानमन्त्री कृषि आधुनिकीकरण परियोजना कार्यान्वयन इकाई रामेछापको ५ लाख अनुदान सहयोग र व्यक्तिगत ८ लाख गरी १३ लाखको लगनीमा उक्त नर्सरी संचालन गरेको सञ्जय साही बताउँछन्। एक घरएक ड्रयागन खेती भन्ने उद्देश्यले शाहीले चाँडै नै मन्थली नगरपालिका वडा नं ५ का ५ सय घरधुरीलाई एउटा विरुवा ड्रयागन फ्रुट नि:शुल्क वितरण गर्ने बताउँछन्। प्राविधिक अध्ययनका लागि विदेश गएको आफ्नो छोरालाईसमेत नेपाल बोलाएका सञ्जयले ड्रयागन खेतीबाट मात्रै वार्षिक १५ लाख आम्दानी हुने अनुमान गरेका छन्।
लगानी बोर्ड बैठक : एक सय ४८ आयोजनाहरू 'शोकेश'मा राखिने,काठमाडौं : आगामी बैशाख १६ र १७ गते हुन लागेको तेस्रो लगानी सम्मेलनका क्रममा एक सय ४८ आयोजनाहरू शोकेशमा राखिने भएको छ । मंगलबार काठमाडौंमा बसेको लगानी बोर्डको बैठकले लगानी सम्मेलनका लागि प्रविधिक समितिबाट सिफारिस भइ आएका उक्त आयोजनाहरूलाई शोकेशमा राख्नका लागि स्वीकृति दिएको हो । बोर्डका प्रवक्ता एवं सहसचिव प्रद्युम्न प्रसाद उपाध्यायले केहि छुटेका परियोजनाहरूलाई सम्मेलनमा शोकेशमा राख्नका लागि कार्यान्वयन समितिको बैठकले छलफल गरि आवश्यक निर्णय लिने जानकारी दिए। त्यस्तै बैठकले ह्वासिन सिमेन्ट परियोजनाको लगानी स्वीकृत गर्नका लागि अध्ययन प्रतिवेदनका आधारमा ६ अर्ब ६३ करोड ४० लाख रुपैयाँ थप लगानी स्वीकृत दिएको उनले बताए। बैठकले डावर नेपालको क्षमता विस्तार तथा उत्पादन विविधीकरणका लागि वार्ता समिति गठन भएको उपाध्यायले जानकारी दिए । बैठकमा निजी क्षेत्रले लगानी सम्मेलनको तयारीका विषयमा प्रसन्नता व्यक्त गरेको र विभिन्न ऐन संशोधन गर्ने सरकारको तयारीप्रति आभार व्यक्त गरेको उनले बताए। बैठकमा बोर्डका पदाधिकारीहरूले लगानी सम्मेलनको तयारीका बारेमा प्रधानमन्त्रीलाई जानकारी गराएका थिए ।
कतारका राजाको स्वागतका लागि सिंगारियो काठमाडौं,"काठमाडौं : कतारका अमिर शेख तमिम बिन हमाद अल थानी दुई दिने राजकीय भ्रमणका लागि आज नेपाल आउँदैछन्। राष्ट्रपति रामचन्द्र पौडेलको मैत्रीपूर्ण निमन्त्रणामा राजकीय भ्रमणका लागि आज साँझ नेपाल आउन लागेका हुन् । उनको स्वागतका लागि काठमाडौं सिंगारिएको छ । कतारका अति विशिष्ठ पाहुनाको स्वागतका लागि काठमाडौंको मुख्य सडक,चोकमा स्वागतद्वार,तुल ब्यानरका साथै दुवै देशको झण्डा राखिएको छ । त्रिभुवन अन्तर्राष्ट्रिय विमानस्थलदेखि तीनकुने,नयाँ बानेश्वर,माइतीघर,जमल,लैनचौर,त्रिपुरेश्वरलगायत क्षेत्रमा स्वागतद्वारसहित सडक सफाइ गरिएको छ । सरकारले कतारका अमिरबाट हुने नेपालको राजकीय भ्रमणका अवसरमा आज सार्वजनिक बिदा दिएको छ ।"
राज्यको लगानीमा निजी घर निर्माण,"विराटनगर : कोशी प्रदेशको अर्थ राज्यमन्त्री इन्दिरा थापाले आमाको नाममा रहेको जग्गामा प्रदेश सरकारको दुई करोड रुपैयाँ लगानीमा घर निर्माण गरेकी पाइएको छ। धनकुटाको पाख्रिवास नगरपालिकामा आमा दुर्गादेवी थापाको नाममा रहेको जग्गामा अर्थ राज्यमन्त्री थापाले प्रदेश र संघीय सरकारको करोडौंको बजेटमा घरनिर्माण गरेकी पाइएको हो। प्रदेश सरकार स्थापना भएदेखि नै थापाले लगातार प्रदेश सरकारको बजेट आफ्नो निजी जग्गामा घर बनाउन प्रयोग गर्दै आएकी हुन्। प्रदेश सरकारबाट २०७६ सालमा केयर वुमेन नेपाल पाख्रिबास ८ मुगाको नाममा १ करोड १० लाख रुपैयाँ बजेट विनियोजन भएको थियो। उक्त बजेटबाट संस्थाकी अध्यक्ष रहेकी थापाले आफ्नै निजी जग्गामा घर निर्माण सुरु गरेकी थिइन्। २०७७ सालमा थापाले पर्यटन वन तथा वातावरण मन्त्रालयबाट पुनः केयर वुमन नेपालको भवन निर्माण गर्न ५० लाख रुपैयाँ बजेट लगेको पाइएको छ। त्यतिमात्रै होइन, उक्त योजनामा प्रदेश सरकारले गत आर्थिक वर्षमा १० लाख र चालु आर्थिक वर्षमा पनि २५ लाख रुपैयाँ बजेट विनियोजन गरेको पाइएको छ। सरकारी सहयोगबाट संघसंस्थाका भवन बनाउन बजेट विनियोजन हुने गरेको भए पनि जग्गा संस्थाकै नाममा हुनुपर्ने कानुनी व्यवस्था छ। तर, थापाको निजी जग्गामा सरकारले करिब दुई करोड बजेट विनियोजन गरेर भवन बनाएको पाइएको हो। राज्यमन्त्री थापाकी आमा दुर्गादेवी थापाको नाममा रहेको उक्त जग्गामा अहिले एकै स्थानमा दुई भवन निर्माण भइसकेका छन्। दाजुहरू विदेशमा बस्ने भएकाले उक्त जग्गाको भोगचलन राज्यमन्त्री थापाले नै गर्दै आएकी छन्। उक्त जग्गासँग केही ऐलानी जग्गा पनि रहेको स्थानीयले बताएका छन्। जग्गामा भवन निर्माणका लागि नक्सापास पनि भएको छैन। निजी जग्गामा भवन बनाउन २०७७ सालमा थापाले प्रदेश सरकारमा तीन शीर्षकमा बजेट प्रस्ताव गरेकी थिइन्। तर अन्तिम चरणमा एउटा शीर्षकबाट मात्रै बजेट परेको थियो। निजी भवनमा सरकारको बजेट लगेर भवन निर्माण गरेको विषय राज्यमन्त्री थापाले पनि स्वीकार गरेकी छन्। परिवारका सदस्यहरूले संस्थाको नाममा जग्गा पास गरिदिने सहमति गरेकाले भवन बनाएको राज्यमन्त्री थापाले बताइन्। उनले भनिन्, आमाको नाममा रहेको उक्त जग्गाबाट एक रोपनी संस्थालाई दिने सहमति भएको छ। थापाका दाजुभाइ अमेरिका बस्दै आएका छन्। अमेरिकाबाट आएपछि केयर वुमेन संस्थाको नाममा जग्गापास गरिने उनले बताइन्। संस्थाले महिला केन्द्रित सामाजिक कार्य गर्दै आएको थापाले दाबी गरिन्। केयर वुमनको नाममै पाख्रिबास नगरपालिकाभित्रै दुई वटा भवन सरकारी लगानीमा बनिरहेको पाइएको छ। पाख्रिबास८ मुगामा आमाको नाममा रहेको आफ्नै जग्गामा भवन बनाएकी थापाले पाख्रिबास४ मा संस्थाकै नाममा अर्को भवन निर्माण गरिरहेकी छन्। उक्त भवनका लागि अघिल्लो आर्थिक वर्षमा प्रदेश सरकारले १० लाख रुपैयाँ बजेट विनियोजन गरेकोमा चालु आर्थिक वर्षमा १ करोड रुपैयाँ विनियोजन गरेको छ। पाख्रिबास४ मा बन्दै गरेको भवनको जग्गा भने संस्थाकै नाममा रहेको राज्यमन्त्री थापाले बताएकी छन्। उक्त भवन निर्माणका लागि प्रदेश सरकारले सहरी विकास कार्यालय धनकुटाबाट बजेट राखेको थियो। त्यो बजेटबाट टेन्डर आह्वान भइसकेको कार्यालयका प्रमुख सुरेशप्रसाद साहले जानकारी दिए। पाख्रिबास४ मा रहेको संस्थाकोे जग्गामा बन्दै गरेको भवन बनाउन प्रदेश सरकार मात्र नभएर संघीय सरकारले पनि बजेट विनियोजन गरेको पाइएको छ। संघीय सहरी विकास आयोजना कार्यालय धनकुटामार्फत चालु वर्षमा भवनको लागि ८० लाख रुपैयाँ विनियोजन भएको थियो। कार्यालयका इन्जिनियर अभिषेकराज शाहीले भवन निर्माणको लागि सम्झौता भएर प्रक्रियामा गएको बताए। पाख्रिबास८ मा राज्यमन्त्री थापाको निजी जग्गामा बन्दै गरेको भवनमा चालु वर्षमा पर्यटन मन्त्रालयअन्तर्गत रहेको पर्यटन विकास आयोजनाले विनियोजन गरेको बजेट पनि कार्यान्वयन प्रक्रियामा छ। केयर वुमन शान्ति पार्क तथा पर्यटन पूर्वाधार निर्माणको नाममा चालु वर्षमा छुट्ट्याइएको २५ लाख रुपैयाँ बजेटबाट काम अगाडि बढाउन आयोजनाले लागत इस्टिमेट तयार गरिसकेको छ। काम अगाडि बढाउन सम्झौताको अन्तिम चरणमा रहेको आयोजनाका एक कर्मचारीले बताए। आयोजनाले गत वर्ष पनि सोही शीर्षकमा १० लाख रुपैयाँ बजेट खर्च गरेको थियो। पर्यटन विकास आयोजनाका प्रमुख कुलदीप यादवले निजी जग्गामा सरकारी बजेटबारे कार्यालयमा बुझेर बताउने सुनाए।"
"कार दुर्घटनामा पूर्ववडाध्यक्षको मृत्यु, एक घाइते",डडेल्धुरा : डडेल्धुरामा कार दुर्घटना हुँदा अमरगढी नगरपालिका वडा नम्बर ७ का पूर्ववडाध्यक्षको मृत्यु भएको छ। दुर्घटनामा पूर्व वडा अध्यक्ष केशव भट्टराईको मृत्यु भएको हो। मंगलबार जिल्लाको नवदुर्गा गाउँपालिकाबाट फर्किरहेको से१ज २०६७ नम्बरको अल्टो कार अमरगढी नगरपालिका७ बिनाउलोमा दुर्घटना भएको थियो। जिल्ला प्रहरी कार्यालय डडेल्धुराका प्रहरी नायब उपरीक्षक दीपक कार्कीका अनुसार सोही ठाउँका चेतराज भट्टराई (रोशन) घाइते भएका छन्। उनको डडेल्धुरा अस्पतालमा उपचार भइरहेको प्रहरी नायब उपरीक्षक कार्कीले जानकारी दिए। डडेल्धुरा अस्पतालका डाक्टर नविन खड्काका अनुसार घाइतेको अवस्था पनि गम्भीर छ। दुर्घटनाको कारण भने खुल्न सकेको छैन। मृतक भट्टराई पूर्व वडा अध्यक्ष पनि हुन्। अघिल्लो निर्वाचनमा पनि वडा अध्यक्षमा चुनाव लडेका उनी पराजित भएका थिए।
बर्दिया अस्पतालमा हेमोडायलासिस सेवा सुरू,"गुलरिया : बर्दियाको गुलरियामा अवस्थित जिल्लाकै जेठो अस्पतालमा मिर्गौला रोगीहरूका लागि हेमोडायलासिस सेवा शुरू भएको छ । मंगलबार लुम्बिनी प्रदेश सरकारका स्वास्थ्य मन्त्री दिपेन्द्र पुन मगरले सेवाग्राहीहरूलाई पर्चा वितरण गरी सेवा शुभारम्भ गरेका छन् । लामो समयदेखि प्राविधिकलगायत स्वास्थ्यकर्मीको अभावमा बर्दिया अस्पतालमै थन्किएको उपकरणहरूमार्फत सेवा सञ्चालन गरेपछि सेवाग्राहीहरू खुशी भएका छन् । बर्दिया अस्पतालका प्रमुख डाक्टर शुभाष पाण्डेयले बर्दिया अस्पतालमा निःशुल्क हेमोडायलासिस सेवा सुरू भएको जानकारी दिए । उनले भने,' अब मिर्गौला बिरामीलाई डायलासिसको लागि जिल्ला बाहिर जानुपर्दैन ।' लुम्बिनी प्रदेशका स्वास्थ्य मन्त्री पुनले प्रदेश सरकारले मातहतका सबै स्वास्थ्य संस्थाहरूको स्तरोन्नति गर्दै सेवा प्रवाह चुस्त दुरुस्त बनाउने प्रतिवद्धता व्यक्त गरेका छन् । संविधान प्रदत्त आधारभूत तथा आकस्मिक स्वास्थ्य सेवा नेपाली जनतालाई पुर्याउन प्रदेश सरकार कटिबद्ध रहेको उनको भनाइ छ । सरकारको स्वास्थ्य सेवाको लक्ष्यलाई सफलतामा पुर्यायन नेपाली जनताले साथ दिनुपर्नेमा मन्त्री मगरको जोड थियो । लुम्बिनी प्रदेशका सांसद भुवनेश्वर चौधरीले बर्दिया अस्पतालको समग्र विकासका लागि जिल्लाका संसदहरू लागिपरेको बताए । लुम्बिनी प्रदेश स्वास्थ्य मन्त्रालयका सचिव डाक्टर जनार्दन पन्थीले बर्दिया अस्पतालको समग्र विकासका लागि मिडियाको अहम भूमिका रहने बताउँदै प्रदेश स्वास्थ्य मन्त्रालयबाट हुने सहयोग जिल्लालाई उपलब्ध गराउन कुनैपनि कसर बाँकी नराख्ने उद्दघोष गरे । उनले स्वास्थ्य संस्थाको प्रबर्द्धनका लागि स्थानीय सरकारले भूमिका वृद्धि गर्नुपर्ने बताए ।"
बागमती प्रदेश स्तरीय अन्तरपालिका भलिबल प्रतियोगिता वैशाख २२ देखि,"काठमाडौं : ललितपुरप्रज्ञा स्मृति प्रतिष्ठानको आयोजनामा वैशाख २२ देखि २५ गतेसम्म प्रकाश दाहाल स्मृति बागमती प्रदेश स्तरीय अन्तरपालिका भलिबल प्रतियोगिता आयोजना हुने भएको छ। प्रतिष्ठानले मंगलबार ललितपुरमा पत्रकार सम्मेलन गर्दै ललितपुर जिल्लाको महांकाल गाउँपालिकामा आयोजना हुने प्रतियोगिताको तयारी तीव्र रुपमा भइरहेको जनाएको हो। प्रतियोगिता संयोजक डोल्मा माया गोलेले प्रतियोगिता भव्य रुपमा सम्पन्न गर्नका लागि जिल्ला, पालिका र वडा तहमा विभिन्न समितिहरू गठन गरिएको जानकारी दिए। प्रतियोगिताको ललितपुर जिल्ला खेलकुद विकास समितिले सहआयोजक रहेको छ। प्रतियोगितामा राष्ट्रिय खेलकुद परिषद् र बागमती प्रदेश खेलकुद विकास परिषद्को सहयोग रहेको छ। यसैगरी नेपाल भलिबल संघको प्राविधिक सहयोग रहेको छ। प्रतियोगितामा प्रदेशभरका ११९ पालिकामध्ये ५० पालिकाबाट सहभागिता रहने अपेक्षा गरिएको आयोजकले जनाएको छ। कुल पुरस्कार राशि १२ लाख रुपैयाँ रहेको प्रतियोगिताको विजेतालाई ३ लाख, उपविजेतालाई २ तथा तृतीय हुने २ टिमलाई ११ लाख रुपैयाँ प्रदान गरिनेछ। साथै उत्कृष्ट प्रशिक्षक तथा खेलाडी ५ जनालाई जनही ५० हजार रुपैयाँ पुरस्कार रहेको आयोजकको भनाइ छ।"
"कतारका राजालाई स्वागत गरौं, नेपालमा राजसंस्था पुनर्स्थापना गर्न ढिलो नगरौं : लिङ्देन","काठमाडौं : राष्ट्रिय प्रजातन्त्र पार्टीका अध्यक्ष राजेन्द्र लिङ्देनले कतारका अमिर (राजा) शेख तमिम बिन हमद अल थानीलाई नेपालमा स्वागत गर्न आह्वान गरेका छन्। उनले कतारका राजा नेपाल भ्रमणमा आउने भएपछि मंगलबार दिएको सार्वजनिक बिदाले राजसंस्थाप्रतिको अन्तर्राष्ट्रिय मर्यादा र सम्मान भएको बताएका हुन्। लाखौं नेपाली युवाको रोजगारदाता राजतन्त्रात्मक मुलुक कतारका राजा अत्यन्तै लोकप्रिय शेख तमीम विन हमद अल थानीलाई नेपालमा हार्दिक स्वागत छ। कतारका राजालाई स्वागत गर्न राष्ट्रपति विमानस्थल जानुहुने र राजालाई २१ तोपको सलामी दिइने कार्यक्रम छ। लिङ्देनले प्रशंसा गर्दै भने, नेपाल सरकारले आज सार्वजनिक बिदा पनि दिएको छ। यो सम्मान राजसंस्थाप्रतिको अन्तर्राष्ट्रिय मर्यादा र सम्मान हो। उनले हिनताबोध नगरी नवीन समझदारी गर्न आग्रह गरे। नेपालको हिजोको अन्तर्राष्ट्रिय गौरव पुनर्स्थापित गर्न अभिभावकीय राजसँस्थाको पुनःस्थापना गर्नुपर्ने उनको भनाई छ। उनले भने, हिनताबोध नगरौँ , नवीन समझदारी गरौं, नेपालको हिजोको अन्तर्राष्ट्रिय गौरव पुनर्स्थापित गर्न अभिभावकीय राजसंस्थाको पुनःस्थापना गरौँ। यो पनि पढ्नुहोस कतारका अमिर पहिलोपटक नेपाल आउँदै, राष्ट्रपति र प्रधानमन्त्रीसँग भेटवार्ता गर्ने कतारसँग नयाँ श्रम सम्झौता गर्ने सरकारको तयारी कतारका राजालाई राष्ट्रपतिले विमानस्थलमा स्वागत गर्ने नेपालकतार सम्बन्धका आयाम कतारी राजा आज आउँदै, भ्रमण फलदायी हुने कतारका राजाको स्वागतका लागि सिंगारियो काठमाडौं"
काठमाडौं आइपुगे कतारका अमिर,काठमाडौं : कतारका अमिर शेख तमिम बिन हमाद अल थानी काठमाडौं आइपुगेका छन्। दुई दिने नेपाल भ्रमणमा आएका थानी मंगलबार अपरान्ह पौने ४ बजेतिर त्रिभुवन अन्तर्राष्ट्रिय विमानस्थलमा अवतरण गरेका हुन् । उनलाई विमानस्थलमा राष्ट्रपति रामचन्द्र पौडेलले स्वागत गरेका छन्। राष्ट्रपति पौडेलको मैत्रीपूर्ण निमन्त्रणमा थानी नेपाल आएका हुन्। कतारी अमिर फिलिपिन्स र बङ्गलादेशको औपचारिक भ्रमण पूरा गरी आज नेपाल आइपुगेका हुन्। अमिरको यो भ्रमणबाट नेपाल र कतारबीचको आत्मीय सम्बन्ध अझ सुमधुर हुनका साथै पारस्परिक सहयोग एवं सहकार्यका क्षेत्र विस्तारमा थप मद्दत पुग्ने अपेक्षा गरिएको छ । अरब मुलुकबाट नेपालमा भएको यो अहिलेसम्मको उच्चस्तरको भ्रमण हो। कतारबाट यसअघि केही मन्त्रीहरू नेपाल भ्रमणमा आएका थिए। अमिर (राजा) वा प्रधानमन्त्रीले नेपालको भ्रमण भने गरेका थिएनन्। नेपालबाट निवर्तमान राष्ट्रपति विद्यादेवी भण्डारीले २०७९ कात्तिकमा कतारको भ्रमण गरेकी थिइन्। परराष्ट्र मन्त्रालयका अनुसार कतारका अमिरले आजै राष्ट्रपति पौडेलसँग शीतल निवासमा भेटवार्ता गर्नेछन्। थानीले प्रधानमन्त्री पुष्पकमल दाहालसँग बुधबार द्विपक्षीय वार्ता भेटवार्ता गर्ने कार्यसूची रहेको परराष्ट्र मन्त्रालयले जनाएको छ। अल थानीलाई एक जोडी हात्ती उपहार दिने तयारी सरकारले गरेको छ। चितवनमा पालिएका हात्ती उपहार दिन लागिएको हो। मन्त्रालयका अनुसार अल थानीको भ्रमणको क्रममा नेपालले कतारसँग नयाँ श्रम सम्झौता गर्ने तयारी गरेको छ। १९ वर्षअघि सन् २००५ मा नेपाल र कतारबीच श्रम सम्झौता भएको थियो। थानीको भ्रमणको क्रममा नेपाल सरकारले कान्ति बाल अस्पतालको स्तरोन्नतिका लागि झन्डै ९ अर्ब बराबरको सहयोगको सम्झौताका लागि प्रस्ताव गर्ने भएको छ। यसअघि गत वर्ष कात्तिक २० र २१ गते हुने भनिएको अमिरको नेपाल भ्रमण इजरायलहमास युद्धका कारण स्थगित भएको थियो। मन्त्रालयका उच्च अधिकारीका अनुसार थानीको भ्रमणका क्रममा विभिन्न ११ वटा सम्झौता गर्ने तयारी भएको छ। अल थानीले सन् २०१३ देखि कतारको शासनसत्ता सम्हाल्दै आएका छन्। उनी यसअघिका अमिर हमाद बिन खलिफा अल थानीका चौथो छोरा हुन्। उनले कतारका विभिन्न सरकारी पदहरूको जिम्मेवारी सम्हालिसकेका छन्। खेल र स्वस्थ जीवनको बढावा दिन उनले भूमिका निर्वाह गर्दै आएका छन्। दुई दिने भ्रमण सकेर उनी बुधबार फर्कनेछन्।
होटेलमा महिला र पुरुष झुण्डिएको अवस्थामा मृत फेला,"ढल्केवर(धनुषा) : धनुषामा एक होटेलमा एक महिला र पुरुष झुण्डिएको अवस्थामा मृत भेटिएका छन्। मंगलबार महोत्तरीको पिपरा गाउँपालिका३ का ३१ वर्षीय हितेन्द्र पासवान र महोत्तरीको लोहारपट्टी नगरपालिका४ खट्टाकी अन्दाजी २५ वर्षीया प्रियंका कापर झुण्डिएको अवस्थामा मृत भेटिएका हुन्। उनीहरूको शव जनकपुरधामको रामानन्दचोकस्थित रहेको होटेल होलिडे एण्ड गेष्ट हाउसमा झुण्डिएको अवस्थामा भेटिएको जिल्ला प्रहरी कार्यालय धनुषाले जनाएको छ। मंगलबार बिहान ११ बजेतिर कोठा नम्बर २०५ मा दुवै जनाको शव झुण्डिएर मृत्यु भएको अवस्थामा भेटिएको धनुषाका प्रहरी प्रवक्ता एवं प्रहरी नायव उपरीक्षक रञ्जन अवाले जानकारी दिए। कोठाभित्र महिलाकी साढे २ वर्षकी छोरी रोइरहेको आवाज सुनिएपछि झ्यालबाट हेर्दा ती पुरुष र महिला झुण्डिएको देखेपछि होटल सञ्चालकले प्रहरीलाई खबर गरेका थिए। खबर पाएलगत्तै घटनास्थल पुगेका धनुषाको प्रहरी टोलीले ढोका फोडेर बालिकालाई बाहिर निकालेको छ। दुवैजना ३४ दिनदेखि होटलमा बसेका रैछन्। उनीहरूसँग एउटा बच्चा भएकोले तिनीहरू श्रीमानश्रीमति होला भनेर होटलबालाले कोठा दिएको रैछ। तर त्यसो होइन। उनीहरू श्रीमानश्रीमति होइनन्, प्रहरी नायव उपरीक्षक अवाले भने अहिले मुचुल्का गरेर लासलाई पोस्टमार्टमका लागि पठाउने तयारी भइरहेको छ। पोस्टमार्टमपछि थप कुराहरू खुल्छ। घटनाको विषयमा थप अनुसन्धान भइरहेको जिल्ला प्रहरी कार्यालय धनुषाले जनाएको छ।"
चैते धानप्रति दाङका किसानको आकर्षण बढ्दो,"दाङ : बंगलाचुली गाउँपालिका४ गहतेरा निवासी डोरबहादुर घर्तीले यस वर्ष पनि चैते धान रोपेका छन्। चैते धानले उनको जीविकोपार्जनमा सहयोग भएको छ। हरेक वर्ष आम्दानी बढेपछि चैते धानखेतीलाई निरन्तरता दिएको उनी बताउँछन्। बर्सेनि चैते धान रोप्दै आएका घर्तीले हिजो रोपाइँ सकेका हुन्। उनले भने, सिँचाइको सुविधा छ, उत्पादन पनि मनग्गे हुने भएकाले पहिलेदेखि नै चैते धानखेती गर्दै आएका छौँ। चैते र बर्खे धान गरेर वर्षमा दुई बाली धान र एक बाली गहुँखेती गर्दै आउनुभएका घर्तीले बर्खे धानको तुलनामा चैते धान अधिक फल्ने बताए। उनले यस वर्ष ११ रोपनी क्षेत्रफलमा धान रोप्नुभएको छ। बंगलाचुलीका अर्का किसान मुगा डाँगी पनि अहिले चैते धान रोप्न व्यस्त छन्। चार रोपनी जग्गामा रोपाइँ जारी छ। थोरै जमिनबाट धेरै उत्पादन लिन पनि आफूले प्रत्येक वर्ष धानखेती गर्दै आएको उनले बताए। स्थानीय सरकारबाट सहयोग नभएको गुनासो गर्दै उनले त्यसो भएमा उत्पादन बढाउन सहज हुने बताए। चैते धानबाट प्रशस्त आम्दानी हुने भएपछि आफूलगायत गाउँका अधिकांश किसानले चैते धान लगाउँदै आएको उनले बताए। वर्षमा दुई बाली धानखेती गर्ने स्थानीयवासीले बर्खेभन्दा चैते धानबाट धेरै आम्दानी गर्ने गहतेरा निवासी चूर्ण डाँगीले बताए। चैते धान प्रवर्द्धन गर्न स्थानीय वा प्रदेश सरकारले अनुदानको व्यवस्था गर्नुपर्नेमा उनको जोड छ। कृषि ज्ञान केन्द्रका अनुसार घोराही उपमहानगरपालिका १, बंगलाचुली गाउँपालिका३ र ४ सँगै देउखुरीका केही स्थानमा चैते धानखेती हुने गरेको छ। जिल्लामा करिब दुई हजार पाँच सय हेक्टरमा चैते धानखेती हुने गरेको छ।"
कतारी राजाको भ्रमण टोलीमा को को छन्? (सूचीसहित),"काठमाडौं : कतारका राजा शेख तमिम बिन हमाद अल थानी नेपालको औचारिक भ्रमणमा आउँदैछन्। राजा थानी निजी विमानबाट केहीबेरमा काठमाडौं अवतरण गर्दैछन्। राजा थानीलाई राष्ट्रपति रामचन्द्र पौडेलले स्वागत गर्दैछन्। राजाको भ्रमण टोलीमा क्याबिनेट मन्त्रीदेखि उच्चपदस्थ व्यक्तिहरू सहभागी रहेको परराष्ट्र मन्त्रालयले जानकारी दिएको छ। परराष्ट्र स्रोतका अनुसार राजा थानीको भ्रमणमा टोलीमा अमिरी दिवानका प्रमुख शेख साउद बिन अब्दुल रहमान अल्थानी, यातायात मन्त्री जसिम बिन सिफ अल सुलैती, उद्योग तथा वाणिज्य मन्त्री शेख मोहम्मद बिन हमाद बिन क्वासिम अल्थानी, सहायक विदेशमन्त्री सुल्तान बिन साद अल मुराखी र अमिरी दिवानका निर्देशक साद बिन नासिर अल कबी छन्। त्यस्तै एसिया तथा अफ्रिका लगानी मामिला हेर्ने शेख फैसल बिन थानी अल्थानी, परराष्ट्र मन्त्रालयका एसिया मामिला हेर्ने निर्देशक युसुफ सुल्तान लारम, सुल्तान बिन घानिम अलोदिफी, अमिरी विभागका सहायक निर्देशक तलाल बिन अलाम्स अल सुलैती र राजाका प्रमुख स्वकीय सचिव मन्सुर फेलाह अल हाजिरी भ्रमण टोलीमा सहभागी छन्। राजाको थानीको भ्रमण टोलीले राष्ट्रपति रामचन्द्र पौडेलले आज साँझ भेट गर्दैछन्। उनले भोलि नेपाल र कतारबीच द्विपक्षीय बैठक बस्नेछ। जसमा नेपालको तर्फबाट प्रधानमन्त्री पुष्पकमल दाहालले बैठकको नेतृत्व गर्नेछन् भने कतारको तर्फबाट राजा थानीले नेतृत्व गर्नेछन्।"
"ओहोदा सरकारी, आम्दानी अकुत","१९ वर्षअघि सरकारी सेवामा प्रवेश गरेका सुनील पौडेलविरुद्ध अख्तियारले थरीथरी मुद्दा लगाएको छ । मूल कुराचाहिँ उनले सरकारी ओहोदामा बसेर मोलमोलाइ र कमिसनको डरलाग्दो खेल खेलेको गुह्य अख्तियारले पत्ता लगाएको छ । कमिसनको पैसा विदेशी बैंकमा थन्क्याउने गरेको देखिएको छ । राष्ट्रिय सूचना प्रविधि केन्द्रका तत्कालीन कार्यकारी निर्देशक तथा नेपाल दूरसञ्चार कम्पनी लिमिटेड (नेपाल टेलिकम) का निलम्बित प्रबन्ध निर्देशक पौडेलले २३ करोड ७५ लाख रुपैयाँ गैरकानुनी आर्जन गरेको देखिएको छ । सरकारी सेवा प्रवेशदेखि अहिलेसम्मको आम्दानीको हिसाब गर्दा त्यतिका सम्पत्तिको स्रोत खुलेको छैन । सुनीलले सूचना प्रविधिसम्बन्धी विभिन्न ठेक्कापट्टा दिलाएबापत घुस लिने र त्यस्तो रकम सिंगापुरको युनाइटेड ओभरसिज बैंक (यूओबी) मा लुकाउने गरेका रहेछन् । राष्ट्रिय सूचना प्रविधि केन्द्रको कार्यकारी निर्देशक भएको बेला पौडल आफैंले टेन्डरहरूको कोटेसन बनाई योजनाबद्ध ढंगले आफैंले चाहेको स्वदेशी आपूर्तिकर्ता कम्पनीहरूलाई ठेक्का मिलाउने र घूस खाने गरेका रहेछन् । राष्ट्रिय भुक्तानी प्रणालीका लागि आवश्यक खरिदमा उनले चलखेल गरी भ्रष्टाचार गरेको त विशेष अदालतले ठहर गरी पनि सकेको छ । अख्तियारले स्रोत नखुलेको सम्पत्तिमा थप मुद्दा दायर गरेको छ । पौडेलले गरेको अकुत सम्पत्ति आर्जन उनको एक्लो दुस्साहस हुन सक्दैन । छट्टु प्रवृत्तिबाटै उनले राजनीतिक नेतृत्वलाई रिझाउन सफलता पाए । सोही कारण नै कहिले राष्ट्रिय सूचना प्रविधि केन्द्र त कहिले नेपाल टेलिकमको नेतृत्वको जिम्मेवारी पाए । राजनीतिक नेतृत्वले सही मापदण्डबिना राजनीतिक नियुक्ति दिने र चतुर प्रवृत्तिका व्यक्तिहरूलाई च्याप्ने गर्दा नै सुनील पौडेल प्रवृत्ति मौलाएको हो । सरकारी निकाय र संस्थाहरूमा मौलाएको चरम भ्रष्टाचारको एउटा प्रतिनिधि उदाहरणमात्रै पौडेल काण्डबाट उजागर भएको छ । राजनीतिक नेतृत्व कस्तो छ भने आफूकहाँ जो धेरै धाइरहन्छ र गणेश झै वरिपरि घुमिरहन्छ, उसैलाई पत्याउँछ र उसैलाई मात्रै जिम्मेवारी सुम्पिन्छ । को योग्य छ र इमान्दार छ भन्ने चासो राजनीतिक नेतृत्वले कमै राख्छ । इमान्दार र योग्यहरू नेतृत्वले चाहेको गणेश प्रवृत्ति अनुसरण गर्दैनन् र पाखा परिरहन्छन् । धुत्र्याइँ गर्नेहरूलाई राजनीतिक नेतृत्वले पत्यारहने र जिम्मेवारी दिइरहने प्रवृत्ति अन्त्य नभएसम्म सुनील पौडेल जस्ता भ्रष्टाचारीहरू जन्मिरहन्छ । सरकारी ओहोदामा बसेर अकुत सम्पत्ति कुम्ल्याउने र राज्यलाई नोक्सान पुयाउनेहरूमाथि अदालतको सजायमात्रै काफी हुँदैन, राजनीतिक नेतृत्वले नै त्यस्ता प्रवृत्तिलाई निरुत्साहित गर्नुपर्छ ।"
"कतारी राजा आज आउँदै, भ्रमण फलदायी हुने","काठमाडौं : कतारका अमिर (राजा) शेख तमिम बिन हमाद अल थानी दुईदिने भ्रमणका लागि मंगलबार नेपाल आउँदै छन्। राष्ट्रपति रामचन्द्र पौडेलको निमन्त्रणामा पहिलोपल्ट उनी नेपाल आउन लागेका हुन्। दुई विशेष विमानमा आउने कतारी राजाको टोलीमा केही मन्त्री र सरकारी उच्च अधिकारी रहने परराष्ट्र मन्त्रालयले जनाएको छ। उनको भ्रमण तयारीका लागि सरकारी तथा सुरक्षा अधिकारीहरूले ठूलो टोली सोमबारै काठमाडौं आइसकेको छ। परराष्ट्र मन्त्रालयका अनुसार अमिरले आएकै दिन राष्ट्रपति पौडेलसँग शीतल निवासमा भेटवार्ता गर्ने कार्यक्रम तय भएको छ । प्रधानमन्त्री पुष्पकमल दाहालसँग भने बुधबार द्विपक्षीय वार्ता गरी केही सम्झौता र समझदारीमा हस्ताक्षर हुने भएको छ। नेपाल र कतारबीच सन् १९७७ जनवरी २१ मा कूटनीतिक सम्बन्ध स्थापना भएको थियो। कतारसँगको कूटनीतिक सम्बन्ध स्थापना भएको २० वर्षपछि सन् १९९८ मा नेपालबाट तत्कालीन प्रधानमन्त्री गिरिजाप्रसाद कोइरालाले कतारको भ्रमण गरेका थिए। पछिल्लो पटक सन् २०१८ अक्टोबर ३० देखि नोभेम्बर २ सम्म तत्कालीन राष्ट्रपति विद्यादेवी भण्डारीले कतारको राजकीय भ्रमण गरेकी थिइन्। यसबीच, अरू उच्चस्तरको भ्रमण नेपालबाट भएको छ। नेपालीका लागि कतार रोजगारीको एक प्रमुख गन्तव्य हो। त्यसैकारण पनि अमिरको भ्रमणलाई निकै महŒवका साथ हेरिएको छ। सरकारी तथ्यांकअनुसार साढे ३ लाख नेपाली श्रमिक कतारमा कार्यरत छन्। नेपालका लागि कतार करिब दुई दशक यतादेखि वैदेशिक रोजगारीको प्रमुख गन्तव्यका रूपमा रहँदै आएको छ। यो भ्रमणले नेपाल र कतारबीच रणनीतिक विकास साझेदारका रूपमा विकास गर्न सहयोग पुग्ने विश्वास गरिएको छ। परराष्ट्र मन्त्रालय उच्च अधिकारीका अनुसार नेपालको पर्यटन, जलविद्युत् स्वास्थ्य, शिक्षा, खेलकुद, श्रम, संस्कृतिलगायतका क्षेत्रमा द्विपक्षीय समझदारी गर्ने गरी तयारी भइरहेको छ। स्वागतमा बिदा कतारका अमिर आउने भएपछि नेपाल सरकारले उनको सम्मानमा मंगलबार सार्वजनिक बिदा दिने भएको छ। सोमबार बसेको मन्त्रिपरिषद् बैठकले यसबारे निर्णय गरेको सञ्चारमन्त्री रेखा शर्माले जानकारी दिइन्। उनले भनिन्, विदेशी राष्ट्र प्रमुखको नेपाल भ्रमण हुँदा सार्वजनिक बिदा दिने यसअघिको अभ्यासअनुसार नै कतारका राजाको भ्रमणमा बिदा दिने निर्णय गरिएको हो। तीन एसियाली मुलुकको भ्रमणका लागि गत आइतबार दोहाबाट फिलिपिन्स उडेका कतारी अमिर बंगलादेश हुँदै नेपाल आउने भएका हुन् । उनी बुधबार बेलुका नै कतार फर्कने तालिका छ। विमानस्थल आधा घण्टा बन्द राजा अमिरको सवारीको समयमा काठमाडौंस्थित त्रिभुवन अन्तर्राष्ट्रिय विमानस्थल आधा घण्टा बन्द हुने भएको छ। मंगलबार दिउँसो साढे ४ देखि साँझ ५ बजेसम्मका लागि अन्य उडान स्थगित गरिएको छ। राजा निजी जहाजमा आउने भएकाले उनको जहाज राख्न पार्किङ बेसमेत खाली राखिने भएको छ। बुधबार राजा फिर्ता हुने समयमा सोही प्रक्रिया हुनेछ। यसअघि पनि राजकीय भ्रमणका सिलसिलामा अतिविशिष्ट पाहुनाको सम्मान र सुरक्षाका निमित्त भन्दै विमानस्थल बन्द गर्ने गरिन्थ्यो।"
कुबेलामा हिउँ परेकाले वीरेन्द्रतालमा हिउँपहिरो,"गोरखा : गोरखाको वीरेन्द्रतालमा ९ वर्षपछि ठूलो हिउँपहिरो झरेको छ। आइतबार बिहान पौने ९ बजे सो तालमा हिउँपहिरो खस्दा बूढीगण्डकीमा पानीको बहाव बढेको थियो। एक्कासि आएको बाढीले सामागाउँ र साम्दो जोड्ने खोलामाथिको काठेपुल बगाएको प्रहरी नायब उपरीक्षक रमेशकुमार श्रेष्ठले जानकारी दिए। घटना हुँदा ताल वरिपरि पर्यटकहरू भए पनि अप्रिय घटना भने नभएको उनले बताए। घटनालगत्तै स्थानीयवासी र मनास्लु पदमार्गमा रहेका विदेशी पर्यटकलाई यथा समयमा सचेत गराएर सुरक्षित राखिएको डीएसपी श्रेष्ठले बताए। यसअघि २०७२ साल चैत २६ गते बिहान ६ बजे गाउँभरि बाफले ढाकिने गरी हिउँपहिरो गएको थियो। विज्ञहरूका अनुसार कुबेलामा भएको हिमपातका कारण हिउँपहिरो गएको हो। पुस, माघमा पर्नुपर्ने हिउँ चैत, वैशाख लागेपछि परेकाले हिउँपहिरो झरेको मौसम तथा जलवायुविज्ञ ङमिन्द्र दाहालले जानकारी दिए। उनका अनुसार वीरेन्द्रताल हिमताल नभई हिमालमा रहेको ताल मात्र हो। डिसेम्बर, जनवरीमा पर्नुपर्ने हिउँ मार्च लागेपछि परेकाले वीरेन्द्रतालमा हिउँपहिरो गएको हो, दाहालले भने, त्यसैले यस घटनालाई स्वाभाविक पनि लिन सकिन्छ, अस्वाभाविक पनि लिन सकिन्छ। अस्वाभाविक यस अर्थमा, ग्लोबल वार्मिङको दुष्प्रभावले कुबेलामा हिउँ पर्यो। स्वाभाविक यस अर्थमा तापक्रम बढेर तल्लो भागको हिउँ पनि कमजोर, कमजोर भएर पग्लिने अवस्थामा पुगेका बेला माथिबाट ताजा हिउँको भार परेपछि जम्न सकेन र पहिरोका रूपमा झर्यो। हिउँपहिरो अत्यन्त बेगिलो र तेजिलो हुने उनले बताए। हिउँपहिरो पानीजस्तै बिजुली निस्कन सक्ने बेगमा झर्छ, दाहालले भने, निकै जोडले हिउँपहिरो खस्दा तालमा रहेको पानी विस्थापित भएर बाहिर निस्क्यो र यो अवस्था आयो। यस्तो घटना हिमालका मान्छेले नदेख्ने ठाउँमा पनि भइरहेको उनले बताए। वीरेन्द्रताल त गाउँबस्ती नजिकै भयो, मान्छेले देखे र प्रचार भयो, तर यस्ता घटना हिमालका अन्य क्षेत्र, जहाँ मान्छेले देखेका छैनन्, पनि भइरहेको छ, उनले भने। हिमपहिरोले बूढीगण्डकीमा आइतबार दिनभरिजसो बाढी चलिरह्यो। अपराह्नतिर पानीको बहाव विस्तारै कम हुन गई पर्यटक तथा स्थानीयवासी आवतजावत गर्न सक्ने भएको प्रहरीले जनाएको छ। हिमपहिरोको बेगले तालको पिँधदेखि नै खोतलेर पानी बगेकाले तालको भविष्य खतरामा पर्न सक्ने स्थानीयको अनुमान छ। पर्यटकमाझ चर्चित वीरेन्द्र ताल चुमनुब्री गाउँपालिका १ साबिक सामागाउँ गाविसमा वीरेन्द्रताल पर्दछ। सामागाउँबाट करिब आधा घण्टाको उकालो पदयात्रा गरेपछि पुगिने यो ताल समुन्द्री सतहबाट ३,६९१ मिटर उचाइमा पर्दछ। मनास्लु हिमालको फेदीमा, मनास्लु बेसक्याम्प जाने बाटोमा पर्ने यो ताल पर्यटकीय दृष्टिकोणले अत्यन्त चर्चित छ। २०३४ सालमा तत्कालीन राजा वीरेन्द्र सामागाउँको भ्रमणमा जाँदा स्थानीयवासीले सम्मानका खातिर यस ताललाई राजाको नाम दिएका हुन्। त्यसभन्दा अघि यसको नाम यमच्छो थियो।"
नेपालकतार सम्बन्धका आयाम,"कतारका राष्ट्रप्रमुखको भ्रमणबाट दुई देशबीचको सम्बन्ध थप उचाइ पुग्ने विश्वास गर्न सकिन्छ। राष्ट्रपति रामचन्द्र पौडेलको निमन्त्रणामा कतारका अमिर (राजा) शेख तमिम बिन हमाद अल थानीको नेपाल भ्रमण हुन लागेको छ। दुईदिने भ्रमणका लागि मंगलबार नेपाल आउँदै छन्। नेपाल सरकारले उनको सम्मानमा एक दिन सार्वजनिक बिदा दिने निर्णय गरेको छ। विदेशी राष्ट्र प्रमुखको नेपाल भ्रमण हुँदा सार्वजनिक बिदा दिने यसअघिको अभ्यासअनुसार मन्त्रिपरिषद् बैठकले सार्वजनिक बिदा दिने निर्णय गरेको हो। झण्डै साढे चार दशक पुरानो कूटनीतिक सम्बन्धलाई यस भ्रमणले थप उचाइमा पुयाउने विश्वास गरिएको छ। तीन दशकभन्दा लामो समयदेखि नेपालीहरूले श्रमको गन्तव्यका रूपमा कतारलाई रोज्दै आएका छन्। कतारले मुलुकका विभिन्न भूभागबाट कतार गएका नेपालीलाई रोजगारीको अवसर दिइरहेको छ। पछिल्लो आँकडाअनुसार झन्डै १७ लाख नेपालीले कतारमा रोजगारी एवं व्यवसायमूलक काम गरिरहेका छन्। यो तीन दशकको अवधिमा १७ लाख नेपालीको परिवार पनि कतारसँग कहीँ न कहीँ जोडिएको छ। सामान्य श्रमिकका रूपमा होऊन् वा परियोजना प्रबन्धकलगायतका अन्य काममा दक्षता हासिल गरी नेपालीहरू जापान, अस्ट्रेलिया, अमेरिका, युरोपेली मुलुकमा सीप, व्यावसायिक साम्राज्य विस्तार गर्न सफल भएका छन्। स्वदेशमा सबैभन्दा धेरै रेमिट्यान्स भिœयाउन योगदान दिएको मुलुक पनि हो, कतार। आगामी दिनमा कतारलाई श्रम गन्तव्य मात्र होइन प्रविधि हस्तान्तरण र नेपालमा उत्पादित वस्तुलाई कतारको चुल्होमा जल्ने पाक्ने वातावरण बनाउन ढिलो भइसकेको छ। क्लिन इनर्जी, हाइड्रोजन प्लान्ट र पर्यटकीय क्षेत्र कतारका रुचिको क्षेत्र हो। नेपालले यसतर्फ लगानीको वातारण बनाउनु जरुरी छ। आर्टिफिसियल इन्टेलिजेन्स (एआई)ले भविष्यमा धेरै कुराहरू विस्थापन गर्न सक्ला तर पर्यटकीय क्षेत्रलाई विस्थापन गर्न सक्दैन। साहसिक पर्यटनको लागि नेपाल विश्वकै उत्तम गन्तव्य स्थान हो। त्यसैले नेपाललाई राम्रो पर्यटकीय गन्तव्यका रूपमा पनि विकास गर्न सकिन्छ। कतार एयरवेज विश्वका उत्कृष्ट एयरलाइन्सभित्र पर्छ। २०२२ को विश्वकप आयोजना सफलतापूर्वक सम्पन्न गरेको कतार खेलकुदको क्षेत्रमा पनि अगाडि छ। खेलकुदमा पनि सहकार्य गर्न सकिन्छ। रासायनिक मल उत्पादन र निर्यातमा पनि कतार अग्रपंक्तिमा पर्छ। कतारसँग रासायनिक मल ल्याएर नेपालको कृषि उत्पादनमा सहयोग पुुयाउन सकिन्छ। दुई सरकारबीच जी टू जी सम्झौता भए नेपाली किसानले हरेक वर्ष झैं मल अभावको समस्या झेल्नु पर्दैनथ्यो। यसका लागि कानुनी जटिलता छन् भने त्यसको संशोधन गर्नु उपयुक्त हुन्छ। नेपालमा करिब साढे तीन लाख नेपालीहरू रहेको सरकारी अनुमान छ। कुनै बेला पाँच लाख नेपालीहरू कतारमा रहेको तथ्यांक छ। मध्यपूर्वको अति आकर्षणको केन्द्रका रूपमा खाडी मुलुक कतार रहेको छ। विगत पाँच वर्षयता नेपालमा सर्वाधिक रेमिट्यान्स पठाउने मुलुकमध्ये कतार अग्रस्थानमा रहेको छ। आजको मितिमा पनि कुल रेमिट्यान्समध्ये मध्यपूर्वी मुलुकबाट झन्डै ५३ प्रतिशत रेमिट्यान्स नेपाल भित्रिने गरेको तथ्यांक छ। कुल रेमिट्यान्समध्ये झन्डै ७ खर्ब मध्यपूर्वी मुलुकको योगदान छ। एआईले कतिपय रोजगारीलाई विस्थापित गरिरहेको बेला हामीले विश्व सुहाउँदो शिक्षा दिनु पर्ने जरुरी छ। कतारमा रहेको टेक्निकल इन्स्टिच्युटलाई नेपालमा आकर्षित गर्ने वा सम्बन्धन लिएर शिक्षा दिन सके नेपाली श्रमिकले विश्वबजारमा सहजै रोजगारी पाउने अवस्था रहन्छ। त्यो सँगसँगै हस्पिटालिटी क्षेत्रमा पनि सहकार्य गर्न सकिन्छ। सिभिल एभिएसनको जनशक्ति उत्पादनमा समेत सहकार्य गर्न सकिन्छ। सबै नेपालीको चाहना समृद्ध नेपाल नै हो। लगानी सम्मेलनको पूर्वसन्ध्यामा हुन लागेको यो भ्रमणले दीर्घकालीन रूपमा अर्थ राख्नेछ। राष्ट्रप्रमुखसमेत रहेका कतारका राजा शेख तमिम बिन हमाद अल थानीको पहिलो पटक नेपाल भ्रमण हुन लागेको हो। यो भ्रमणले मध्यपूर्वी क्षेत्रका अन्य मुलुकका राष्ट्र प्रमुखलाई पनि नेपाल भ्रमण गर्ने वातावरण बनाउनेछ। यो भ्रमणमा कतार र नेपालीबीच सहकार्य अभिवृद्धि गर्ने तथा विभिन्न क्षेत्रमा सम्झौेता र समझदारीमा हस्ताक्षर हुने अपेक्षा गरिएको छ। यो भ्रमणलाई नेपाल सरकारले दिएको महŒवले दुई देशबीचको सम्बन्ध थप उचाइ पुग्ने विश्वास गर्न सकिन्छ। नेपालकतारबीच रहिआएको मैत्रीपूर्ण सम्बन्धमा योगदान पुग्ने छ। शर्मा, कतारका उद्यमशील नेपाली हुन् ।"
चुनावमय बन्यो इलाम,"इलाम : जाडो निख्रिएर गर्मी छिप्पिँदै गर्दा सुन्दर पहाडी जिल्ला इलाम भने चुनावले तात्तिएको छ। उम्मेदवारहरू घरघर पुगेर सुन्दर र समृद्ध जिल्लाको सपना देखाउँदै मतदाता फकाउँदैछन्। क्षेत्र नम्बर २ को विकासका विभिन्न अवधारणा प्रस्तुत गर्दै मतदातालाई आफ्नो पक्षमा पार्ने होडबाजी चलेको छ। वैशाख १५ गते प्रतिनिधिसभा सदस्यका लागि हुने उपनिर्वाचनमा आफ्ना पार्टीका उम्मेदवारलाई जिताउन देशभरका अधिकांश नेता कार्यकर्ता यतिखेर इलाममा छन्। उनीहरू आश्वासनका पोका बाँड्दै राजनीतिक शक्ति प्रदर्शनमा उत्रिएका छन्। गत भदौ २६ गते नेकपा (एमाले) का उपाध्यक्ष तथा संविधानसभा अध्यक्ष सुवास नेम्वाङको निधनपछि निर्वाचन आयोगले उपनिर्वाचनको मिति तय गरेको हो। आयोगले मिति घोषणा गरेसँगै इलाममा चुनावी उत्सव सुरु भएको छ। उम्मेदवारहरूले अहिले मतदाताको घरदैलोमा पुग्ने क्रम तीव्र बनाएका छन्। दलका हेभिवेट नेताहरूको बाक्लो उपस्थितिले इलाममा चहलपहल निक्कै बढेको छ। उम्मेदवारहरू किसानका खेतबारीसम्म पुगेर आफ्ना वाचाहरू सुनाइरहेका छन्। सडक, शिक्षा स्वास्थ, खानेपानीलगायत भौतिक पूर्वाधारको अभावमा दशकौंदेखि उपेक्षित बनेको छ इलाम २। यहाँका जनताले राज्य संयन्त्रकै आँखा यस ठाउँको अभावमा पर्ने आशा गरिरहेका छन्। निर्वाचन नजिकिँदै गर्दा दलहरू ठूला सभा र कोणसभामा व्यस्त छन्। शीर्ष नेता नै भोट माग्न व्यस्त उपनिर्वाचनमा आफ्नो पार्टीको उम्मेदवार जिताउन नेकपा (एमाले)का अध्यक्ष केपी शर्मा ओलीले इलामको मंगलबारे आएर आमसभामा भाषणमात्रै गरेनन्, सबैसँग मत पनि मागे। स्वर्गीय सुुवास पुत्र सुहाङलाई मत मागेर नेता ओली फर्किएलगत्तै नेपाली कांग्रेसका महामन्त्री गगनकुमार थापा, अर्का महामन्त्री विश्वप्रकाश शर्मासहितको केन्द्रीय नेतृत्वको टोलीले इलाम सदरमुकाममा खुल्ला सभा गरेर डम्बर खड्कालाई मतदान गर्न आह्वान गरे। गृहमन्त्री रवि लामिछानेसहितको टोली आफ्नो दल रास्वपाका उम्मेदवार मिलन लिम्बूको लागि गाउँमै पुगेर भोट माग्न व्यस्त भएको दृश्य यत्रतत्र देखिन्छ। स्वतन्त्र उम्मेदवार डकेन्द्रसिंह थेगिङ नागरिकका माझ पहिचानको मुद्दा लिएर उत्रिएका छन्। दलबाट टिकट लिएर उम्मेदवार बनेका मात्र होइन, स्वतन्त्र उम्मेदवारी दिनेहरूको पनि दाबी आफूले चुनाव जित्ने नै छ। वाम किल्लाको उपमा पाएको इलाममा स्वर्गीय नेम्वाङ पुत्र सुहाङलाई नेकपा माओवादीले समेत साथ दिएको छ। अघिल्लो पटक एक्लै चुनाव लडेर निर्वाचन जितेको एमालेले यसपटक माओवादीको साथ पाएपछि सजिलै जित्ने सोझो आकलन गरेर बसेको छ। यस्तो छ अघिल्लो निर्वाचनको तथ्यांक निर्वाचन आयोगको तथ्यांकअनुसार गत निर्वाचनमा एमालेले समानुपातिकतर्फ २६ हजार ५ सय ६२ मत पाएको थियो। निर्वाचन जितेका स्वर्गीय सुवासले प्रत्यक्षतर्फ ३० हजार २० मत पाएका थिए। समानुपातिकमा ५ हजार १ सय ५३ मत पाएको माओवादीसमेत एमालेलाई नै मत दिन तयार भएको छ। गत निर्वाचनमा माओवादीले गठबन्धनका कारण कांग्रेसका उम्मेदवार डम्बर खड्कालाई मत दिएको थियो। चुनावी अभियानमा उम्मेदवारका अवधारणा इलाम क्षेत्र नं २ को उपनिर्वाचनका लागि नेकपा (एमाले)का उम्मेदवार सुहाङ नेम्बाङले चुनावी अभियानको क्रममा सुशासन, कृषि, पर्यटन, स्वास्थ्य, सडक, शिक्षा, उद्योग, खेलकुद, खानेपानी, सूचनासञ्चारलगायत विषयका एजेन्डा बनाएका छन्। उनी यसैमा केन्द्रित भएर मतदातासँग कुरा गरिरहेका छन्। उनले इलामेलीको इलम : सहरका हरेक डिपार्टमेन्टल स्टोरमा मेड इन् इलाम, खेलकुदतर्फ एक वडा एक खेलकुद मैदान, एक स्थानीय तह एक रंगशाला : खेलाडीको संरक्षण हाम्रो अभिभारा लगायतका नारा अघि सारेका छन्। उनी भन्छन् नागरिकको अवस्था र गुनासो बुझेको छु, त्यसलाई सम्बोधन गर्न लाग्नेछु। उनले आफ्ना स्वर्गीय पिता सुवास नेम्वाङका वाचा पूरा गर्ने बताउने गरेका छन्। नेम्बाङलाई नेकपा (माओवादी केन्द्र), नेपाल कम्युनिस्ट पार्टी र नेपाल परिवार दलले समेत समर्थन गरेका छन्। क्षेत्र नं २ को उपनिर्वाचनका लागि १२ दल र सात स्वतन्त्र उम्मेदवार चुनावी मैदानमा छन्। निर्माण व्यवसायीको छवि बनाएका नेपाली कांग्रेस इलामका सभापति डम्बरबहादुर खड्कालाई त्यस क्षेत्रका मतदाताले सुखदुःखमा सहयोग गर्ने दानी नेताको रूपमा सम्झन्छन्। सेवा गरिनै रहेको छु, त्यस क्षेत्रको प्रतिनिधि भएर अझ धेरै काम गर्न चुनावी मैदानमा उभिएको हुँ, खड्का भन्छन्, जनताको सुखदुःखमा साथमै छु। भुगोल बुझेको छु। समस्या सबै थाहा छ। मतदाताले मलाई नै जिताउँछन्। कृषि, पर्यटनको दृष्टिले निक्कै अघि रहेको इलाम २ का उम्मेदवारहरू कोही लिखित त कोही मौखिक रूपमा उक्त क्षेत्रको विकासको अवधारणा सुनाउँदै मतदाताको आँगनमा पुग्ने क्रममा छन्। कांग्रेसका उम्मेदवार खड्काले आफ्नो क्षेत्रको विकासका लागि ८ वटा अवधारणा अघिल्लो आइतबार सार्वजनिक गरेका छन्। उनले अभिभावक कृषि बैंक तथा बिमा, बाटोदेखि विकाससम्म, इलमी इलामेली शिक्षा, इलामेली उद्यमशीलता स्कुल र इलाम लगानी सम्मेलन २०८२ लाई मुद्दा बनाएका छन्। खड्काले भने, आठ (अ) र चियाको बजारीकरणमा काम गर्ने योजना बनाएको छु। उनले कृषि उपजको बजारीकरण र उचित मूल्यका लागि समेत काम गर्ने प्रतिबद्धता जनाएका छन्। कृषि अनुदान, कृषि तथा पशु बिमालाई किसानको उन्नतिमा लगाउने उनको अवधारणापत्रमा उल्लेख छ। खड्काले अघिल्लो निर्वाचनमा २९ हजार ९ सय ६ मत पाएका थिए। कांग्रेसका दह्रा आकांक्षी ठानिएका भेषराज आचार्य खड्कालाई सघाउन चुनावी मैदानमा उत्रिएपछि कांग्रेसमा उत्साह छाएको छ। आचार्य भन्छन्, यस पटक कांग्रेसको जित पक्का छ। कांग्रेसका जिल्ला सचिव पूर्ण गौतमले कांग्रेसमा यसपटक अभू्तपूर्व उत्साह रहेको बताए। गत निर्वाचनमा समानुपातिकतर्फ ५ सय ८६ मत प्राप्त गरेको नेकपा (एस)का उम्मेदवार जितबहादुर राईले पनि चुनावी अभियानलाई तीव्र बनाएका छन्। उनले इलाम क्षेत्र नं २ को भूगोल र समस्या बुझेको उम्मेदवार भएकाले यस पटक आफूले सबै उम्मेदवारलाई उछिन्ने दाबी गरे। नेकपा एसका वरिष्ठ नेता झलनाथ खनाल आफ्नो दलले यस पटक आश्चर्य पार्ने परिणम ल्याउने बताउँछन्। राष्ट्रिय स्वतन्त्र पार्टी (रास्वपा)का उम्मेदवार मिलन लिम्बू पनि चुनावी अभियानमा छन्। आफूले नागरिकको पक्षमा काम गर्ने उनले बताए। निर्वाचन अघिदेखि नै जनताको घरदैलोमा पुगेर सूक्ष्म विश्लेषण गरेको बताउने रास्वपाले यसपटक इलामबाट एक जना सांसद थपेर फर्कने दाबी गर्दै आएको छ। केन्द्रीय अध्यक्ष रवि लामिछाने नागरिकलाई मत परिवर्तन गर्न आग्रह गर्दै गाउँतिरै व्यस्त छन्। रास्वपासँग अहिले पुराना दलले त्यस क्षेत्रमा काम नगरेको एजेन्डा छ। पार्टीका अधिकांश नेताहरूले त्यही एजेन्डालाई प्रमुखताका साथ उठाइरहेका छन्। रास्वपाले गत निर्वाचनमा प्रत्यक्षतर्फ १ हजार ३ सय ८० मत पाएको थियो भने समानुपातिकमा ४ हजार ६ सय ८६ मत प्राप्त गरेको थियो। राष्ट्रिय प्रजातन्त्र पार्टीका लक्ष्मी गुरुङ पनि जनताको आवश्यकताअनुसार काम गर्ने योजना सुनाउँदै आफूले नै जित निकाल्ने दाबी गर्छन्। गत निर्वाचनमा राप्रपाले सो क्षेत्रबाट समानुपातिकमा १ हजार १ सय ९१ मत प्राप्त गरेको थियो भने राप्रपाको उम्मेदवारले ५ सय १० मत प्राप्त गरेका थिए। पहिचानवादी उम्मेदवारको रूपमा चर्चा कमाएका स्वतन्त्र उम्मेदवार डकेन्द्रसिंह थेगिमले पनि चुनावी अभियानलाई तीव्र बनाएका छन्। उनलाई पहिचानवादी मतदाता र धरानका मेयर हर्क साङपाङसहितको साथ छ। इलाम२ मा अर्जुनकुमार शाही (स्वतन्त्र), गणेशबहादुर चौहान (राष्ट्रिय प्रजातन्त्र पार्टी नेपाल), जयवन्तविक्रम शाह (राष्ट्रिय मुक्ति आन्दोलन नेपाल), डाकप्रसाद गौतम (स्वतन्त्र), दिनेश बोहोरा (स्वतन्त्र), धनराज मगर (नेसनल रिपब्लिक नेपाल), प्रेमकुमार थाम्सुहाङ (जनमत पार्टी), मनीबहादुर लिम्बू (मंगोल नेसनल अर्गनाइजेसन), मनोज निरौला (स्वतन्त्र), योगेन्द्र गुरुङ (स्वतन्त्र), राज बस्याल (स्वतन्त्र), रेशमबहादुर सुनार (नेपाल जनता दल), श्यामबहादुर दर्जी (नेपाल मजदुर किसान पार्टी) सहित १९ जना चुनावी मैदानमा छन्। स्थानीय तहमा को बलियो ? गत स्थानीय निर्वाचनमा इलाम २ मा कांग्रेस र एमालेकै मत भारी देखिएको थियो। निर्वाचन आयोगको तथ्यांकलाई जोड्दा गत स्थानीय तह निर्वाचनमा कांग्रेसले बढी मत प्राप्त गरेको थियो। निर्वाचन क्षेत्रभित्र पर्ने स्थानीय तहको मत जोड्दा कांग्रेससँग ३५ हजार ४ सय ६१ मत छ। स्थानीय तह निर्वाचनमा कांग्रेसले ६ हजार ६ सय ५० मतसहित चुलाचुली गाउँपालिका अध्यक्ष जितेको थियो। इलाम क्षेत्र नं २ मै पर्ने इलाम नगरपालिकाको प्रमुख र उपप्रमुख पदमा पनि कांग्रेसले बाजी मारेको थियो। नगरपालिकाको ११ वडामध्ये ९ वटा वडामा कांग्रेसले पकड जमाएको छ। कांग्रेस १ हजार १ सय ८१ मतसहित वडा नं १ मा विजयी भएको थियो। त्यसैगरी, ९ सय ७८ मतसहित वडा नम्बर ४ मा विजयी हुँदा १ हजार ४ सय १८ मतसहित ५ नम्बर वडा, १ हजार २ सय २७ मतसहित ६ नम्बर वडा, ९ सय ६२ मतसहित ७ नम्बर वडा, ९ सय १३ मतसहित ८ नम्बर वडा, १ हजार ५ सय ११ मतसहित ९ नम्बर वडा र १ हजार २ मतसहित १२ नम्बर वडा जितेको निर्वाचन आयोगको तथ्यांकमा उल्लेख छ। यस्तै, माई नगरपालिकाको ६ नम्बर वडामा ८ सय ५८ मत प्राप्त गरी कांग्रेसका उम्मेदवारले विजय हासिल गरेका थिए। त्यसैगरी, इलाम क्षेत्र नं २ मा पर्ने स्थानीय तहमध्ये नेकपा एमालले देउमाई नगरपालिका, मांसेबुङ गाउँपालिका, फाकफोकथुम गाउँपालिका जितेको थियो। निर्वाचन क्षेत्रअन्तर्गतको तीनमध्ये दुई वडा एमालेले हात पारेको थियो। यता इलाम नगरपालिकाको ११ वटा वडामध्ये ३ वटा वडामा मात्रै एमालेले जितेको थियो। देउमाई नगरपालिकामा एमालेले ८ हजार ६ सय ९५ मतसहित नगरप्रमुख जितेको निर्वाचन आयोगको तथ्यांकले देखाउँछ। एमालेले मांसेबुङ गाउँपालिकामा ३ हजार ८ सय १८ र फाकफोकथुममा ५ हजार ३ सय २२ मतसहित गाउँपालिका अध्यक्ष जितेको आयोगले आफ्नो तथ्यांकमा उल्लेख गरेको छ। माई नगरपालिकाको तीन वडामध्ये एमालेले वडा नं ७ मा ९ सय ५० र वडा नं ८ मा ८ सय ४८ मतसहित वडाध्यक्ष जितेको थियो। यता, इलाम नगरपालिकाको ११ वडामध्ये वडा नं २ मा ७ सय २४, वडा न ३ मा ८ सय र ११ नम्बर वडामा १ हजार १७ मतसहित वडाध्यक्ष जितेको थियो। निर्वाचन आयोगको तथ्यांक हेर्दा इलाम क्षेत्र नं २ मा पर्ने स्थानीय तहको परिणामअनुसार एमालेसँग ३३ हजार ६ सय ६३ मत छ। जवकि स्व नेम्वाङले गत संघीय निर्वाचनमा ३० हजार २० मत प्राप्त गरेका थिए। सबै दलका आफ्नै एजेन्डा वैशाख १५ गते हुने उपनिर्वाचनमा मतदान गर्ने मतदाताको संख्या १ लाख १५ हजार ८ सय ८९ जना रहेको छ। उपनिर्वाचनलाई दलहरूले प्रतिष्ठाको विषय मात्र बनाएका छैनन्, जनमत परीक्षणको अवसरको रूपमा उपयोग गर्ने तयारी गरेका छन्। २०५६ सालदेखि इलाम क्षेत्र नं २ बाट लगातार एमालेका सुवास नेम्वाङले चुनाव जित्दै आएका थिए। एमालेलाई आफ्नो साख जोगाउनुपर्ने बाध्यता छ। एमालेका अध्यक्ष केपी शर्मा ओलीले सुहाङलाई नजिताए इलाम विकासका दृष्टिले पछि पर्ने बताएर फर्केका छन्। ओलीले नेकपा एमालेका उम्मेदवार सुहाङ नेम्वाङलाई विजयी गराउन आह्वान गर्दै त्यस क्षेत्रको विकासको जिम्मा आफूले लिनेसमेत बताए। उनले प्रतिस्पर्धी दलहरूलाई चुनावी अभियानमा खर्च गरेर बालुवामा पानी नहाल्नसमेत आग्रह गरे। उनले सुहाङ हारे इलामलाई घाटा हुनेसमेत चेतावनी दिए। उनले भने, यहाँको विकासको जिम्मा म लिन्छु। सुहाङ कमाउन चुनावी मैदानमा नआएको ओलीले प्रष्ट्याए । उनले भने, सुहाङले बहस गर्दै कमाउँछन्। पैसा कमाउन यहाँ उकालो ओरालो हिँडेको हैन, देश बनाउन हिँडेको युवा हो। उनले परस्परमा घृणा फैलाउने काम नगर्नसमेत आग्रह गरे। उनले भने, अरूको धर्म, आस्थाप्रति घृण नफैलाऊ, सम्मान गरांै। ओलीले फाल्गुनानन्दलाई राष्ट्रिय विभूति एमालेले बनाएको तर अहिले केही मानिसले एमाले फाल्गुनानन्द विरोधी भनेर भ्रम फैलाउन लागेको बताए। उनले भने, हामी फाल्गुनानन्द राईलाई राष्ट्रिय विभूति बनाउने अनि अहिले एमालेलाई नै फाल्गुनानन्द विरोधी भन्ने ? नेता ओलीले माङ्सेबुङमा गएर यसअघि गरेको भाषण सम्झँदै भने, हामीले जे जे भनेका थियौं त्यो पूरा गर्न हामी अहिले पनि लागिरहेका छौं। उनले नेकपा एमालेको नेतृत्व र संयोजनमा संविधान बनेको र सो संविधानमा विभिन्न भाषा संस्कृतिका कुरा संविधानमा आफूहरूले लेखेको दाबी गरे। उनले भने हामीले संघीयताको कुरा संविधानमा लेख्यांै, भाषा संस्कृति र पहिचानको कुरा लेख्यौं अहिले त्यही संविधान पढेर हामीले लेखेको कुरा अहिले हामीलाई सुनाउने ? एमाले इलामका अध्यक्ष महेश बस्नेतले नयाँ शक्ति वा उम्मेदवारहरूबाट आफूहरूलाई कुनै किसिमको असहज र चुनौती नरहेको बताए। उनले भने, हाम्रो सैद्धान्तिक मत सुरक्षित छ। गत निर्वाचनमा गठबन्धनविरुद्ध एक्लै प्रतिस्पर्धा गरेर जितेको यस क्षेत्रमा एमालेलाई यसपटक माओवादीलगायत दलको साथ रहेको उनले बताए। माओवादीसँग गठबन्धन गर्दासमेत गत निर्वाचनमा १ सय १४ मतको झिनो अन्तरले पराजित भएको कांग्रेस यसपटक बदला लिने रणनीतिका साथ चुनावमा होमिएको छ। कांग्रेस महामन्त्री गगन थापा, विश्वप्रकाश शर्मा, डा शेखर कोइराला, शशांक कोइरालासहितका नेता चुनावी क्षेत्रमा उतारेको कांग्रेसले एक्लै चुनाव जितेर इतिहास रच्ने र वाम विरासत तोड्ने गरी काम गर्ने पार्टीका कार्यवाहक सभापति खगेन्द्र देवान दाबी गर्छन्। महामन्त्री थापा र शर्मा पनि यसपटक इलामे जनताको खास प्रतिनिधि खड्कालाई जिताउन आह्वान गरेर फर्किसकेका छन्। थापाले कांग्रेस उम्मेदबार डम्बर खड्का इलामको समस्या बोकेर संसद् छिर्ने वास्तविक प्रतिनिधि हुने बताए। उनले कांग्रेसको तर्फबाट उठेका खड्काको जिम्मा आफूले लिने बताए। उनले भने, इलामको विकासका लागि जिम्मा लिने खालको उम्मेदवार इलामे जनतालाई चाहिएकाले तपाईंको प्रतिनिधित्व गर्ने खास मान्छे डम्बर खड्का हुन्। इलामको यो चुनाव गठबन्धनको राजनीतिसँग जोडिएको भन्दै नयाँ सन्देशका लागि खड्कालाई जिताउनुपर्ने बताए। उनले यो चुनाव उत्तेजनाको राजनीतिसँग जोडिएकाले सजग रहन आग्रह गरे। सहिष्णु पहिचान यात्रासँग जोडिएको निर्वाचन भएको भन्दै खड्कालाई मतदान गर्न थापाले सबै मतदातालाई आह्वान गरे। अर्का महामन्त्री विश्वप्रकाश शर्माले परिवर्तन, पहिचान र प्रगति इलाममा कांग्रेसको मुद्दा भएकोे बताए। शर्माले कांग्रेसले सबैको पहिचान रक्षाका लागि लडिरहेको दाबी गरे। पहिचानको विषयमा कांग्रेस विनम्रताका साथ सुनेर समाधानको पक्षमा रहेको शर्माले बताए। उनले भने, पहिचानको पक्षमा कांग्रेसलाई भरोसा गर्न आग्रह गर्दछु। उनले अघिल्लो निर्वाचनको वाचा सम्झिएर कांग्रेसको उम्मेदवारलाई मतदान गर्न माओवादीलाई आग्रह गरे। इलाममा विद्युतीकरण, सडकलगायतका क्षेत्रमा भएको विकासमा कांग्रेसले योगदान गरेको उनले सविस्तार सुनाए। कांग्रेस नेतृ कुसुम दाहाल यस निर्वाचनमा कांग्रेस एक ढिक्का भएर चुनावी मैदानमा रहेकाले कांग्रेसले बाजी मार्नेमा विश्वस्त छिन्। उनी भन्छिन्, कांग्रेसमा हिजोको असमझदारी सकिएको छ, आज एक ढिक्का भएको कांग्रेसको अनुभव आम कार्यकर्ताले गरिरहेका छन्। कांग्रेसका प्रभावशाली नेता भेषराज आचार्यको त्याग र सक्रियताको कारण कांग्रेसले विजय हासिल गर्ने माहौल बनेको दहालको भनाइ छ। परम्परागत दलहरूले काम गर्न नसकेको आरोप लगाउँदै राजनीतिमा परिवर्तन जरुरी छ भनेर आफूलाई वैकल्पिक शक्तिका रूपमा स्थापित गर्ने प्रयास गरेको राष्ट्रिय स्वतन्त्र पार्टी (रास्वपा)का लागि पनि यो उपनिर्वाचन महŒवपूर्ण छ। माओवादीबाट आएका मिलन लिम्बूलाई पार्टीले उम्मेदवार बनाएको छ। गत वर्ष चितवन र तनहुँमा भएका दुई उपनिर्वाचन जितेको राष्ट्रिय स्वतन्त्र पार्टीले पूर्वबाट पनि खाता खोल्दै परम्परागत दलहरूलाई चुनौती मात्र दिन चाहेको छैन, वैकल्पिक शक्ति आफू नै हो भन्ने प्रमाणित गर्न खोजेको छ। आफ्नो उम्मेदबार मिलन लिम्बूसँगै गाउँ छिरेका राष्ट्रिय स्वतन्त्र पार्टी (रास्वपा)का सभापति एवं उपप्रधान तथा गृहमन्त्री रवि लामिछानेले आफू पार्टीको उम्मेदवार जिताउन मात्रै इलाम नआएको बताए। उनले इलाम र आम इलामेली नागरिकलाई जिताउन आफू चुनावी घरदैलोमा आएको जनाए। पहिचान पक्षधरहरू पनि उपनिर्वाचनमार्फत आफ्नो मागलाई वैधता दिलाउन लागि परेका छन्। कतिपयले यो निर्वाचनलाई पहिचानको पक्षमा भएको जनमत संग्रहको रूपमा अथ्र्याउने गरेका छन्। कोशी प्रदेशको नामकरणमा असन्तुष्टि जनाउँदै आन्दोलनमा होमिएका डकेन्द्रसिंह थेगिम पहिचान पक्षधरका तर्फबाट स्वतन्त्र उम्मेदवार छन्। थेगिमको चुनावी सभाहरूमा मास तताउँदै हिँडेका धरान उपमहानगरपालिका प्रमुख हर्क साङपाङ देशभरिबाट स्वतन्त्र उम्मेदबारले जित्नुपर्ने बताउँदै आएका छन्। इलामचोक बजारमै आमसभा गरेर उनले देशमा जनताका लागि काम गर्ने सच्चा पार्टी नभएको भन्दै श्रम नगर्नेहरू कम्युनिस्ट हुनै नसक्ने दाबी गरे।"
इलाम २ मा पहिचानको परीक्षा,"माङ्सेबुङ (इलाम) : डकेन्द्रसिंह थेगिमको मनमा पहिचानको मुद्दा तुहिने हो कि भन्ने चिन्ता छ। त्यहि भएर ६८ वर्षको उमेरमा पनि उनी प्रतिनिधि सभाअन्तर्गत इलाम  २ उपनिर्वाचनमा पहिचानवादी स्वतन्त्र उम्मेद्वारको रुपमा उभिएका छन्। प्रतिस्पर्धी १९ उम्मेद्वारमध्ये थेगिङ जेठा उम्मेदवार हुन्। उनी भन्छन् पहिचान र विकासको एजेण्डालाई सँगै लैजाने योजनामा छ। मतदानको दिन आउन पाँच दिन मात्रै बाँकी रहदा थेगिङ किरात धर्मगुरु आत्मानन्द लिङ्देनलाई दर्शन गरेर फर्कँदै थिए। ढोकाबाट निस्कदै गर्दा उनले भने, सबै वडामा त पुग्न सकिएन तर रिपोर्टिङ राम्रो आएको छ। मुढा चुनाव चिन्ह लिएर ४१ घटक पहिचान पक्षधरको समर्थनमा उम्मेदवार बनेका उनलाई नेसपा अध्यक्ष एवम् पूर्वप्रधानमन्त्री डा बाबुराम भट्टराई, धरान उपमहानगरका प्रमुख हर्क साम्पाङसहित पहिचान पक्षधरको साथ छ। कोशी प्रदेश हटाएर पहिचान झल्कने नाम राख्नुपर्ने एजेण्डासहित मतदाताको घरघरमा पुगिरहेका छन्। नेपाली कांग्रेस, एमाले, माओवादीका युवा कार्यकर्ता उनको पहिचानको मुद्दाको पछि कम्मर कसेर लागेका छन्। अधिकाशंले थुगिङको उम्मेद्वारीलाई पहिचानको परीक्षणका रुपमा हेरेका छन्। थेगिम भन्छन् पहिचान, अधिकार सुशासन दीगो शान्ति र समृद्धि तथा विकास छ। पहिचानको विषय अहिले उठेको छ यो पार्टीले स्थापित गर्न सक्दैन। किनभने पहिचान शब्दको अर्थ पार्टीले बुझेन। पार्टीले नबुझेपनि यस पटक पार्टीका कार्यकर्ताले बुझेर पहिचानको पक्षमा मतदान गर्ने कुरामा थेगिम आशावादी देखिन्छन्। थेगिमको आक्रामक उपस्थितिको कारण दलहरुलाई भने आफ्ना कार्यकर्ता जोगाउन धौधौ परेको माङ्सेबुङ गाउँपालिका १ को मनमाया लिम्बु बताइन्। थेगिमको पक्षमा दल नभनी युवाहरु लागेका छन्, हामी पनि मत बदल्ने विचारमा छौँ। अन्नपूर्णसँग कुरा गर्दै उनले भनिन् सबै जातजातिले समान रूपमा मौलाउन पाउनुपर्छ। सबैको सभ्यता संस्कृतिको उत्थान र संरक्षण राज्यले गर्नुपर्छ। तर, यहाँ एक जात र एकल सम्प्रदायको मात्र हो जस्तो गरियो। एउटा जातिले आफ्नो पहिचानको कुरा उठाउँदा अर्काको पहिचान र अस्तित्वमाथी दखल पुग्नु नहुने कुरामा थेगिम सचेत छन्। उनी भन्छन् यहाँको आदिवासीहरूको पहिचान खोज्दा अन्य जातिको पहिचान तथा खस आर्यको पहिचान खोज्दा अन्य आदिवासीको पहिचान मेटिनु हुँदैन। ०८४ को निर्वाचनमा आधा सांसद पहिचान पक्षधर पुर्याउने थेगिमको दावी छ। अब पहिचानको मुद्दा नबोक्ने उम्मेदवार गाउँ नै छिर्न नसक्ने उनी बताउँछन्। पहिले विकासका कुरा गर्ने मतदाता अहिले पहिचान,अधिकार र विकासको एजेण्डा खोज्न थालेको उनको भनाई छ। लामो समय नेकपा एमालेको कार्यकर्ताको रुपमा काम गरेका थेगिम एमालेबाट अलगिएर स्वतन्त्र उम्मेद्वारी दिएका हुन्। उनले भने,कम्युनिष्ट राजनीतिले समानताको कुरा उठाउँछ, समाजको सबै सभ्यता र संरचनालाई मुलधारमा ल्याउँछ भन्ने मेरो विश्वास थियो। तर, मेरो अपेक्षा विपरित एमाले र कम्युनिष्ट राजनीति रहेछ। सिद्धान्त र दर्शन हैन व्यक्तिवाद हाबी भयो र कम्युनिष्ट राजनीतिले सबै शोषित उत्पीडित आदिवासी दलित मधेशीहरूको मुक्ति सम्भव छैन भनेपछि मैले एमाले छाडेको हो। जबरजस्त रुपमा पहिचानको मुद्दा उठेपछि नेपाली कांग्रेस,नेकपा एमाले,रास्वपा लगायतका दलले आफूपनि पहिचानवादी भएको दावी पेश गर्न थालेका छन्। नेकपा एमालेका अध्यक्ष केपी शर्मा ओली, नेपाली कांग्रेसका महामन्त्री विश्वप्रकाश शर्मा, रास्वपाका केन्द्रिय सभापति रवि लामिछाने सहितले पहिचानको पक्षमा आफूले काम गरेको स्पष्ट पारेका छन्। तर,कोशी प्रदेशनै खारेज गर्नुपर्छ भनेर सडकमा आएको समुदाय दलहरुको भनाईप्रति उनीहरु सहमत छैनन्।"
निजी क्षेत्रलाई विश्वासमा लिएर विकासको नयाँ मोडेल बनाऔं : प्रधानमन्त्री,"काठमाडौं : प्रधानमन्त्री पुष्पकमल दाहाल प्रचण्डले निजी क्षेत्रलाई विश्वासमा लिएर विकासको नयाँ मोडेल बनाउनुपर्ने बताएका छन्। नयाँ बानेश्वरस्थित लगानी बोर्डको कार्यालयमा आज बसेको बैठकलाई सम्बोधन गर्दै प्रधानमन्त्री प्रचण्डले निजी क्षेत्रलाई विश्वासमा नलिएसम्म विकास हुन नसक्ने बताएका हुन्। निजी क्षेत्रलाई विश्वासमा लिएर विकासको नयाँ मोडेल तयार पार्नुछ, प्रधानमन्त्री प्रचण्डले भने, निजी क्षेत्रलाई विश्वासमा नलिएसम्म विकास हुँदैन, त्यसैले निजी क्षेत्रलाई कन्ट्रोल होइन, सहजीकरण गरौँ । उनले निजी क्षेत्रलाई विश्वासमा लिएर देशमा लगानीमैत्री वातावरण छ भनेर सन्देश प्रवाह गरेको बताए। प्रचण्डले विकास र समृद्धिका लागि निजी क्षेत्रलाई नियन्त्रण गर्ने नभइ सहजीकरण गर्नुपर्ने बताए । लगानी सम्मेलनलाई सफल तुल्याउनका लागि सबैले सकारात्मक भावमा काम गर्नुपर्ने बताउँदै प्रधानमन्त्री प्रचण्डले लगानी सम्मेलनमा इच्छा सूची प्रस्तुत गर्नेभन्दा पनि ठोस र व्यवहारिक परियोजना प्रस्तुत गर्नुपर्ने बताए । लगानी सम्मेलनमा विस लिष्ट होइन ठोस र व्यवहारिक परियोजना प्रस्तुत गरौँ, प्रधानमन्त्री प्रचण्डले भने, सम्मेलनअघि ऐन संशोधन गरेका छौँ, त्यसले लगानी बढाउन मद्दत गर्नेछ, त्यसैले पनि ठोस र व्यवहारिक योजनाहरू दिनुपर्छ, नयाँ सन्देश दिनेगरी सम्मेलन गरौँ । विकास परियोजनाको कामलाई सरलीकृत गर्नुपर्ने बताउँदै प्रधानमन्त्री प्रचण्डले केही राम्रो गर्न खोज्दा अठ्यारा आए पनि त्यस्ता परिस्थितिलाई राजनीतिक नेतृत्वले तोड्न सक्नुपर्ने बताए । उनले विकासलाई प्रोत्साहन गर्ने नीति लिँदा मात्र जनताको चाहनालाई सम्बोधन गर्न सकिने भएकाले त्यसतर्फ लाग्न निर्देशन दिए। नेपालमा स्टिल उद्योगलाई प्राथमिकता दिनुपर्ने बताउँदै प्रधानमन्त्री प्रचण्डले त्यस्ता उद्योग स्थापनका लागि गम्भीर भएर काम गर्नुपर्नेमा जोड दिए ।"
"लागुऔषध नियन्त्रणमा सशस्त्रको डग स्निफिङ, झापामा ११ जना समातिए","झापा : पूर्वी जिल्ला झापा प्रतिबन्धित लागुऔषध ओसारपसार गर्ने मुख्य ट्रान्जिट बनेको छ । भारतको पश्चिम बंगाल र विहारसँग खुला सीमा जोडिएको झापामा लागुऔषध ओसारपसारको अवस्था भयावह छ । जिल्लाको मुख्य दुई नाका काँकडभिट्टा र भद्रपुरसहित अन्य चोर नाकाहरूबाट लागुऔषध (ब्राउन सुगर) भित्रिरहेको र यहाँका सुरक्षाकर्मीहरूले दिनैपिच्छे उनीहरूलाई पक्राउ गरिरहेको छ। तर,पनि ब्राउन सुगर भित्रिने क्रम अझै रोकिएको छैन । कारोबारी आफै वा प्रयोगकर्ताहरूलाई नै प्रयोग गरी ब्राउन सुगर भित्राइरहेको पाइएको छ । लागुऔषधको अवस्था जिल्लामा भयावह देखिएसँगै सशस्त्र प्रहरीले यसको रोकथाम तथा न्यूनीकरणका लागि जिल्लामा कुकुर (डग) स्निफिङसहितको अभियान सुरु गरेको छ । सशस्त्र प्रहरी बल नेपालले जिल्लामा लागुऔषधको लागि तालिम प्राप्त ल्यावरोडर जोजो नामको कुकुर र विस्फोटक पदार्थको लागि जुलिएट नामको कुकुर स्थायी रुपमा पठाइसकेको सशस्त्र प्रहरी बल नेपाल २ नम्बर गण झापाका एसपी कवीन्द्र राईले जानकारी दिए । गत असोज २६ गते झापा ल्याइएको जोजो र जुलिएट कुकुरका लागि चारजना तालिम प्राप्त सशस्त्र प्रहरी खटाइएको छ । दुवै कुकुरलाई सशस्त्र प्रहरी बल नेपाल प्रस्तावित गुल्म काँकडभिट्टामा राखिएको छ । लागु औषध र विस्फोट पदार्थ नियन्त्रणका लागि दैनिक रुपमा काँकडभिट्टा नाकामा डग स्निफिङ गरिरहेको एसपी राईले बताए । सशस्त्रले विशेष गरी लागुऔषध नियन्त्रण तथा रोकथामका लागि काँकडभिट्टा बाहेक भद्रपुरसहित अन्य नाकाहरू पनि छड्के डग स्निफिङ गरिरहेको उनको भनाइ छ । सशस्त्रको जोजो नामको कुकुरले सोमबार साँझ ६ बजे मेचीनगर६ स्थित मेची पुलमा धादिङ खन्याबास गाउँपालिका५ निवासी २० वर्षीय विनोद तामाङलाई ४३१५ ग्राम ब्राउन सुगरसहित पक्राउ गर्न सहयोग गरेको छ । भारतको पानीटंकी नाकाबाट नेपालतर्फ आउँदै गरेका तामाङले कन्डमभित्र ब्राउन सुगर हाली शरीरभित्र लुकाएर लैजान खोजेका थिए । सोही बेला जोजो नामको कुकुर उनको शरीर सुँघेर ब्राउन सुगर निकालेको सशस्त्र प्रहरी बल नेपाल २ नम्बर गण झापाका प्रवक्ता तथा डीएसपी दिनेश कुटवालले जानकारी दिए । पक्राउ परेका उनलाई आवश्यक कारबाहीका लागि इलाका प्रहरी कार्यालय काँकडभिट्टा बुझाइसकेको उनले बताए । त्यस्तै सशस्त्रले कुकुरको सहयोगमा गत पुस ६ गते जुत्ता भित्र ब्राउन सुगर ल्याउने जिल्ला लमजुङ सुन्दरनगर नगरपालिका९ निवासी २९ वर्षीय दीपक गैरेलाई पक्राउ गरेको थियो । गैरेलाई मेचीनगर६ मेची पुलस्थित सीमा नाकाबाट १९६३० ग्राम ब्राउन सुगरसहित पक्राउ गरिएको थियो । जुत्ताभित्र लुकाएर ल्याएको ब्राउन सुगर कुकुरले सुँघेर पत्ता लगाएपछि उनी पक्राउ परेका थिए । हालसम्म तालिम प्राप्त कुकुरले १०५०५ ग्राम ब्राउन सुगरसहित ११ जनालाई पक्राउ गरी कानुनी दायरामा ल्याइसकेको सशस्त्रका एसपी राईले बताए । सशस्त्रले सीमा सुरक्षासँगै अहिले लागुऔषध भित्राउनेमाथि विशेष निगरानी बढाएको छ,उनले भने,लागुऔषधको अवस्था जिल्लामा भयावह छ,सशस्त्रले काँकडभिट्टा, भद्रपुरसहित अन्य नाकाहरूबाट पनि लागुऔषध बरामद गरिरहेको छ । लागुऔषध नियन्त्रणका लागि नेपाल प्रहरीसहित भारतीय एसएसबीसँग पनि सहकार्य गरिरहेको उनको भनाइ छ । यता नेपाल प्रहरीले पनि जिल्लाका विभिन्न स्थानबाट दिनहुँ जसो लागुऔषध प्रयोगकर्ता र कारोबारीलाई पक्राउ गरिरहेको जनाइएको छ ।"
कम्युनिस्ट एकता ? तत्काल असम्भव,"काठमाडौं : एमाले र माओवादी कार्यकर्ताहरू पार्टी पुनः एकीकरणको पैरवी गर्छन्। नेताहरूको सोमबारको मन्तव्यले उनीहरूलाई निरास बनाएको छ। एमाले अध्यक्ष केपी शर्मा ओली र माओवादी अध्यक्ष पुष्पकमल दाहाल दुवैले यसको सम्भावनालाई इन्कार गरिदिए। सत्ता समीकरण गरेर अघि बढेका दुवै नेताले कम्युनिस्ट पार्टी ७५ वर्ष पूरा भएको अवसरमा ललितपुरस्थित गोदावरीको सन्राइज हलमा आयोजित हीरक महोत्सव पार्टी नै एकीकरण गरेर अघि बढ्न हतार नगर्ने बताए। २०७५ जेठ ३ मा एमाले र माओवादी केन्द्र एकीकृत भएर नेकपा बनेको थियो। तरत्यो लामो समय टिकेन। २०७७ फागुन २३ को सर्वोच्च अदालतको फैसलाले नेकपा भंग गरेर एमाले र माओवादी केन्द्र ब्युँत्याइदिएको थियो। त्यसपछि २०७८ भदौ २ (पार्टी दर्ता भदौ ९) मा एमाले पनि विभाजन भएर माधवकुमार नेपालको नेतृत्वमा एकीकृत समाजवादी बनेको थियो। एकीकरण नटिकेर दुई पार्टी तीनवटा बनेका थिए। एमाले अध्यक्ष ओलीले अहिले नै एकीकरण गरेर सबै देशभरिका कम्युनिस्टहरू मिल्ने सम्भावना नरहेका बताए। उनले भने, अहिले हामी विभाजनको बाटोबाट माथि उठेका छौं, अघि प्रचण्डजीले भनेजस्तै हामी पार्टी एकीकरण गरिहालौं, पार्टी एकता भइहाल्छ भन्ने कुरा त्यो व्यक्तिगत आकांक्षामात्रै हुनसक्छ। त्यसैले अहिले सहकार्यको माध्यमबाट निकट हुँदै जान्छौं। त्यसपछि मात्रै एकताको बिन्दुमा पुग्न सक्छौं। तर, अहिले नै एकीकरण गरौं सबै देशभरिका मिलौं भन्ने हो भने फुटेका किन थियौं ? के भएर फुटेका थियौं भन्ने प्रश्न उठ्छ। अहिले सहकार्यका लागि सहमतिबाट जाऔं। प्रधानमन्त्री एवं माओवादी अध्यक्ष दाहालले पनि यसपटक कम्युनिस्ट शक्तिबीच एकता गर्न हतार नगर्ने बताए। उनले विगतमा हौसिँदा र हतार गर्दा एकता नटिकेको बताए। हामी अहिले पहिलाको जस्तो हतारमा, हौसिएर कम्युनिस्ट एकता भन्ने पक्षमा छैनौं। हामी त्यो बेलामा अलि बढी हौसिइएछ कि, समयभन्दा अगाडि नै दौडिइएछ कि भन्ने हेक्का राख्नुपर्ने ठान्छु मैले, उनले भने। दाहालले सहकार्यलाई अगाडि बढाउँदै लैजाँदा एकताको आधारभूमि आफैं तयार हुने बताए। त्यसो हुँदै गयो भने राजनीतिक दलहरूको बीचमा, कम्युनिस्टहरूको बीचमा स्वतः नै आधारभूमि तयार हुन्छ, एकताको, समझदारीको। त्यो ढंगबाट जानु ठीक हुन्छ, अध्यक्ष दाहालले भने। अर्को कम्युनिस्ट पार्टी नेकपा एकीकृतका अध्यक्ष माधवकुमार नेपाल भने यो समारोहमा गएनन्। उता एमालेकी पूर्वउपाध्यक्षसमेत रहेकी पूर्वराष्ट्रपति विद्यादेवी भण्डारीले नेपालका कम्युनिस्ट पार्टीहरू पटकपटक विभाजन हुनुको कारण खोज्नुपर्ने बताएकी छन्। नेपाली कम्युनिस्ट आन्दोलनमा पटकपटक देखिने गरेको फुट र विभाजन र साँच्चै सिद्धान्त, विचार र राजनीतिक कारणले भएको हो कि पदीय आकांक्षा, अवसरवाद र भड्काव हाबी हुँदा भएको हो भन्नेजस्ता विषयमा समीक्षा गरी ठोस निष्कर्ष निकाल्न सकिएन भने भविष्यमा थप सफलता हासिल गर्न कठिनाइ हुन्छ, उनले भनिन्। पूर्वराष्ट्रपति भण्डारीले राजनीतिक दलहरूले लिएको नीति र विचारमा विचलन आएको हो कि भन्ने आशंका पनि गरेकी छन्। २००६ साल वैशाख १० मा भारतको कलकत्तामा नेपाल कम्युनिस्ट पार्टीको स्थापना भएको थियो। मदन भण्डारीको हत्यारा किन पत्ता लागेन ? : देउवा कांग्रेसका सभापति शेरबहादुर देउवाले एमालेकै कार्यक्रममा मदन भण्डारीको हत्यारा अहिलेसम्म किन पत्ता लागेन भन्दै प्रश्न तेस्र्याएका छन्। उनले कांग्रेसको विरोध गर्दैमा भण्डारीको हत्यारा पत्ता नलाग्ने बताए। मदन भण्डारीको विषयमा मेरो राम्रै कुरा गर्ने इच्छा थियो। तर, अहिले बीचमा आएर उहाँहरूले कांग्रेसलाई गाली गर्नुभयो। एमालेले गाली गरेपछि मैले जवाफ दिनु परिहाल्यो। मलाई गाली गर्नेहरूले मदन भण्डारी मारेको कुरा किन भन्न सक्दैन ? रहस्यमय ढंगले मारिएको छ, कसले रोकेको छ खोज्नलाई ? कांग्रेसले रोक्या हो ? आफू खोज्न नसक्ने कांग्रेसलाई गाली गरेर हिँड्ने ? उनले प्रश्न गरे। सभापति देउवाले थपे, हुँदाहुँदा उनको ड्राइभर पनि मारियो। त्यो पनि पत्ता लागेको छैन। कांग्रेसको विरोध गर्न सजिलो होला। तर, आफ्नो कुरा पनि भन्नुपर्यो नि ! दुई पटक राष्ट्रपति बन्नुभयो। सबै प्रधानमन्त्री बनिसके खोइ पत्ता लागेको ? त्यसैले मलाई गाली गरेर केही हुनेवाला छैन। पत्ता लगाउनुस्। ओलीअघि बोलेका देउवाले कांग्रेसलाई गाली गरेकामा झोक्किएकोमा ओलीले व्यंग्य गर्न भ्याए। उनले देउवालाई मेरा पुराना मित्र भन्दै कहिलेकहिले जोस्सिने बताए। ओलीले व्यंग्यात्मक रुपमा भने, मेरा पुरानो मित्र हुनुहुन्छ घरीघरी अलि जोसिनुहुन्छ।"
कालीकोटमा बाँदर आतंक : बाली बचाउन किसानलाई हम्मे,"खाँडाचक्र ८ कै सृजना मल्लले विगतमा बाँदर धपाएर बालीको संरक्षण गर्न सकेपनि अहिले बाँदरको संख्या बढेकाले बाँदरले उल्टै आक्रमण गर्न थालेको गुनासो पोखिन्। कालीकोट : कालीकोटमा बाँदर आतंक बढ्दै गएको छ । बाँदर आतंकका कारण किसानलाई बाली जोगाउन मुस्किल भएको छ । किसानले खेतबारीमा लगाएको हिउँदे अन्नबाली बाँदरले नष्ट गर्न थालेपछि किसान हैरान भएका हुन् । जिल्लाका ९ वटै स्थानीय तहमा बाँदरले दुःख दिइरहेको किसानले बताएका छन् । कर्णालीका हिमाली जिल्लामा प्राय पछिल्लो समय उत्पादनमा ह्ररास हुन थालेको छ। खेतवारीमा फलेको अन्नबाली किसानले भित्राउन नपाउदै बाँदरले खाइदिनु,गाउँमा खाद्यान्न अभाव हुनु,बाँदरका कारण खेतवारी बाँझै हुनुले थप समस्या भएको महावै गाउँपालिका ७ का स्थानीय किसान धनबहादुर रोकायाले बताए । उनले भने,' खेतबारीमा लगाएको गहुँ,तरकारी बाँदरले नष्ट गर्न थालेपछि राम्नी कोटबाडा,औलगेला,गणेशकोटललगायत अधिकांश ठाउँमा जमिन बाँझै छ । स्थानीय सरकारले कुनै पनि पहल नगरेको किसानको गुनासो छ । महावै गाउँपालिकाका उपाध्यक्ष दानसिंह सेजुवालले आफ्नो गाउँपालिकामा बाँदर आतंक बढ्दो भएपनि सरकारको तर्फबाट कुनै पहल हुन नसकेको बताए । उनले भने,'कतिपय किसानले अन्नबाली नै लगाउन छाडेका छन् । यसरी बाँदरले सताएको यो वर्ष मात्रै होइन । ७८ वर्ष भइसक्यो । अबका दिनमा यसबारे कार्यपालिकाको बैठकमा छलफल गरी केही किसानका लागि राहत ल्गाउने प्रतिबद्धता जनाउँछौं।' यस्तै खाँडाचक्र नगरपालिका८ निवासी कुष्मा मल्लले पनि आफूहरूले बाँदर आतंक झेल्दै आएको बताइन् । खाना पकाएर अन्य कामका लागि बाहिर गएको बेला बाँदरले घरभित्र पसेर खान समेत दिँदैनन्,'उनले भने,अन्नबाली त्यसैगरी नष्ट गरिदिन्छ । हिजो आज त बाँदर धपाउँदै दिन बित्छ । घरको काम सबै छुट्छ। के खाने,के लगाउने भन्ने पीर छ । खाँडाचक्र ८ कै सृजना मल्लले विगतमा बाँदर धपाएर बालीको संरक्षण गर्न सकेपनि अहिले बाँदरको संख्या बढेकाले बाँदरले उल्टै आक्रमण गर्न थालेको बताइन् । उनले भनिन्, लगाएको अन्नबाली बाँदरले नष्ट गर्न थालेपछि अब किसान खेतबारी छोडेर विदेश जानुपर्नेवाध्यता आएको छ। ' उनले थपिन्, 'धपाउन गयो भने उल्टै आक्रमण गर्ने डर । महिला र बालबालिकालाई त बाँदरले देख्नै सक्दैनन् । उल्टै लखेट्न पो आउँछन् । मेरो लुगा समेत बाँदरले च्यातिदियो।' कृषि विकास कार्यालयका प्रमुख भरत बस्नेतले जति दु:ख दिएपनि बाँदरलाई मार्न वा क्षति पुर्याउन नपाइने बताए। वन्यजन्तु संरक्षण ऐनले बाँदरलाई मार्न नपाइने जनावरका रुपमा सूचीकृत गरेको छ । स्थानीय सरकारले बाँदर धपाउने यन्त्रको प्रयोग गरेमा किसानलाई राहत हुन सक्छ । पलाँता ८ का स्थानीय मदन रोकायले बाँदरले पुर्याएको क्षति राज्यले पूर्ति गरिदिनुपर्ने किसानको माग रहेको बताए । उनले सम्बन्धित निकायसँग क्षतिपूर्तिको माग गर्दा समेत कसैले वास्था नगरेको गुनासो गरे। उनले बाँदर धपाउन स्थानीय प्रशासनले सहयोग गर्नुपर्ने माग गरे । बाँदर आंतक कम गर्न स्थानीय सरकारले केही पहल नगरेको पलाँता ७ का हरी बिष्टको आरोप छ । जिल्लाका विभिन्न गाउँमा बाँदरले बाली खाइदिएपछि गुनासो बढेको जिल्ला कृषि विकास कार्यालयले जनाएको छ। कृषकले बाँदरको व्यवस्थापन एवम् क्षतिपूर्तिको माग गर्दै आए पनि त्यस सम्बन्धमा स्पष्ट नीति तयार नहुँदा उनीहरूले राहत तथा क्षतिपूर्ति पाउन नसकेको हो। सान्नी त्रिवेणी गाउँपालिकाका अध्यक्ष मोहनबहादुर केसीले सबै एकजुट भएर बाँदरका कारण उब्जिएको समस्या समाधान गर्नुपर्ने बताए। उनले जिल्लाको पलाँता गाउँपालिका,पचालझरना गाउँपालिका, खाँडाचक्र नगरपालिका, नरहरीनाथ गाउँपालिकालगायत ९ वटै स्थानीय तहमा बाँदर आतंकले मुख्य खाद्यबालीका रूपमा रहेको गहुँ बाली बचाउन हम्मेहम्मे परेको बताए।"
एसएसबीको अवरोधले बनेन सीमाको पुल,"जनकपुरधाम : वर्षायाम नजिकिँदै जाँदा धनुषाको मुखियापट्टी मुसहरनिया गाउँपालिकाको जमुनी नदीमा रहेको थलीघाट पुल वरपरका बासिन्दा आत्तिन थालेका छन्। वर्षा सुरु हुनेबित्तिकै नदीमा पानीको स्तर बढ्ने र तत्कालका लागि बनाइएको अस्थायी बाटो अवरुद्ध भएर आवतजावत नै प्रभावित हुने चिन्ताले सीमा क्षेत्रका सर्वसाधारण आत्तिन थालेका हुन्। भारतीय बजारनजिकै भएको हुनाले केही गाह्रोसाह्रो पर्दा नदी पार गरेर स्थानीय आवतजावत गर्ने गरेका छन् तर, नदीमा निर्माणाधीन पुल वर्षौंदेखि अलपत्र परेको हुँदा प्रत्येक वर्ष वर्षायाममा आवतजावत नै रोकिने समस्या सर्वसाधारणले भोग्दै आएका छन्। नेपाल र भारतबीच धार्मिक र सांस्कृतिक सेतुको रूपमा रहेको मिथिला मध्यमा परिक्रमा मार्गमा पर्ने धनुषाकै मुखियापट्टी मुसहरनिया गाउँपालिकाको जमुनी नदीमा रहेका थलीघाट पुलको निर्माणका लागि नेपाल सरकारको ४ करोड ७२ लाख रुपैयाँको लागतमा काम सुरु गरिएको थियो। भौतिक प्रगति ६५ प्रतिशत भइसकेपछि भारतीय सीमा सुरक्षाबलले आफूहरूको भूमिमा परेको भन्दै कामै गर्न नदिएपछि झन्डै सात वर्षदेखि पुल निर्माण अलपत्र अवस्थामा छ। नेपालभारत सीमा भएर बग्ने धनुषाका नदीमा ४९ करोड २३ लाखभन्दा बढीको लगानीमा नेपाल सरकारले चार वटा पुल निर्माणको काम वर्षाैंअघि थाले पनि अहिलेसम्म पूरा हुन सकेको छैन। भारतीय सीमा सुरक्षाबलको अवरोध नै पुल नबन्नुको मुख्य कारण हो। निर्माणकार्य सुचारु गराउन ठोस कूटनीतिक पहल हुन नसकेका कारण दुवै देशका नागरिक पीडित छन्। जनकपुरधामदेखि १२ किलोमिटर दक्षिणमा रहेको नेपाल र भारतको सीमा भएर बग्ने जमुनी नदीमा पुल निर्माणको कार्य वर्षौंदेखि अलपत्र छ। भौतिक पूर्वाधार मन्त्रालयको २३ करोड ९१ लाख रुपैयाँको लागतमा थालिएको यस पुलको निर्माणको काम झन्डै तीन वर्षदेखि बन्द छ। ९ करोड ४६ लाख रुपैयाँ भुक्तानी पाइसकेको रमण र कमल निर्माण कम्पनीले जुमुनी नदीकै अक्रहर घाटमा ४ वर्षअघि थालेको अर्काे पुल निर्माणको काममा पनि भारतीय सीमा सुरक्षाबलको अवरोध अहिले पनि कायमै छ। झन्डै ९ करोड ६० लाखमध्ये ६ करोड ४३ लाख भुक्तानी भइसके पनि पुल निर्माण हुन नसक्नुको पछाडिको कारण सीमा विवाद र निर्माण कम्पनीको ढिलासुस्ती नै हो। पटकपटक मधेस प्रदेशबाटै प्रतिनिधित्व गर्नेहरूले संघीय संसद्मा भौतिक पूर्वाधार विकास मन्त्रालयको जिम्मेवारी सम्हाल्ने गरे पनि निर्माणाधीन पुलहरूको निर्माण सम्पन्न गराउन खासै पहल गर्न सकेका छैनन्। यस विषयमा संघीय सरकारका भौतिक पूर्वाधार मन्त्रीसँग समन्वय गरेर चाँडै नै पुल निर्माण सम्पन्न गराउने प्रयास गर्नेछौं, मधेस प्रदेशका भौतिक पूर्वाधार विकासमन्त्री सरोजकुमार यादवले भने, यति धेरै लगानी लागिसकेको छ। समय पनि निकै लामो बितिसकेको छ।"
शुक्लाफाँटा राष्ट्रिय निकुञ्जमा बाघको संख्या बढ्यो,"दोधारा चाँदनी : महेन्द्रनगरस्थित शुक्लाफाँटा राष्ट्रिय निकुञ्जमा पाटेबाघको सङ्ख्या बढेको छ । दश वर्षअघि १३ वटा बाघ रहेकामा अहिले बढेरर ४४ पुगेको छ । निकुञ्जका अनुसार सन् २०१८ मा १६, २०२१ मा १९ वटा बाघ थिएभने २०२२ मा त्यो बढेर ३६ पुगेको थियो । निकुञ्जमा क्यामेरा ट्रयापिङ विधिबाट गरिएको गणनाअनुसार २४ वटा भाले र १७ वटा पोथी तथा विश्लेषणका आधारमा थप तीन गरेर बाघको सङ्ख्या ४४ पुगेको हो । गत मङ्सिरदेखि ९१ वटा क्यामेरा ट्रयापिङबाट गरिएको अनुगमनमा बाघको सङ्ख्या बढेर ४४ पुगेको निकुञ्जका प्रमुख संरक्षण अधिकृत प्रमोद भट्टराईले जानकारी दिए। 'यहाँ बाघका लागि खाना र बासस्थानको राम्रो वातावरण भएकाले थोरै क्षेत्रफलमा पनि धेरै बाघ छन्', प्रमुख संरक्षण अधिकृत भट्टराईले भने, 'यहाँ चोरीसिकारी पनि छैन त्यसकारण बाघको सङ्ख्या बढ्दै गएको छ ।' शुक्लाफाँटाभित्र रहेका ठूलो घाँसेमैदान, चौधर नदी, रानीताल र सिकारी तालजस्ता तालतलैया र प्रशस्त आहाराका लागि प्रजाति बढेसँगै बाघको सङ्ख्या पनि बढेको उनको भनाइ छ। शुक्लाफाँटा राष्ट्रिय निकुञ्ज पर्यटनको प्रमुख केन्द्र बन्नसक्ने भए पनि पर्याप्त प्रचारप्रसार नहुँदा यसबाट लाभ लिन नसकिएको यहाँका पर्यटन व्यवसायी जगदीश भट्ट बताउँछन्। 'शुक्लाफाँटा पाटेबाघका लागि प्रख्यात छ तर यहाँ बाह्य पर्यटक आएका छैनन्', उनले भने। कञ्चनपुर उद्योग वाणिज्य सङ्घका वरिष्ठ उपाध्यक्ष दिनेश मल्लले शुक्लाफाँटा पर्यटकका लागि उपयुक्त गन्तव्य भएकाले यसको प्रचारप्रसार गर्नसके यहाँको आर्थिक विकास टेवा पुग्ने बताए। शुक्लाफाँटा राष्ट्रिय निकुञ्ज पाटेबाघ, बाह्रसिङ्गे र गैँडालगायतका दुर्लभ वन्यजन्तुका लागि प्रसिद्ध भए पनि प्रचारप्रसारको अभावमा पर्यटक आगमनमा वृद्धि नभएको यहाँका पर्यटन व्यवसायी बताउँछन् । रासस"
राजनीतिक दबाबले तरबार प्रहार गर्ने पक्राउ परेन,"विराटनगर : जग्गाको विवादले दुई युवामाथि ज्यान मार्ने तरिकाले तरबार प्रहार गर्नेलाई प्रहरीले नियन्त्रणमा नलिएको भन्दै पीडित परिवारले आपत्ति जनाएको छ। किटानी जाहेरी दिए पनि प्रहरीले राजनीतिक पहुँचको अधारमा पक्राउ नगर्दा गाउँमा त्रसित भएर बस्नु परेको पीडितको भनाइ छ। विराटनगरमा आइतबार पीडित परिवारले पत्रकार सम्मेलनको आयोजना गरेर ज्यान जाने गरी तरबार प्रहार गरी ४ लाख नगद लुट्नेहरू गाउँमा खुल्लम्खुल्ला घुम्ने गरेकाले आफूहरू त्रसित भई विस्थापित बन्ने अवस्थामा पुगेको दुःखेसो पोखे। विराटनगर१४ का पूर्ववडाध्यक्ष ६५ वर्षीय बलदेव यादवसहित ९ जनाविरुद्ध पीडितले इलाका प्रहरी कार्यालय रानी विराटनगरमा किटानी जाहेरी दर्ता गराएको छ। गत चैत २९ मा विराटनगर १४ का पूर्ववडाध्यक्ष बलदेव यादवको योजनामा ९ जनाको समूहले विराटनगर १४ का ४० वर्षीय सन्तलाल यादव र सोही ठाउँका ३० वर्षीय प्रकाश यादवमाथि तरबार प्रहार गरेका पीडितको आरोप छ। तरबार प्रहारबाट सन्तलाल गम्भीर घाइते छन्। उनका दुवै हातमा हड्डी भेटिने गरी काटिएकाले हातका औंलाहरूसमेत काम गर्न छाडेका छन्। उनको अहिले विराट शिक्षण अस्पतालमा उपचार भइरहेको छ। विराटनगर १४ का ६५ वर्षीय बलदेव यादव, सोही ठाउँका ३४ वर्षीय शंकर भनिने रविन यादव, ४४ वर्षीय फुलेश्वर यादव, ३१ वर्षीय रोजौ भन्ने राजवेश यादव, ४६ वर्षीय उपनारायण यादव, ४२ वर्षीय शंकर यादव, ६५ वर्षीय धनपत यादव, ३२ वर्षीय दीपेश यादव र ६२ वर्षीय जोगीलाल भनिने योगीलाल यादवविरुद्ध पीडितले इप्रका रानीमा किटानी जाहेरी दर्ता गराएका छन्। किटानी जाहेरी दिइएकामध्ये फुलेश्वर प्रहरी नियन्त्रणमा छन्। उनी बिरामी परेको भन्दै अहिले विराटनगरस्थित मेट्रो न्युरो हस्पिटलमा उपचाररत छन्। तरबार प्रहारबाट गम्भीर घाइते भएका सन्तलाल यादवकी श्रीमती ममता यादवले श्रीमान्लाई तरबार प्रहार गर्नेहरू अहिले गाउँघरमा निर्धक्क घुमिरहेका गुनासो गरिन्। यस विषयमा प्रहरीलाई खबर गरे पनि पक्राउ नगरेको उनले आरोप लगाइन्। त्रासले गर्दा श्रीमान्लाई अस्पतालमा समेत भेट्न नगएको उनले बताइन्। तीन सन्तानका बाबु यादवको अवस्था खतरामुक्त नरहेको बताइएको छ। सन्तलालको बुबा पञ्चाल यादवले आफूले खेतीको पैसा लिएर विराटनगर आइरहेका बेला पूर्ववडाध्यक्ष बलदेव यादवको निर्देशनमा ९ जनाको समूहले पैसा लुट्न लाग्दा छोरालाई फोन गरेर बोलाएको सुनाए। छोरा आउनासाथ उनीहरूले तरबारले काट्न थालेका उनले बताए। छोराले मोटरसाइकलको हेलमेट नलगाएको भए दुई टुक्रा बनाउने थिए। हेल्मेटले नै जोगायो तर दुवै हातका नसा काटिने गरी आधा दर्जन स्थानमा काटिएको छ, उनले भने। पैसा लुट्न लागेको भन्दै फोन आएपछि आफू सन्तलालसँगै गएको र त्यहाँ आफूमाथि पनि तरबार प्रहार भएको अर्का घाइते प्रकाश यादवले बताए। पूर्ववडाध्यक्षले मुद्दा केही दिनमा खाइदिने भन्दै धम्की दिँदै गाउँमा हिँड्न थालेको छ, उनले भने। पीडित परिवारले घटनामा संलग्न सबैलाई पक्राउ गरी कारबाहीको दायरामा ल्याउन माग गरेका छन्। घटनाको मुख्य अभियुक्त तरबार प्रहार गर्ने ३२ वर्षीय दीपेश यादव रहेको पीडितको भनाइ छ। मोरङ प्रहरी प्रमुख एसपी नवराज कार्कीले घटनामा संलग्नलाई कारबाहीको दायरामा ल्याइने बताए। उजुरी प्राप्त भएको छ। हामीले घटनाको अनुसन्धान गर्दैछौं, एसपी कार्कीले भने, आक्रमणमा संलग्नहरू कारबाहीको दायरामा आउनेछन्। अभियुक्तहरू फरार रहेकाले खोजी कार्य तीव्र बनाइएको उनले बताए।"
गुल्मीमा सोलार प्यानल पड्किँदा घरगोठ जलेर नष्ट,"बैशाख : गुल्मीमा सोलार प्यानल पड्किँदा एक घरगोठ जलेर नष्ट भएको छ । जिल्लाको इस्मा गाउँपालिका६ बुल्म निवासी मोटे कुमालको दुईतले घर र गोठ जलेर पूर्ण रुपमा नष्ट भएको हो । विगत केही समयदेखि घरमा प्रयोग गर्दै आएको सोलारको अचानक पड्किँदा ढुङ्गा, माटो, टिनको छानो भएको २ तले कच्ची घर, गोठ जलेर नष्ट भएको जिल्ला प्रहरी कार्यालय गुल्मीका प्रहरी नायब उपरीक्षक शंकर पोखरेलले जानकारी दिए । आगोलागी हुँदा घर भित्र रहेको अन्नपात, लत्ताकपडा, काठदाउरा, भाँडाकुँडा जलेर नष्ट भएका छन् भने आगोमा परेर एक १ बाख्रासमेत जलेर मरेको छ। सोमबार दिउँसो आगलागी भएपछि स्थानीय, प्रहरी र दमकलको सहयोगमा आगो नियन्त्रणमा आएको थियो । आगोलागीबाट ६ लाख बराबरको क्षति पुगेको प्रहरीले जनाएको छ । पछिल्लो समय गुल्मीका विभिन्न स्थानमा रहेका सामुदायिक, सरकारी र व्यक्तिगत वनमा आगलागीका घटना बढिरहेका छन् । आगोले सबैभन्दा ठुलो क्षति जिल्लाको इस्मा गाउँपालिका भित्रका वडाका केही बस्तीमा पुर्याएको छ । आगलागीबाट जिल्लाभर सयौं घरगोठ जलेर नष्ट भएका छन् भने संयौं पशुचौपाया मरेका छन् ।"
"धनुषामा मोटरसाइकल दुर्घटना, सञ्चारकर्मी यादवको मृत्यु",ढल्केवर(धनुषा) : धनुषामा मोटरसाइकल दुर्घटना हुँदा एक जनाको मृत्यु भएको छ। मिथिला नगरपालिका ६ ढल्केवरस्थित जनकपुरढल्केवर सडकखण्डमा अनियन्त्रित भएर सडक छेउको रेलिङमा ठोक्किएर दुर्घटना हुँदा रेडियो धनुषाधामका सञ्चालक समेत रहेका धनुषाधाम नगरपालिका ५ का विनय कुमार यादवको मृत्यु भएको प्रहरीले जनाएको छ। गएराति ढल्केवरबाट जनकपुरतर्फ जाने क्रममा पत्रकार यादव आफैंले चलाएको प्रदेश ०२००६ प ३०३५ नम्बरको मोटरसाइकल अनियन्त्रित भएर दुर्घटना भएको हो। दुर्घटनामा गम्भीर घाइते भएका यादवको उपचारको क्रममा बिहान करिब ६ बजे मृत्यु भएको धनुषाका प्रहरी प्रवक्ता एवं प्रहरी नायव उपरीक्षक रञ्जन अवाले बताए। दुर्घटनामा मोटरसाइकलमा पछाडि सवार उनका छिमेकी ३० वर्षीय लक्ष्मी नारायण यादव घाइते भएका छन्। उनको प्रादेशिक अस्पताल जनकपुरमा उपचार भइरहको प्रहरी नायव उपरीक्षक अवाले बताए। मृतक सञ्चारकर्मी यादवको शव पोष्टमार्टमका लागि प्रादेशिक अस्पताल जनकपुरमा राखिएको जिल्ला प्रहरी कार्यालय धनुषाले जनाएको छ।
सुनको सिक्री थुतेर भाग्दै गर्दा एकजना पक्राउ,"झापा : झापाको मेचीनगरमा सुनको सिक्री थुतेर भाग्दै गर्दा एकजना पक्राउ परेका छन्। पक्राउ पर्नेमा मेचीनगर नगरपालिका१३ स्थित तेलीवारि निवासी ३९ वर्षीय दिवस राजवंशी रहेको जिल्ला प्रहरी कार्यालय झापाका डीएसपी कृष्णकुमार चन्दले जानकारी दिए। सोमबार साँझ ७:२५ बजेको समयमा पूर्वपश्चिम राजमार्ग अन्तरगत मेचीनगर१३ स्थित श्रीनाथ पेट्रोल पम्पनजिक पैदल हिँडिरहेकी मेचीनगर१२ सहरेडाँगी निवासी २१ वर्षीया रचना आङदम्वेले घाँटीमा लगाएको एक तोला सुनको सिक्री थुतेर साइकलमा भाग्दै गर्दा राजवंशी पक्राउ परेको डीएसपी चन्दले बताए। साइकल चढेर आएका अपरिचित व्यक्तिले महिलाको घाँटीबाट सुनको सिक्री थुती भागेको सूचना प्राप्त भएसँगै जिल्ला प्रहरी कार्यालय झापा, इलाका प्रहरी कार्यालय धुलाबारी र प्रहरी चौकी चारआलीबाट खटिएको संयुक्त प्रहरी टोलीले राजवंशीलाई भाग्दै गरेको अवस्थामा फुलवासा खोलाबाट पक्राउ गरेको थियो। उनलाई सुनको सिक्री र साइकलसहित इलाका प्रहरी कार्यालय धुलाबारीमा राखेर अनुसन्धान भइरहेको प्रहरीले जनाएको छ।"
धादिङमा गुड्दै गरेको ट्रकमा आगलागी,मलेखु (धादिङ): रुपन्देहीको सुनौलीबाट औषधिमा प्रयोग हुने केमिकल काठमाडौँतर्फ जाँदै गरेको ना ४ ख ८६१७ नम्बरको ट्रकमा आज बिहान आगलागी भएको छ । पृथ्वी राजमार्गअन्तर्गत धादिङको गजुरी गाउँपालिका६ बन्छेटारमा उक्त ट्रकमा एक्कासी आगो लागेको हो । ट्रकमा आगलागी भएपछि राजमार्गमा दुवैतर्फको सवारी आवागमन रोकिएको छ। धुनिवेसी नगरपालिकाबाट दमकल आउन ढिला भएकाले पनि आगो नियन्त्रणमा लिन कठिन भएको घटनास्थल आइपुगेका गजुरी गाउँपालिकाका अध्यक्ष गणेशलाल श्रेष्ठले राससलाई जानकारी दिए। क्षतिको विवरण भने आइसकेको छैन।
वीरगन्जको अलौंमा आगलागी : सात घर जलेर नष्ट,"वीरगन्ज : वीरगन्ज महानगरपालिका१७ अलौको बुढियामाई टोलमा मंगलबार बिहान आगलागी हुँदा सात घर जलेर नष्ट भएको छ। मंगलबार बिहान करिब ३ बजेतिर महेन्द्र सहनीको फुसको घरमा विद्युतको तार सर्ट भइ लागेको आगो छिमेकका अन्य ६ वटा घरमा पनि सल्किएर सहनीकोसहित सात वटा घर पूर्ण रुपमा जलेर नष्ट भएको हो। आगलागीबाट महेन्द्र सहनी, मैना सहनी, वीरेन्द्र सहनी, तुफान सहनी, फुलदेव सहनी, अभय सहनी र अदालत साहको घर पूर्णरूपमा जलेर नष्ट भएको हो। सात घरसहित घरमा रहेको अन्नपात, लत्ताकपडा, सुनचाँदी र चौपाया गरि अन्दाजी ५३ लाख ९० हजार रूपैयाँ बराबरको क्षति भएको पर्साका प्रहरी प्रवक्ता प्रहरी नायब उपरीक्षक थापाले जानकारी दिए। प्रहरी नायब उपरीक्षक थापाका अनुसार उक्त आगो वीरगन्ज महानगरपालिका र पोखरिया नगरपालिकाको दमकल, प्रहरी र स्थानीयको सहयोगमा बिहान ५ बजेतिर पूर्ण रुपमा नियन्त्रणमा आएको थियो।"
लुम्बिनीमा आगलागीले बिचल्ली,"बुटवल : आँखैअगाडि घर जलेर खरानी भएको देख्दा विमला अधिकारीको मन विक्षिप्त भएको छ। धन कमाउन श्रीमान् रोमनिया पुगेका छन्। १५ वर्षीय छोरा र ९ वर्षीया छोरीसँगै बस्दै आएको घर आगोले खरानी हुँदा उनीहरू बिचल्लीमा परेका हुन्। गुल्मीको ईष्मा गाउँपालिका४ कोटकटेरीकी ३४ वर्षीया अधिकारीको अहिले न बस्ने थलो छ। न खाने। घरमै बसिरहेको बेला जंगलको आगो घरमा सल्कियो। क्षणभरमै जलेको घरको भग्नावशेष हेरेर बस्नुको विकल्प रहेन। चार तोला सुन। ७० हजार नगद पैसासहित लत्ताकपडा, भाडाकुँडा र महŒवपूर्ण कागजातहरू जलेर खरानी भए। तीन जनाको परिवार अहिले गाँस न बाँस भएको छ। स्थानीय जंगलमा लागेको आगो गाउँ पस्दा अधिकारीसहित गाउँका २४ घर र ३७ वटा गोठ जलेर नष्ट भएका छन्। झिमरुक गाउँपालिका३ धनमुढा प्यूठानका २९ वर्षीय भीमसेन पौडेलले घर जलेर खरानी भएपछि वृद्ध आमासहित ६ जनाको परिवार बिचल्लीमा परेको गुनासो गरे। छिमेकी भाउजूको घरमा बाँस मागेका छौं, पौडेलले भने, खाने चामल छैन, बस्ने ठाउँ छैन। आगोले बिचल्ली बनायो। स्थानीय सिखेटाकुरा सामुदायिक वनमा लागेको आगो गाउँमा सल्केको उनले जानकारी गराए। गाउँमा पानीको समस्या भएकाले पनि आगो नियन्त्रण गर्न नसकिएको उनको दुःखेसो छ। राहतका लागि वडा कार्यालयमा निवेदन दिएका छौं, पौडेल भन्छन्, २० हजार सहयोग हुन्छ रे भन्ने सुनेको छु। खै अझै पाएका छैनौं। उनले सरकारले दिने २०२५ हजारले केही नटर्ने दुःखेसो सुनाए। भाउजूको घरमा बस्दासम्म खानका लागि नजिकैको पसलबाट उधारोमा चामल लिएको पौडेलले बताए। आफ्नोसहित गाउँका वसन्त पौडेल र गिरु पौडेल दाजुभाइको घरसमेत जलेर खरानी भएको पौडेलको भनाइ छ। लुम्बिनी प्रदेशका गुल्मी, प्यूठान, अर्घाखाँची, कपिलबस्तुलगायतका जिल्लामा आगलागीले वितण्डा मच्चाएको छ। सामुदायिक वनमा लागेको आगो गाउँमा पस्दा सयौं घरहरू जलेर नष्ट भएका छन्। लुम्बिनी प्रदेश प्रहरी कार्यालय दाङका अनुसार चालु आर्थिक वर्षको साउनदेखि हालसम्म प्रदेशका १२ वटै जिल्लामा गरी कुल २ सय ३९ घर र १ सय ७४ वटा गोठहरू जलेर पूर्ण रूपमा नष्ट भइसकेका छन्। यस आर्थिक वर्षमा आगोमा जलेर ६ जना बालबालिकासहित २५ जनाको मृत्यु भएको लुम्बिनी प्रदेश प्रहरी कार्यालय दाङका प्रहरी वरिष्ठ उपरीक्षक (एसएसपी) रमेशकुमार बस्नेतले जानकारी दिए। आगलागीमा परेर ९२ जना घाइते भएका छन्। प्रहरीका अनुसार आगलागीबाट प्रदेशमा कुल ४० करोड ८२ लाख रुपैयाँबराबरको क्षति भएको छ। २ सय ७३ पशु चौपाया मरे भने १ सय १६ वटा घाइते भएका छन्। हालसम्म सात सय बढी आगलागीका घटना भएका छन्। घर जलेका पीडितलाई २० हजार आगलागीबाट घर जलेर पूर्ण रूपमा नष्ट भएका अग्निपीडितलाई नेपाल सरकारले सम्बन्धित जिल्ला प्रशासन कार्यालयमार्फत नगद २० हजार रुपैयाँ दिने गरेको छ। तर, गोठ र पशु चौपाया मरेकालाई थप राहत नहुने जिल्ला प्रशासन कार्यालय गुल्मीका प्रशासकीय अधिकृत नारायण घर्तीले जानकारी दिए। घर जलेपछि पीडितलाई स्थलगत पुगेर नगद २० हजार रुपैयाँ राहतस्वरूप दिने गरेका छौं, उनले भने, व्यक्ति, संघसंस्थाहरूले स्वइच्छाले सहयोग गर्न सक्छन्। तर, प्रशासनले दिने तत्काललाई यही नै हो। ६७ महिनापछि जलेको घर पुनर्निर्माण गर्नका लागि चार लाख रुपैयाँ सरकारले दिने गरेको सम्बन्धित जिल्ला प्रशासन कार्यालयले जनाए। प्रशासनले दिने नगद राहत रकमले मात्र पीडितको तत्काल पुनस्र्थापना नहुने देखिएको छ। पक्राउ पर्दैनन् आगो लगाउनेहरू धेरैजसो जिल्लामा जलेका घरहरू स्थानीय सामुदायिक वनबाट निस्केको आगोकै कारण जलेका देखिएको छ। तर, स्थानीय प्रहरी प्रशासनले हालसम्म वनमा आगो लगाउनेको पहिचान गरेको छैन। आगो नियन्त्रणमा आएपछि यसको दिगो समाधानका लागि ठोस काम हुन नसकेको पीडितले गुनासो गरे। अग्निपीडितले जंगलमा आगो लगाउनेहरूको पहिचान गरी कारबाही गर्न मागसमेत गरेका छन्। वनमा लागेको आगो गाउँ पस्दा मानवीय क्षतिसँगै नागरिक घर न बाँस त भएकै छन्। खानेपानीको समेत चरम समस्या बल्झिँदै गएको छ।"
"बालाजु बाइसधारा मेला सुरू, बिहानैदेखि भक्तजनको घुइँचो",काठमाडौं : स्थानीय बालाजु बाइसधारामा आजदेखि बालाजु बाइसधारा (ल्हुति पुन्हि) मेला लागेको छ । प्रत्येक वर्ष वैशाख शुक्ल पूर्णिमाका दिन यहाँ मेला लाग्दै आएको छ । मेला पाँच दिनसम्म चल्नेछ। बालाजु बाइसधारा (ल्हुति पुन्हि) मेला भर्नका लागि बिहानैदेखि बालाजु बाइसधारामा भक्तजनको घुइँचो लागेको छ। बाइसधारामा स्नान गरे मुक्तिनाथ तथा गोसाइँकुण्डमा स्नान गरे बराबरको पुण्य प्राप्त हुने जनविश्वास छ । भक्तजनलाई स्नान गर्न सहज होस् भन्ने उद्देश्यले २२ वटै धाराबाट जल प्रवाहको व्यवस्था मिलाइएको छ । मेलामा दुई लाख ३० हजार सहभागी हुने आयोजकको अपेक्षा छ । सन् १७३६ मा राजा जयप्रकाश मल्लले यहाँ २१ वटा धारा बनाएका थिए भने पछि राजा रणबहादुर शाहले एक धारा थपेका थिए ।
