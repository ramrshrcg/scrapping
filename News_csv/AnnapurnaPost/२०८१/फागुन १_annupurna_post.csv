शीर्षक,विवरण
घाइते हात्तीको उपचार,रौतहट : रौतहटको चन्द्रपुर नगरपालिकामा घाइते हात्तीको उपचार गरिएको छ। ३ महिनादेखि चन्द्रपुर नगरपालिकाको उत्तरी भेगमा देखा परेको घाइते जङ्गली हात्तीको बिहीबार निकुञ्जको टोलीले उपचार गरेको हो। राष्ट्रिय प्रकृति संरक्षण कोष चितवनका पशु चिकित्सक अमिर सडौला र वन्यजन्तु प्राविधिक तीर्थ लामाको टोलीले एमगज नाम गरेको घाइते जङ्गली हात्तीको घाउ सुक्ने एन्टिबायोटिक दिएर उपचार गरेको डिभिजन वन कार्यालय रौतहटले जनाएको छ। चन्द्रपुर नगरपालिका२ स्थित हिलेखोलाको पोखरीडाडाको महादेव स्थान सामुदायिक वन उपभोक्ता समूहको जङ्गलभित्र टयाककोलाईज (डार्क) गरी बेहोस बनाएर उपचार गरिएको राष्ट्रिय प्रकृति संरक्षण कोषका पशु चिकित्सक अमिर सडौलाले बताए। उपचार सकिएलगत्तै हात्ती ब्यूँझिएपछि त्यसै स्थानमा छाडिएको थियो। बेहोस भएको आधा घण्टाभित्र पशु चिकित्सक टोलीले हात्तीको उपचार सकिएको जनाएको थियो।
जनयुद्ध दिवसमा रक्तदान,सिन्धुली : सिन्धुलीको सुनकोसी गाउँपालिकामा रक्तदान कार्यक्रम सम्पन्न भएको छ। ३०औं जनयुद्ध दिवसका अवसरमा नेकपा माओवादी केन्द्र सुनकोसी गाउँ कमिटीद्वारा रक्तदान कार्यक्रमको आयोजना गरिएको हो। नेपाल रेडक्रस सोसाइटी सिन्धुलीको प्राविधिक सहयोगमा माओवादी केन्द्र सुनकोशी गाउँ कमिटीले रक्तदान कार्यक्रमको आयोजना गरेको गाउँकमिटीका अध्यक्ष नेत्र रानाले बताए। रक्तदान कार्यक्रममा झन्डै ४० जना नेता कार्यकर्ताले रक्तदान गरेका छन्।
"भ्रातृ संस्थालाई कांग्रेसको निर्देशन अब म्याद थप हुँदैन, चैतभित्र महाधिवेशन सकाउनू","काठमाडौं : नेपाली कांग्रेसले महाधिवेशन सम्पन्न नगरेका पार्टीका भ्रातृसंस्थाको महाधिवेशनका लागि अब म्याद थप नहुने स्पष्ट पारेको छ। बिहीबार पार्टी कार्यालय सानेपामा कांग्रेस पदाधिकारी, भातृ संस्थाहरूको महाधिवेशन केन्द्रीय निर्देशन समितिका संयोजक र भातृ संस्थाका अध्यक्षहरूबीच भएको छलफलमा कांग्रेसका शीर्ष नेताहरूले तोकिएको समय चैतभित्रै सबै संगठनले अधिवेशन गर्नुपर्ने भन्दै अधिवेशनका लागि अब म्याद थप नहुने स्पष्ट पारेको कांग्रेस प्रवक्ता प्रकाशशरण महतले जानकारी दिए। महतले महाधिवेशनका लागि पार्टी नेतृत्वबाट आवश्यक सहयोग हुने भन्दै महाधिवेशन समयमा नै सम्पन्न गर्न आग्रह गरिएको बताए। छलफलका क्रममा केही संस्थाहरूले तोकिएको समयभित्रै महाधिवेशन सम्पन्न गर्ने जनाएका थिए भने केही संस्थाले चैतभित्रै महाधिवेशन गर्न समस्या देखिएको धारणा राखेका थिए सबै भातृ संस्थाहरूसँगको छलफलका क्रममा आएका सुझावहरूलाई पार्टीले समाधान गर्ने उनले बताए। यसअघि कांग्रेसले निर्देशक समितिहरूलाई २०८१ चैत मसान्तसम्म अनिवार्य रूपमा महाधिवेशन सम्पन्न गर्नेगरी कार्यादेश दिएको थियो।"
निजामती सेवामा १४ औं तहसम्म राख्ने सहमति,"काठमाडौं : प्रतिनिधिसभा, राज्यव्यवस्था तथा सुशासन समितिले संघीय निजामती सेवाका श्रेणी र तहका विषयमा सहमति जुटाएको छ। सिंहदरबारमा बिहीबार बसेको बैठकमा सङ्घीय निजामती सेवाको गठन, सञ्चालन र सेवाका सर्त सम्बन्धमा व्यवस्था गर्न बनेको विधेयकमाथि भएको छलफलका क्रममा दफा ६ रहेको निजामती सेवाका श्रेणी र तहका विषयमा सहमति जुटाएको हो । जस अनुसार निजामति कर्मचारी सेवामा चौधौं तह रहने भएको छ। त्यस्तै बैठकमा दफा ७ मा रहेको कार्यविवरण र कार्यसम्झौतामा विषयमा पनि छलफल भएको थियो । छलफलका क्रममा सांसदहरुले कुनै स्थानमा सरुवा हुने वित्तिकै कार्यमूल्याङ्कन गर्न उचित नहुने धारणा राखेका थिए । सांसद रघुजी पन्तले कार्यसम्पादन मूल्याङ्कन गर्दा कार्यप्रकृति बुझेर काम सुरु गरेपनि मात्रै गर्नुपर्ने धारणा राखे। त्यस्तै सांसद हितराज पाण्डेले कार्यसम्पादन मूल्याङ्कन गर्दा दुई वर्ष वा समयअवधि तोकेर सरुवा गर्न नपाइने व्यवस्था राख्नुपर्ने बताए। उक्त विधेयकमाथि निरन्तर छलफल गर्ने र छिटो निष्कर्षमा पुराउने समिति सभापति रामहरि खतिवडाले जानकारी दिए । उनले समितिमा परेको उजुरीहरू अध्ययन गर्नका लागि सांसद राजेन्द्र पाण्डेको संयोजकत्वमा उपसमिति गठन गर्ने निर्णय गरेको बताए। यसअघि गत पुस २२ गते बसेको समिति बैठकले उजुरीका सम्बन्धमा अध्ययन गरि टुङ्गोमा पुराउन उपसमिति गठन गर्ने निर्णय गरेको थियो ।"
नेसपा (नयाँ शक्ति)को अध्यक्षमा बाबुराम भट्टराई निर्वाचित,"काठमाडौं : नेपाल समाजवादी पार्टी (नयाँ शक्ति)का अध्यक्षमा बाबुराम भट्टराई निर्वाचित भएका छन्। बिहीबार सम्पन्न मतपरिणाम अनुसार प्रतिद्वन्द्वी नेत्र चापागाईंलाई पराजित गर्दै अध्यक्ष पदमा भट्टराई निर्वाचित भएका हुन्। भट्टराईले ६६१ मत पाए भने चापागाईंले ७३ मत प्राप्त गरे। त्यस्तै उपाध्यक्ष खस आर्यमा ईश्वर रिजाल, उपाध्यक्ष आदिवासीतर्फ टेकबहादुर बाठा मगर विजयी भए। त्यस्तै महासचिव खुलामा सोनामसिंह स्याङ्तान विजयी भएको निर्वाचन समितिले जनाएको छ। निर्वाचित कार्यसमितिलाई बिहीबार काठमाडौंमा पद तथा गोपनीयताको सपथ गराइएको छ। महाधिवेशनले भट्टराईले प्रस्तुत गरेको सांगठनिक तथा राजनीतिक प्रतिवेदन पारित गरेको थियो। त्यस्तै प्रवक्ता कृष्ण शर्माद्वारा पेस गरेको विधान संशोधन प्रस्ताव पारित भएको छ।"
ढिला आउने शिक्षकको हाजिर रोकेपछि वडाध्यक्षमाथि आक्रमण,"बर्दिबास : स्कुलमा आउने शिक्षकको हाजिर रोकेको विषयमा विवाद हुँदा महोत्तरीको रामगोपालपुर नगरपालिका वडा नम्बर६ का वडाध्यक्ष शिवजी महतोमाथि स्थानीयहरूले आक्रमण गरेका छन्। आक्रमणमा परेर वडाध्यक्ष महतोको दाहिने हात मक्किएको छ। प्रादेशिक अस्पताल जनकपुर उपचार गराएर घाइते वडाध्यक्ष महतो घर फर्किएका छन्। स्थानीय राम विनय यादव, विन्देश्वर यादव र मनोज यादवसहितले उनलाई विद्यालय परिसरमा गालीगलौज गर्दै बिहीबार कुटपीट गरेका हुन्। नेपाल राष्ट्रिय आधारभूत विद्यालय विश्वम्भरपुरका शिक्षक कौशल विक्रम साह र सञ्जिव कुमार मण्डल बिहीबार विद्यालयमा ढिलो गरी पुगेका थिए। वडाध्यक्ष महतोले विद्यालयमा किन सधैं ढिलो गरी आएको भन्दै हाजिर गर्न रोक लगाएका थिए। सोही विषयमा विवाद हुँदा वडाअध्यक्षमाथि कुटपिट भएको रामगोपालपुर नगरपालिकाका मेयर राम दुलार साहले बताए। हाजिर गर्नमा वडाअध्यक्ष महतोले रोक लगाएपछि शिक्षक मण्डल गेट बाहिर निस्किएका थिए। सोही बेला ढिला गरी आएका अर्का शिक्षक साहलाई पनि वडाध्यक्ष महतोले स्कुल प्रवेशमा रोक लगाएका थिए। त्यसपछि विवाद चुलिएको थियो। शिक्षकहरूले आफ्ना समर्थहरूलाई बेलाएर आफूमाथि कुटपिट गराएको पीडित वडाध्यक्ष महतो बताए। स्थानीय महेश यादवका अनुसार दुवै शिक्षक प्रायः सधैं विद्यालयमा ढिलो आउने गरेका छन्। विद्यालयमा १० बजे आउनुपर्ने शिक्षक साह र मण्डल बिहीबार साढे १० बजे पुगेका थिए। यता वडाध्यक्षमाथि स्थानीयले हुलहुज्जत गरेको मौखिक जानकारी प्राप्त भएको जिल्ला प्रहरी कार्यालय महोत्तरीका एसपी नकुल पोखरेलले बताए। वडाध्यक्षमाथि आक्रमण गर्नेलाई अहिलेसम्म प्रहरीले पक्राउ गर्न नसकेको मेयर साहले बताए।"
चार बुँदे सहमतिपछि गाउँ ब्लक जग्गा फुकुवा आन्दोलन स्थगित,"सिरहा : विगत केही दिनदेखि लहान नगरपालिकामा जारी गाउँ ब्लक जग्गा फुकुवा आन्दोलन ४ बुँदे सहमतिपछि स्थगित भएको छ। सहमति अनुसार नापी कार्यालयले बुझाएको स्रेस्तालाई वडा नम्बर २४ देखि क्रमशः अद्यावधिक गर्ने, अद्यावधिक गर्न चाहिने जनशक्ति र आवश्यक सामग्री नगरपालिकाले उपलब्ध गराउने, नापी गर्न बाँकी जग्गालाई नापी गराउन विभागलाई पत्राचार गर्ने र आन्दोलन स्थगित गर्ने निर्णय भएको हो। लहान नगरपालिका कार्यालयमा मेयर महेश चौधरीको अध्यक्षतामा बसेको बैठकमा सहमति जुटेको छ। बैठकमा प्रमुख जिल्ला अधिकारी वासुदेव दाहाल, उपमेयर रामचलितर महतो, मालपोत कार्यालय प्रमुख डमरु प्रसाद निरौला, नापी कार्यालय प्रमुख लालबाबु यादव, संघर्ष समितिका संयोजक अरुण केसी लगायतको उपस्थितिमा थियो। संघर्ष समितिले चरणबद्ध आन्दोलन घोषणा गरेर ज्ञापनपत्र बुझाएका थिए। खबरदारी सभा, मसाल जुलुस प्रदर्शन र मालपोत कार्यालयमा धर्ना दिएका थिए। धर्नाले गर्दा ३ तीन सम्म मालपोत कार्यालय ठप्प भएको थियो। हाम्रो माग पूरा नभए पुनः आन्दोलन गर्ने संघर्ष समितिका संयोजक केसी बताए।"
डडेलधुरामा व्यावसायिक रूपमा अस्ट्रेलियन कालिज पालन सुरु,"डडेल्धुरा : डडेलधुरामा व्यावसायिक रूपमा अस्ट्रेलियन कालिजको पालन सुरु भएको छ। जिल्लाको चुरे पर्वतको दुर्गम बस्ती बडी मलासमा स्थानीयले व्यावसायिक कालिज पालन गरेका हुन्। डडेलधुराको परशुराम नगरपालिका७ बडीमलासमा स्थानीय दलबहादुर जागरीले अस्ट्रेलियन कालिज पालन गरेका हुन। उनले गत वर्षदेखि कालिज पालन सुरु गरेका हुन्। उनी कालिजसँगै स्थानीय जातका कुखुरा पनि पालिरहेका छन्। सुरुवातमा ३५० कालिजका चल्लाबाट सुरुवात गरेका व्यवसायी जागरीले करिब पाँच रोपनी जमिनमा तारजालीले घेरबार र माथि पनि नाइलन जालीले क्षेत्रफल ओगटेर कालिज पालन सुरु गरेको बताए। कालिज फर्म दर्ता गरी कालिज पालन सुरु गरेका जागरीले परशुराम नगरपालिका१२ को लालढुंगा बजारदेखि करिब ३० किलोमिटर टाढा चुरे पर्वतमा रहेको मलास गाउँमा उनले व्यावसायिक रुपमा विदेशी जातको कुखुरा पालन सुरु गरेका हुन। उक्त फर्म उनले श्रीमती गीता धामी जागरीका नाममा दर्ता भएको छ। कञ्चनपुरको महेन्द्रनगर बजार १६ किलोमिटरको दूरीमा रहेकाले कालिजको बजार डडेलधुरा भन्दा तराईको जिल्लामा बढी छ। गाउँमा बिक्री गर्दा भाले कालिजको दुई हजार पाँच सय रुपैयाँ र पोथी कालिजको मूल्य दुई हजार रुपैयाँका दरले बिक्री गर्ने गरेको उनले बताए। तर १५० कालिज एकै पटक व्यापारीले खरिद गर्दा भाले र पोथी कालिजमा ५०० रुपैयाँ घटाएर दिने गरेको उनको भनाइ छ। कालिज पालन गर्न बनाइने संरचना एयरपोर्ट जाली करिब एक लाख, नाइलनको जाली करिब ७० हजार, खोर निर्माण, चल्ला खरिद र एक वर्षसम्म कालिजलाई चारो खुवाउँदा करिब ६ लाखसम्म खर्च भएको उनले बताए। कालिजका प्रति चल्ला २५० रुपैयाँका दरले खरिद गरी कैलालीको खानीडाँडाबाट ल्याएको उनले भनाइ छ। कालिजलाई मकै, धान, गहुँ, घाँससँगै टर्कीलाई खुवाइने एल थ्री नामक दाना खुवाउने गरेको बताए। करिब एक वर्ष पाल्दा तीन सय बढी कालिजले ७० हजार रुपैयाँसम्मको दाना खाएको उनको भनाइ छ। ३५० चल्लामध्ये करिब ३५ चल्ला मरेको थियो। ३ सय १५ कालिज बिक्री गर्दा एकै वर्षमा लगानी उठाउन सकिएको उनले बताए। आकासे पानीको भरमा गरिने खेतीपातीले तीन महिना पनि खान नपुग्ने भएपछि आय आर्जनका लागि कालिज पालन सुरुवात गरेको उनले बताए।"
स्कुल बस दुर्घटनाले अभिभावक त्रासमा,"काठमाडौं : काठमाडौंको शंखरापुर नगरपालिका५ स्थित साँखुनगरकोट सडकखण्डमा बुधबार स्कुल बस दुर्घटना हुँदा ३ जनाको मृत्यु भयो। नगरकोटमा पिकनिक मनाएर फर्कंदै गरेको बा२ख ७९५८ नम्बरको सुन्दरीमाई यातायातको बस साँखुमा दुर्घटना भएको थियो। उक्त बस चाबहिलमा रहेको सत्यसाई एकेडेमी एसएस ले रिजर्भ गरेको थियो। बसको बेक्र फेल भई अनियन्त्रित हुँदा दुर्घटना भएको प्रहरीले जनाएको छ। ००० गत आइतबार दक्षिणकाली नगरपालिका३ भन्ज्याङमा जुनकिरी इंग्लिस बोर्डिङ स्कुलको विद्यार्थी बोकेको बस पनि दुर्घटनामा परेको थियो। विद्यार्थी छोड्न फर्पिङतर्फ जाँदै गर्दा चालक र १ विद्यार्थीको मृत्यु भएको थियो भने ४५ जना घाइते भएका थिए। जुनकिरी इंग्लिस बोर्डिङको बा१क ५६६४ नम्बरको बस सडकबाट १ सय ५० मिटर तल डल्लु खोलामा खस्दा ३५ वर्षका चालक धाकृष्ण मगर र ८ वर्षका विपिन श्रेष्ठको उपचारका क्रममा मृत्यु भएको थियो। ००० उपत्यकामा ४ दिनको फरकमा स्कुल बस दुर्घटनाबाट ६ जना विद्यार्थीको मृत्यु भएको छ। दिनहुँजसो स्कुले बस दुर्घटना हुनथालेपछि अभिभावकहरू त्रसित छन्। उपत्यकामा मात्रै हैन देशैभर स्कुले विद्यार्थी बोकेका सवारीसाधन दुर्घटनामा पर्ने, विद्यार्थीहरू घाइते हुने क्रम बढ्दो छ। अत्यन्तै संवेदनशील मानिएको स्कुल बसहरू किन दुर्घटनामा पर्छन्? विद्यालयको लापरबाही हो या अन्य केही कारण? के भन्छन् प्याब्सन अध्यक्ष? निजी तथा आवासीय विद्यालय अर्गनाइजेसन नेपाल (प्याब्सन) काठमाडौंका अध्यक्ष नवराज भट्ट स्कुल बस दुर्घटना अत्यन्तै संवेदनशील घटना भएको बताउँछन्। उनले बुधबारको दुर्घटना स्कुलको गाडीभन्दा पनि भाडाको गाडी दुर्घटना भएको बताए। ओरालो सडकमा गाडी नियन्त्रण नभएको चालकले बताएका थिए। यसले गर्दा गाडीमा केही यान्त्रिक समस्या थियो कि भन्ने अनुमान गरिएको छ। प्याब्सन अध्यक्ष भट्ट अगाडि भन्छन्, यस्ता घटना दोहोरिन नदिनका लागि प्याब्सनले छिट्टै नै सबै स्कुलमा परिपत्र गर्ने छ। विद्यार्थी बोक्ने सवारी साधन र सुरक्षाको विषयमा स्कुल संवेदनशील हुनैपर्छ। दुर्घटना भन्नासाथ स्कुलले लापरवाही गर्यो भन्ने पनि हैन, कहिलेकाहीँ एक्कासि हुने अवस्था हो। भवितव्यले पर्ने अवस्था हो। स्कुलमा विद्यार्थीलाई सुरक्षा प्रदान गराउनका लागि प्याब्सनले स्कुलमा कडाइका साथ परिपत्र पठाएको छ। सबै स्कुलका सवारी चालक र ट्राफिक प्रहरीलाई राखेर छलफल गराउने र सचेतना कार्यक्रम गराउने निर्णय गरेका छौं। दुर्घटनाका घाइतेलाई विद्यालय परिवार, प्याब्सन परिवार र शंकरापुर नगरापालिकाको सहयोगमा पूर्ण उपचार गराउने निर्णय भएको उनले जानकारी दिए। एसएस एकेडेमीका प्रधानध्यापक मरिचमान लिम्बुका अनुसार उक्त एकेडेमीमा प्राय निम्नवर्गीय तथा सडक व्यापार गर्ने अभिभावकका बच्चाहरू अध्ययनरत छन्। तरकारी बेच्ने, ठेला पसल गर्नेलगायतका अभिभावक छन्। बुधबार भएको दुर्घटनाले आफू अत्यन्तै विक्षिप्त भएको बताउँदै उनले आफूले विद्यार्थीको संरक्षण गर्न नसकेकामा अभिभावकसँग माफी मागेका छन्। विद्यालयमा हुने अतिरिक्त क्रियाकलापअन्तर्गत बुधबार योजनबद्ध रूपमा नै विद्यार्थीहरूलाई वनभोज लगेको उनले जानकारी दिए। दुवै गाडी राम्रो नै थियो, एक्कासि के भयो? कसरी दुर्घटना भयो आफूले केही पत्तो नपाएको उनले बताए। ओरालो बाटोमा माथि रहेको डोजरलाई साइड दिन खोज्दा गाडी दुर्घटना भएको हुनसक्ने उनको अनुमान छ। अन्नपूर्णसँगको कुराकानीमा उनले आफू भर्खरमात्रै प्रहरी थानाबाट फर्किएको जानकारी गराउँदै धेरै केही बोल्नसक्ने मानसिक अवस्थामा रहेको बताएका थिए। पीडामा परिवार लिम्बुका अनुसार मृत्यु भएका क्रिसल पुरी आफ्नो काकासँग बसेर पढिरहेका थिए। उनको बुवाआमा मोरङ गाउँमा बस्छन्। अर्का मृतक सुरेश तामाङ उक्त एकेडेमीकै पूर्वविद्यार्थी हुन्। उनी स्कुल व्यवस्थापन तथा शिक्षणमा संलग्न थिए। उनका बुबाले ट्याक्सी चलाउने गर्छन्। यस्तै अर्का मृतक सुशांक डोटेल सिनामंगलमा बसेर पढ्ने गर्थे। उनको परिवार वैदेशिक रोजगारीको सिलसिलामा देशबाहिर छन्। प्रहरी प्रभाग फर्पिङका इन्सपेक्टर रमेश विष्टका अनुसार, आइतबार दक्षिणकालीमा भएको दुर्घटनामा मृत्यु भएका विपिन श्रेष्ठको बुबा नेपाली सेनामा कार्यरत छन्। दुईभाइ छोराहरूलाई नजिकैको बोर्डिङ स्कुल पठाएका उनले दुर्घटनामा कान्छो छोरा गुमाए। अर्को छोरा विकेश श्रेष्ठ घाइते छन्। उनको बल्खुस्थित बयोधा अस्पतालमा उपचार भइरहेको छ। स्कुल बस चेकिङमा निगरानी बढ्यो उपत्यकामा स्कुल बस दुर्घटनामा धेरै पर्न थालेपछि ट्राफिक प्रहरीले निगरानी बढाएको छ। उपत्यका ट्राफिक महासाखा प्रमुख प्रहरी वरिष्ठ उपरीक्षक विनोद घिमिरेका अनुसार उपत्यकामा स्कुल बस टार्गेट गरेर चेकजाँचमा कडाइ गरिएको छ। बिहीबार बिहानदेखि नै हरेक स्कुल बसलाई ट्राफिक चेकिङ गरिएको र नियम उल्लंघन गर्नेलाई कारबाही गरिएको उनले जानकारी दिए। घिमिरे भन्छन्, बसको यान्त्रिक परीक्षण के कस्तो छ? नियमसंगत छ, छैन? आवश्यक कागजात साथमा छ छैन? चालकहरूको अवस्था चेकजाँच गर्ने तथा सिटभन्दा बढी विद्यार्थी राखेको छ छैन? विभिन्न कुरामा चेकजाँचमा कडाइ गरिएको छ। बसको सिटभन्दा बढी विद्यार्थी राखे कारबाही गरिनेछ। घिमिरे भन्छन्, प्रायः स्कुलहरूले सस्तो सवारीसाधन खोज्ने क्रममा पुरानो र थोत्रो बस स्कुले विद्यार्थी ओर्सान प्रयोग गरेको देखिन्छ। यसमा विद्यालय परिवार नै सचेत हुन जरुरी छ। केही पैसा सस्तो बहानामा स साना विद्यार्थीको जिउज्यान र भविस्यमाथि खेलवाड गर्ने छुट कसैलाई छैन। ट्राफिक महासाखाले पिकनिक स्पोर्ट र घुमपिर गर्ने एरियामा पनि सुरक्षा निगरानी बढाएको छ।"
आत्मनिर्भर अर्थतन्त्रको विकासलाई अभियानकैरुपमा अघि बढाउनुपर्छ : प्रचण्ड,"गुल्मी : नेकपा माओवादी केन्द्रका अध्यक्ष पुष्पकमल दाहाल प्रचण्डले देशलाई राष्ट्रिय आत्मनिर्भर अर्थतन्त्रको अभियानमा केन्द्रित गर्नुपर्ने बेला आएको बताएका छन्। गुल्मीको धुर्कोट गाउँपालिका बर्बोटटमा निर्मित सहिद शमशेर स्मृति पार्क समुद्घाटन तथा सहिदहरुको शालिक अनावरण कार्यक्रमलाई सम्बोधन गर्दै उनले यस्तो धारणा राखेका हुन्। जनयुद्ध र जनआन्दोलनको बलमा संघीय लोकतान्त्रिक गणतन्त्रको स्थापना भएपछि मुलुकमा एक चरणको राजनीतिक क्रान्ति संस्थागत भएको उल्लेख गर्दै अध्यक्ष प्रचण्डले अब जनतालाई समृद्ध र देशलाई आत्मनिर्भर बनाउने अभियानको थालनी गर्नुपर्ने बताए। एकथरिले मुलुकमा केही भएका छैन भन्ने गरेका छन् त्यसो होइन, गणतन्त्र स्थापनापछि धेरै क्षेत्रमा सकारात्मक परिवर्तन देखिएको छ,'उनले भने ,तर,जनताको उत्पादन क्षमतामा वृद्धि नहुँदा जनताले महशुस गर्नेगरी परिवर्तनको अनुभूति गर्न सकिरहेका छैनन्,अब हामी सिंगो मुलुकलाई एकताबद्ध गरेर राष्ट्रिय आत्मनिर्भर अर्थतन्त्रको विकासलाई अभियानकै रुपमा अघि बढाउनुपर्ने बेला आएको छ । हजारौं युवाहरू विदेश जाने र रेमिट्यान्सबाट देश चलाउने अवस्था रहेको उल्लेख गर्दै उनले देशभित्रै रोजगारी सृष्टि गरेर विदेश जान बाध्य युवाहरूलाई पुनः स्वदेशकै फर्काउने गरी सबै तहका सरकारले योजना बनाउनुपर्ने र त्यसमा पनि मूलतः कृषि उत्पादन वृद्धिका लागि स्थानीय सरकारले योजनाबद्ध पहल थाल्नुपर्ने बताए । हामी जति जतिसक्दो धेरै उत्पादन वृद्धि गरी रोजगारी तथा स्वरोजगारीका अवसर सिर्जना गर्न चाहन्छौं उनले भने,अब हामीले राजनीतिक रुपमा पनि समाजवादउन्मुख अर्थतन्त्रको निर्माणमा जोड दिन चाहेका छौं, हिजो जसरी राजनीतिक क्रान्तिलाई अभियानकै रुपमा अघि बढाउँदा सफलता प्राप्त भयो, अब त्यसरी नै आत्मनिर्भर अर्थतन्त्रको विकासलाई अभियानकै रुपमा बढाउनुपर्ने बेला आएको छ । स्थानीय तहबाट उत्पादन वृद्धिका कार्यक्रम सुरु गर्ने गरी पार्टीले योजनाबद्ध पहल थालेको उल्लेख गर्दै अध्यक्ष प्रचण्डले भर्खरै सम्पन्न केन्द्रीय समिति बैठकको राजनीतिक प्रतिवेदनमै स्थानीय विशेषतामा आधारित उत्पादन वृद्धिका कार्यक्रममार्फत राष्ट्रिय आत्मनिर्भर अर्थतन्त्रको विकासलाई जोड दिएको बताए। कृषि र कृषिजन्य उत्पादनसँगै शिक्षा क्षेत्रलाई देशमा आवश्यक जनशक्ति उत्पादनमा केन्द्रित गर्नुपर्ने आवश्यकतामा पनि उनले जोड दिए। अमेरिकाले थालेको आप्रवासी निष्काशन कार्यक्रम,मध्यपूर्वमा देखिएका तनाव आदिका कारण कुनै बेला हजारौं नेपालीहरू बैदेशिक रोजगारी छाडेर नेपाल फर्कने अवस्था आउनसक्ने आंकलन गर्दै अध्यक्ष प्रचण्डले त्यसका लागि समेत हामी तयारी अवस्थामा बस्न आवश्यक रहेको बताए। आफू प्रधानमन्त्री भएको बेलामा मध्यपहाडी लोकमार्ग, मदन भण्डारी मार्ग र उत्तरदक्षिण कोरिडोरको अवधारणा अघि सारेको उल्लेख गर्दै यी परियोजनाबाट गुल्मी लगायतका जिल्ला लाभान्वित हुन थालेको उनले बताए । आफू पछिल्लोपटक प्रधानमन्त्री हुँदा सालझण्डीढोरपाटन सडकमा पनि राम्रो बजेट छुट्याएको स्मरण गराउँदै उनले सबै गाउँपालिका केन्द्र जोड्ने सडकका लागि पनि आफूले प्राथमिकताका साथ अघि बढाएको जानकारी दिए।"
तेस्रो मध्यपुर नगरस्तरीय राष्ट्रपति रनिङ शिल्ड प्रतियोगिता सुरु,"भक्तपुर : मध्यपुर थिमि नगरपालिकामा नगरस्तरीय राष्ट्रपति रनिङ शिल्ड प्रतियोगिता सुरु भएको छ। मध्यपुर थिमि नगरपालिकाको आयोजनामा बिहीबारदेखि नगरस्तरीय राष्ट्रपति रनिङ शिल्ड प्रतियोगिता सुरु गरिएको हो। मध्यपुर थिमि नगरपालिका२ स्थित मध्यपुर युथ एसोसिएसन खेल मैदानमा प्रतियोगिताको उद्घाटन गरिएको थियो। संघीय सांसद एवम् प्रतिनिधि सभा सदस्य दुर्लभ थापाले प्रतियोगिताको उद्घाटन गरेका थिए। प्रतियोगिताको उद्घाटनको उद्घाटन गर्दै संघीय सांसद दुर्लभ थापाले पढाइसँगै अतिरिक्त क्रियाकलापले विद्यार्थीहरूलाई मानसिक तथा शारीरिक रूपमा तन्दुरुस्त बनाउने भएकाले पढाइमा पनि ध्यान दिएर खेल लगायत अतिरिक्त क्रियाकलापमा सहभागी हुन प्रेरित गरे। प्रतियोगिता ३ दिनसम्म सञ्चालन हुनेछ। नगरपालिकाका अनुसार भलिबल,कबड्डी, एथलेटिक्स र मार्सल आर्टस गरी ४ वटा खेल विधामा प्रतियोगिता हुनेछ। जसमा ५८ वटा इभेन्ट हुनेछन्। बोदेको बोदे माध्यमिक विद्यालय, थिमि लायकूको आदर्श लायकू माध्यमिक विद्यालय, सानोठिमीको आदर्श माध्यमिक विद्यालय र मध्यपूर यूथ एसोसिएसन खेल मैदानमा खेलहरू सञ्चालन हुने छन्। प्रतियोगितामा २३ वटा विद्यालयबाट १ हजार २ सयभन्दा बढी खेलाडी सहभागी हुने अनुमान छ। दोस्रो रनिङ शिल्डको उपाधि आदर्श माध्यमिक विद्यालयले जितेको थियो।"
किसानलाई रासायनिक मलको अभाव हुन नदिन प्रधानमन्त्रीको निर्देशन,"काठमाडौं : प्रधानमन्त्री केपी शर्मा ओलीले किसानलाई रासायनिक मलको अभाव हुन नदिन र कालोबजारी रोक्न ठोस कार्ययोजना अघि बढाउन कृषि तथा पशुपन्छी विकास मन्त्रालयलाई निर्देशन दिएका छन्। सिंहदरबारमा कृषि मन्त्रालयको ब्रिफिङ लिँदै,उनले मल आपूर्ति छिटोछरितो र पारदर्शी बनाउन, स्वदेशमै मल उद्योग स्थापना गर्न, र प्राङ्गारिक मलको प्रयोगलाई प्राथमिकता दिने नीति ल्याउन आग्रह गरेका हुन्। प्रधानमन्त्री ओलीले वार्षिक रूपमा आवश्यक पर्ने ५ लाख ५० हजार मेट्रिकटन मलका लागि २७ अर्ब ९५ करोड रुपैयाँ विनियोजन गरिएको जानकारी दिएका थिए। 'यस वर्षका लागि २ लाख ४० हजार मेट्रिकटन मल आयात भइसकेको छ भने गत वर्षको मौज्दात समेत गरी २ लाख ६२ हजार मेट्रिकटन बिक्री भइसकेको छ,'प्रधानमन्त्री ओलीले भने,' ३० हजार मेट्रिकटन युरिया मल आयातको क्रममा छ। खेतीको समयमा मलखाद उपलब्ध गराउन सरकार लागेको छ।' कृषि आधुनिकीकरण, उत्पादकत्व वृद्धि, र स्रोत साधनको प्रभावकारी उपयोगमा जोड दिँदै प्रधानमन्त्री ओलीले नेपाललाई आत्मनिर्भर बनाउने दिशामा ठोस नीति अवलम्बन गर्न निर्देशन समेत दिए। आगामी बिमस्टेक कृषिमन्त्रीस्तरीय बैठकको तयारी प्रभावकारी बनाउन पनि छलफल भएको थियो।"
जातीय हिंसामा फसेको भारतको मणिपुरमा राष्ट्रपति शासन लागू,काठमाडौं : भारतको मणिपुर राज्यमा राष्ट्रपति शासन लागू भएको छ। केन्द्रीय गृह मन्त्रालयले सूचना गर्दै मणिपुरमा राष्ट्रपति शासन लागू भएको जानकारी दिएको छ। गत आइतबार मुख्यमन्त्री बीरेन सिंहले राजीनामा दिएका थिए। मणिपुरमा लामो समयदेखि मैतेई र कुकी समुदायबीच हिंसाले जारी रहेको छ। सोही कारण पनि मुख्यमन्त्री सिंह विवादमा परेका थिए। उनीमाथि त्यहाँको हिंसाको समाधान गर्न नसकेको आरोप लाग्दै आएको छ। उनले राजीनामा दिनुअघि मणिपुरका १९ जना विधायकले प्रधानमन्त्री मोदीलाई पत्र लेखेर मुख्यमन्त्री सिंहलाई हटाउन माग गरेका थिए। उनको राजीनामा माग्नेमा विधानसभा अध्यक्षसमेत रहेका थिए। मणिपुरको विधानसभा पनि लामो समयदेखि बस्न सकेको थिएन। भारतको संविधान अनुच्छेद १७४(१) अनुसार विधानसभाको अन्तिम बैठकपछि ६ महिनाभित्र अर्को बैठक बोलाइसक्नुपर्ने प्रावधान छ। उक्त समयसीमा बुधबार सकिएको थियो। मणिपुरका राज्यपाल अजय भल्लाले पनि सोमबारबाट सुरू हुने भनिएको बजेट सत्रलाई निलम्बन गरेका थिए। कांग्रेसले मुख्यमन्त्री सिंहले मणिपुरका जनताका लागि भन्दा पनि भारतीय जनता पार्टीलाई बचाउनका लागि राजीनामा दिएको आरोप लगाएको छ। कांग्रेस नेतृ प्रियंका गान्धीले धेरै ढिला निर्णय भएको र भाजपा मणिपुरमा शान्ति स्थापना गर्न असफल भएको आरोप लगाएकी छन्।
'अन्तर्राष्ट्रिय रुपमा गरेका सम्झौता कार्यान्वयनमा सरकारले ध्यान दिनुपर्छ',काठमाडौं : महिला बालबालिका तथा ज्येष्ठ नागरिक मन्त्रालयका सचिव लक्ष्मीकुमारी बस्नेतले संयुक्त राष्ट्रसङ्घीय महिला विरुद्ध सबै प्रकारका भेदभाव उन्मूलन गर्ने महासन्धि(सिड)को सिफारिस कार्यान्वयनका लागि जोड दिएको बताएकी छन्। बिहीबार सिंहदरबारमा बसेको प्रतिनिधिसभा अन्तर्गतको महिला तथा सामाजिक मामिला समितिको बैठकमा उनले सिडको सिफारिस प्रभावकारी रुपमा कार्यान्वयन हुन नसकेपछि अन्तरमन्त्रालय समन्वयनका आधारमा कार्यान्वयन गर्ने प्रयास भइरहेको जानकारी दिइन्। सिडको सिफारिस ३९ मा उल्लेख आदिवासी जनजाति किशोरीको अधिकारका लागि प्रत्येक मन्त्रालयमा उपसचिव स्तरको फोकल प्वाइन्ट राखिएको उनले बताइन्। उनले आफ्नो योजनामा लैङ्गीक कार्यक्रम समावेश गर्न सबै मन्त्रालयको फोकल प्वाइन्टमा मन्त्रालयले ध्यानाकर्षण गराउने काम गरेको जानकारी दिइन्। त्यस्तै सचिव बस्नेतले सिडको सिफारिस अनुसार सबै जातजातीको भाषा संरक्षण गर्ने काम पर्यटन मन्त्रालयले गरिरहेको र लोपन्मुख भाषाको अध्ययनका लागि भाषा आयोगसंग समन्वय भइरहेको धारणा राखिन्। बैठकमा समिति सदस्यहरूले सिडको सिफारिस अनुसारको क्षेत्रमा राज्यले महत्व नदिएको धारणा राखेका थिए । आदिवासी जनजाति किशोरीहरूका अधिकारका लागि गम्भीर हुन उनीहरूले सरकारको ध्यानाकर्षण गराएका छन् । समिति सभापति किरणकुमार शाहले सरकारले अन्तर्राष्ट्रिय रुपमा गरेका सम्झौताहरु कार्यान्वयन गर्नुपर्ने दायित्व राज्यको भएकाले यसमा ध्यान दिन सुझाव दिए।
नेपालमा सामसङ ग्यालेक्सी एस२५ सिरिजको सुरुवात,"सामसङ नेपालले आफ्नो ग्यालेक्सी एस२५ सिरिजको प्रिअर्डरमा नयाँ रेकर्ड कायम भएको घोषणा गरेको छ । ग्यालेक्सी एस२४ सिरिजको तुलनामा यस पटकको प्रिअर्डर ६० ले बढी भएको छ। अब यी स्मार्टफोनहरू नेपाली बजारमा खरिदका लागि उपलब्ध छन्। सामसङ र गुगल एपहरुबीच सहज अन्तरक्रिया गर्न झन् सरल बनाउन वन युआई ७ को साथमा जेमिनी अब ४६ भाषामा उपलब्ध छ। सामसङ नेपालका निर्देशक प्रणय रत्न स्थापित भने, हामी हाम्रो नयाँ एस सिरिज ग्यालेक्सी एस२५ अल्ट्रा, ग्यालेक्सी एस२५ र ग्यालेक्सी एस२५ को अपार लोकप्रियताका लागि अत्यन्त खुसी छौँ र हृदयदेखि नै धन्यवाद व्यक्त गर्न चाहन्छौँ। यी स्मार्टफोनहरूले वास्तविक एआई सहायकको नयाँ मापदण्ड स्थापित गर्दै प्रयोगकर्ताहरूलाई सहज र सन्दर्भ अनुकूल मोबाइल अनुभव प्रदान गर्छन्। हामीलाई विश्वास छ कि ग्यालेक्सी एस२५ सिरिजले प्रयोगकर्ताहरूको दैनिक जीवनलाई अझ सहज बनाउने एआई समाधानहरू अपनाउन प्रेरित गर्नेछ। ग्यालेक्सी एस२५ सिरिजमा एआई एजेन्टहरू वन युआई ७ प्लेटफर्मसँग मिलेर काम गर्छन्, जसले विभिन्न एपहरूबीच सहज रूपमा जटिल कार्यहरू गर्न मद्दत गर्छ। नाउ ब्रिफले दिनभरिको लागि आवश्यक हुने सुझावहरू प्रदान गर्छ भने नाउ बारले फोनमा चलिरहेका सबै गतिविधिहरूको लागि एकै ठाउँमा पहुँच दिन्छ। लेखनलाई प्रभावकारी बनाउने राइतिंग असिस्ट देखि रचनात्मकतालाई नयाँ उचाइमा पुर्याउन ड्रइंग असिस्ट सम्म, ग्यालेक्सी एआईको विस्तारित क्षमताहरूले प्रयोगकर्ताहरूलाई हरेक दिन नयाँ अनुभव दिनेछ। यस सिरिजमा अन्तरक्रियाहरू झन् स्वाभाविक भएका छन्। एक मात्र आदेश दिएर जेमिनीले तपाईँको मन पर्ने सपोर्टस् टिमको स्केजुअल खोजेर तपाईँको सामसङ क्यालेन्डरमा थप्न सक्छ। साथै, गुगलको इनहान्स गरिएको सर्कल टु सर्चले अब एआई ओभरभीउहरु र एकट्याप एक्सनहरू मार्फत झन् उपयोगी जानकारी प्रदान गर्छ। ग्यालेक्सी एस२५ सिरिजमा प्रयोग भएको ग्यालेक्सीको लागि बनेको स्न्यापड्रागन ८ एलिटले अनडिभाइस प्रोसेसिङलाई उच्च बनाउँदै अधिक प्रतिक्रियाशील एआई अनुभव प्रदान गर्छ। ग्यालेक्सीका लागि विशेष रूपमा कस्टमाइज गरिएको प्रोस्केलर र सामसङ डिजिटल न्याचुरल इमेज इन्जिन (एमडीएनआईई) प्रविधिले एआईआधारित इमेज प्रोसेसिंगमा सुधार गर्छ र ब्याट्री खपतलाई प्रभावकारी बनाउँछ। ग्यालेक्सी एस२५ अल्ट्राको नयाँ ५० एमपि अल्ट्रावाइड क्यामेराले हरेक कोणबाट अद्वितीय स्पष्टताका साथ फोटो खिच्ने क्षमता दिन्छ। भरचुअल अप्यारेचार र सामसङ लग जस्ता प्रोग्रेड कन्ट्रोलहरूले फोटो तथा भिडियोहरूलाई सिनेम्याटिक बनाउँछ। साथै, यो सिरिज कन्टेन्ट क्रेदेन्सियलस् समर्थन गर्ने पहिलो स्मार्टफोन सिरिज हो, जुन कोओलिशन फर कन्टेन्ट प्रोभेनेन्स एण्ड अठेन्तिसिती (सी२पिए) को प्रविधिमा आधारित छ। यसका माध्यमबाट डिजिटल कन्टेन्टको विश्वसनीयता बढाउन मद्दत पुग्छ। सामसङले एआईआधारित कन्टेन्ट निर्माणलाई पारदर्शी बनाउन यस मानकलाई अवलम्बन गरेको छ। सामसङले ग्यालेक्सी एस२५ सिरिजका सबै स्मार्टफोनहरूमा ६ महिना सम्म जेमिनी एडभान्स्ड सेवा र २ टीबी क्लाउड स्टोरेज निःशुल्क प्रदान गर्नेछ। जेमिनी एडभान्स्डमा सामसङको सबैभन्दा शक्तिशाली एआई मोडेलहरू उपलब्ध छन्, जसले प्रयोगकर्ताहरूलाई नयाँ जेम्स (कस्टम एआई एक्सपर्ट) तथा डिप रिशर्च (एआई रिशर्च असिस्टेन्ट) जस्ता विशेष सुविधाहरू दिन्छ। फाल्गुन २ देखि ग्यालेक्सी एस२५ सिरिज सबै सामसङ आधिकारिक स्टोरहरूमा उपलब्ध हुनेछन्। ग्यालेक्सी एस२५ अल्ट्रा टाइटेनियम सिल्भरब्लु, टाइटेनियम ब्ल्याक, र टाइटेनियम ह्वाइटसिल्भर रङ्गमा उपलब्ध हुनेछ। ग्यालेक्सी एस२५ र ग्यालेक्सी एस२५ नेभी, सिल्भर श्याडो, र आइसिब्लु रङ्गमा उपलब्ध हुनेछन्। फेब्रुअरी १४ देखि, ग्यालेक्सी एस२५ सिरिज नेपालभरिका सबै सामसङ अधिकृत स्टोरहरूमा उपलब्ध हुनेछ। ग्यालेक्सी एस२५ अल्ट्रा टाइटेनियम सिल्भरब्लु, टाइटेनियम ब्ल्याक, र टाइटेनियम ह्वाइटसिल्भर रङ्गमा उपलब्ध छ। ग्यालेक्सी एस२५ र ग्यालेक्सी एस२५ नेभी, सिल्भर श्याडो, र आइसिब्लु रङ्गमा उपलब्ध छन्। अतिरिक्त रूपमा, सामसङ इन्स्टा फाइनान्स सेवा, जुन हुलास फिनसर्भ हायर पर्चेज लिमिटेडद्वारा सञ्चालित छ, मार्फत ग्राहकहरूले नवीनतम उपकरणहरू सजिलै ईएमआई विकल्पहरूसहित प्राप्त गर्न सक्छन्, जसको शुरुवात रु ५२५०महिनामा ० ब्याज दरमा हुन्छ। यो प्रक्रिया झन्झट रहित छ र सुरु गर्न केवल तपाईंको नागरिकताको आवश्यकता पर्दछ। साथै, सामसङले एनएलजी इन्स्योरेन्स कम्पनी लिमिटेड मार्फत १ वर्षको लागि १टाइम ब्रेकज इन्स्योरेन्स पनि प्रदान गरिरहेको छ। त्यस्तै, ग्यालेक्सी एस२५ सिरिजमा अपग्रेड गर्न चाहने ग्राहकहरूले आफ्नो पुराना फोनहरू सबकोफोन र आर्कोस्टोर मार्फत एक्सचेन्ज गर्न सक्नेछन्।"
प्रतिफल देखिने गरी काम गर्न कृषिमन्त्री अधिकारीको निर्देशन,"काठमाडौ : कृषि तथा पशुपन्छी विकासमन्त्री रामनाथ अधिकारीले कृषिमा भएको लगानीको प्रतिफल आउनु पर्ने बताएका छन्। मन्त्रालयमा आज आयोजित मन्त्रालयस्तरीय विकास समस्या समाधान समितिको बैठकमा मन्त्री अधिकारीले लगानीको प्रतिफल विना उपलब्धी नदेखिने भएकाले यसलाई आधार मानेर कार्य गर्न सम्बन्धित निकायलाई निर्देशन दिए। हामीसँग विज्ञहरूको खाँचो छैन। लामो समय कृषि क्षेत्रमा कार्य गरेका दक्ष जनशक्ति मन्त्रालयसँग छ। तरपनि नतिजा आउन सकिरहेको छैन , चार्टले प्रगति देखाउन सकिरहेको छैन। कृषि कर्ममा लागेकाहरूलाई हामीले के दियौं यही सोचेर कार्य गर्न जरुरी छ, उनले भने। कानुनी अवरोध हटाउँदै नतिजामुखी कार्य गर्न आफूले सहजीकरण गर्ने भन्दै मन्त्री अधिकारीले अझै बढी क्रियाशीलताले मात्र कृषि क्षेत्रमा लिएका लक्ष्य पूरा हुने भएकाले यसतर्फ लाग्न कर्मचारीहरूलाई निर्देशन दिए।"
अमेरिका र मध्यपूर्वमा देखिएको तनावले हजारौं नेपालीहरू फर्किने अवस्था आउनसक्छ : प्रचण्ड,"गुल्मी : नेकपा माओवादी केन्द्रका अध्यक्ष पुष्पकमल दाहाल प्रचण्डले नेपाली जनताका धेरै ठूला आशा र अपेक्षा रहेको बताएका छन्। बिहीबार धुर्कोट गाउँपालिका४ बर्बोटस्थित सहिद स्मृति पार्कको उद्घाटनका लागि गुल्मी पुगेका प्रचण्डले देशमा ठूलो राजनीतिक परिवर्तन जनताको त्याग र बलिदानको परिणाम भएको बताए। उनले अब जनतालाई समृद्ध र देशलाई आत्मनिर्भर बनाउनुपर्ने बताए। देशमा आर्थिक समृद्धिको दृष्टिकोणले प्रत्येक नेपाली जनताले आफ्नो घर परिवारमा आर्थिक क्रियाकलाप गरेर उत्पादन बढाउनमा केन्द्रित हुने वातावरण बनेको छैन। नेपाली युवा विदेश जाने क्रम बढेको छ,' प्रचण्डले भने, विदेशमा गएका नेपाली छोराछोरीहरूको रेमिट्यान्सको पैसाले चल्नुपर्ने अवस्था बनेको छ। यो पक्कै पनि राम्रो कुरा हैन। हामीले देशभित्रै रोजगारीको वातावरण सिर्जना गर्नुपर्छ। युवालाई स्वदेशमा रोजगारी सिर्जना गरेर राख्ने वातावरण नभएको बताउँदै अध्यक्ष प्रचण्डले अब युवालाई देशमै राख्ने विषय राजनीतिक नेतृत्वदेखि तीनै तहको सरकारलाई चुनौतीको विषय बनेको बताए। उनले जतिसक्दो छिटो देशमा रोजगारी सिर्जना गरेर कृषिमा आधुनिकता लिनुपर्नेमा जोड दिए। कृषि र कृषिजन्य उत्पादनसँगै आवश्यक जनशक्ति उत्पादनमा केन्द्रित गर्नुपर्ने अहिलेको आवश्यकता रहेको अध्यक्ष प्रचण्डले बताए। अमेरिकाले थालेको आप्रवासी निष्कासन, मध्यपूर्वमा देखिएका तनाव आदिका कारण कुनै बेला हजारौं नेपालीहरू वैदेशिक रोजगारी छाडेर नेपाल फर्कने अवस्था आउन सक्छ। त्यसैले हामी तयारी अवस्थामा बस्न आवश्यक छ,' नले भने। अध्यक्ष प्रचण्डले देशमा उत्पादन र उत्पादकत्व वृद्धि गरेर आत्मनिर्भर हुने दिशातिर मिहेनत नगरे कुनै पनि बेला ठूलो अप्ठ्यारोमा देश पर्नसक्ने सुनाए। उनले आफूले सरकारको पछिल्लो नेतृत्वकालमा सुशासनको पक्ष र भ्रष्टचारका विरुद्ध केही कदम चालेको बताए। उनले धेरै ठूलो संर्घष र बलिदानपछि देशमा संविधान सभाको निर्वाचन, शान्ति सम्झौता देशमा संघीय लोकतान्त्रिक गणतन्त्र घोषणा र त्यसको कार्यान्वयनको वातावरण बनाएको बताए। सुशासन, सामाजिक न्याय र आर्थिक विकास आजको आवश्यकता रहेको अध्यक्ष प्रचण्डले दाबी गरे।"
स्कुटर दुर्घटनामा चालकको मृत्यु,धनुषा : स्कुटर दुर्घटनामा चालकको मृत्यु भएको छ। बटेश्वर गाउँपालिका२ रमौल टोलस्थित सडकमा बटेश्वरबाट रमौल टोलतर्फ जाँदै गरेको मप्र ०२००६ प ६१३९ नम्बरको स्कुटर बिहीबार बिहान दुर्घटना हुँदा चालक सोही गाउँपालिका४ बस्ने ४१ वर्षीया हेम कुमारी रेग्मीको मृत्यु भएको हो। दुर्घटनामा गम्भीर घाइते भएकी उनको जानकी मेडिकल कलेज रमदैयामा उपचारका क्रममा मृत्यु प्रहरीले जनाएको छ। दुर्घटनाका सम्बन्धमा प्रहरीले आवश्यक अनुसन्धान गरिरहेको छ।
"भारतको ऊर्जा सप्ताहमा भाग लिएर ऊर्जामन्त्री खड्का स्वदेश फिर्ता, यी विषयमा भएका थिए छलफल","काठमाडौं : ऊर्जा, जलस्रोत तथा सिँचाइमन्त्री दीपक खड्का इण्डिया इनर्जी विक२०२५ मा भाग लिएर स्वदेश फर्किएका छन्। भारतको राजधानी नयाँदिल्लीमा फ्रेबुअरी ११ देखि सुरु भएको ऊर्जा सप्ताहमा भाग लिएर मन्त्री खड्का आज बेलुका स्वदेश फर्किएका हुन्। मन्त्री खड्कालाई ऊर्जा राज्यमन्त्री पूर्णबहादुर तामाङ, सिँचाइ सचिव सरिता दवाडी, विद्युत विकास विभागका महानिर्देशक नविनराज सिंह, जल तथा मौसम विज्ञान विभागका महानिर्देशक कमलराम जोशी, मन्त्रालयका सहसचिव जीवछ मण्डल लगायतले त्रिभुवन विमानस्थलमा स्वागत गरेका थिए। भारतको पेट्रोलियम तथा प्राकृतिक ग्यास मन्त्रालयको संरक्षकत्व तथा भारतीय पेट्रोलियम उद्योग महासंघको आयोजना भएको उक्त सप्ताहमा नयाँ प्रविधिको प्रयोगमार्फत कार्बन न्यूनीकरणको विभिन्न मोडलको विषयमा छलफल भएको थियो। उक्त सप्ताहमा मन्त्री खड्काले क्लिन कुकिङ र इनर्जी एक्सेस ग्यापसम्बन्धी दुईवटा मन्त्रीस्तरिय सेसनलाई सम्बोधन गरेका थिए। भारतको ऊर्जा सप्ताहले सबैका लागि स्वच्छ ऊर्जा भविष्यतर्फ प्रेरित गरेको छ। भारत भ्रमणका क्रममा ऊर्जामन्त्री खड्काले भारतका विद्युतमन्त्री मनोहरलाल खट्टर, जलशक्तिमन्त्री सिआर पाटिल र पेट्रोलियम तथा प्राकृतिक ग्यास मन्त्री हरदीपसिंह पुरीसँग छुट्टाछुट्टै भेटवार्ता गरेका थिए। भेटमा दुई देशबीचको ऊर्जा सहकार्य, पञ्चेश्वर, सप्तकोशी बहुउदेश्यीय आयोजना लगायतलाई अगाडि बढाउने विषयमा छलफल भएको मन्त्री खड्काले बताए। भारतको ऊर्जा सप्ताहमा १० देशका ७० हजार ऊर्जा व्यवसायी सहभागिता रहेको थियो। यस्तै, विभिन्न ९० सत्रमा ऊर्जा विकास सम्बन्धी छलफल, ७०० ऊर्जा प्रदर्शनी कक्ष राखिएको थियो।"
नागरिकताबाट वञ्चित दलित समुदाय,"रौतहट : रौतहटको चन्द्रपुर नगरपालिका१ पौराई दोभानटोलका शम्भु बहादुर परियार ७० वर्षका पुगे। २०२२ सालमा सर्लाहीको हरकठवाबाट बसाइ सरेर आएका उनको अहिलेसम्म पनि नागरिकता बनेको छैन। नागरिकता लिनका लागि पटक पटक प्रयास गरे पनि आवश्यक कागजात नभएपछि उनी नागरिकताविहीन भएका हुन्। उनको नागरिकता नबनेपछि छोराछोरीलाई पनि समस्या परेको छ। उनको बाबुआमा सानैमा बिते। उनको बाबुआमाको नागरिकता र बसाइसराइसम्म पनि नभएपछि राज्यबाट पाउने सुविधाबाट वञ्चित हुन परेको छ। नागरिकता बनाउन बुबा आमाको नागरिकता अनिवार्य छ। बसाई सराइ कागज पनि अनिवार्य छ तर ती कागज आफूसँग नहुँदा नागरिकता पाउन सकिनँ, परियारले भने। नागरिकता नभएकै कारण वृद्ध भत्ताबाट पनि वञ्चित हुन परेको उनले बताए। नागरिकता नभएको उनी एलानीमा बसोबास गर्ने सुकुम्वासी हुन। उनका भाइ नख्खे दमाई परियारले भने सर्लाहीबाट नै २०४४ सालमा नागरिकता लिएको उनले बताए। भाइले नागरिकता लिएपछि २०७५ सालमा नागरिकताका लागि इलाका प्रशासन कार्यालय चन्द्रनिगाहपुरमा भाइसँगको नाता प्रमाणित लगायत विभिन्न कागज पेश गरेको तर कागज नपुगेको भन्दै फिर्ता गरेपछि नागरिकता पाउने आस मरेको परियारले बताए। परियारको ४ वटा छोरी र १ वटा छोरा छन्। उनको छोरा विनोद परियार पनि नागरिकताविहीन छन्। २०४४ सालमा जन्मिएका विनोद नागरिकता नुहुँदा गाउँघरमै कुटोकोदालो गरेर बस्छन्। नागरिकता भएको भए ऋण गरेर भएपनि विदेश पठाउने उनको बुबाले बताए। नागरिकता नहुँदा केही पनि काम नपाउने र जीविकोपार्जन मै समस्या हुने छोरो विनोदले बताए। यस्तै समस्याबाट मंगलपुरकी ५० वर्षीय पवित्रा परियार पनि गुज्रिरहेकी छिन। श्रीमान बेपत्ता भएको कारण पवित्राले नागरिकता पाउन सकेकी छैनन्। नागरिकता बनाउनका लागि विवाह दर्ता चाहिने तर आफूसँग विवाह दर्ता नभएकै कारण नागरिकता पाउन नसकेको पवित्रा बताउँछिन्। विवाह दर्ता नहुँदै २४ वर्षअघि श्रीमान हस्त बहादुर दमाई कामका लागि उर्लाबारी गएको उनले जानकारी दिइन। अहिलेसम्म श्रीमान सम्पर्कमा नआएको उनले बताइन्। पवित्राको १ छोरा २ छोरी छन। सिन्धुलीको कमलाखुजबाट विवाह गरेर आएकी पवित्राले पनि पटक पटक नागरिकताका लागि इलाका प्रशासन कार्यालय चन्द्रनिगाहपुर धाएको तर कागज पत्र नपुगेको भन्दै फर्काउने गरेको बताइन। श्रीमान बेपत्ता र सासु ससुराको मृत्यु भएको कारण कागज जुटाउन असमर्थ भएको उनले बताइन। ५० वर्षको उमेर पुग्दा समेत नागरिकता नपाउँदा अरूले दोस्रो दर्जाको नागरिकको रूपमा हेर्ने गरेको समेत उनले गुनासो गरिन। त्यसैगरी चन्द्रपुर १ डाँडाटोलकी अन्जली रामदास (बिक)को समस्या पनि त्यस्तै छ। अन्तरजातीय विवाह गरेकी अञ्जलीलाई माइती पक्ष बुबाले नै नागरिकता नदिएको कारण नागरिकता बन्न नसकेको गुनासो छ। लिम्बु परिवारकी अञ्जली बिक परिवारसँग विवाह गरेर आएकी हुन। नागरिकता बनाउन समस्या भएको उनको गुनासो छ। यस्तै ४० वर्षीय नैना कुमारी मलिकको पिडा पनि त्यस्तै छ। कागजपत्र नपुगेकै कारण नागरिकता पाउन नसकेको उनले गुनासो गरिन। सचेतना र ज्ञानको अभावमा यस्ता धेरै पात्रहरू कागजपत्र पुर्याउन नसक्दा नागरिकताबाट वञ्चित भएको स्थानीय मानव अधिकारकर्मी जित बहादुर विश्वकर्माले बताएका छन्। उमेरमा नागरिकता नबनाउने र उमेर खस्केपछि कागजको समस्या हुने कारणले गर्दा पनि धेरै दलित नागरिकले नागरिकताबाट वञ्चित हुनु परेको तीतो यथार्थ छ। यता जिल्ला प्रशासन कार्यालय रौतहटका प्रमुख जिल्ला अधिकारी हिरालाल रेग्मीले नागरिकता ऐन अनुसार आवश्यक कागजपत्र उपलब्ध गराएर मात्रै नागरिकता दिन सकिने बताए। नेपालको कानुन अनुसार नेपाली नागरिकलाई नागरिकताबाट वञ्चित गरिनु हुँदैन तर आवश्यक कागजपत्र जुटाएर मात्रै नागरिकता प्रदान गर्ने ऐन भएका कारण कागजपत्रबिना आफूले केही गर्न नमिल्ने बताए।"
भैँसीले हान्दा वृद्धको मृत्यु,सिन्धुली : घाँस हाल्नेक्रममा भैँसीले हान्दा सिन्धुलीमा एक जना बृद्धको मृत्यु भएको छ । सुनकोशी गाउँपालिका३ नौबिसे गाउँपालिका निवासी ७५ वर्षीय गोपाल घर्तीको मृत्यु भएको हो। सुनकोशी गाउँपालिका३ नौबिसेमा रहेको गोठमा बाँधेको भैंसीलाई घाँस हाल्न जाँदा किला भाँचेर घर्तीलाई हानी घाइते बनाएको थियो।घाइते अवस्थामा रहेका घर्तीको छोरा फडिन्द्र भुजेलले राती ८ बजे गोठमा गएर हेर्दा बुबालाई मृत अवस्थामा फेला पारेको सिन्धुली प्रहरीले जनाएको छ।
एमाले विदुरमा श्रेष्ठ निर्वाचित,नुवाकोट : नेकपा एमाले विदुर नगर कमिटीको अध्यक्षमा सञ्जिव बहादुर श्रेष्ठ निर्वाचित भएका छन्। नतिजाअनुसार अध्यक्षमा विजयी श्रेष्ठले एकसय ५८ मत प्राप्त गरेका छन्। उनका उनका प्रतिस्पर्धी संस्थापन पक्षका अनुजकुमार श्रेष्ठले एकसय ६ मत पाए। एमाले विदुर नगर कमिटीको उपाध्यक्षमा फराकिलो मतको अन्तरले श्यामकृष्ण चालिसे निर्वाचित भएका छन्। उनी विदुर नपा ६ को वडाध्यक्षसमेत हुन् । उनले एकसय ७३ मत प्राप्त गर्दा उनका प्रतिस्पर्धी देवनारायण चित्रकारले ९० मत प्राप्त गरे। सचिवमा विजयी भएका तोयानाथ तिमल्सिनाले एकसय ४८ मत प्राप्त गरे । उनका निकटतम उपेन्द्र रिमालले एकसय ८ मत प्राप्त गरे । उपसचिव खुल्लामा पूर्णबहादुर कार्की निर्वाचित भए। उनले एकसय ३३ मत प्राप्त गर्दा डिल्लीप्रसाद गजुरेलले १ सय १८ मत पाएर पराजित भए । महिला उपसचिवमा करिना नेपाल एकसय ३७ मतका साथ निर्वाचित भइन्। सोही पदमा मुना पुडासैनी न्यौपानेले एकसय ८ मत प्राप्त गरेर पराजित भइन् । लेखा कमिटी अध्यक्षमा रामशरण तिम्सिना एकसय २९ मतका साथ निर्वाचित भए। उनका निकटतम रामकृष्ण खड्काले एकसय १८ मत प्राप्त गरे। मतदानमा २ सय ७४ मत खसेको निर्वाचन कमिटीका प्रमुख पुरुषोत्तम प्याकुरेलले जानकारी दिए। १३ वडा रहेको विदुरमा नगर सदस्यहरू भने निर्विरोध भइसकेका छन्।
८ महिनादेखि अन्तरिक्षमा फसेका सुनिता र बुचलाई मार्चमा पृथ्वीमा ल्याइने,"वासिङटन डिसी : अमेरिकी अन्तरिक्ष यात्री सुनिता विलियम्स र बुच विल्मोर चाँडै नै अन्तरिक्ष स्टेशनबाट पृथ्वीमा फर्कनेछन्। नासाले उनीहरूलाई मार्चको मध्यमा फिर्ता ल्याइने जनाएको छ। दुबै अन्तरिक्ष यात्री विगत ८ महिनादेखि अन्तरिक्ष स्टेशनमा फसेका छन्। यसअघि उनीहरुलाई फिर्ता ल्याउने समयसीमा मार्चको अन्त्य वा अप्रिलको लागि तोकिएको थियो। उनीहरूलाई स्पेसएक्स क्याप्सुलमा फिर्ता ल्याइने जनाइएको छ। सुनिता विलियम्स गत वर्ष जुन ५ मा बुच विल्मोरसँगै आइएसएस पुगेकी थिइन्। उनी एक हप्ता पछि फर्कनु पर्ने थियो। उनीहरू दुवै जना बोइङको नयाँ स्टारलाइनर क्याप्सुलको परीक्षण गर्न गएका थिए। तर त्यसमा खराबी आएपछि उनीहरू आइएसएसमै फसे। यसअघि नासाले एलोन मस्कको कम्पनी स्पेसएक्सको ड्र्यागन अन्तरिक्षयान मार्फत फेब्रुअरी २०२५ मा सुनिता र बुच विल्मोरलाई फिर्ता ल्याउने जानकारी दिएको थियो। तर उक्त समयमा उनीहरूलाई ल्याइएन। ट्रम्पले मस्कलाई दिए फिर्ता ल्याउने जिम्मेवारी अमेरिकाका नयाँ राष्ट्रपति डोनाल्ड ट्रम्पले स्पेसएक्सका सीईओ एलोन मस्कलाई अन्तरिक्षमा फसेका सुनिता विलियम्स र उनका सहकर्मी बुच विल्मोरलाई फिर्ता ल्याउने जिम्मेवारी दिएका छन्। दुवै वैज्ञानिक गत वर्षको जुनदेखि अन्तरिक्षमा अलपत्र छन्। ट्रम्पले गत महिना सामाजिक सञ्जालमा लेखेका थिए, 'मैले मस्कलाई ती दुई 'बहादुर अन्तरिक्ष यात्री' लाई फिर्ता ल्याउन आग्रह गरेको छु। उनीहरुलाई बाइडेन प्रशासनले अन्तरिक्षमा छोडेको हो। उनीहरू धेरै महिनादेखि अन्तरिक्ष स्टेशनमा उद्धारको पर्खाइमा छन्। मस्कले चाँडै नै यसमा काम सुरु गर्नेछन्।' मस्कले उनीहरुलाई फिर्ता ल्याउने जनाएका छन्। बाइडेन प्रशासनले उनीहरूलाई यति लामो समयसम्म त्यहीँ छोड्नु भयानक भएको मस्कको भनाइ छ। सुनिता र बुश विल्मोर बोइङ र नासाको संयुक्त 'क्रू फ्लाइट टेस्ट मिसन' मा गएका थिए। सुनिता अन्तरिक्षयानको पाइलट थिइन्। उनीसँगै गएका बुश विल्मोर यस मिसनका कमाण्डर थिए। उनीहरू दुवै जना अन्तर्राष्ट्रिय अन्तरिक्ष स्टेशन () मा ८ दिन बसेपछि पृथ्वीमा फर्कने कार्यक्रम थियो। प्रक्षेपणको समयमा बोइङ डिफेन्स, स्पेस एण्ड सेक्युरिटीका अध्यक्ष तथा सीईओ टेड कोल्बर्टले यसलाई अन्तरिक्ष अनुसन्धानको नयाँ युगको लागि एक उत्कृष्ट सुरुवात भएको बताएका थिए। यस मिसनको मुख्य उद्देश्य अन्तरिक्ष यात्रीहरूलाई अन्तरिक्ष स्टेशनमा लैजाने र फर्कने अन्तरिक्ष यानको क्षमता प्रमाणित गर्नु रहेको उनले जनाएका थिए। अन्तरिक्ष स्टेशनमा ८ दिन बिताउँदा अन्तरिक्ष यात्रीहरूले अनुसन्धान र धेरै प्रयोगहरू पनि गर्नुपरेको थियो। सुनिता र विल्मोर एटलसभी रकेट मार्फत अन्तरिक्ष यात्रामा पठाइने पहिलो अन्तरिक्ष यात्री हुन्।"
डीभी प्रणाली खारेज गर्ने व्यवस्थासहितको बिल अमेरिकी कंग्रेसमा दर्ता,"अमेरिका : बैधानिकरुपमा स्थायीरुपमा अमेरिका आप्रवासनको महत्वपूर्ण आधार विविधता आप्रवासी भिसा कार्यक्रम (डीभी लोटरी) अन्त्यका लागि अमेरिकी कंग्रेसमा बिल दर्ता भएको छ । अमेरिकाको तल्लो सदनको रुपमा रहेको युनाईटेड स्टेट कंग्रेसमा जर्जिया राज्यको दसौं कंग्रेसनल जिल्लाबाट प्रतिनिधित्व गर्ने रिपब्लिकन पार्टीका नेता माइक कोलिन्सले बिल दर्ता गरेका हुन् । जारी १ सय १९ औं युएस कंग्रेसमा हाउस अफ रिप्रिजेन्टेटिभ्स कोलिन्सले सुरक्षा र निष्पक्षता सम्वर्द्धन अमेरिका ऐन ( द सेक्युरिटी एण्ड फेयर नेस इन्ह्यान्समेन्ट फर अमेरिका २०२५ ) दर्ता गराएका हुन् । फेब्रुअरी १२ मा दर्ता गरिएको ऐनमा डाइभरसिटी भिसा खारेज गर्ने उल्लेख छ । अध्यागमन ऐन जारी गर्दै सन् १९९० बाट सुरु भएको डीभी कार्यक्रममार्फत् करिब ५५ हजार प्रत्येक वर्ष अमेरिका आउने गरेका छन् । सन् १९९५ देखि नेपाल समेत डीभी कार्यक्रममा समावेश हुँदै आएको छ। नेपालबाट करिब ५७ हजार बढीले डीभी कार्यक्रमअन्तर्गत अमेरिकाको स्थायी बसोबासका लागि भिसा प्राप्त गरिसकेका सँगसँगै डीभीमा छनौट हुनेले परिवार समेत ल्याउन सक्ने प्रावधान रहेको छ । पछिल्लो तथ्याकं हेर्ने हो भने डीभी प्राप्त गर्ने नेपालीको संख्या अन्य देशहरूभन्दा माथि रहेको छ । हाउस अफ रिप्रिजेन्टेटिभ्स कोलिन्स विल दर्ता गरे लगत्तै उनको कार्यालयले एक विज्ञप्ति जारी गर्दै विविधता भिसा कार्यक्रम अन्त्य गर्नका लागि दर्ता गरिएको बिलले चेन माइग्रेसन समेत अन्त्य गर्न सघाउ पुग्ने जनाएको छ । साथै ऐन कार्यन्वयनमा आए देशको सुरक्षाका लागि समेत सो ऐन प्रभावकारी हुने दावी गरिएको छ । कोलिन्सले ल्याएको बिललाई हाउसमा टेनिसी राज्यको पाचौं कंग्रेसनल जिल्लाबाट प्रतिनिधित्व गर्ने एन्डी अगलेस, टेक्सस राज्यको २६ औं कंग्रेसनल जिल्लावाट प्रतिनिधित्व गर्ने ब्रान्डन गिल र फ्लोरिडा राज्यको आठौं कंग्रेसनल डिष्ट्रिक्टबाट प्रतिनिधित्व गर्ने माइक हरिडोपोलोसले समर्थन गरिसकेका छन् । उनीहरू सबै रिपब्लिकन पार्टीका नेता हुन् । हाउस अफ रिप्रिजेन्टेटिभ्स कोलिन्सले नैं यसअघि चर्चित लेकेन रिले ऐन कंग्रेसमा दर्ता गराएका थिए । त्यो ऐन पारित भएसँगै अमेरिकाको होमल्याण्ड सेक्युरिटीले अवैध आप्रवासीहरूलाई थुनामा राखेर सोधपुछ गर्ने अधिकार प्रत्यायोजन गरेको थियो । कंग्रेसले २२ जनवरी २०२५ मा त्यसलाई पारित गरेको थियो भने राष्ट्रपति डोनाल्ड ट्रम्पले २९ जनवरी २०२५ मा विधेयकमा हस्ताक्षर गरेका थिए । अगस्टा विश्वविद्यालय जर्जियामा नर्सिङ विषय अध्ययन गरिरहेकी २२ वर्षीया रिलेको हत्या भएको थियो । उनको हत्यामा संलग्न एक भेनेज्युलियन रहेको र उनी अवैधरुपमा अमेरिका प्रवेश गरेको खुलेको थियो। अहिले ४ सय ३५ सदस्यीय अमेरिकी कंग्रेसमा २ सय १८ जना रिपब्लिकन पार्टीबाट निर्वाचित हाउस अफ रिप्रिजेन्टेटिभ्स छन् भने २ सय १५ जना डेमोक्रेटिक पार्टीवाट निर्वाचित हाउस अफ रिप्रिजेन्टेटिभ्स छन्, बाँकी दुई पद भने रिक्त छ। फ्लोरिडा राज्यका दुई कंग्रेसनल जिल्लाबाट निर्वाचित हाउस अफ रिप्रिजेन्टेटिभ्सले राजीनामा दिएपछि दुई पद रिक्त भएको हो । दुबै रिपब्लिकन पार्टीका नेताहरू हुन् । बिल सदस्य संख्याको बहुमतले पारित गर्नुपर्ने हुन्छ । अमेरिकाका सांसदहरूलाई पार्टी ह्वीप नलाग्ने भएकाले यसै हुन्छ भन्ने नसकिए पनि डीभी लोटरी कार्यक्रम अन्त्य गर्ने सवालमा रिपब्लिकन पार्टीका नेताबीच मतऐक्यता हुने देखिदै आएको छ । राष्ट्रपति ट्रम्प समेत डीभी लोटरी कार्यक्रमविरुद्ध खरो आलोचकको रुपमा उत्रिएका छन् । यसअघि पनि राष्ट्रपति ट्रम्पले यस मुद्दालाई प्राथमिकता दिँदै आएका छन् । राष्ट्रपतिको रुपमा आफ्नो पहिलो कार्यकालमा ट्रम्पले भिसा लोटरी कार्यक्रम समाप्त पार्नुपर्ने र यसका लागि आफू लाग्ने बताएका थिए । तर उनको पहिलो कार्यकालमा अहिले जस्तो गरी रिपब्लिकनको बहुमत थिएन । अमेरिकाको माथिल्लो सदन १ सय सदस्यीय सिनेटमा समेत रिपब्लिकन पार्टीबाट निर्वाचित ५३ सिनेटर छन् भने डेमोक्रेटिक पार्टीबाट निर्वाचित ४५ जना रहेका छन् । २ जना स्वतन्त्रबाट उठेर निर्वाचित सिनेटर छन् ।"
तत्कालीन प्रधानमन्त्री नेपाल र भट्टराईविरुद्ध मुद्दा चलाउन माग गरिएको रिटमा सुनुवाइ सकियो,"काठमाडौं : पूर्वप्रधानमन्त्रीद्वय माधवकुमार नेपाल र डाबाबुराम भट्टराईमाथि ललिता निवासको जग्गा प्रकरणमा मुद्दा चलाउन माग गरिएको रिटमाथि सुनुवाइ सकिएको छ। न्यायाधीश तिलप्रसाद श्रेष्ठ र नित्यानन्द पाण्डेयको संयुक्त इजलासमा रिटमाथि सुनुवाइ सकिएको हो। सुनुवाइ सकिएकाले आजै फैसला आउने संभावना रहेको छ। अख्तियार दुरूपयोग अनुसन्धान आयोगले ललिता निवास प्रकरणमा तत्कालीन प्रधानमन्त्रीद्वय नेपाल र भट्टराईविरुद्ध मुद्दा नचलाउने निर्णय गरेपछि वरिष्ठ अधिवक्ता बालकृष्ण न्यौपानेले सो निर्णय बदरको माग गर्दै २९ माघ २०७६ मा सर्वोच्च अदालतमा रिट दायर गरेका थिए। पूर्वप्रधानमन्त्री द्वय नेपाल र भट्टराई ललिता निवासको सरकारी जग्गा व्यक्तिको बनाउने कार्यमा संलग्न रहेको दावीसहित उनीहरूविरुद्ध भ्रष्टाचार मुद्दा चलाउन आदेश माग गरिएको छ। उनीहरूले नीतिगत निर्णय मात्रै गरेको भन्दै अख्तियारले मुद्दा नचलाउने निर्णय गरेको थियो। पूर्व प्रधानमन्त्रीद्वय नेपाल र भट्टराईको कहाँ थियो संलग्नता? अख्तियार दुरुपयोग अनुसन्धान आयोगले बालुवाटारस्थित ललिता निवासको सरकारी जग्गा अतिक्रमण प्रकरणमा २०७६ माघ २२ गते १ सय ७५ जनाविरुद्ध विशेष अदालतमा मुद्दा चलाएको थियो। तर, मन्त्रिपरिषदबाट भएका नीतिगत निर्णय आफ्नो क्षेत्राधिकारभित्र नपर्ने भन्दै अख्तियारले तत्कालीन प्रधानमन्त्रीद्वय नेपाल र डा भट्टराईलाई प्रतिवादी बनाएको थिएन। नेपाल र डा भट्टराईको बयान लिएर अनुसन्धानको दायरामा भने ल्याइएको थियो। सरकार प्रमुखले गरेका नीतिगत निर्णयमा मुद्दा चलाउनसक्ने अधिकार नभएको अख्तियारको आरोपपत्रमा उल्लेख छ। ललिता निवास क्याम्पभित्रको सरकारी जग्गा सम्बन्धमा विभिन्न मन्त्रालय र कार्यालयबाट विभिन्न मितिमा भएका गैरकानुनी कार्यलाई वैधानिकता दिलाउने र सरकारी जग्गामा अनधिकृत व्यक्तिका हक र स्वामित्व स्थापित गराउने गरी सम्बन्धित मन्त्रालयको प्रस्तावअनुरूप मन्त्रिपरिषदबाट ०६६१२२९, ०६७०१३१, ०६७०४२८ र ०६९०६१८ मा भएका निर्णय मन्त्रिपरिषदबाट सामूहिकरूपमा गरेका नीतिगत निर्णय आयोगको अनुसन्धानको क्षेत्राधिकारभित्र पर्ने नदेखिएको हुँदा तत्कालीन प्रधानमन्त्रीद्वय नेपाल र डा भट्टराईको हकमा बयान भए पनि निजहरूको हकमा केही गरिरहनुपरेन भनी आयोगबाट निर्णय भएको व्यहोरा अनुरोध छ,'आरोपपत्रमा उल्लेख छ। नेपाल प्रधानमन्त्री हुँदा ०६६ चैत २९ गते ललिता निवासको जग्गामा विशिष्ट व्यक्तिको निवास विस्तार गर्ने निर्णय भयो। सरकारअन्तर्गतको समरजंग कम्पनीका नाममा मोही जनिएको ललिता निवासको जम्मा क्षेत्रफल यकिन गरी सोमा मोही भाग कट्टा गरी बाँकी रहने क्षेत्रफल एवं साविक बाटो तथा राजकुलो यकिन गरी १४ रोपनी १० आना ३ पैसा २५ दाममा विशिष्ट व्यक्तिको निवास विस्तार गर्ने निर्णय गरिएको थियो। सरकारका नाममा रहेको जग्गामा मोहियानी हक प्राप्त हुने कानुनी आधार नरहँदा नरहँदै ड्राइभर भाइचालगायत ५८ जना नक्कली मोही खडा गराई सरकारी जग्गा व्यक्तिको नाममा कायम गरिएको थियो। तत्कालीन भौतिक योजना तथा निर्माण मन्त्रालयले पेस गरेको प्रस्तावबमोजिम मन्त्रिपरिषद्ले ०६६ चैत २९ मा गरेको निर्णयमा विशिष्ट व्यक्तिको निवास विस्तार गर्ने क्रममा मोहीको हिस्सामा पर्ने जग्गा र परिसर विस्तार गर्दा विस्तारित क्षेत्रमा पर्ने जग्गाको सोधभर्ना र सट्टापट्टा गर्न भूमिसुधार तथा व्यवस्था मन्त्रालयबाट आवश्यक व्यवस्था मिलाउने निर्णय भएको थियो। उक्त निर्णय कार्यान्वयन गर्नेगराउने क्रममा भौतिक योजनाले पेस गरेको प्रस्तावमा नेपालकै पालामा ०६७ वैशाख ३१ मा अर्को निर्णय भएको देखिन्छ। मन्त्रालय र अन्तर्गतका कार्यालयबाट टिप्पणी उठान भई सोहीबमोजिम प्रस्ताव तयार गरी मन्त्रिपरिषद्मा पेस भएको र प्रस्तावबमोजिम नै नेपालकै पालामा ०६७ साउन २८ गते निर्णय भई नापी र मालपोत कार्यालय डिल्लीबजारले मोही कायम गरेको थियो। तत्कालीन भूमिसुधार मन्त्रालयले गर्नुपर्ने काम भौतिक योजनाले गरेको छानबिनले देखाएको थियो। नेपालको पालामा भएका तीनवटै निर्णय भएका प्रस्ताव ऐन, कानुन प्रतिकूल हुने गरी आफ्नो पद र कार्यालयको क्षेत्राधिकार नाघी गैरकानुनी रूपमा गरेको देखिएको अख्तियारको आरोपपत्र र पूर्वसचिव शारदाप्रसाद त्रिताल नेतृत्वको छानबिन समितिको प्रतिवेदनमा उल्लेख छ। मन्त्रिपरिषदबाट भएका ती निर्णयलाई औचित्यपूर्ण हो भन्न सक्ने अवस्था तथ्य र प्रमाणले नदेखिएको उल्लेख छ। डाभट्टराई प्रधानमन्त्री हुँदा ०६९०६१८ गते पशुपति टिकिन्छा गुठीका नाममा जग्गा कायम गर्ने निर्णय भएको थियो। ३ रोपनी १२ आनामा कतै अस्तित्वमा नदेखिएको टिकिन्छा गुठी कायम गरी अनधिकृत रूपमा मोही कायम गर्ने निर्णय डा भट्टराईको पालामा भएको देखिन्छ। कानुनी व्यवस्थाको बर्खिलाप हुने गरी सरकारी सार्वजनिक सम्पत्तिको मस्यौट हुने गरी बदनियतपूर्ण निर्णय गरे, गराएको देखिएको त्रितालको प्रतिवेदन र अख्तियारको आरोपपत्रमा उल्लेख छ। अख्तियारले ललिता निवास प्रकरणमा पूर्वउपप्रधानमन्त्री विजयकुमार गच्छदारसहित १ सय १० विरुद्ध भ्रष्टाचार र ६५ जनाविरुद्ध जग्गा फिर्ता गर्ने प्रयोजनका लागि मुद्दा चलाएको थियो। ललिता निवासको २ सय ९९ रोपनीमध्ये १ सय ३६ रोपनी जग्गा अतिक्रमण गरी व्यक्तिका नाममा दर्ता गरेको छानबिनले देखाएको छ।"
"संसद्मा निकासी पैठारी विधेयक पेस, निर्यातगृह अवधारणामा जोड","काठमाडौं : उद्योग, वाणिज्य तथा आपूर्तिमन्त्री दामोदर भण्डारीले बुधबार प्रतिनिधिसभाको बैठकमा निकासी पैठारी (नियमन) विधेयक, २०८१ पेस गरेका छन्। उक्त विधेयक यही माघ २१ गते संसद्मा दर्ता गरिएको थियो। निकासी पैठारी (नियन्त्रण) ऐन २०१३ र भन्सार ऐन २०६४ को दफा ८९ (ख) खारेज गर्ने गरी निकासी पैठारी (नियमन) विधेयक, २०८१ प्रतिनिधिसभामा पेस भएको हो। मन्त्री भण्डारीले निकासी पैठारीसम्बन्धी कानुन संशोधन र एकीकरण गर्न बनेको विधेयकको प्रस्तावस्वरूप विभिन्न २३ दफा तथा उपदफाको प्रत्यायोजित व्यवस्थापनसम्बन्धी टिप्पणी पेस गरे। यसैक्रममा उनले वैदेशिक व्यापारमा आएका नयाँ अवधारणासँगै निकासी पैठारी व्यवस्थालाई थप व्यवस्थित, पारदर्शी बनाउन खोजेको बताए। उनका अनुसार यसबाट निकासीपैठारी हुने वस्तु वा सेवाको नियमन कार्यलाई प्रभावकारी बनाउन, निकासी पैठारीसम्बन्धी कार्यलाई थप सहजीकरण गर्न खोजिएको हो। आयात प्रतिस्थापन र निर्यात प्रवद्र्धन गर्दै राष्ट्रिय अर्थतन्त्रमा वाणिज्य क्षेत्रको योगदान बढाई देशको आर्थिक विकासमा सहयोग गर्न निकासी पैठारीसम्बन्धी प्रचलित कानुनलाई समयानुकूल संशोधन र एकीकरण गर्न आवश्यक भएकाले प्रस्तुत विधेयक प्रतिनिधिसभासमक्ष प्रस्तुत गररिएको छ, मन्त्री भण्डारीले प्रष्ट्याउँदै भने। यससँगै उनले प्रचलित कानुनमा गरिने समसामयिक संशोधन र एकीकरणबाट अर्थतन्त्रमा वाणिज्य क्षेत्रको योगदान बढ्ने बताए। यसबाट निकासी पैठारीसम्बन्धी व्यवस्थाको कार्यान्वयनको जिम्मेवारी सरकार र अन्तर्गतका निकायहरूबाट सम्पादन हुँदै आएको वार्षिक बजेटमा नियमित र स्वाभाविक रूपमा हुने बढोत्तरीबाहेक सरकारलाई अतिरिक्त आर्थिक दायित्व नपर्ने उनले दाबी गरे। उक्त प्रस्तावित विधेयकले भन्सार ऐनमा रहेको एक्जिम कोड लिनुपर्ने प्रावधान र निकासीपैठारीसम्बन्धी पुरानो ऐनका प्रावधान एउटै ऐनभित्र समेट्न खोजेको छ। यसअनुरूप एक्जिम कोड वाणिज्य, आपूर्ति तथा उपभोक्ता संरक्षण विभागले प्रदान गर्ने उल्लेख छ। कुनै वस्तुको निकासी वा पैठारी गर्नुअघि विभागबाट यस्तो नम्बर लिनुपर्ने विधेयकले समेटेको छ। जबकि योभन्दा पहिला लिइसकेका नम्बरको नियम सबै प्रस्तावित नयाँ कानुनबमोजिम हुने देखिन्छ। यस्तै, वस्तु तथा सेवा निकासी वा पैठारी गर्दा इजाजतपत्र लिनुपर्ने व्यवस्थाबारे विधेयकमा उल्लेख गरेको छ। यसअनुसार इजाजत पनि विभागबाटै लिन पाइने छ। निकासीलाई थप प्रोत्साहन प्रस्तावित विधेयकले स्वदेशी श्रम, सीप र कच्चापदार्थ प्रयोग गरी उत्पादित वस्तु वा त्यस्तो वस्तुसँग सम्बद्ध सेवा निकासी प्रोत्साहन गर्न खोजेको छ। जसमा अब नेपाल सरकारले वस्तु वा सेवा निकासीमा विशेष सुविधा वा सहुलियत दिन सक्ने समेत व्यवस्था गरेको छ। यससँगै, निर्यात गृह स्थापना गर्न विकल्प खोजेको छ। जसका लागि नेपालमा उत्पादन भएका वस्तु स्थानीय बजारबाट खरिद, संकलन, प्रशोधन वा प्याकेजिङ गरी निकासी गर्न निर्यातगृह अवधारणा नयाँ कानुनमा उल्लेख छ। संकेत नम्बर लिनुपर्ने अब संकेत नम्बर लिनुपर्ने व्यवस्था गरिएको छ। जसका लागि कुनै व्यक्तिले कुनै वस्तुको निकासी वा पैठारी गर्दा लिनुपर्ने संकेत नम्बरसम्बन्धी कानुनी व्यवस्था गर्न खोजिएको छ। यससँगै, वस्तु वा सेवाको निकासी वा पैठारी गर्दा इजाजतपत्र लिनुपर्ने व्यवस्था गर्नुपर्ने छ। कुनै वस्तुको निकासी वा पैठारीमा बन्देज लगाउन वा नियन्त्रण गर्ने र अन्तर्राष्ट्रिय कम्पनीले उत्पादन गरेको वस्तु नेपाली एजेन्सीले निकासी गर्न सक्ने र नेपालको भूभाग हुँदै वस्तु पैठारी गर्नेसम्बन्धी व्यवस्था गर्न खोजिएको छ। मेला वा प्रदर्शनीका लागि निकासी वा पैठारी गर्न सकिने प्रस्तावित विधेयकले स्वदेश वा विदेशमा आयोजना हुने औद्योगिक वा व्यापारिक मेला वा प्रदर्शनीका लागि कुनै वस्तु निकासी वा पैठारी गर्नेसम्बन्धी व्यवस्था गरेको छ। यसैगरी निर्धारित भन्सार बिन्दुबाट मात्र निकासी वा पैठारीको व्यवस्था मिलाएको छ। प्रस्तावित विधेयकले उद्योग, वाणिज्य तथा आपूर्ति मन्त्रालयले नेपाल सरकार, अर्थ मन्त्रालयको परामर्शमा कुनै वस्तु वा सेवा कुनै निश्चित भन्सार बिन्दुबाट मात्र निकामी वा पैठारी गर्न पाउनेसम्बन्धी व्यवस्था गरेको छ। एन्ट्रापोर्ट व्यापारसम्बन्धी प्रस्तावित विधेयकले कुनै मुलुकबाट पैठारी गरिएको वस्तु नेपालको कुनै भन्सार क्षेत्र वा सुक्खा बन्दरगाहमा राखी अर्को मुलुकमा निकासी गर्न सक्नेसम्बन्धी व्यवस्था गरेको छ। यस्तै, नेपालमा उत्पादित वस्तुको निकासीको लागि कुनै विदेशी कम्पनीले नेपालमा सम्पर्क कार्यालय स्थापना गर्ने सम्बन्धमा कानुनी व्यवस्था गरेको छ। निकासी वा पैठारीसम्बन्धी व्यवस्थालाई व्यवस्थित गर्ने सन्दर्भमा सूचनाको उपयोग गर्न सकिने पनि व्यवस्था गरेको छ। वाणिज्य क्षेत्रका व्यक्तिलाई विशेष परिचयपत्रको व्यवस्था प्रस्तावित विधेयकमा मुलुकको वाणिज्य क्षेत्रमा महत्वपूर्ण योगदान गर्ने व्यक्तिलाई प्रोत्साहन तथा सम्मानको समेत व्यवस्था गरेको छ। यसअनुसार त्यस्ता व्यक्ति पहिचान गरी विशेष परिचयपत्र वा सम्मान प्रदान गरिनेछ।"
"डाबाबुराम भट्टराईको नयाँ प्रस्ताव : फागुन १ गते जनयुद्ध होइन, जनक्रान्ति दिवस मनाऔं","भट्टराईले भने, शब्दको जुंगाको लडाइँ छोडौं। फागुन १ गतेलाई राज्य र सबै दल, जनताको तर्फबाट प्रत्येक बर्ष 'जनक्रान्ति दिवस' को रुपमा मनाऔं! काठमाडौं : पूर्वप्रधानमन्त्री तथा नेसपा (नयाँ शक्ति) का अध्यक्ष डाबाबुराम भट्टराईले फागुन १ गतेलाई जनक्रान्ति दिवस मनाउन प्रस्ताव गरेका छन्। माओवादीले २०५२ फागुन १ गते शुरू गरेको संघर्ष जनयुद्ध कि हिंसा भन्ने विषयलाई लिएर विवादमा परिरहेको बेला पूर्वमाओवादी नेता डा भट्टराईले जनक्रान्ति दिवसको नयाँ प्रस्ताव गरेका हुन्। भट्टराईले शब्दको जुंगाको लडाइँ छोड्न आग्रह गरे। उनले फागुन १ गतेलाई राज्य र सबै दल, जनताको तर्फबाट प्रत्येक वर्ष 'जनक्रान्ति दिवस' को रुपमा मनाउन आग्रह गरे। फागुन १ गते। नेपालको युगान्तकारी जनविद्रोह (जनयुद्ध) शुरू भएको दिन! संघीय लोकतान्त्रिक गणतन्त्रको वास्तविक जग खन्न सुरू गरेको दिन। त्यो महायज्ञमा अमूल्य ज्यान अर्पण गर्ने महान् शहीदहरू, बेपत्ताजन, घाइतेअपांग योद्धाहरू सबैमा अन्तर हृदयदेखि उच्च सम्मान! उनले भने,शब्दको जुंगाको लडाइँ छोडौं। फागुन १ गतेलाई राज्य र सबै दल, जनताको तर्फबाट प्रत्येक बर्ष 'जनक्रान्ति दिवस' को रुपमा मनाऔं! भट्टराईले विद्रोहलाई विभिन्न भागमा राखेर तुलना गर्दै सबै आन्दोलन र क्रान्तिका कडीहरूलाई जोड्न पनि सुझाव दिएका छन्। उनले भनेका छन्, १९९७ सालको विद्रोह, २००७ सालको जनक्रान्ति, झापा जनविद्रोह, २०४६ सालको जनआन्दोलन, २०५२६२ सालको सशस्त्र जनयुद्ध, २०६२६३ सालको संयुक्त जनआन्दोलन, मधेश विद्रोह, थारू विद्रोह, आदिवासी जनजाति आन्दोलन लगायतका सबै आन्दोलन र क्रान्तिका कडीहरूलाई जोडौं! संविधानमा पनि जनयुद्ध शब्द नलेखी माओवादी सशस्त्र द्वन्द्व लेखिएको छ। माओवादीले थालेको युद्धमा सहभागी अधिकांश शीर्ष नेता प्रचण्ड नेतृत्वको माओवादी केन्द्रबाट बाहिरिसकेका छन्। प्रधानमन्त्री एवम् एमाले अध्यक्ष केपी शर्मा ओलीले माओवादीले सञ्चालन गरेको १० वर्षे सशस्त्र संघर्ष जनयुद्ध नभएर हिंसा भएको पटकपटक बताउँदै आएका छन्। आफू कमजोर बनेको महसुस गर्दै माओवादी केन्द्रका अध्यक्ष प्रचण्डले ३० औं जनयुद्ध दिवसको अवसरमा पार्टी केन्द्रीय कार्यालय पेरिसडाँडामा आज सम्बोधन गर्दै क्रान्तिकारी शक्तिलाई अझ बलियो बनाउन एकता आवश्यक रहेको बताए। क्रान्तिकारी शक्तिलाई बलियो बनाएर मात्रै प्रक्रियावादीका षड्यन्त्र विफल बनाउने र जनताले देखेको क्रान्तिको सपना पूरा गर्न सकिने उल्लेख गर्दै उनले क्रान्तिकारी शक्तिहरूलाई एकता र ध्रुवीकरणका लागि आह्वान गरे। अहिले पनि दुई वर्ग र प्रवृत्तिका बीचमा संघर्ष चलिरहेको छ। हामीले धेरै वर्ष पहिले संघीय लोकतान्त्रिक गणतन्त्रमा पुगे पनि प्रतिक्रियावादीहरुले जनताको गणतन्त्र हुन नदिने प्रयास हुनेछ भनेर आँकलन गरेका थियौं, आज त्यही स्थिति बनेको छ।प्रचण्डले भनेएकथरि तत्व संविधानका अग्रगामी प्रावधान उल्ट्याउने प्रयासमा लागिरहेका छन् तर हामी यसलाई समाजवादी गणतन्त्रमा लैजान चाहन्छौं । यो संघर्ष चलिरहेको छ । प्रधानमन्त्री एवम् एमाले अध्यक्ष केपी शर्मा ओलीले माओवादीले सञ्चालन गरेको १० वर्षे सशस्त्र संघर्ष जनयुद्ध नभएर हिंसा भएको पटकपटक बताउँदै आएका छन्। हिंसालाई जनयुद्ध दिवस भन्न रुचाउनेहरुले परिवर्तनलाई आत्मसाथ गर्न नसकेको बताउँदै ओलीले २०४७ सालको संविधानले शान्तिपूर्ण बाटाहरु बन्द नगरेको अवस्थामा माओवादीले हिंसात्मक बाटो रोज्नु गलत धारणा राख्दै आएका छन्। जनयुद्ध भनेको हिंसा नै हो। जनयुद्ध भनेको युद्ध हो, युद्ध भनेको हिंसा हो, हिंसामा मर्ने र मार्ने हुन्छ। पूर्वमाओवादी नेता समेत बादलले भने। गत हप्ता नेकपा एमालेका उपाध्यक्ष रामबहादुर थापा बादलले पनि माओवादीले सुरू गरेको जनयुद्ध हिंसा रहेको सैद्धान्तिक व्याख्या गरेका थिए। जनयुद्ध भनेको हिंसा नै हो। जनयुद्ध भनेको युद्ध हो, युद्ध भनेको हिंसा हो, हिंसामा मर्ने र मार्ने हुन्छ। ओलीको भनाईमा मेरो आपत्ति छैन। पूर्वमाओवादी नेता समेत बादलले भने, यो कुरालाई माओवादीले पनि मान्छ। मार्क्सवादीहरुले मान्छ, युद्ध हिंसा भनेको वर्ग संघर्ष हो। हिंसा भनेको संघर्षको सर्वोच्च रूप हो। वाक युद्ध वा शान्तिपूर्ण प्रदर्शन पनि हुन्छ। प्रत्येक हिंसा चाहिँ युद्ध होइन फेरि, युद्ध भनेको राजनैतिक आन्दोलन र संघर्षको उच्चतम रूप मान्छ मार्क्सवादले। माओवादीबाहेकका अन्य दलले हिंसालाई जनयुद्ध दिवस भनेको भन्दै विरोध गर्दै आएका छन्। यस अगाडि जनयुद्ध दिवसमा प्रचण्ड नेतृत्वको सरकारले बिदा दिएपछि सर्वोच्च अदालतले खारेज गरेको थियो।"
रुकुमपूर्वको स्याला सुर्पामा पुग्यो बिजुली बत्ती,रुकुमपूर्व : रुकुमपूर्वको स्याला सुर्पा भन्ने गाउँमा पहिलोपटक बिजुली बत्ती बलेको छ। जिल्लाको भूमे गाउँपालिका वडा नम्बर ६ मा पर्ने स्याला सुर्पा गाउँमा पहिलो पटक नेपाल विद्युत् प्राधिकरणको केन्द्रीय प्रसारण लाइन पुगेको हो। अहिलेसम्म पनि बिजुली नपुगेको उक्त गाउँमा ट्रान्सर्फमर जडान गरी करिब ६० वटा घरधुरीमा बत्ती बाल्न सफल भएको नेपाल विद्युत् प्राधिकरण वितरण केन्द्र रुकुमपूर्वका कार्यालय प्रमुख प्रमोद खनालले जानकारी दिए। प्रमुख खनालका अनुसार भूमे गाउँपालिका वडा नम्बर ८ कोर्जामा पनि त्यहाको बत्ती भरपर्दो नभए पछि सोही ट्रान्सर्फमरबाटै करिब एक सय घरधुरीलाई पुग्ने गरी लाइन विस्तार गरी प्राधिकरणको लाइन पुर्याइएको छ। गाउँमा बत्ती बलेपछि स्थानीय खुसी भएका छन्। पछिल्लो समय रुकुमपूर्वको विभिन्न गाउँहरूमा नेपाल विद्युत् प्राधिकरणको लाइन विस्तारको काम भइरहेको भए पनि ईआईबी आयोजनाअन्तर्गत सालासार र इथोस कम्पनीहरूले काममा ढिलासुस्ती गर्दा सबस्टेसन तथा विद्युत्को लाइन विस्तारको काममा ढिलाइ भइरहेको छ।
प्रचण्ड गरे मालिका पिस पार्क र हेलिप्याडको उद्घाटन,"गुल्मी : नेपाल कम्युनिस्ट पार्टी माओवादी केन्द्रका अध्यक्ष एवं पूर्वप्रधानमन्त्री पुष्पकमल दाहाल (प्रचण्ड)ले गुल्मीको मालिका पिस पार्क र हेलिप्याड उद्घाटन गरेका छन् । जिल्लाको मालिका गाउँपालिका (४ अर्खाबाङ्ग ठुलिचौरमा निर्माण गरिएको पर्यटकीय तथा धार्मिक स्थल मालिका पिस पार्क र हेलिप्याडको बुधबार एक कार्यक्रम बीच प्रचण्डले उद्धघाटन गरेका हुन् । त्यस्तै प्रचण्डले नवनिर्मित गाउँपालिकाको प्रशासकीय भवन,तेस्रो मालिका रनिङ शिल्ड तथा अन्तर स्थानीय भलिबल प्रतियोगिताको उद्वघाटन गर्ने गाउँपालिकाले जनाएको छ । जिल्लाका १२ वटा स्थानीय तह सहित छिमेकी पालिका बडिगाड ,गौमुखी गाउँपालिका र मितेरी पालिका ललितपुर महानगरपालिकाका जनप्रतिनिधि र कर्मचारी बीच मैत्रीपुर्ण भलिबल खेल हुनेछ । वडास्तरीय भलिबल प्रतियोगिता ,आठवटै वडाबाट क्लब,आमा समूहले मौलिक पहिचान झल्कने रितिरिवाज प्रस्तुत गर्नेछन् । उनी ११ बजे गाउँपालिकाको केन्द्र अर्खावाङ्गमा हेलिकोप्टरमा आएका हुन् । उनलाई मालिका गाउँपालिकामा भव्य स्वागत गरिएको छ । गुल्मीमा अहिले प्रचण्डसहित दर्जनौं नेता आएका छन् । मालिकामा कार्यक्रम सम्पन्न भएलगत्तै उनी धुर्कोट गाउँ पालिका पुग्ने समय तालिका रहेको छ । पूर्वप्रधानमन्त्री प्रचण्डले आजै धुर्कोट गाउँपालिका ४ बर्बोटमा निर्मित पार्कको उद्वघाटन गर्नेछन् । त्यहाँ नेकपा माओवादी केन्द्रका अध्यक्ष प्रचण्डले सहिदहरु समसेर बहादुर खत्री, खिम बिक्रम नेपाली,जेदुराम भन्डारीको सालिक अनावरण तथा पार्क उद्घाटन गर्ने बताइएको छ । उनी यी कार्यक्रम सकेर आजै काठमाडौं फर्कने बताइएको छ ।"
अन्नपूर्णको तेस्रो साप्ताहिक उपहारको विजेता बने कमल,"काठमाडौं : अन्नपूर्ण मिडिया नेटवर्कले देशभर सञ्चालन गरिरहेको हात खाली नजाने जसले पढ्छ, अवश्य पर्छ वार्षिक ग्राहक योजनाको तेस्रो साप्ताहिक विजेता कमल मगर नारायणटार बनेका छन्। बिहीबार तिनकुनेस्थित अन्नपूर्ण मिडिया नेटवर्कको हेडक्वार्टरमा आयोजित साप्ताहिक लक्की ड्रबाट अन्नपूर्णको वार्षिक ग्राहक बनेको रसिद न १४६८८१ रहेका कमल मगर नारायणटार विजेता बनेको हो। अमेरिकाको ओएकमेड अस्पतालमा कार्यरत रहेकी डा मनिसा घिमिरेले लक्की ड्र गरेकी थिइन। विजेता बनी उसले ओपोको मोबाइल फोन सहित ट्याङकुलिटी स्पाको ५ हजारको भौचर जितेको छ। अन्नपूर्ण पोस्ट् र द अन्नपूर्ण एक्सप्रेसको ग्राहक नवीकरण गर्ने र नयाँ वार्षिक ग्राहक बन्ने पाठकले ग्राहक बन्नासाथ हातहातै उपहारै उपहार पाउनेछन्। वार्षिक ग्राहक शुल्क अन्नपूर्ण पोस्टको तीन हजार चार सय रुपैयाँ र द अन्नपूर्ण एक्सप्रेसको पनि तीन हजार चार सय रुपैयाँ रहेको छ। वार्षिक ग्राहक बन्नेले हातहातै वन्डरल्याण्डको १५ सय रुपैयाँको भौचर(जहाँ रोमाञ्चित खेलको मज्जा लिन सकिनेछ), साथै आईएनआई सिनेमाको मुभि भौचर पाउनेछन्। यो नलिए उनीहरूले छनोट पनि गर्न पाउँछन्। जसमा नगद ५ सय देखि ३४ सय सम्मको नगद छुटको स्क्रयाच कार्ड साथसाथै आईएनआई सिनेमाको मुभि भौचर र अन्नपूर्ण केबलकारको टिकट पाउनेछ। त्यसैगरी साप्ताहिक पुरस्कारमा हरेक हप्ता लक्की ड्रबाट ओपोको मोबाइल फोन सहित ट्याङकुलिटी स्पाको ५ हजारको भौचर पाउनेछन्। मासिक पुरस्कारमा वासिङ मेसिन सहित ट्याङकुलिटी स्पाको ५ हजारको भौचर पाउनेछन्। यो वार्षिक ग्राहक योजना देशभर लागू भएको छ। ४ महिनासम्म सञ्चालन हुनेछ।"
"एनसेलले सुरू गर्यो भोवाइफाइ, आइफोनबाट सेवाको सुरुवात","काठमाडौं : आफ्ना ग्राहकहरूलाई वाइफाइ इन्टरनेटको माध्यमबाट गुणस्तरीय भ्वाइस कल सेवा दिन एनसेलले भ्वाइस ओभर वाइफाइ (भोवाइफाइ) सेवाको सुरूवात गरेको छ । नयाँ प्रविधिमा आम उपभोक्ताहरूको पहुँच सुनिश्चित गराउने आफ्नो निरन्तरको प्रयास स्वरुप एनसेलले यो सेवा संचालनमा ल्याएको हो । यो सेवाले ग्राहकहरूलाई कुनै पनि भरपर्दो वाइफाइ इन्टरनेट प्रयोग गरि स्पष्ट सुनिने एचडी भ्वाइसमा कल गर्न, आगमन कल उठाउन र एसएमएस आदानप्रदान गर्न सक्षम बनाउँछ । वाइफाइ कलिङ्का नामले पनि चिनिने भोवाइफाइ सेवा कमजोर मोबाइल नेटवर्क सिग्नल भएका स्थानहरू जस्तै घर अथवा ठूला विल्डिङ्का बेसमेन्टहरु र दुर्गम स्थानहरुमा सेवा लिन समेत प्रयोग गर्न सकिन्छ । प्रारम्भिक चरणमा हाललाई, एनसेलको यो सेवा आईफोन ८ र त्यसमाथिका आईफोन मोडेलहरूमा उपलब्ध रहेको छ । यसको विषेशता भनेको सेवाबाट फाइदा लिनका लागि अतिरिक्त शुल्क लाग्दैन । ग्राहकहरुले विद्यमान भ्वाइस र एसएमएस सेवाको शुल्कमा नै यो सेवा लिई कमजोर मोबाइल नेटवर्क भएका स्थानमा पनि विस्तारित नेटवर्क कभरेजको फाइदा लिएर सम्पर्कमा रहिरहन सक्छन् । भ्वाइस ओभर लङ् टर्म इभोलुशन (भोल्टे) सेवाका लागि फोरजी आवश्यक भए जस्तै, भोवाइफाइका लागि भरपर्दो वाइफाइ कनेक्सनको आवश्यकता पर्दछ । कमजोर मोबाइल नेटवर्क भएका ठाउँहरुबाट कुराकानी गर्दा गर्दै मोवाइल नेटवर्क भएको स्थानमा पुगेमा बिना कुनै बाधा भोवाइफाइबाट मोबाइल नेटवर्कमा स्वतः स्विच हुने यो प्रविधिको एक मुख्य विषेशता हो । यसले अस्थिर र कमजोर मोबाइल नेटवर्क भएका स्थानका ग्राहकहरुका लागि धेरै फाइदा पुर्याउँदछ । भोवाइफाइ सेवाका साथ ग्राहकहरुलाई मोवाइल नेटवर्क समस्या भएका इनडोर अथवा बेसमेन्टजस्ता स्थानहरुमा समेत सेवा प्रदान गर्नका लागि फोरजीको परिपूरक प्रविधिको रूपमा भोवाइफाइ संचालनमा ल्याइएको एनसेलले जनाएको छ । चाँडै नै यो सेवा सामसङ, शाओमी, ओपो र भीभोलगायतका अन्य ब्रान्ड तथा मोडेलहरूमा पनि विस्तार गर्ने योजना एनसेलको रहेको छ । यसले अझ बढी उपभोक्ताहरूलाई सेवा उपलब्ध गराउने लक्ष्य राखेको छ । एनसेलले आफ्नो फोरजी नेटवर्क देशको ९४ प्रतिशत जनसंख्यालाई कभर गर्ने गरी विस्तार गरिसकेको छ, जसले भोल्टे र भोवाइफाइ दुवै सेवा उपयोग गर्न सहज बनाउँछ । भोवाइफाइ सेवा चलाउन मिल्ने मोबाइल सेट भएका ग्राहकहरूले एनसेल एप डाउनलोड गरि एपमार्फत यो सेवा एक्टिभेट गनुपर्ने हुन्छ । त्यस पश्चात ग्राहकले कुनैपनि भरपर्दो वाइफाइमार्फत भोवाइफाइ सेवाको फाइदा लिन सक्छन् । सेवा एक्टिभेट गर्नुअघि, ग्राहकहरूले भोल्टे र भोवाइफाइ वा वाइफाइ कलिङ् दुवै आफ्नो मोवाइलमा सक्रिय अर्थात स्विच अन गरेको हुनुपदर्छ । त्यसका लागि सेटिङमा गएर, मोवाइल नेटवर्क भित्र गई सिमकार्ड छान्नु पर्दछ र भोवाइफाइ, वाइफाइ कलिङ वा सोहि अनुसार छानेर सक्रिय गर्नु पर्दछ । यसरी ग्राहकले आफ्नो मोबाइलमा भोवाइफाइ वा वाइफाइ कलिङ देखेमा सो मोबाइलमा भोवाइफाइ सेवा चल्ने बुझिन्छ । सेटिङ्मा भोवाइफाइ, वाइफाइ कलिङ् सक्रिय गर्ने प्रक्रिया एन्ड्रोइड र आईओएस दुवैका लागि समान रहेको छ ।"
बबरमहलमा फुटेको खानेपानी पाइपको मर्मत गरिँदै,काठमाडौं : काठमाडौंको बबरमहलमा फुटेको खानेपानी पाइपको मर्मत गरिएको छ । बुधबार बबरमहलमा रहेको खानेपानीको थोक वितरण प्रणालीको फुटेको पाइपको मर्मत गरिएको हो । सो क्षेत्रमा फुटेको पाइपको स्थानमा नयाँ पाइप राखिएको काठमाडौं उपत्यका खानेपानी लिमिटेड (केयूकेएल)ले जनाएको छ । काठमाडौंमा वितरण गरिने थोक प्रणालीको पाइप फुटेपछि बुधबार रातीदेखि नै मर्मत गर्ने कार्य सुरु गरिएको थियो । पाइप फुटेपछि पानी पूरै बगेर बबरमहल जलमग्न भएको थियो । मर्मत पूर्ण रुपमा सकिएपछि परीक्षण गरी पानी वितरण प्रक्रिया सुरु गर्ने केयूकेएलले जानकारी दिएको छ । विद्युत प्राधिकरणको लापरबाहीका कारण विद्युत्का तार भूमिगत गर्न ड्रिलिङ गर्ने क्रममा बबरमहलमा रहेको खानेपानीको थोक वितरण प्रणालीको पाइप फुटेको थियो । जसले विषेश अदालतसहित सरकारी कार्यालयमा पानी पसेर क्षति गरेको थियो । बिहीबार पानी छिरेका सरकारी कार्यालयहरुमा सफाइको काम गरिएको छ ।
प्रश्नले लखेट्न छोडोस्,"म एक आम नेपाली। म राष्ट्रिय युवा नीति २०७२ को परिभाषाभित्र पर्ने प्रतिनिधि युवा। म यो देशको सुनौलो इतिहास माथि गर्व गर्दै समृद्ध भविष्यको सपना देख्नेहरूबीचको नेपाली। यो देशबाट अधिकार मात्र नखोजी देशप्रतिको आफ्नो कर्तव्यसमेत पूरा गर्नुपर्दछ भन्ने सोच बोकेको युवा। म देशभित्रै बसेर देश निर्माणमा एक हिस्सेदार बन्न चाहने कर्मठ नेपाली। तर पनि विगत केही वर्षहरूदेखि मलाई निरन्तर एउटै प्रश्नले लखेटिरहेको छ, म किन नेपाल बस्ने ? मानिस स्वभावैले डुलन्ते प्राणी हो। उदवकासको इतिहासदेखि नै जबजब मानिसको जीवनमा सामाजिक, आर्थिक, राजनीतिक वा प्राकृतिक विचलनहरू आए तबतब मानिस आफ्नो जीवनयापनलाई सरल र सहज बनाउन एक स्थानबाट अर्को स्थान तर्फ बसाइँ सर्दै गयो। कहिले नयाँ स्थानसँगै प्राप्त हुने नयाँ अवसरले मानिसलाई तान्दै लग्यो त कहिले पुरानो स्थानको विकर्षणले धकेल्दै लग्यो। यही सिलसिलामा कुनै समय हाम्रा पुर्खाहरू नफर्किने गरी असम छिरे। भुटान र बर्मा पसे। त्यहाँदेखि आजसम्म पनि यो प्रक्रिया निरन्तर चलिरहेको छ। बदलियो त केवल गन्तव्य। आज असम र बर्माको स्थान अस्ट्रेलिया, युरोप, अमेरिका र जापानले लिएको छ। अध्यागमन विभागको पछिल्लो तथ्यांकअनुसार सन् २०२४ मा मात्र १ लाख १९ हजार ४ सय ९ विद्यार्थीले अध्ययन भिसामार्फत यो देश छाडेका छन्। जसमध्ये लगभग ९० प्रतिशतभन्दा बढीमा अध्ययनभन्दा पनि स्थायी बसोबासका निमित्त देश छाड्ने मनोभाव देखिन्छ। त्यतिमात्र होइन सन् २०२४ मा नै ६६ हजार ८ सय ३५ ले आधिकारिक रूपमै स्थायी बसोबासका लागि भनेर यो देश छाडेका छन्। यसरी नयाँ अवसरको आकर्षणमा जब मानिस अस्वाभाविक गतिमा कुनै देश नफर्किने गरी छाड्न थाल्छ तब उक्त देशको जनसांख्यिकीमा शताब्दीऔंसम्म प्रभाव पार्ने गरी खतराको घण्टी बज्न थाल्छ। यो देश आज ठीक त्यही बिन्दुमा उभिएको छ। मानिस परिवर्तन चाहन्छ। जमेको पोखरीबाट बग्ने नदी बन्न चाहन्छ। आफ्नो यथास्थितिबाट उठेर अग्रगामी छलांग मार्दै विकसित हुन चाहन्छ। वैश्विक वातावरणमा घुल्न चाहन्छ। प्रविधिले ल्याएको उथलपुथललाई केन्द्रबिन्दुमै गएर अनुभव गर्न चाहन्छ। तर के मानिसका यी सबै चाहनाहरूलाई यो देशको नेतृत्वले आजसम्म सम्बोधन गर्न सक्यो त ? यस किसिमको वातावरण यही निर्माण गर्ने एक कोसिससम्म पनि यहाँको नेतृत्वले गर्यो त ? देशभित्र केही गर्दै नगरी हुँदैन भन्दै स्थायी रूपमा देश छाड्नेहरूको त बेग्लै कुरा, तर के यहीँ अनेक गर्दा पनि नभएर चारैतिर अँध्यारो देखिरहेकाहरूको पीडा यो देशले कुनै दिन सुन्न सक्यो र ? अनि देश खाली हुने भयो मात्रै भनिरहनुको के अर्थ ? संसार कहाँबाट कहाँ पुगिसक्यो। मात्र केही दशकअघिसम्म एकै रफ्तारमा हामीसँगै यात्रा गरेका हामी जस्तै मुलुकहरू आज हामीभन्दा धेरै माथि पुगिसके। सन् २००० मा आधा जनसंख्या भोकमरीमा बाँच्न विवश देश आज तीव्र गतिको आर्थिक वृद्धिका साथ वैश्विक प्रतिस्पर्धामा दौडिरहेको छ। हामीले जलविद्युत्को विकास गर्दा जलविद्युत् नभएको देश आज पृथ्वीको गतिलाई नै ०६ माइक्रो सेकेन्ड ढिला गरिदिने गरी जलविद्युत् आयोजना निर्माण गरिरहेको छ। जैविक प्रविधि र सूचना प्रविधिमा आएको क्रान्तिले मानव उदवकासको उपलब्धि माथि नै प्रश्नचिह्न खडा गरिदिएको छ। भौतिकशास्त्र क्वान्टम युगमा प्रवेश गरिसकेको छ। अन्तरिक्ष विज्ञान पृथ्वीको विकल्प खोज्नमा तल्लीन छ। कृत्रिम बौद्धिकताको गति हेर्दा लाग्छ यसले श्रमबजारमात्र हैन मानव मस्तिष्कलाई नै विस्थापित गरिदिनेछ। विकास र समृद्धिको सवालमा प्रकृतिको गतिलाई नै मात खुवाइदिने गरी संसार एकातिर यसरी कुदिरहेको छ त अर्कातिर हामी भने आज पनि चौरमा जनता भेला पारेर मृत भई सडिसकेका राजनीतिका थोत्रा सिद्धान्त घोकाउनमा नै व्यस्त छौं। आज पनि हामी चाहिँ कछुवा गतिको विकास देखाउँदै गणतन्त्रको उपलब्धि भन्दै नाकको पोरा फुलाउनमा नै मस्त छौं। देश दिनप्रतिदिन अधोगतितर्फ गइरहँदा हाम्रो प्राथमिकता भने आज पनि को कहाँको राजदूत, को कुन संस्थानको प्रमुख, को कति पटक मन्त्री र प्रधानमन्त्री बन्ने भन्नेमा नै छ। गाउँका चिया पसलदेखि राजधानीका तारे होटलसम्म आज पनि गरिनुपर्नेभन्दा नगरिनुपर्ने बहस मै हामी केन्द्रित छौं। देश सारा अस्तव्यस्त छ। समाजको सानो इकाइदेखि केन्द्रसम्मको पारा लथालिंग र भताभुंग छ। मूल्य र मान्यता मर्दैैछ। बौद्धिकता धराशायी हुँदै छ। सही र गलत छुट्ट्याउने आँखाहरू अन्धो हुँदैछन्। स्वविवेकको प्रयोगभन्दा पनि भिडको पछि लाग्ने गणेशमानका पालाका जनताहरू आज पनि उति नै छन्। भ्रष्टाचार र बेथिति चितुवा गतिमा बढ्दो छ। राष्ट्रिय बजेटभन्दा ठूलो व्यापार घाटा छ। महँगी र बेरोजगारी तीव्र छ। उद्यमशीलतालाई कुनै प्रोत्साहन छैन। लगानी सुरक्षाको प्रत्याभूति छैन। अर्थतन्त्रको ढाँचा उत्पादनभन्दा पनि रेमिटेन्स र वैदेशिक सहायतामुखी छ। विकृत राजनीतिका बाछिटाहरू समाजको हरेक तह र तप्कामा छरपस्ट देखिन्छन्। तर पनि बहुसंख्यक जनता भने आज पनि दलीय राजनीतिको ट्याग आफैं झुन्ड्याएर बढो ठाँटका साथ हिँडिरहेका छन्। सडकमा गुड्ने सवारीदेखि सदनसम्म कहीँ पनि प्रणाली चलायमान देखिँदैन। जसलाई जसो मन लाग्यो त्यसै गरेर देश चलिरहेको छ। अनि यस्तो स्थितिमा कुन सचेत युवाले यही बसेर आफ्नो भविष्य दाउ लगाउन सक्छ ? मलाई थाहा छ देश बन्ने कुरा आजको भोलि घटित हुने चमत्कार होइन। मलाई यो पनि थाहा छ कि कुनै एक पुस्ताले त्याग नगरी संसारमा कुनै देश बनेको पनि छैन। तर मलाई यो पनि अवश्य थाहा छ कि त्यो एक पुस्ताले गरेको त्यागलाई राज्यका तर्फबाट क्यास गर्न सकेकै कारण ती देशहरू बनेका हुन्। तर यहाँ त न मुलुकका लागि सार्थक त्याग गर्ने वातावरण छ न त जनताले गरेको त्यागलाई राज्यले क्यास नै गर्न सकेको छ। युवा राष्ट्रको अमूल्य सम्पत्ति हुन्। राजनीतिक, आर्थिक र सामाजिक रूपान्तरणका अग्रदूत तथा परिवर्तनका संवाहक हुन युवा। साहस, सिर्जनशीलता, सिक्ने क्षमता एवं उच्च आत्मविश्वासका कारण यो वर्ग राष्ट्रनिर्माणको प्रमुख स्रोत हुन् भन्ने विषयलाई राष्ट्रिय युवा नीति २०७२ ले मानेको देखिन्छ। यस कुराप्रति यदि यो देश साँच्चै नै गम्भीर छ भने आजैबाट नफर्किने गरी देश छाडिरहेका युवाशक्ति यही बस्ने वातावरण निर्माण गर्नेतर्फ लागोस्। ताकि मजस्ता लाखौं युवाहरूलाई निरन्तर लखेटिरहेको म किन नेपाल बस्ने ? भन्ने प्रश्नले लखेट्न नै छाडोस्।"
गोमा थापाले जितिन् मिसेस वोर्ल्ड वईल्ड नेपाल २०२५को ताज,"काठमाडौं : मोरङको कानेपोखरिकी गोमा थापाले मिसेस वोर्ल्ड वईल्ड नेपाल सिजन ३ को ताज जितेकी छन्। आरके मनोरञ्जन ग्रुपले आयोजना गरेको प्रतियोगितामा सबै प्रतियोगी सहभागीलाई पछि पार्दै गोमाले ताज पहिरिएकी हुन्। हाल काठमाडौंमा विभिन्न व्यवसायहरू गर्दै आएकी उनले मिसेज पपुलरको उपाधि समेत प्राप्त गर्नुको साथै अन्तर्राष्ट्रिय मञ्चमा नेपाल र नेपालीको प्रतिनिधित्व गर्ने छिन्। यस्तै गंगा बस्नेत मिसेस ग्लोबल नेपाल र रेनु गच्छेदार कवाश मिसेस ग्रान्ड नेपाल हुन सफल भए। त्यस्तै यलिना घिमिरे मिसेस लुम्बिनी , मिरा देउजा मिसेस कोशी, गौरी देवी आचार्य मिसेस बागमती हुन सफल भए। साथै मिसेस ग्लोबल नेपाल र मिसेस ग्रान्ड नेपालले समेत अन्तर्राष्ट्रिय मञ्चमा जान अवसर प्राप्त गरेका छन्। नेपाल ओलम्पिक कमिटीका सचिव रामकृष्ण श्रेष्ठले प्रतियोगिताले विवाहित महिलाहरूको सौन्दर्य साथै आन्तरिक क्षमता, आत्मविश्वास साथै महिलाहरूको नेतृत्वमा थप बल पुग्ने विश्वास व्यक्त गरे। यस्तो कार्यक्रमहरूसँग महिलाहरूलाई घरको चुला चौकोबाट हातेमालो गर्दै अझ सशक्त रूपमा महिलाहरूलाई जनचेतना तथा अधिकारको बारेमा सचेतना फैलाउन सकिने उनले बताए । उक्त प्रतियोगिताको निर्णायक मण्डलमा नवराज कोइराला , सुस्मी कँडेल , प्रदीप लाल श्रेष्ठ, कुसुम कुँवर, निर्णायकको भूमिकामा रहेको मिसेस वोर्ल्ड वईल्ड नेपालककी निर्देशक निशा आचार्यले जानकारी दिइन्।"
"बबरमहलमा फुटेको पाइप मर्मत, पानी परीक्षण सुरू","काठमाडौं : काठमाडौंको बबरमहलमा फुटेको मेलम्ची खानेपानीको मुख्य पाइप मर्मत गरिएको छ। काठमाडौं उपत्यका खानेपानी लिमिटेड (केयूकेएल)ले बिहीबार नयाँ पाइप जडान गरिसकेको खानेपानी मन्त्री प्रदीप यादवले बताए। पाइपमा पानी पठाएर परीक्षण गर्न सुरू गरिसकिएको उनले बताए। 'पाइप मर्मत कार्य सफलतापूर्वक सम्पन्न भइसकेको छ। अहिले पानी परीक्षणको काम भइरहेको छ। परीक्षण सम्पन्न भएपछि खानेपानी वितरण प्रक्रिया पुन: सुचारु गरिनेछ,' खानेपानी मन्त्री यादवले अन्नपूर्णसँग भने। मेलम्चीको पाइप बुधबार फुटेपछि बबरमहल आसपासका सरकारी कार्यालयहरू जलमग्न बनेको थियो। नेपाल विद्युत् प्राधिकरणले तार भूमिगत गर्ने क्रममा होरिजोन्टल ड्रिलिङ गर्दा उक्त पाइप फुटेको थियो। पाइप फुटेदेखि केयुकेएलको मर्मत टोली बुधबार रातिदेखि नै मर्मतमा लागेको मन्त्री यादवको भनाइ छ। तस्बिर : अभिषेक महर्जन"
स्थानीय रेडियोलाई बचाउ,"फेब्रुअरी १३ तारिख अर्थात् फागुन १ गते पर्ने विश्व रेडियो दिवसको सन्दर्भमा यो साता विभिन्न छलफलका कार्यक्रमहरू भइरहेका छन्, रेडियोकर्मीले आफ्ना सवालहरू उठाइरहेका छन्। स्थानीय रेडियोले पछिल्लो समय नयाँ सञ्चार र प्रविधिको विकाससँगै अन्य सञ्चार माध्ययमसँग प्रतिस्पर्धामा जानुपर्ने अवस्था भएको छ। सामाजिक सञ्जाल र नयाँ मिडियाको विकाससँगै पहिलेको भन्दा रेडियोको श्रोता घट्दै गए तापनि रेडियोले विश्वास भने कमाइरहेको छ। धेरै स्थानीय एफएम रेडियो श्रोता र स्रोतको अभावमा बन्द हुन थालेका छन्। शिक्षा, मनोरञ्जन र जानकारी फैलाउने रेडियोलाई बचाउ अभियान गर्नुपर्ने अवस्था भएको छ। नीतिगत अप्ठ्यारा र आर्थिक संकटका कारण मर्ने र बाँच्ने अवस्थामा पुगेका स्थानीय रेडियोहरूले राज्यसँग बचाउने नीति अपनाइदिन आग्रह गरिरहेका छन्। प्रस्तावित राष्ट्रिय आमसञ्चारसम्बन्धी विधेयक अन्तिम चरणमा पुग्दै गरेको अवस्थामा निजी तथा सामुदायिक तवरबाट सञ्चालन भइरहेका रेडियोहरूलाई बचाउन सक्ने गरेर यसलाई अन्तिम रूप दिनु पर्दछ। स्थानीय रेडियोलाई कमजोर बनाउँदा समग्र लोकतन्त्र र विधिको शासनमा नै प्रभाव पर्ने देखिन्छ। एउटा यथार्थ के हो भने सामाजिक सञ्जाल, अनलाइन मिडियाका कारण समग्र रेडियोप्रतिको आकर्षण कम भएको छ तर रेडियोले उठाउने सवालहरू फरक छन् धेरै काम गर्न बाँकी नै छन्। विश्वमा रेडियोको इतिहासले सय वर्ष पूरा गरेको भए पनि नेपाली माटोमै रेडियो स्टेसन स्थापना हुन धेरै वर्ष कुर्नु पर्यो। २००७ सालमा औपचारिक रूपमै रेडियो नेपालले प्रसारण गरेपछि फेरि ४८ वर्ष कुर्नुपर्यो सामुदायिक रेडियोको सुरुवात हुन, दक्षिण एसियाकै पहिलो सामुदायिक रेडियो रेडियो सगरमाथाले २६ वर्ष पूरा गरिरहेको सन्दर्भसम्म आइपुग्दा नेपालमा ३ सय ८२ त्यस्तै अरू सामुदायिक रेडियो स्थापना भएका छन् । तर यो अवधिमा सामुदायिक र निजी क्षेत्रबाट सञ्चालनमा रहेका रेडियोहरूले निक्कै आरोह, अवरोह भोग्नु परेको छ। स्थानीय रेडियोहरूले गरेको संघर्ष र योगदानलाई कसैले पनि बिर्सन हँुदैन। हिजोको दिनमा रेडियोको क्रेज हँुदा सबैले रेडियोलाई सहयोग गर्दथे तर आज क्रेज घट्दै जाँदा रेडियोलाई सहयोग गर्ने घट्न थालेका छन्। हिजो रेडियोको प्रसिद्धिकै कारण डाक्टर, इन्जिनियर, शिक्षक, कानुन व्यवसायी रेडियोमा समय लिएर कार्यक्रम सञ्चालन गर्दथे आज त्यो घट्दै गएको छ। संविधानको अनुसूची ६ मा प्रदेशको अधिकार सूचीअन्तरगत ३ नम्बरमा रहेको रेडियो, एफ एम, टेलिभिजन सञ्चालन र अनुसूची ८ मा स्थानीय तहको अधिकारको सूची अन्तरगत ३ नम्बरमा एफएम सञ्चालन भन्ने व्यवस्थाले प्रदेश र स्थानीय सरकारलाई रेडियो सञ्चालनको अधिकार दिएको हो। यसलाई सरकार आफैंले रेडियो चलाउने अधिकारका रूपमा मात्रै बुझ्नु हँुदैन। यसैमा टेकेर पछिल्लो समय २५ भन्दा बढी स्थानीय तहले आफैं रेडियो सञ्चालन गरे तर ती रेडियोले पनि राम्रो प्रसारण गर्न सकेनन्, समुदायको मन जित्न सकेनन्। स्थानीय तहको लगानीमा सञ्चालन भएका रेडियोलाई स्थानीय सरकारी रेडियो भन्न सकिन्छ। ती सामुदायिक बन्न सक्दैनन्। सामुदायिक रेडियोकर्मीहरूले स्थानीय रेडियो समुदायकै स्वामित्वमा सञ्चालन गर्ने व्यवस्था मिलाउन सरकारसँग माग गर्दै आएको छ। अहिले तीनै तहका सरकारले गरेका कार्य र गतिविधि नागरिक सामु पुर्याउनका लागि स्थानीय एफएम रेडियोहरूले विशेष भूमिका खेलिरहेका छन् सरकारका अभियानलाई सघाइरहेका छन्। नागरिकको सूचनाको हक पूरा गर्ने जिम्मेवारी सरकारको भए पनि सामुदायिक रेडियोहरूले आफैंले ती काम गरिरहेका छन्। स्थानीय सुशासन कायम गर्न सबैभन्दा ठूलो भूमिका सूचनाको नै हुन्छ। सूचनाले कहाँ अनियमितता भयो र कहाँबाट के के सेवा दिइँदैछ भन्ने जानकारी प्राप्त हुन्छ। नागरिकलाई सरकारले दिने सुविधा कहाँबाट कति पाइन्छ, स्थानीय निकायमा आउने बजेट तथा योजनाहरूको जानकारी सूचनाबाट नै थाहा पाएर नागरिकले त्यसमा निगरानी राख्न सक्दछन्। स्थानीय तहमार्फत नागरिकले पाउने सेवा, त्यसको मापदण्ड, ऐन कानुन, नीति, बजेट र योजनाहरूको बारेमा जानकारी गराउन एफएम रेडियोहरू प्रभावकारी हुन्छन्। नागरिकहरूले आफूले सेवासुविधा पाएको नपाएको, बजेट तथा योजना कार्यान्वयनमा आएको नआएको रेडियोमार्फत नै भन्ने गरेका छन्। कसरी सरकारले स्थानीय तहमा काम गर्छ र कसरी निर्णय लिन्छ, त्यसलाई कसरी कार्यान्वयनमा ल्याउँछ, त्यसमा को को सहभागी हुन्छन् भन्ने जस्ता स्थानीय सुशासनका विषयहरूको जानकारी गराउन स्थानीय रेडियोहरूले प्रभावकारी काम गर्न सक्छन्। स्थानीय तहमा भएका रेडियोलाई स्वतन्त्र रूपमा काम गर्ने वातावरण बनाउन सक्यो भने नै नागरिकको सूचनाको हकको प्रवर्धनमा रेडियोले सघाउन सक्छन् र स्थानीय सुशासनमा समेत टेवा पुग्दछ। ती रेडियोको दिगोपनमा सहयोग गरेर उनीहरूलाई स्थानीय विकासमा केन्द्रित गर्ने खालको नीति अपनाउन सबैले सघाउ पुर्याउनु आवश्यक छ। देशभरि खुलेका एफएम रेडियोहरूले श्रोताहरूलाई स्थानीय स्वाद दिनुका साथै नागरिकको सूचनाको हक एवं अभिव्यक्ति स्वतन्त्रताको उपभोग गर्ने माध्यम दिएका छन्। ती रेडियोहरूले स्थानीय भाषामा स्थानीय नागरिकले बुझ्ने गरेर सूचना तथा जानकारी प्रस्तुत गरिरहेका छन्। स्थानीय संस्कृतिको संरक्षणका साथै सकारात्मक सामाजिक रूपान्तरणमा सामुदायिक रेडियो तथा स्थानीय रेडियोहरूले ठूलो भूमिका खेलेका छन्। साथै गाउँ तथा टोलमा भएका समस्याहरूलाई नीतिगत तहमा ल्याउने पुलको काम ती रेडियोहरूले गरिरहेका छन्। मदिरा उत्पादक उद्योगले भन्दा बढी कर सामुदायिक रेडियोले तिर्नु परिरहेको छ। त्यसैले यस्ता विभेदकारी नीतिको परिवर्तन गर्न सरोकारवाला निकाय गम्भीर हुनुपर्दछ। धेरै रेडियोकर्मीहरू सोख र इच्छा शक्तिका कारण रेडियोमा काम गरिरहेका छन्, कोही स्वयंसेवा गर्ने गरेर काम गरिरहेका छन् भने कोही व्यावसायिक रेडियोकर्मी बन्ने हिसाबले काम गरिरहेका छन्। उनीहरूको लागि गुणस्तरीय कार्यक्रम तथा रेडियो सामग्री उत्पादन गर्ने तालिमको आवश्यकता छ। त्यस्तो रेडियोकर्मीको क्षमता वृद्धिका लागि पनि स्थानीय तहले सहयोग गर्नु पर्दछ। सामुदायिक रेडियोले बढीभन्दा बढी समुदायकै सवाललाई मसिनो ढंगले उठाउने हो भने रेडियो सुन्ने श्र्रोताको कमी हुँदैन। आफ्नो जिल्लाको राम्रो विषयवस्तु उठाएको छ भने विदेशमा रहेका जिल्लावासीले पनि खोजीखोजी सुन्छन् भन्ने कुरालाई रेडियोकर्मीले पनि बिर्सनु हुँदैन। प्रविधिमा आएको परिवर्तन र सामाजिक सञ्जालको कारण रेडियोको आवश्यकता घट्दै गएको भन्ने विश्लेषण भइरहेका बेलामा विकसित देशहरूले रेडियोलाई अझै शक्तिशाली बनाउने नीति लिएका छन् भने श्रोताहरूले पनि अन्य माध्यमबाट दिक्क भएर रेडियोमै फर्किन थालेको बताइरहेका छन्। विश्वभर इन्टरनेटमा आधारित सञ्चारमाध्यम र सोसल मिडियाको बढ्दो प्रभाव र फैलिँदो मिथ्या सूचनाबीच अस्तित्वको लडाइँ लडिरहँदा सामुदायिक आमसञ्चार माध्यमले देखेको प्रमुख अवसर भनेको प्रविधिलाई आत्मसात् गरेर स्थानीय भाषा, कला, संस्कृति र समसामयिक विषयवस्तुमा आधारित उपयोगी स्थानीय समाचार सामग्रीको प्राथमिकता हो। नेपालमा पनि सामुदायिक रेडियोहरूले आफूलाई समयसापेक्ष रूपमा प्रविधिले ल्याएको अवसरलाई सदुपयोग गर्दै र बढ्दो मिथ्या सूचनाजस्ता अवाञ्छित अवस्थाविरुद्ध सूचना सम्प्रेषण गरी आफूलाई विश्वसनीय माध्यमको रूपमा उभ्याउन सके सामुदायिक रेडियोको महत्त्व र आवश्यकता दीर्घकालसम्म कायम रहन सक्ने अवस्था रहेको छ। त्यसैले नेपालमा पनि स्थानीय रेडियोले आफूलाई रूपान्तरण गरी विषयवस्तु श्र्रोताको चाहनाअनुसार पस्किन सके रेडियो बाँचिरहन सक्नेछ। (आचार्य, सामुदायिक रेडियो प्रसारक संघका कार्यकारी प्रमुख हुन्।)"
१०० बिघा क्षेत्रफलमा विषादी नियन्त्रित तरकारी फलाइरहेको फ्रेसकेटिएम,"रौतहट : फ्रेसकेटिएम फार्मिङले विषादी नियन्त्रित तरकारी र फलफूल खेती गरिरहेको छ। रौतहटस्थित १०० बिघा क्षेत्रफलमा फैलिएको फार्ममा विषादी नियन्त्रित तरकारी, फलफूल, धान, मकै, गहुँ, तोरी र दाल लगायत उत्पादन हुँदै आएको छ। उक्त फार्ममा उत्पादित तरकारी, फलफूल र अन्य खाद्यान्नहरू फ्रेसकेटिएमले आफ्नै काठमाडौंको रातोपुल, झम्सिँखेल र भैंसेपाटीमा रहेको फ्रेसकेटिएम आउटलेटहरूमा दैनिक रूपमा उपलब्ध गराउँदै आएको छ। फ्रेसकेटिए फार्मिङले एकीकृत पोषण व्यवस्थापन र एकीकृत कीट व्यवस्थापन अपनाएर सुरक्षित खेती प्रणाली विकसित गरेको फ्रेसकेटिएका डाइरेक्टर शिव न्यौपानेले बताए। न्यौपानेका अनुसार अहिले फार्ममा २५ भन्दा बढी प्रकारका तरकारीहरू साथै गहुँ, तोरी र दाल उत्पादन गरिन्छ। जसले उपभोक्ताहरूलाई स्वस्थकर खानामा पहुँच पुर्याउन मद्दत गरेको छ। स्वस्थ उत्पादनका लागि आफ्नै कम्पोस्ट, भर्मी कम्पोस्ट र जैविक सूक्ष्म जीवहरू उत्पादन गरी सामान्यतया खर्चिलो मानिने यो खेती पद्धतिलाई कसरी कम लागतमा गर्न सकिन्छ भन्ने अनुसन्धान पनि फार्ममा सुरु गरेको न्यौपानेको भनाइ छ। कृषिमा लागतको समस्या प्रमुख रूपमा रहँदै आएकोमा फ्रेसकेटिएम फार्ममा रहेका २५० भन्दा बढी भैंसीको गोबर तथा जैविक स्रोतहरूको उपयोग गरेर आफैंले कम्पोस्ट, भर्मी कम्पोस्ट र सूक्ष्म जीवहरू उत्पादन गरिरहेको छ । यसले माटोको उर्वराशक्ति बढाउने मात्र होइन, रसायनको अत्यधिक प्रयोगलाई हटाएर स्वस्थ उत्पादनलाई सुनिश्चित गर्छ । जसले लागत घटाउन पनि ठूलो योगदान गरेको छ।"
विद्युत् विधेयकले लगानी संरक्षण गर्नुपर्ने,"काठमाडौं : निजी क्षेत्रको लगानी संरक्षण हुने गरी विद्युत् विधेयक ल्याउनु पर्नेमा सरोकारवालाहरूको जोड दिएका छन्। नेपाल पूर्वाधार पत्रकार समाजले बुधबार राजधानीमा आयोजना गरेको प्रस्तावित विद्युत् विधेयक २०८० र लगानीको संरक्षण विषयक अन्तरक्रिया कार्यक्रममा बोल्दै यस क्षेत्रका सरोकारवालाहरूले यस्तो बताएका हुन्। कार्यक्रममा नेपाल सरकारका पूर्वऊर्जा सचिव अनुपकुमार उपाध्यायले संसदमा हाल विचाराधीन विद्युत् विधेयकभन्दा प्रचलित विद्युत् ऐन २०४९ नै निजी क्षेत्रमैत्री रहेको बताए। प्रचलित ऐनले निजी क्षेत्रलाई विभिन्न सुविधा दिएर विद्युत् विकासलाई हालको अवस्थासम्म ल्याएको हो, उनले भने, यो ऐनमा सबै समस्याको समाधान छ, यसको कार्यान्वयन गर्ने विषयमा समस्या छ। विद्युत् नियमन आयोगका अध्यक्ष रामप्रसाद धितालले विद्युत् क्षेत्रमा प्रतिस्पर्धा गर्दा पनि प्राथमिकताको मापदण्ड तय गरिनुपर्ने बताए। निजी क्षेत्रलाई विभेदरहित खुला पहुँचको व्यवस्था गर्नुपर्ने उनको भनाइ थियो। ऊर्जा, जलस्रोत तथा सिँचाइ मन्त्रालयका सहसचिव जीवछ मण्डलले निजी क्षेत्रको लगानीको सुरक्षा नीतिगत व्यवस्थाबाट नभएसम्म यस क्षेत्रमा लगानी नआउने उनले बताए। हालसम्म नेपाल प्राविधिक रूपमा लोडसेडिङ मुक्त नभएको भन्दै उनले यसका लागि ३० प्रतिशत स्पिनिङ विद्युत् रिर्जव हुनुपर्ने बताए। नेपालको ऊर्जा क्षेत्रमा निजी क्षेत्रले निकै ठूलो योगदान गरेकोले निजी क्षेत्रले गरेको लगानीको सुरक्षा अपरिहार्य रहेको उनको भनाइ थियो। कार्यक्रममा राष्ट्र बैंकका पूर्वगभर्नर दीपेन्द्रबहादुर क्षेत्रीले जलवायु परिवर्तनले पछिल्लो समय नेपालका जलविद्युत् आयोजनाहरूलाई प्रभावित गर्दै लगेको विषयलाई समेत विधेयकले समेट्नुपर्ने बताए। अर्थशास्त्री गोविन्द नेपालले जलविद्युत् आयोजनालाई उच्च क्षमतामा निर्माण गर्ने र यसका ६५ लाख लगानीकर्तालाई प्रतिफल दिने गरी अघि बढाउनुपर्ने बताए। नेपाल राष्ट्र बैंकका पूर्वकार्यकारी निर्देशक नरबहादुर थापाले बैंकिङ कुल लगानीको १० प्रतिशत ऊर्जा क्षेत्रमा लगानी गर्नुपर्ने सीमालाई बढाएर अब १५ प्रतिशत पुयाउनुपर्ने बताए। यसले सरकारले लिएको ऊर्जा विकासको लक्ष्यमा लगानी थप्न सहयोग पुग्ने उनको धारणा थियो। लगानी बोर्डका पूर्वप्रमुख कार्यकारी अधिकृत राधेश पन्तले १०० देखि १५० वर्षसम्म चल्ने जलविद्युत् आयोजना जसले निर्माण गरे पनि सरकारले यो राज्यकै पूर्वाधार हो भन्ने ध्यानमा राखेर ऐन कानुन निर्माण गर्नुपर्ने बताए। जलविद्युत् आयोजना निजी क्षेत्रका होइनन्, यी राज्यकै पूर्वाधार हुन् भन्ने धारणा राख्नुपर्छ, उनले भने। स्वतन्त्र ऊर्जा उत्पादकहरूको संस्था, नेपाल (इपान) का अध्यक्ष गणेश कार्कीले हाल संसदमा छलफमा रहेको विद्युत् विधेयक जस्ताको तस्तै परित गरिए यसले ऊर्जा क्षेत्रको लगानीलाई पूरै प्रभावित गर्ने बताए। सरकारले १० वर्षमा २८ हजार ५ सय मेगावाट विद्युत् उत्पादन गर्ने लक्ष्यलाई निजी क्षेत्रले पूरा गरिदिन सक्छ, उनले भने, तर सरकारले विद्युत् विधेयक २०८० लाई जस्ताको तस्तै पारित गर्यो भने यस क्षेत्रमा लगानी आउँदैन। उनले प्रतिस्पर्धाका आधारमा जलविद्युत् आयोजना बनाउन दिने हो भने अध्ययनमा अर्बौं रुपैयाँ खर्च गरेर निजी क्षेत्रले अघि बढाइरहेका २० हजार मेगावाट जलविद्युत् आयोजनाको भविष्य अन्योलमा पर्ने बताए। सरकारले एकातिर विद्युत् उत्पादनको ठूलो लक्ष्य निर्धारण गर्ने तर सर्वोच्च अदालतले संरक्षित क्षेत्रभित्र पूर्वाधार निर्माणमा रोक लगाउनु आफैंमा विरोधाषपूर्ण भएको बताए। कार्यक्रममा अन्तर्राष्ट्रिय वित्त निगम (आईएफसी) को एसिया इफ्रा टिमका अपस्ट्रिम अपरेशनल अफिसर भीष्म पण्डितले एक कार्यपत्र प्रस्तुत गर्दै संसारका धेरैजसो देशका विद्युत् ऐनले निजी क्षेत्रलाई खुला बजारको पहुँच सुनिश्चित गरेको भए पनि नेपालको कानुनले सरकारी निकायको एकाधिकार स्थापित गरेको बताए। यसले नेपालमा विद्युत् क्षेत्रमा आउने बाह्य लगानीलाई प्रभावित गरेको उनको भनाइ थियो। इपानका उपाध्यक्ष उत्तम भ्लोन लामाले एक कार्यपत्र प्रस्तुत गर्दै स्वदेशी निजी क्षेत्रलाई विद्युत्मा विभेदरहित खुला बजारको पहुँचको स्थापना गर्नुपर्ने बताए। उनले १० वर्षमा २८ हजार ५ सय मेगावाट उत्पादनको लक्ष्य लिएको सरकारले नयाँ कानुन बनाएर निजी क्षेत्रलाई छेक्ने काम गर्नु नहुने बताए। इपानका उपमहासचिव प्रकाश दुलालले नेपालको निजी क्षेत्रलाई विदेशी लगानीकर्ताको जति सुविधा र सहुलियत सरकारले दिन नसकेको बताए। प्रस्तावित विद्युत् विधेयक पास भए ऊर्जा क्षेत्रमा पनि हाल सहकारी संस्थाहरूमा देखिए जस्तै समस्या देखिने उनले बताए। कार्यक्रममा विज्ञ तथा निजी क्षेत्रका ऊर्जा उद्यमीहरूले उठाएको सवालको जवाफ दिँदै प्रतिनिधि सभाअन्तर्गतको पूर्वाधार विकास समितिका सभापति दीपकबहादुर सिंहले विद्युत् विधेयक २०८० मा प्रस्तावित व्यवस्थाहरूबाट निजी क्षेत्रले विचलित हुनु नपर्ने बताए। यो छलफलकै क्रममा छ, यसलाई निजी क्षेत्रले स्वीकार गर्न सक्ने गरी विभिन्न सरोकारवाला पक्षसँग विभिन्न चरणमा छलफल गरिरहेका छौं, उनले भने, विधेयकका कारण इप्पानले हच्किनु पर्दैन, निजी क्षेत्रप्रति हाम्रो नियत कहिल्यै खराब हुन सक्दैन। कार्यक्रममा उपस्थिति समितिका सदस्य सांसदहरूले समेत विचाराधीन विधेयकका विषयमा अहिले कडा वादविवादको तहमा नउत्रिन आग्रह गरे। विवेकपूर्ण तरिकाले विधेयक ल्याउन समितिका सदस्य सांसदहरूले काम गरिरहेको उनीहरूको भनाइ थियो। पूर्वाधार पत्रकार समाजकी अध्यक्ष सुनिता कार्कीको अध्यक्षमा भएको उक्त कार्यक्रममा यस विभिन्न क्षेत्रका व्यक्तित्वहरूसमेत आआफ्ना धारणा राखेका थिए।"
"७ अंकले घटेर बन्द भयो सेयर बजार,७ अर्ब ९२ करोडको कारोबार","काठमाडौं : साताको अन्तिम सेयर कारोबार दिन बिहीबार नेप्से परिसूचक एकल अंकले घटेर बन्द भएको छ। नेप्से परिसूचक ७२६ अंकले घटेर २६७८४७ विन्दुमा अडिएको हो। यसदिन ३०२ स्क्रिप्सको १ करोड ५८ लाख ७५ हजार १५२ कित्ता सेयर ७ अर्ब ९२ करोड १३ लाख ९८२ रुपैयाँमा खरिदबिक्री भए। सामान्य अंकले घटेको बजारमा तीन कम्पनीको सेयर सकारात्मक सर्किट लेभलमा कारोबार भयो। मातृभूमि लघुवित्त वित्तीय संस्था,कुमारी सवल योजना,गार्डियन माइक्रो लाइफ इन्स्योरेन्सको सेयर १० प्रतिशतले बढेको हो। यसैगरी पोखरा फाइनान्सको ९९८ र बराही हाइड्रोपावरको ६७७ प्रतिशतले बढ्यो। न्यादी हाइड्रोपावरका लगानीकर्ताले भने यसदिन सर्वाधिक गुमाए। सो कम्पनीको सेयर १० प्रतिशतले घट्यो। कारोबार रकमका आधारमा एनआरएन इन्फ्रास्टक्चर एण्ड डेभलपमेन्ट शीर्ष स्थानमा रह्यो। सो कम्पनीले ३४ करोड १४ लाख ७५ हजार १७४ रुपैयाँ बराबरको सेयर कारोबार गर्यो। यसैगरी सीईडीबी होल्डिंक्सको २६ करोडको सेयर कारोबार हुँदा राधी विद्युतको २० करोड,सिन्धा विकास बैंक र सेन्ट्रल फाइनान्सको १९१९ करोड मूल्य बराबरको सेयर कारोबार भयो। कारोबारमा आएकामध्ये ७६ वटा स्टक्सको मात्रै मूल्य बढ्यो। १६२ वटा स्टक्सको मूल्य घट्दा ६ वटाको स्थिर रह्यो। तीनवटा समूहको उपसूचक बढ्दा बाँकी १० वटाको सूचक नकारात्मक देखिए।"
नसर्ने रोगविरुद्धको अभियान सफल बनाउन मन्त्री पौडेलको अनुरोध,"काठमाडौं : स्वास्थ्य तथा जनसङ्ख्या मन्त्री प्रदीप पौडेलले नसर्ने रोगहरूविरुद्ध निरोधात्मक विधि प्रवर्द्धन गर्ने उद्देश्यले आजदेखि सुरू भएको निःशुल्क स्क्रिनिङअभियान सफल बनाउन सम्बद्ध सबैमा आग्रह गरेका छन्। मन्त्री पौडेलले आज एक सन्देश जारी गर्दै देशमा हुने मृत्युको लगभग तीन चौथाइ अनुपात नसर्ने रोगले ओगटेको तथा त्यसमा जलवायु परिवर्तन र बढ्दो सहरीकरणका कारण थप जटिलता थपिएको उल्लेख गरेका छन्। यो समस्यालाई सम्बोधन गर्न सामुदायिक सहभागितासहित अभियानका रुपमा स्थानीय तहबाट स्वास्थ्य प्रवर्द्धनात्मक,प्रतिकारात्मक एवं उपचारात्मक सेवालाई व्यवस्थित गर्न आवश्यक भएको महसुस गरेपछि आफूले सार्वजनिक गरेको योजना तथा प्राथमिकतामा उपचारात्मक सेवा व्यवस्थित गरेसँगै निरोधात्मक विधिबाट नागरिकलाई रोगको दुष्चक्रबाट यथासम्भव जोगाउने योजना बनाएको उनले सन्देशमा उल्लेख गरेका छन्। 'हामीले हाम्रा स्वास्थ्य संस्थामा सेवा तथा उपचारको गुणस्तर अभिवृद्धिका लागि यथासम्भव प्रयत्नहरु गरिरहेका छौँ,'उनले भनेका,'साथसाथै निरोधात्मक विधिअन्तर्गत नागरिकको आधारभूत स्वास्थ्य परीक्षण अनि सचेतनाका माध्यमबाट सकेसम्म रोग लाग्नै नदिने तथा लागेको खण्डमा समयमै उपचारबाट नागरिकको स्वास्थ्य र नागरिक तथा राज्य दुवैको धनराशि जोगाउने हाम्रो प्रयत्न जारी छ ।' अभियानअन्तर्गत ३० वर्षभन्दा माथिका नागरिकलाई हरेक स्थानीय तहका स्वास्थ्य संस्थामा मधुमेह,उच्च रक्तचाप,मिर्गौलासम्बन्धी रोग एवं शरीरको उचाइ र तौलको अनुपात समयमै पहिचान गरी उल्लेखित नसर्ने रोगहरूको रोकथाम तथा व्यवस्थापन गर्ने लक्ष्यका स्क्रिनिङ गरिनेछ । नेपालमा नसर्ने रोगको भार कम गर्न र स्वास्थ्य सेवामा सबैको पहुँच सुनिश्चित गर्ने कार्यमा हातेमालो सबैमा सन्देशमार्फत् स्वास्थ्यमन्त्रीले अनुरोध गरेका छन्। स्वास्थ्य तथा जनसंख्या मन्त्रालयले हरेक वर्ष यो अभियानलाई निरन्तरता दिने भएको छ ।"
भन्सार प्रशासनलाई चुस्त बनाउने गरि भन्सार विधेयक अगाडि बढाउन सांसदको सुझाव,काठमाडौं : सांसदहरुले व्यापार सहजीकरणका लागि भन्सार प्रशासन चुस्त बनाउने गरि भन्सार सम्बन्धी विधेयकलाई अघि बढाउनुपर्ने सुझाव दिएका छन्। बुधबार सिंहदरबारमा बसेको प्रतिनिधिसभा अन्तर्गतको अर्थ समिति बैठकमा भन्सार सम्बन्धी कानुनलाई संशोधन र एकीकरण गर्न बनेको विधेयकको बारेमा संशोधनकर्तासँगको छलफलका क्रममा उनीहरूले भन्सार क्षेत्रमा देखिएका समस्या हुने र भन्सार प्रशासनलाई चुस्त बनाउने गरि भन्सार सम्बन्धी विधेयकलाई अघि बढाउनुपर्ने सुझाव दिएका हुन्। सांसद सुनिता बरालले प्रचलित कानुनमा अस्पष्टता भइ देखिएका समस्या समाधान गर्ने बाटो खुला गर्नुपर्ने धारणा राखिन्। भन्सार क्षेत्रमा कामको वर्गीकरणको मुद्धालाई पनि विधेयकमार्फत नै टुङ्गाउनुपर्ने उनको भनाई छ। त्यस्तै सांसद विराजभक्त श्रेष्ठले भन्सार क्षेत्रमा देखिएका कानुनी अड्चन हटाउन सके भन्सार क्षेत्रमा देखिएका बेतिथी अन्त्य हुने बताए। बैठकमा ६ जना संशोधनकर्ता सांसदहरुले आफ्नो संशोधन प्रस्तुत गरेका थिए। व्यापार सहजीकरणका लागि भन्सारसँग सम्बन्धित प्रावधानहरूलाई समयसापेक्ष परिमार्जन गर्न सरकारले उक्त विधेयक ल्याएको हो।
नीतिगत भ्रष्टाचारको जालोमा देश,"राजनीतिक व्यवस्था परिवर्तनको मुख्य एजेन्डामध्ये सुशासन र विकास महŒवपूर्ण एजेन्डा हो । लोकतान्त्रिक शासन व्यवस्था स्थापना भएको दुई दशक हुन लाग्दा पनि सुशासनको आँकडामा देश कमजोर छ । पछिल्लो विवरणहरूमा सुशासनको आँकडा निरन्तर ओरालो मात्र लागेको छैन, विश्वमा नेपालको छवि भ्रष्ट देशहरूको विवरणमा अघिल्लो पंक्तिमा देखिन थालेको छ । विकास, समृद्धि र सुशासनमा नमुना देश बनाउने राजनीतिक दलहरूको साझा प्रतिबद्धता विपरीत किन प्रत्येक वर्ष भ्रष्टाचारको आँकडा बढ््दै गइरहेको छ ? यो गम्भीर प्रश्न हो । राज्यका तीनै अंगकार्यपालिका, न्यायपालिका, र व्यवस्थापिका भ्रष्टाचार नियन्त्रणमा प्रभावकारी देखिएका छैनन्् । ट्रान्सपरेन्सी इन्टरनेसनलले सार्वजनिक गरेको भ्रष्टाचार अवधारणा सूचकांक (सीपीआई) २०२४ अनुसार नेपाल विश्वमा धेरै भ्रष्टाचार हुने देशको १०७ औं स्थानमा झरेको छ । अघिल्लो वर्षभन्दा अंक घट््नुले नेपालमा सुशासन कमजोर बन्दै गएको संकेत गर्छ । नेपालमा विभिन्न तरिकाबाट भ्रष्टाचार हुने गरेको छ । पछिल्लो समय सबैभन्दा बढी मौलाएको भ्रष्टाचार हो, नीतिगत भ्रष्टाचार । माझीले जालमा माछा पारेजस्तै नीतिगत भ्रष्टचारको जालोमा देश बाँधिएको छ । नीति निर्माण तहमै भ्रष्टाचार हुँदा त्यसको प्रभाव लामो समयसम्म रहने मात्र हैन ठेक्का प्रणालीमा सेटिङ, कर प्रणालीमा अनियमितता, आयातनिर्यात प्रक्रियामा प्रभावशाली समूहहरूको हालीमुहालीजस्ता कार्यमा भरपूर सहयोग भइरहेको छ । देशमा कानुनी शासन र पारदर्शी प्रणाली कमजोर हुँदा भ्रष्टाचार बढेको यसले प्रस्ट देखाउँछ । दोषीहरूलाई कठोर दण्ड दिनुको साटो राजनीतिक आस्थाका आधारमा संरक्षण गर्ने चलनले सुशासनलाई कमजोर बनाएको छ । साथै नागरिक सचेतना र सहभागिता कमजोर हुँदा पनि भ्रष्टाचार नियन्त्रणमा सफलता प्राप्त हुन सकेको छैन । त्यसैले नागरिक तहबाट खबरदारी अत्यन्त जरुरी छ । सरकार भ्रष्टाचार नियन्त्रणमा किन चुक्दै आएको छ ? ठूलाठूला घोटालाबालुवाटार जग्गा प्रकरण, वाइडबडी जहाज खरिद काण्ड, यतीनेपाल वायुसेवा सम्झौताजस्ता घटनाहरूको निष्पक्ष छानबिनमा सरकारलाई के कुराले रोकिरहेको छ ? यस्ता मुद्दामा संलग्न व्यक्तिहरूलाई उन्मुक्ति दिने प्रवृत्तिले सरकारकै नैतिकतामा गम्भीर प्रश्न उठाएको छ । भ्रष्टाचारविरुद्ध कानुन र नियामक निकाय भएरमात्र भ्रष्टाचार नियन्त्रण नहुने कुरा नेपालको नियम र नियमन निकायलाई हेरे पुग्छ । भ्रष्टाचार नियन्त्रणका लागि अख्तियार दुरुपयोग अनुसन्धान आयोग, सम्पत्ति शुद्धीकरण अनुसन्धान विभाग, राष्ट्रिय सतर्कता केन्द्रजस्ता निकाय सक्रिय छन । तर, राजनीतिक हस्तक्षेप र प्रभावशाली व्यक्तिहरूमाथि कारबाही गर्न नसक्दा यी संस्थाहरूको विश्वसनीयता कमजोर बन्दै गएको छ । सरकारको भाषण र प्राथमिकतामा सुशासन परे पनि कार्यान्वयन पाटो कमजोर छ । सरकारले यसका विरुद्ध निर्मम कदम नचाल्ने र नागरिक तहबाट सचेततापूर्वक खबरदारी नहुने हो भने नेपाल झन्् भ्रष्टाचारग्रस्त मुलुक बन्ने खतरा छ । अन्तर्राष्ट्रिय रूपमा भ्रष्टाचार नियन्त्रणमा सफल देशहरू जस्तै डेनमार्क, फिनल्यान्ड, र सिंगापुरको अनुभव हेरेर नेपालले कानुनी शासन सुदृढ गर्ने, प्रशासनिक सुधार गर्ने, सार्वजनिक सेवामा पारदर्शिता बढाउने तथा दोषीमाथि कडा कारबाही गर्ने नीति तत्काल अवलम्बन गर्न जरुरी छ । अन्यथा, सुशासनको सपना केवल नारामा सीमित हुनेछ ।"
नेपाल आइन् एञ्जिला,"काठमाडौं : यही फेब्रुअरी १७ देखि २६ सम्म आयोजना हुने चार देशीय अन्तर्राष्ट्रिय महिला फुटबल च्याम्पियनसिपका लागि नेपाली राष्ट्रिय महिला टोलीकी कप्तान एञ्जिला तुम्बापो सुब्बा बुधबार नेपाल आएकी छन्। व्यावसायिक फुटबल खेल्न ग्रीस पुगेकी उनी बुधबार दिउँसो काठमाडौं आएकी हुन्। उनलाई अखिल नेपाल फुटबल संघ (एन्फा) का प्रवक्ता सुरेश साहलगायतले त्रिभुवन अन्तर्राष्ट्रिय विमानस्थलमा स्वागत गरेका थिए। एञ्जिलाले ग्रीसको निस अट्रोमिटौबाट महिला लिग खेल्दै आएकी छन्। उनले अट्रोमिटौमा तीन खेलमा मौका पाएकी थिइन्। उनले गोलरक्षकको भूमिका निर्वाह गरेको खेलमा अट्रोमिटौले एक जित, एक हार र एक बराबरीको नतिजा निकालेको थियो। अट्रोमिटौ १३ अंकका साथ लिगको आठौं स्थानमा छ। व्यावसायिक फुटबल खेल्न विदेशमा रहेका अन्य दुई खेलाडी सावित्रा भण्डारी र रेखा पौडेल पनि केही दिनपछि नेपाल आउने एन्फाले जनाएको छ। एन्फाले पहिलो पटक चार देशसम्मिलित अन्तर्राष्ट्रिय महिला च्याम्पियनसिप आयोजना गर्न लागेको हो। त्रिपुरेश्वरस्थित दशरथ रंगशालामा हुने प्रतियोगितामा नेपाल, म्यानमार, लेबनन र किर्गिस्तानले प्रतिस्पर्धा गर्ने छन्। एएफसी एसियन कप र फिफा विश्वकपलाई लक्षित गर्दै प्रतियोगिता आयोजना गरिएको हो। प्रतियोगिता फिफा अन्तर्राष्ट्रिय विन्डोअन्तर्गत सञ्चालन हुने एन्फाले जनाएको छ। च्याम्पियनसिपका लागि एन्फाले बन्द प्रशिक्षण सञ्चालन गर्दै आएको छ। मुख्य प्रशिक्षक राजेन्द्र तामाङले दोस्रो चरणमा ३० खेलाडीलाई बन्द प्रशिक्षणमा राखेर प्रशिक्षण दिइरहेका छन्।"
अध्यादेश पास गर्ने बाटो खोज्दै सरकार,"काठमाडौं : सरकारले भूमिलगायतका ६ वटै अध्यादेश पारित हुने दाबी गरेको छ। उपेन्द्र यादवले नेतृत्व गरेको जनता समाजवादी पार्टी नेपालका कारण अड्किरहेका अध्यादेशको विषयमा सहमति खोज्ने प्रयासमा सरकार लागिपरेको छ। मन्त्रिपरिषद्का निर्णय सार्वजनिक गर्न आयोजित पत्रकार सम्मेलनमा सञ्चार तथा सूचना प्रविधिमन्त्री पृथ्वीसुब्बा गुरुङले भूमिसम्बन्धी अध्यादेशलगायत सबै अध्यादेश संघीय संसद्बाट पारित हुने दाबी गरे। उनले भूमिसम्बन्धी अध्यादेश पारित नहुने हल्ला बजारको भएको बताए। उनले जसपा नेपालले यसबारे कुनै आधिकारिक निर्णय नगरेको दाबी गरे। जसपा नेपालले भूमिसम्बन्धी अध्यादेश बाहेकका पाँच अध्यादेशमा मात्रै सहयोग गर्न सकिने निर्णय गरेको छ। भूमिसम्बन्धी अध्यादेशमा सहयोग गर्न नसकिने जसपा नेपालले बताएको छ। जसपा नेपालको सहयोग बिना अध्यादेश पारित नहुने अवस्था छ। ६० दिनभित्र संघीय संसद् (प्रतिनिधिसभा र राष्ट्रियसभा)को बहुमतबाट अध्यादेश पारित गर्नुपर्ने व्यवस्था छ। नत्र निष्क्रिय हुन्छ। सत्तारूढ कांग्रेस एमालेको प्रतिनिधि सभामा बहुमत भए पनि राष्ट्रियसभामा जसपा नेपाल सहयोग बिना अध्यादेश पास हुन नसक्ने अवस्था छ। राष्ट्रियसभामा ५९ सिट छ। जसमा कांग्रेससँग १६ र एमालेसँग १० सिट छ। राष्ट्रपतिबाट मनोनीत दुई जनाले पनि सरकारलाई समर्थन गर्ने बताउँदै आएका छन्। तर, बहुमतका लागि ३० सांसद आवश्यक पर्छ। उता जसपा नेपालसँग ३ सिट छ। जसले गर्दा जसपा नेपालको बार्गेनिङ पावर बढेको छ। सरकारका प्रवक्ता गुरुङले अध्यादेशका बारेमा सहमति खोज्न दलहरूसँग छलफल भइरहेको बताए। उनले अहिले अध्यादेश संक्रमणकालीन अवस्थामा नै रहेको बताए। उपेन्द्र यादवलाई जसरी पनि मनाएर ६ वटै अध्यादेश पारित गर्ने सरकारले बाटो खोज्दै छ। मधेस प्रदेशमा मुख्यमन्त्री, संघीय सरकारमा शक्तिशाली मन्त्रालयमा जसपा नेपालको नजर रहेको पनि चर्चा छ। तर, उसले यो विषयलाई इन्कार गर्दै आएको छ। जसपा नेपालको पछिल्लो निर्णयले सरकार पनि नैतिक संकटमा परेको छ। त्यस कारण उपायको खोजीमा सरकार लागेको छ। एमालेका प्रचार तथा प्रकाशन विभागका प्रमुख राजेन्द्र गौतमले विराटनगर पुगेर अध्यादेश पारित हुने कुरा प्रधानमन्त्री विश्वस्त रहेको बताएका छन्। सत्तापक्षको संयन्त्रको बैठकमा प्रधानमन्त्री दिएको रिपोर्ट अनुसार यी पारित हुन्छन् भनेर उनले भन्नु भएको छ, गौतमले भने। पत्रकार सम्मेलनमा प्रवक्ता गुरुङले सामाजिक सञ्जालसम्बन्धी विधेयक सरकारले सदनमा पेस गरेको अवस्थामा त्यसलाई संशोधन गर्ने वा नगर्ने निर्णय सदनले गर्ने बताए। मन्त्रिपरिषद्का निर्णय : सजाय माफी वा कम गर्ने सम्बन्धी कार्यविधि खारेज एसियाली विकास बैंकको एसिया प्यासिफिक डिजास्टर रेस्पोन्स फन्डबाट २०२४ फ्लड्स एन्ड ल्यान्डस्लाइड्स इमर्जेन्सी रेस्पोन्स प्रोजेक्टका लागि प्राप्त हुने २० लाख अमेरिकी डलर (करिब २७ करोड ७३ लाख रुपैयाँ) अनुदान सहायता स्वीकार गर्ने निर्णय भएको छ। ६७० मेगावाट क्षमताको दूधकोशी जलाशययुक्त जलविद्युत् आयोजना निर्माणका लागि आयोजनाको वित्तीय व्यवस्थासम्बन्धी पूर्वतयारी अगाडि बढाउन सैद्धान्तिक स्वीकृति प्रदान गर्ने निर्णय पनि सरकारले गरेका छ। सजाय माफी मुलतवी, परिवर्तन वा कम गर्नेसम्बन्धी कार्यविधि, २०७१ खारेज गर्ने निर्णय भएको छ। सरकारले नेपाल र युक्रेनबीच कूटनीतिक, अफिसियल र सर्भिस राहदानीबाहकलाई भिसा छुट दिनेसम्बन्धी सम्झौतापत्र स्वीकृत गर्ने भएको छ। परराष्ट्र मामिला अध्ययन प्रतिष्ठान र ओमान सरकारका डिप्लोमेटिक एकेडेमीबीच हस्ताक्षर हुने कूटनीतिक अध्ययन र तालिममा सहकार्यसम्बन्धी समझदारीपत्र स्वीकृत गर्ने भएको छ।"
ट्रम्पले बर्खास्त गरे यूएसएडका मार्टिन,"काठमाडौं : अमेरिकी अन्तर्राष्ट्रिय विकास निकाय (यूएसएआइडीयूएसएड)) का स्वतन्त्र महानिरीक्षक पल मार्टिनलाई राष्ट्रपति डोनाल्ड ट्रम्पले बर्खास्त गरेको अमेरिकी सञ्चारमाध्यमले जनाएका छन्। वासिङ्टन पोस्ट, सिएनएन र अन्य सञ्चार माध्यमका अनुसार यूृएसएडलाई विघटन गर्ने ट्रम्प प्रशासनको प्रयासको आलोचना गर्ने प्रतिवेदन जारी गरेको एक दिनपछि मार्टिनलाई पदबाट बर्खास्त गरिएको हो। सञ्चारमाध्यमले ह्वाइट हाउसबाट मार्टिनलाई मंगलबार पठाइएको दुई वाक्यको इमेललाई उद्धृत गरेका छन्। इमेलमा निर्णयको कारण बताइएको थिएन। तर, मार्टिनको पद तत्काल लागू हुने गरी समाप्त भएको जनाइएको थियो।"
ट्रम्पको आप्रवासी नीति र सिक्नुपर्ने पाठ,"खुट्टामा नेल। हातमा हतकडी। मानव साङ्लोरूपी एउटा लहर सैन्य विमानबाट ओर्लन्छ। परिचय छोप्न मुहार ढाकेको त्यो पंक्ति शनैःशनैः अघि बढ्छ। पृष्ठभूमिमा उभिएको स्थिर विमान टाढिँदै गएको भान हुन्छ। यो काल्पनिक प्लट नभई अमेरिकाबाट गैरकानुनी आप्रवासी फर्काइँदै गर्दाको दारुण चित्र हो। कुनै बेला अफ्रिकाबाट कब्जामा लिइएका मानिसलाई निःशुल्क श्रमका लागि जहाजमा खाँदेर अमेरिका पुर्याई दास बनाइन्थ्यो। सहज जीवनको खोजीमा अवैध बाटो अमेरिका छिरेका वा गैरकानुनी हिसाबले हाल बसोबास गरिरहेका आप्रवासी कामदारलाई नवनिर्वाचित राष्ट्रपति ट्रम्पको कार्यकारी आदेशमा फर्काइँदैछ। संसारको जुनसुकै कुनामा बसिरहेको भए पनि राज्यले आफ्ना नागरिकप्रतिको दायित्वबाट पन्छिन मिल्दैनसक्दैन। ट्रम्प प्रशासनले भोलि नेपाली नागरिकलाई पनि फर्काउने निश्चित छ। त्यस्तो अवस्था आएर राष्ट्रिय लज्जाको विषय बन्नुअगावै आफ्ना नागरिकको उद्धारका लागि नेपालले विशेष व्यवस्था गर्नुपर्ने हुन्छ। तर यो ट्रम्प वा अमेरिकाको मात्रै समस्या होइन। वर्तमान विश्वमा उग्र एवं दक्षिणपन्थी राजनीति हावी हुँदै गइरहेको देखिन्छ। भारत वा रुसको कुरा छाडौँ, उदार लोक्तान्त्रिक पद्धति स्थापित भइसकेका फ्रान्स, अस्ट्रेलिया, इटाली, जर्मनी, नेदरल्यान्डलगायतका देशमा एकै समय यस प्रकृतिको राजनीति उदाउनु संयोगमात्र होइन। जहाँ मेरो जाति, मेरो धर्म, मेरो रंग, मेरो भूमि भन्दै उग्रराष्ट्रवादी कुरा गरेर आप्रवासीहरूप्रति घृणा र द्रेष पाल्नेफैलाउने क्रम बढ्दै गएको देखिन्छ। जसले गर्दा आप्रवासीमाथि रैथानेहरूको दुव्र्यवहार बढेको मात्र नभई भौतिक आक्रमणकै घटनासमेत सतहमा आउन थालेका छन्। रेमिट्यान्समा आधारित अर्थतन्त्र हुनुको नाताले नेपाल सरकार यसप्रति बेलैमा सजग हुनु जरुरी छ। विश्वस्तरमा यस किसिमको राजनीति हाबी हुँदै जाँदा भविष्यमा कुनै दिन ठूलो संख्याका नेपाली विभिन्न देशबाट एकसाथ नेपाल फर्कने वा फर्काउनुपर्ने परिस्थिति निर्माण हुन सक्छ। जसको आर्थिक असर त पर्छ नै, राजनीतिक हिसाबले पनि प्रत्युत्पादक बन्ने जोखिम रहन्छ। जनगणना २०७८ को तथ्यांकअनुसार नेपालमा १५ देखि ५९ वर्ष उमेरसमूहका उत्पादनशील श्रमिकको अनुपात ६७ प्रतिशत छ। तर जनसांख्यिक लाभको फाइदा नेपालले उठाउन सकिरहेको देखिन्न। हामी सस्तो श्रमिक निर्यातक देशमा दरिएका छौं। अध्ययन तथा रोजगारीका निम्ति बिदेसिने प्रवृत्ति बढेर देशमा युवा जनशक्तिको खडेरी परेको देखिन्छ। खेतीयोग्य जमिन बाँझै छन्। विकासनिर्माणका गतिविधि अघि बढाउन सहजै श्रमिक पाइँदैन। दूरदराजका गाउँटोलमा लास उठाउने मान्छे नपाइएको खबर सुनिन्छ। दैनिक दुई हजार हाराहारी युवा विदेश पठाएर हामी रेमिट्यान्सको हिसाब त गर्छौं, तर यसको सामाजिक मूल्य ठूलो चुकाइरहेका छौँ। पारिवारिक विखण्डन, कलह, हिंसा तथा अपराधका घटना यससँग जोडिएर बढ्दै गएको पाइन्छ। वृद्धवृद्धाहरूको हेरचाह नहुने, कलिलै उमेरदेखि बाबुआमासँग छुट्टिएर हुर्किनुपर्दा बालबालिकामा मनोसामाजिक समस्या आम बन्न थालेको छ। अवसरको कमीले गर्दा यो देशमा केही हुन सक्दैन भन्ने नकारात्मकता युवापुस्तामा फैलिएको पाइन्छ। यही हतासाले उनीहरूभित्र काम वा रोजगारी जेसुकैका लागि भए पनि विदेश जाने र जसरी पनि विदेश जाने लहड पैदा भएको छ। केका लागि जाने ? किन जाने ? थाहा छैन। जीवन धान्नकै लागि बिदेसिन बाध्यहरू त छँदैछन्। तर रहर वा लहडमा बिदेसिनेको पंक्ति पनि सानो छैन। बिदेसिनु सामाजिक प्रतिष्ठाको विषय बनिसकेको छ यहाँ। भिसा लाग्नु नै योग्यता भएपछि पासपोर्ट बोकेर होस् वा नबोकेर, जसरी हुन्छ सन्तानले विदेशीभूमि टेक्दै पुग्यो। नेपालमै बसेर केही गर्छु भन्नेलाई अयोग्य र निकम्मा ठान्ने संकीर्णताले पनि बिदेसिने प्रवृत्तिलाई बढावा दिएको छ। यसलाई चिर्न जरुरी छ। वैदेशिक रोजगारीकै भरमा कुनै देश समुन्नत बनेको दृष्टान्त पाइँदैन। फेरि पनि, देशभित्र आर्थिक आधार तैयार नहोउन्जेल यसलाई एउटा अस्थायी विकल्पका रूपमा प्रयोग गर्न सकिन्छ। तर विप्रेषण नै प्रमुख आर्थिक आधार बन्ने तहमा जनशक्ति पलायन हुनु भयावह हो। वैदेशिक रोजगारी स्थायी र भरपर्दो आधार रहेनछ भन्ने ट्रम्प घोषणाले छर्लंग पार्यो। एउटा कार्यकारी आदेशले हजारौं नेपाली निष्कासित भई यहाँ शून्यबाट सुरुवात गर्नुपर्ने परिबन्दमा धकेलिए। भोलि लाखौंलाख नेपालीले त्यही नियति बेहोर्नु नपर्ला भन्न सकिन्न। आफ्नो देश पो आफ्नो हुन्छ, अर्काको भूमि त अर्कैको हो नि ! बदलिँदो वैश्विक परिवेश र ट्रम्पको आप्रवासी नीतिबाट पाठ सिक्दै नेपालले पनि बिदेसिन लालायित भीडलाई देशमै रहने वातावरण मिलाउने हिसाबले योजनाबद्ध पहल थाल्न ढिला भइसकेको छ। देशमै बसिदिए हुन्थ्यो भन्ने सदिच्छा पालेर मात्रै पलायन रोकिनेवाला छैन। देशभित्र रोजगारी तथा अवसर सिर्जना हँुदै जाँदा बिदेसिनेको लहर क्रमशः पातलिन थाल्ला। यो रातारात सम्भव हुन्न। युवा वर्गमा व्याप्त निराशालाई चिर्दै यही देशमा केही गर्न सकिन्छ भन्ने विश्वास जागृत गराउन सक्नु अहिलेको मुख्य चुनौती हो। यति मात्रै गर्न सक्दा युवा पलायनको दर मत्थर हुनेछ। तर त्यसका निम्ति आवश्यक तीव्र आर्थिक विकास हासिल गर्न परम्परागत हिसाबले पर्यटन, जलस्रोत, ऊर्जा, औद्योगीकरण, ठूला पूर्वाधार आयोजना, कृषिको आधुनिकीकरण तथा प्राकृतिक संसाधनको उपयोग भनेर मात्रै पुग्दैन। आर्थिक क्षेत्रहरूलाई थप खुकुलो र फराकिलो पार्दै नवीन सम्भावनाका क्षेत्रहरूको बेलैमा पहिचान गर्न सक्नुपर्ने हुन्छ। नेपालको विकासमा पर्यटन वा जलस्रोतमध्ये कुन चाहिँ बढी महत्त्वपूर्ण हो ? भन्ने प्रश्नमा हामी दशकौं रुमल्लियौं। तर हामीले थाहै नपाई जीडीपीमा पर्यटनकै हाराहारी योगदान गर्ने गरी आज सूचना प्रविधि क्षेत्र उदाएको छ। सन् २०२२ मै आईटी सेवा निर्यातबाट नेपालले आर्जन गरेको रकमले जीडीपीको १४ प्रतिशत र वैदेशिक मुद्रा सञ्चितिको ५५ प्रतिशत हिस्सा ओगटेको थियो। आईटी क्षेत्रको वृद्धिदर लोभलाग्दो देखिन्छ। भर्खरै सरकारले अध्यादेशमार्फत आईटी क्षेत्रलाई प्रोत्साहित गर्न खोजेको छ। राज्यको ध्यान पुग्नुअगावै यति उपलब्धि हासिल गरिसकेको आईटीमा अन्तर्निहित सम्भावनाको आकलन सहजै गर्न सकिन्छ। १० वर्षअघि यसतर्फ सोच्न सकिएको भए आज हामी कहाँ हुन्थ्यौँ होला ? तत्कालै हामी एमआईटी वा हार्वर्डजस्ता अध्ययन संस्थान खडा गर्न नसकौंला। तर आईआईटी स्तरको एउटा टेक युनिभर्सिटी उभ्याउन गाह्रो नहुनु पर्ने। आईटी तथा अन्य क्षेत्रमा दक्ष प्राविधिक जनशक्ति देशभित्रै उत्पादन गर्न सकेमात्र पनि युवा पलायन न्यूनीकरणमा मद्दत गर्नुका साथै देश निर्माणको आधार पनि दिन्छ। जनसांख्यिक लाभको ऐतिहासिक अवसरलाई खेर फालिरहेका छौं। हाम्रो जनशक्ति सस्तो श्रम बेचेर विदेशीभूमि समुन्नत बनाउन डटिरहेका छन्। एउटा कालखण्डपछि जनसांख्यिक लाभ दायित्वमा रूपान्तरित हुन थाल्छ। नेपालमै पनि २१०३ सालपछि काम गर्न सक्ने उमेरसमूहको जनसंख्या अनुपात खुम्चिन थाल्ने रिपोर्टहरूले देखाएको छ। अर्थात्, हामीसँग दुई दशक मात्र बाँकी छ। जनसांख्यिक लाभको स्थितिलाई सदुपयोग गर्दै धेरै देशले विकासको फड्को मारेका थिए। नेपालले पनि आफ्ना नागरिकलाई स्वदेश फर्काई देश निर्माणमा लगाउने पहलकदमी लिनुपर्छ। आगामी एक दशकभित्र विप्रेषणमा हाम्रो निर्भरता निश्चित् प्रतिशतले घटाउने लक्ष्य किटानी गरी अघि बढ्न जरुरी छ। यसमा सफलता मिले ट्रम्पको घोषणा हाम्रा निम्ति अवसर सावित हुनेछ।"
बुमराहले च्याम्पियन्स ट्रफी गुमाउने,"मुम्बई : भारतका तीव्र गतिका बलर जसप्रीत बुमराहले च्याम्पियन्स ट्रफी गुमाउने भएका छन्। बुमराह चोटका कारण च्याम्पियन्स ट्रफीबाट बाहिरिएका हुन्। भारतीय क्रिकेट कन्ट्रोल बोर्ड (बीसीसीआई) का अनुसार ढाडको चोट बल्झिएपछि बुमराहले च्याम्पियन्स ट्रफीबाट नाम फिर्ता लिएका हुन्। बुमराहले प्रतियोगिता गुमाउने भएपछि उनको स्थानमा हर्षित राणालाई टोलीमा समावेश गरिएको छ। बुमराहसँगै यशस्वी जैसवालले पनि च्याम्पियन्स ट्रफी गुमाउने भएका छन्। उनको स्थानमा वरुण चक्रवर्तीलाई भारतीय टोलीमा समावेश गरिएको छ। यशस्वीलाई रिजर्भ खेलाडीका रुपमा समावेश गरिएको छ। उनीसँगै मोहमद सिराज र शिवम दुबे पनि रिजर्भ खेलाडीमा परेका छन्। बीसीसीआईले सार्वजनिक गरेको भारतीय टोलीमा रोहित शर्मा (कप्तान), विराट कोहली, शुभमन गिल (उपकप्तान), श्रेयस एयेर, केएल राहुल, हार्दिक पान्ड्या, ऋषभ पन्त अक्सर पटेल, वासिङ्टन सुन्दर, कुलदीप यादव, हर्षित राणा, मोहमद सामी, अर्शदीप सिंह, रवीन्द्र जडेजा र वरुण चक्रवर्ती छन्। यस्तै रिजर्भ खेलाडीमा मोहमद सिराज, यशस्वी जैसवाल र शिवम दुबेलाई समावेश गरिएको छ। उनीहरू पनि टोलीसँगै रहने छन्। पाकिस्तानमा आयोजना हुने च्याम्पियन्स ट्रफीमा सहभागी आठ टोलीलाई दुई समूहमा विभाजन गरिएको छ। भारत समूह ए मा छ। यस समूहमा भारत, न्युजिल्यान्ड, बंगलादेश र पाकिस्तान छन्। भारतले फेब्रुअरी २० मा बंगलदेशसँग खेल्दै प्रतियोगिताको सुरुवात गर्नेछ। यसैगरी फेबु्रअरी २३ मा पाकिस्तान र मार्च २ मा न्युजिल्यान्डको सामना गर्नेछ। यस्तै समूह बीमा अस्ट्रेलिया, इङ्ल्यान्ड, दक्षिण अफ्रिका र अफगानिस्तान छन्।"
मास्टरसाहेब सभामुख,"जनकपुरधाम : राजर्षि जनक विश्वविद्यालयमा कानुनशास्त्र संकायको पढाइको तरखर हुँदै थियो। सधैंझै कक्षामा शिक्षक उपस्थिति भए। तर उनले आज (बुधबार) आफूले नपढाउने बताए। र, भने आज अतिथि व्याख्याता आउँदै हुनुहुन्छ। उहाँले संघीय शासन प्रणाली, यसका अभ्यास, समावेशिताको सकारात्मक प्रभाव का विषयहरूमा अध्यापन गराउनु हुनेछ। लगत्तै कोठामा अतिथि पुगे। उनले कक्षामा कसरी घुलमिल हुने विषयमा विद्यार्थीलाई जानकारी गराए। अनि, साना देश र ठूला देशमा संघीयता कार्यान्वयनका प्रयासबारे अध्यापन गराए। विद्यार्थीले रोचक पाराले सुने। ४५ मिनेटको कक्षा लम्बिएर साढे एक घण्टा पुग्यो। कक्षाकोठामा अतिथि व्याख्याताका रूपमा उपस्थित थिए मधेस प्रदेशसभाका सभामुख रामचन्द्र मण्डल। तर, सुरुमा प्रदेश सभामुख मण्डलले कक्षा लिने कुरा विद्यार्थीलाई जानकारी गराइएको थिएन। कक्षा सञ्चालनको बीचतिर मात्रै मण्डलले आफ्नो परिचय खुलाए। सभामुख मण्डलका लागि कक्षाकोठाको अनुभव भने नौलो थिएन। शिक्षण पेसा छाडेको २३ वर्षपछि जनकपुरधामस्थित राजर्षि जनक विश्वविद्यालयमा पढाउन जाँदा सभामुख मण्डलले नेताको भन्दा शिक्षकको अनुशासन र अध्यापन पद्धतिको पूर्ण प्रयोग गरेर आफ्ना कुराहरू राखे। विद्यार्थी र सभामुख मास्टरसाहेब बीचको कुराकानी यतिधेरै रोचक र गहन भयो कि, ४५ मिनेटको कक्षा लम्बिएर १ घण्टा ३० मिनेट चल्यो। समय बितेको कसैलाई पत्तो नै भएन। केहीबेर त सरले कक्षाकोठामा घुलमिल हुने खालका कुराहरू गर्नुभयो। त्यसपछि संघीयता कार्यान्वयनका प्रयास, साना देश र ठूला देशमा संघीयताका के कस्ता प्रयासहरू भएका छन्, लोकतन्त्रको अवधारणा र प्रदेशसभाको बारेमा अलिअलि कुराहरू गर्नुभयो, विद्यार्थी श्याम साहले भने, उहाँको अध्यापन शैली निकै सहज र बुझिने खालको थियो। व्यक्तिगत रूपमा उहाँलाई नचिन्नेले त कुनै विद्यालयको शिक्षक नै हुनुहुन्छ भनेर बुझ्छन्। विद्यार्थीलाई पढाउन पाउँदा आफूलाई आत्मसन्तुष्टि मिलेको बताए सभामुख मण्डलले। मलाई सबैभन्दा बढी मनपर्ने काममा लागियो भनेर निकै आत्मसन्तुष्टि भयो, सभामुख मण्डलले भने, प्रदेशसभा आफैंमा कानुनको विश्वविद्यालय हो। जहाँ कानुन निर्माण हुन्छन्। अर्कोतर्फ विश्वविद्यालय छ, जहाँ विद्यार्थीले कानुन पढिरहेका छन्। यस्तो अवस्थामा यी दुवैलाई कसरी एकअर्कासँग साक्षात्कार गराउने भन्ने सोचका साथ मैले आफ्ना जानेका कुरा र अनुभवहरूलाई नयाँ पुस्तासँग साझेदारी गर्ने निर्णय गरें। त्यसैकारण कक्षाकोठा पुगें। यस्तो कामलाई आगामी दिनमा पनि निरन्तरता दिने मण्डलले बताए। नेतृत्वप्रतिको जनगुनासो र युवाहरूमाझ बढेको वितृष्णालाई कम गर्नका लागि नेतृत्वको महŒव बुझाउन पनि सही शिक्षणको आवश्यकता छ, उनले भने, यही कुरा मनन् गरेर कक्षाकोठामा पुगेको हुँ। राजर्षि जनक विश्वविद्यालयका प्रमुख सरोज ठाकुरले शिक्षण पेसाप्रति सभामुखको लगाव र अध्यापनका लागि देखाएको रुचिको सराहना गरे। सभामुख आफैं उपस्थित भएर विद्यार्थीलाई कानुनी र व्यावहारिक विषयको जानकारी गराउँदा विश्वविद्यालयमा अध्ययनरत विद्यार्थीको मनोबल बढ्ने र नेतृत्वप्रति विद्यार्थीमा सकारात्मक भावना विकास गर्ने ठाकुरको भनाइ छ। २०५४ सालदेखि २०५९ सालसम्म औपचारिक रूपमै शिक्षण पेसा अँगालेका सभामुख मण्डलले त्यसअघि पनि निजी विद्यालयहरूमा पढाउने गर्थे। राजनीतिमा आउनुपूर्व शिक्षण पेसामै रहेको हुनाले मण्डललाई नेताभन्दा पनि मास्टर साहेब भनेर राजनीतिमा चिन्ने बढी छन्। माओवादी सशस्त्र युद्धको सुरुवातमै मण्डल माओवादीको गतिविधिमा लागेका थिए। त्यसैकारण शिक्षण पेसा छोडेका थिए। २ ०६५ सालमा जनकपुर क्षेत्र विकास परिषद्का अध्यक्षको रूपमा कार्यभार सम्हाले। नेकपाको विभाजनसँगै एमाले पार्टी रोजे। २०७९ सालको प्रदेशसभा निर्वाचनमा धनुषा क्षेत्र नम्बर १ (ख) बाट निर्वाचित भएर सभामुखको जिम्मेवारी सम्हाले। शिक्षण पेसाप्रतिको मोह भने अझै नछुटेको उनको भनाइ छ। त्यसैकारण प्रदेशसभाको जिम्मेवारीसँगसँगै विश्वविद्यालयमा अध्यापन गराउन अग्रसर भएका हुन्।"
"सार्वजनिक सम्पत्तिको दोहन, महिला र पछि परेका समुदाय मारमा","काठमाडौं : घटना१ सिरहाको लहान नगरपालिका२४, झुट्की गाउँकी ४० वर्षीया भगोदेवी सदायको वर्षौंदेखिको दैनिकी हो २ घण्टा हिँडेर पानी बोक्ने र गर्जो टार्ने। ३३ घरधुरी रहेको उनको गाउँमा एउटा मात्र कल (धारा) छ। त्यो पनि गर्मीयाममा सुक्छ। पछिल्ला केही वर्षयता अत्यधिक गर्मीका कारण कल काम नलाग्ने भएको छ, भगोदेवी भन्छिन्, त्यसैकारण पानी ओसार्न दुई घण्टासम्म हिँड्नुपर्छ।, कथित दलित समुदायी भगोदेवी र उनका छिमेकीहरूलाई छेउछाउका गाउँका कलहरू प्रयोग गर्न दिइँदैन। पुस्तौंदेखिको यो विभेदका कारण उनीहरू टाढाका नदी वा अन्य दलित बस्तीका कलमा भर पर्छन्। झुट्की गाउँनजिकै दुईवटा पोखरी थिए। सदाय समुदायका लागि पानीका मुख्य स्रोत थिए। गाईबस्तुलाई खुवाउन, करेसा बारी लगाउन, लुगाफाटो धुन र भाँडा माझ्न निकै नै उपयोगी थिए। तर केही वर्षअघि नगरपालिकाले एउटा पोखरी पुरेर बजार बसाल्यो। अर्को पोखरीको पानी सुकाएर मन्दिर बनाउन थाल्यो। अब, हामीले पिउनका मात्र होइन, हरेक दैनिक कामका लागि टाढाबाट पानी बोकेर ल्याउनुपर्छ, भगो देवीले दुःखेसो पोखिन्, हाम्रो समुदायका महिलाहरू १० वर्षको उमेरदेखि नै तातो घाममा दैनिक कम्तीमा चार घण्टा (दिनको दुई पटक) पानी बोक्न हिँड्ने गरेका छन्।, यो कठोर परिश्रमले धेरै महिलाहरूको स्वास्थ्यमा समस्या निम्त्याएको छ। केही महिलामा सेतो पानी बग्ने, अनियमित महिनावारी हुनेजस्ता प्रजनन स्वास्थ्यसम्बन्धी समस्या देखिएको छ। पानी बोक्नै समय बित्ने भएकाले अन्य काम गरेर आम्दानी गर्न पनि पाइँदैन, उनी भन्छिन्। पोखरी नष्ट भएपछि माछा मारेर जीविकोपार्जन गर्ने सदाय समुदायको उपाय पनि सकिएको छ। त्यसकारण पनि आर्थिक आजआर्जनमा समुदायलाई नै धक्का पुगेको छ। घटना२ लहान नगरपालिका२२ को सिसवानी गाउँका सदाय समुदायका पीडा पनि उस्तै छन्। गाउँमा पहिले दुईवटा पोखरी थिए। एउटा पोखरी नगरपालिकाले बाटो बनाउनका लागि सुकाइदियो, अर्को निजी क्षेत्रलाई हस्तान्तरण गयो। त्यो पोखरीमा गाउँलेहरूले माछा मार्न प्रतिकेजी १०० रुपैयाँ शुल्क तिर्नुपर्छ। यस्ता चुनौतीका बाबजुद पनि समुदायले सामूहिक खेती र बचत कोष स्थापनाजस्ता सामूहिक प्रयास थालेका छन्। हामीलाई खानेपानीको खासै समस्या छैन किनभने हाम्रो गाउँमा कल र इनार छ, तर खेतीका लागि सिँचाइ भने ठूलो चुनौती बनेको छ, ३४ वर्षीया चेती सदाय भन्छिन्, कल वा इनारको पानी सिँचाइका लागि प्रयोग गर्दा कलइनार छिट्टै सुक्छ, र अनियमित वर्षाका कारण वर्षाको पानीमा पनि भर पर्न सकिँदैन। १० वर्षअघिसम्म मनसुन समयमै र नियमित हुन्थ्यो। तर अहिले, बाली भिœयाउने बेला भारी वर्षा हुने गरेको छ, जसले बाली नष्ट हुन्छ। नगरपालिकाले सिँचाइका लागि कुनै सहयोग नगरेकाले किसानलाई कठिनाइ छ, चेती भन्छिन्, माछा मारेर जीविकोपार्जन गर्ने बाटो पनि हाम्रा लागि बन्द भएको छ। घटना३ सिरहाको धनगढीमाई नगरपालिका१२ मा पर्ने आहाले गाउँमा ३५ घरधुरी सदाय समुदायका छन्। तराई भए पनि आहालेको पहाडी भूबनावटका कारण कलमा पानी आउँदैन। यहाँका बासिन्दाहरू बिजुलीबाट चल्ने पानी तान्ने पम्पमा निर्भर छन्। तर, बारम्बार पम्प बिग्रिने र मर्मतका लागि धेरै खर्च लाग्ने भएकाले गाउँमा महिनौंसम्म पानीको अभाव हुन्छ। पम्प बिग्रिएपछि मर्मतका लागि आवश्यक रकम जम्मा गर्न झन्डै ६ महिना जति लाग्छ। त्यो अवधिमा हामी नजिकको नदीसम्म एक घण्टा हिँडेर पानी ल्याउन जान्छौं, ४७ वर्षीया गनौरी सदाय भन्छिन्, नदीको पानीमा भर पर्नु परेपछि गाउँमा पटकपटक पानीजन्य रोगहरू फैलिने गरेका छन्। नजिकैको सामुदायिक वनले केही राहत दिए पनि यहाँ हप्ताको एक दिनमात्रै (शनिबार) प्रवेश गर्न अनुमति छ, र प्रतिव्यक्ति रु १० तिर्नुपर्छ। हामीले एक पटकमा बोकेर लैजान सक्ने जति मात्र दाउरा लिन पाइन्छ, जबकि पर्याप्त सुक्खा काठ छन् जुन सडेर गइरहेका छन् र त्यसलाई प्रयोग गर्न वा बेच्न सकिन्थ्यो, गणौरी गुनासो गर्छिन्। घटना४ धनगढीमाई१४ को अर्को पहाडी क्षेत्र बिहीबारेमा पनि कलबाट पानी आउँदैन। यहाँका बासिन्दाहरू नदीकिनारमा कुवा खनेर पानी सञ्चय गर्छन्। तर गाउँमा घरहरू छरिएर रहेका कारण केही घरपरिवारलाई पानी स्रोतसम्म पुग्न एक घण्टा हिँड्नुपर्छ। पुरुषहरू रोजगारीका लागि विदेश गएपछि महिलाहरूले नै खेती सम्हाल्नुपर्छ, ३४ वर्षीया शोभा ठकुरी भन्छिन् हामी सक्दो मेहनत गरिरहेका छौं, तर बदलिँदो जलवायुका कारण बर्सेनि अवस्था थप कठिन बन्दै गएको छ। १० वर्षअघि वैशाखबाट वर्षा सुरु हुन्थ्यो। तर आजभोलि प्रायः भदौमा मात्रै पानी पर्छ। त्यो पनि एकै पटक भारी वर्षा हुँदा बालीनाली नष्ट हुन्छ। पहिले मैले तीन बिघा जमिनमा २० क्विन्टल मकै उत्पादन गर्थेँ। अहिले दुई सय केजीमात्रै फले पनि ठूलो कुरा हुन्छ, ६५ वर्षीया भक्तमाया ठकुरी भन्छिन्, पहिले मंसिर अन्तिममा जाडो सुरु भएर माघको सुरुतिरै सकिन्थ्यो, तर आजभोलि मंसिरमा अत्यधिक गर्मी हुन्छ, र त्यसपछि शीतलहर आउँछ। गर्मीले मंसिरमा आलुका बोटहरू डढेर सुक्न थाल्छन्, अनि बाँचेका बिरुवाहरू बाली भिœयाउने बेला परेको चिसो शीतलहरले बिगारिदिन्छ।  यी घटनाहरूले जलवायु परिवर्तन, सार्वजनिक सम्पत्तिहरूको ह्रास र प्रणालीगत असमानताका परस्पर जटिल चुनौतीको उजागर गर्छन्। अनियमित वर्षा र बदलिँदो मौसमले परम्परागत खेती प्रणालीलाई अव्यवस्थित बनाउँदै बाली उत्पादन घट्दो छ। जसले गाउँलेको जीविकोपार्जनमा गम्भीर असर पुर्याएको छ। पुरुषहरू रोजगारीका लागि विदेश जाने भएकाले महिलाले खेती तथा दैनिक जीविकोपार्जन सम्हाल्नु परेको छ। जसका कारण यी परिवर्तनहरूले महिलालाई झनै प्रभावित पारेको छ। पोखरी र वनजस्ता सार्वजनिक सम्पत्तिको क्षतिले समुदायको संघर्षलाई अझ जटिल बनाएको छ। भरपर्दो पानी पूर्वाधारको अभावमा गाउँलेहरू नदीको पानीमा निर्भर छन्, जसले पानीजन्य रोगहरूको जोखिम बढाउँछ। वनमा लगाइएको प्रतिबन्धका कारण दाउरा संकलन गर्न कठिन हुन्छ, त्यसैकारण ग्रामीण जनजीवन थप कष्टकर बन्दै गएको छ। सामूहिक खेती र बचत कोषबाट राहत समुदायले सामूहिक खेती तथा बचत कोष स्थापनाजस्ता प्रयास गरिरहेका छन। तर, सिँचाइ र दिगो स्रोत व्यवस्थापनका लागि संस्थागत सहयोगको अभावले सार्वजनिक सम्पत्तिहरूको रक्षा गर्ने र जलवायु परिवर्तन अनुकूलनका लागि तुरुन्त नीतिमा सुधार आवश्यक देखिएको छ। लहान नगरपालिकाका मेयर महेशप्रसाद चौधरी पोखरी पुरेको आरोप अस्वीकार गर्छन्। पोखरी विस्तार गर्न र सन् २०३० सम्म प्रत्येक घरमा खानेपानी धारा उपलब्ध गराउने प्रयास भइरहेको उनको दाबी छ। हालसम्म करिब १० वटा पोखरी खनेका छौं र पानी ट्यांकी निर्माणका लागि विभिन्न संस्थासँग सहकार्य गरिरहेका छौं, उनले भने। धनगढीमाई नगरपालिकाका मेयर शिवशंकर महतोले सार्वजनिक सम्पत्तिसँग सम्बन्धित चुनौतीहरूको सम्बोधनका लागि नगरपालिकाले चालेका कदमबारे सोधिएको प्रश्नमा अनौठो उत्तर दिए। यस सम्बन्धमा स्थानीय कानुनहरू हामीले अनुमोदन गरेका छैनौं, उनले भने, पानी अभावको समस्या धनगढीमाईमा मात्र सीमित छैन; यो सिंगो तराई क्षेत्र र नेपालभर नै प्रभाव पार्ने साझा समस्या हो। तर हामीले नगरपालिकाभित्र पोखरी निर्माण गरेर पानी संकलन गर्ने योजना बनाएका छौं। जब उनलाई सोधियो, धेरै समुदाय, विशेषगरी दलितहरू, अझै पनि घण्टौं हिँडेर पानी ल्याउन बाध्य छन् नि ? उनले जातीय विभेदीपूर्ण जवाफ दिए। उनले दाबी गरे, नगरपालिकाले कल राख्छ। तर, दलित समुदायले आफैं ती कलहरू बिगारी दिन्छन्। यसले दलित समुदायहरूका लागि सफा पानी पहुँचको स्थायी संरचनाका लागि स्थानीय तहमा समावेशी नीति निर्माण र उत्तरदायित्वको खाँचो दर्शाएको छ। जलवायु परिवर्तनको चुनौतीलाई समाधान गर्न सरकारका सबै तहहरू समन्वयात्मक रूपमा अघि बढ्नुपर्छ। जलवायुको प्रभाव, असुरक्षित समुदाय र महिला नेपाल, विश्वकै जलवायु परिवर्तनबाट बढी प्रभावित राष्ट्रमा पर्छ। देशका लागि यो विषय निकै गम्भीर हुँदै गएको छ। बाढी, पहिरो र खडेरीजस्ता जोखिमले विशेषगरी असुरक्षित समुदाय र महिलालाई बढी असर गरिरहेका छन्। त्यसैले, जलवायु सहनशील नीतिहरू अविलम्ब कार्यान्वयन गर्नु आवश्यक छ। सार्वजनिक सम्पत्तिहरूजस्तै वन, जलस्रोत र चरीचरनजलवायु सहनशीलता अभिवृद्धि गर्ने महत्वपूर्ण साधन हुन्। तर, यी सम्पत्तिको अधिक दोहन र जलवायु प्रभावका कारण दबाबमा परिरहेका छन्। जलवायु संकट समाधानका लागि यी सम्पत्तिहरूको भूमिकालाई पहिचान गर्नुले नेपाललाई दिगो भविष्यतर्फ अघि बढ्न मद्दत गर्नेछ। एक दशक वा सोभन्दा बढी समयदेखि जलवायु परिवर्तनसम्बन्धी छलफलहरू मुख्य रूपमा उत्सर्जनमा केन्द्रित रहे पनि यो मात्र प्रमुख मुद्दा होइन, वातावरणविद् मधुकर उपाध्याय भन्छन्, अन्य धेरै मुद्दाहरू छन् जैविक विविधताको क्षति, भूमि र माटोको क्षय, पानीको अभाव, उत्पादकत्वको गिरावट। यी सबैको केन्द्रमा सार्वजनिक सम्पत्तिहरू छन्, जुन स्वस्थ वातावरण कायम राख्न मात्र होइन, समुदायहरूलाई जलवायु संकट सामना गर्न र न्यूनीकरण गर्न मद्दत गर्न पनि आवश्यक छ। जलवायु परिवर्तन महाशाखा वन तथा वातावरण मन्त्रालयअन्तर्गत रहेकाले वनसम्बन्धी नीति तथा प्रयासहरू बलियो छन्। तर, सार्वजनिक सम्पत्तिहरूको निरीक्षण गर्न समर्पित कुनै निकाय वा नीति छैनन्। सार्वजनिक सम्पत्तिहरू सबैलाई फाइदा पुग्ने विषय हुन्, तर यसको संरक्षणको जिम्मेवारी कसैले लिएको छैन। यो त जलवायु संवादको हिस्सा पनि बन्न सकेको छैन, उपाध्याय भन्छन्। स्थानीय सरकार सञ्चालन ऐन, २०७४ ले विपद् व्यवस्थापन, वातावरण संरक्षण, भूमि व्यवस्थापन, तथा प्राकृतिक स्रोत व्यवस्थापनलाई स्थानीय र प्रादेशिक सरकारहरूको संयुक्त जिम्मेवारीका रूपमा परिभाषित गरेको छ। तर, ऐनले जलवायु परिवर्तन जोखिम र आवश्यक अनुकूलन हस्तक्षेपहरूलाई स्पष्ट रूपमा सम्बोधन गरेको छैन। स्थानीय सरकारहरूमा वातावरण तथा विपद् व्यवस्थापन एकाइहरू रहे पनि सीमित क्षमता र स्रोतका कारण दलित, आदिवासी समुदायहरू र महिलाजस्ता असुरक्षित समूहहरूको पीडा प्रभावकारी रूपमा सम्बोधन गर्न सकेका छैनन्। त्यस्तै, राष्ट्रिय लैंगिक समानता नीति, २०७७ ले पिछडिएका समूहहरूको संवेदनशीलतालाई सम्बोधन गर्न विविध क्षेत्रगत प्राथमिकता पहिचान गर्छ। तर, क्षेत्रगत नीतिहरूले समुदायहरूलाई समान रूपमा व्यवहार गर्ने नीति राख्दैनन्। जसले विभेद, जोखिम, र विभेदकारी प्रभावहरूलाई बेवास्ता गर्छ। यस्तो दृष्टिकोणले लैंगिक समानता र सामाजिक समावेशीकरण रणनीतिहरूलाई व्यापक विकास नीतिहरूबाट अलग्याउने खतरा उत्पन्न गर्छ। नीतिले महिलाहरू र पिछडिएका समूहहरूको संवेदनशीलतालाई स्वीकार गरे पनि तिनीहरूलाई योगदानकर्ता र परिवर्तनका संवाहकका रूपमा मान्यता दिएको छैन, जसले जलवायु कार्यमा उनीहरूको सहभागिताको दायरा सीमित गर्छ। यसबाहेक, राष्ट्रिय वन नीति २०७५ ले दिगो र सहभागी वन व्यवस्थापन, संरक्षण र जैविक विविधताको सुरक्षाको परिकल्पना गर्छ। यसमा क्षेत्रगत लैंगिक समानता र सामाजिक समावेशीकरण नीति समावेश भए पनि जलवायु परिवर्तनका मुद्दालाई प्राथमिकता दिएको छैन। रेड प्लसजस्ता पहलहरूबाट महिलाहरू र सामाजिक रूपमा बहिष्कृत समूहहरू कसरी लाभान्वित हुन सक्छन् भनेर स्पष्ट रूपमा परिभाषित गरेको छैन। वनसम्बन्धी कानुन र नीतिहरूमा जलवायु न्यायको परिप्रेक्ष्यको अभाव छ, जसले जलवायु परिवर्तनबाट असमान रूपमा प्रभावित गरिब, महिला र पिछडिएका समूहहरूलाई पर्याप्त रूपमा संरक्षण र सशक्त पार्न सक्दैन। हाम्रा कुनै पनि संस्थाहरू जलवायु परिवर्तनका नयाँ चुनौतीहरू सामना गर्न योग्य छैनन् किनभने तिनीहरू अझै पनि परम्परागत नीतिहरूअन्तर्गत सञ्चालन भइरहेका छन्, वातावरणविद् उपाध्याय भन्छन्। हेटौंडामा हालै आयोजित जलवायु कार्यको स्थानीयकरणः सार्वजनिक सम्पत्ति संरक्षण र न्यायमा लैंगिक दृष्टिकोण विषयक बागमती प्रदेशस्तरीय संवादले स्थानीय जलवायु कार्यहरूलाई लैंगिक समावेशी दृष्टिकोणबाट सशक्त बनाउनुपर्ने आवश्यकतामा जोड दियो। यस संवादले सार्वजनिक सम्पत्तिहरूको संरक्षण र सबैका लागि न्याय सुनिश्चित गर्ने विषयलाई प्राथमिकतामा राख्यो। कार्यक्रममा एक आदिवासी महिलाले जलवायु परिवर्तनले उनीहरूको जीवनमा पारेको प्रभावबारे आफ्ना अनुभवहरू सुनाइन्। मनसुनको समयमा वर्षा नहुनु र तापक्रम निरन्तर बढ्दै जानुका कारण कृषि गम्भीर रूपमा प्रभावित भएको छ। खाद्य उत्पादन घटेको छ, र कृषि क्षेत्रमा आएको अस्थिरताले खाद्य आपूर्ति असुरक्षित बनेको छ, उनले भनिन्। स्थानीय अभियन्ता तथा वन विज्ञानका विद्यार्थी सुवर्ण घिमिरेले जलवायु परिवर्तनका प्रभावहरूबारे कमजोर समुदायहरूमा जानकारीको अभाव रहेको बताए। उनले समुदायहरूलाई बुझाउने र अनुकूलन गर्न मद्दत गर्न व्यापक प्रयास आवश्यक रहेकोमा जोड दिए। स्थानीय सरकारका सराहनीय उदाहरण प्रणालीगत चुनौतीहरूका बाबजुद, मुलुकका केही स्थानीय सरकारले जलवायु जोखिम समाधान गर्न र सहनशीलता निर्माण गर्न सराहनीय पहल गरेका छन्। उदाहरणका लागि, चितवनको माडी नगरपालिकाले कृषि, जल व्यवस्थापन, र विपद् जोखिम न्यूनीकरणमा केन्द्रित स्थानीय अनुकूलन कार्ययोजना (लापा) विकास गरेको छ। नगरपालिकाले वर्षाको पानी संकलन प्रणाली र परम्परागत जलस्रोतहरूको पुनः वर्गीकरणजस्ता सामुदायिकआधारित जल व्यवस्थापन परियोजनाहरू कार्यान्वयन गरेको छ। साथै, जलवायुमैत्री कृषि प्रविधि र खडेरी सहन सक्ने बाली प्रवर्द्धन गर्दै आएको छ। एक दशक वा सोभन्दा बढी समयदेखि जलवायु परिवर्तनसम्बन्धी छलफलहरू मुख्य रूपमा उत्सर्जनमा केन्द्रित रहे पनि यो मात्र प्रमुख मुद्दा होइन । अन्य धेरै मुद्दाहरू छन् जैविक विविधताको क्षति, भूमि र माटोको क्षय, पानीको अभाव, उत्पादकत्वको गिरावट। यी सबैको केन्द्रमा सार्वजनिक सम्पत्तिहरू छन्, जुन स्वस्थ वातावरण कायम राख्न मात्र होइन, समुदायहरूलाई जलवायु संकट सामना गर्न र न्यूनीकरण गर्न मद्दत गर्न पनि आवश्यक छ। मधुकर उपाध्याय, वातावरणविद् यस्तै, धनगढी उपमहानगरपालिकाले जलवायु अनुकूलन रणनीतिहरूलाई आपत्कालीन व्यवस्थापनसँग एकीकृत गरी विपद् जोखिम न्यूनीकरण र जलवायु परिवर्तन अनुकूलन योजना तयार पारेको छ। यसले बाढी, तातो हावा, र पानीको अभावजस्ता समस्याहरू सम्बोधन गर्न संवेदनशीलता मूल्यांकन गरेको छ। नगरपालिकाले जलवायुप्रतिरोधी बाली प्रवद्र्धन, कृषकहरूलाई पानी संरक्षण प्रविधिमा तालिम दिने र बाढी सुरक्षाका पूर्वचेतावनी प्रणाली तथा पूर्वाधारहरू स्थापना गरेर आपत्कालीन तयारीलाई मजबुत बनाएको छ। यसैबीच, गोरखा नगरपालिकाले आफ्नो सहरी विकास योजनामा जलवायु अनुकूलन रणनीतिहरूलाई समाहित गरेको छ। यसले बाढी संरक्षण र सिँचाइ प्रणालीजस्ता सहनशील पूर्वाधार निर्माणलाई प्राथमिकता दिएको छ भने, दिगो कृषि अभ्यासहरूलाई प्रवद्र्धन गरिरहेको छ। नगरपालिकाले प्राकृतिक स्रोतहरूको संरक्षण गर्न सामुदायिकआधारित वन व्यवस्थापन परियोजनाहरूसमेत सुरु गरेको छ, जसले भूस्खलनको जोखिम न्यूनीकरणमा मद्दत गरेको छ। रसुवामा, स्थानीय सरकारले जलवायु चुनौतीहरू सामना गर्न ग्रामीण भेगमा जलवायुमैत्री गाउँ योजना लागू गरेको छ। यी पहलहरूले विशेषगरी कृषि क्षेत्रमा सामुदायिक सहभागितामार्फत जलवायु सहनशीलता निर्माणमा जोड दिएका छन्। जिल्लाले माटो र पानी स्रोत संरक्षण गर्न जलाधार व्यवस्थापन परियोजनाहरू सुरु गरेको छ भने, पारिस्थितिक पर्यटनजस्ता वैकल्पिक जीविकोपार्जन उपायहरूलाई प्रवद्र्धन गरिरहेको छ। यहाँका किसानहरूलाई बाली विविधीकरण, माटो संरक्षण प्रविधि र पानी बचत गर्ने सिँचाइ अभ्यासहरूमा तालिम दिइएको छ, जसले स्थानीय अर्थतन्त्र र जलवायु सहनशीलता थप मजबुत बनाएको छ। तीनै तहबीच समन्वयको अभाव समुदायबाट केही आशाजनक काम भइरहे पनि तिनले केही स्थायी चुनौतीहरू उजागर गर्छन्। जसमा संघीय, प्रादेशिक, र स्थानीय सरकारहरूबीच कमजोर समन्वय, अधिकार क्षेत्रको द्वन्द्व र जिम्मेवारीहरूको दोहोरोपन समावेश छन्। जलवायु जोखिम र स्रोतहरूको अभावसम्बन्धी समग्र तथ्यांक नहुनुका कारण प्रमाणआधारित योजना तथा कार्यान्वयनलाई झन् कठिन बनाएको छ। यी चुनौतीहरूको समाधानका लागि नीति विभाजन हटाउँदै, स्थानीय सरकारहरूलाई आवश्यक स्रोत र प्रविधि सक्षमता प्रदान गर्दै र सरकारका सबै तहहरूबीच राम्रो समन्वय स्थापना गर्न आवश्यक छ। स्थानीय सरकारहरू मुख्य रूपमा राजस्व वृद्धि गर्नमै केन्द्रित छन्, तर समुदायहरू कसरी बाँचिरहेका छन् र जलवायु परिवर्तनका असरहरूसँग कसरी संघर्ष गरिरहेका छन् भन्ने विषयलाई बेवास्ता गरिरहेका छन्, भन्छन् वातावरणविद् उपाध्याय। संविधानले स्थानीय सरकारलाई प्राकृतिक स्रोतहरू व्यवस्थापन गर्ने अधिकार प्रदान गरेको छ, त्यसैले उनीहरूले आफ्ना नागरिकलाई प्राथमिकता दिनुपर्छ र स्थानीय स्तरमा प्रभावकारी कार्यान्वयन गर्नुपर्छ। स्थानीय सरकारले आफ्नै नीति निर्माण गर्ने जिम्मेवारी राख्ने भएकाले, उपाध्यायले केन्द्र सरकारलाई जलवायुकेन्द्रित दृष्टिकोणअनुसार नीतिहरू समायोजन गर्न स्पष्ट मार्गनिर्देशन प्रदान गर्न सुझाव दिन्छन्। समावेशी र जलवायुसहनशील भविष्य निर्माण गर्न, नेपालले लैंगिक संवेदनशील दृष्टिकोणलाई आत्मसात् गर्नुका साथै सार्वजनिक सम्पत्तिहरूको सम्भावनालाई उपयोग गर्नुपर्छ। जलवायु कार्यमा कमजोर समूहहरूलाई निष्क्रिय लाभग्राहीका रूपमा होइन, परिवर्तनका सक्रिय संवाहकका रूपमा मान्यता दिन जरुरी छ। सार्वजनिक सम्पत्तिहरू जलवायु सहनशीलता निर्माण र अनुकूलन रणनीतिहरूलाई समर्थन गर्न महŒवपूर्ण भूमिका खेल्छन्। वन र जलाधार क्षेत्रहरू कार्बन अवशोषकको रूपमा कार्य गर्छन्, जसले हरितगृह ग्यास उत्सर्जन घटाउँछ, भने स्वस्थ पारिस्थितिक प्रणालीले बाढी, भूस्खलन, र खडेरीको जोखिम कम गर्न मद्दत गर्छन्। ग्रामीण समुदायहरूमा महिला प्रमुख स्रोत उपयोगकर्ता तथा संरक्षक भएकाले, उनीहरूलाई सशक्त पार्नु अत्यावश्यक छ। जलवायु नीतिहरूमा लैंगिक दृष्टिकोणलाई समाहित गर्नु स्रोत व्यवस्थापन र सहनशीलता प्रयासहरूलाई थप बलियो बनाउन सक्छ। प्रदेश सरकारहरू राष्ट्रिय तथा अन्तर्राष्ट्रिय प्रतिबद्धता र स्थानीय प्राथमिकताहरूबीचको खाडल पुर्न महŒवपूर्ण कडी हुन्। पेरिस सम्झौता र दिगो विकास लक्ष्यजस्ता रूपरेखाले समावेशी शासनलाई प्राथमिकता दिँदै आएका छन्, जसले नेपाललाई जलवायु समाधानमा सार्वजनिक सम्पत्तिहरूलाई एकीकृत गर्ने मार्ग प्रदान गर्छ। प्रादेशिक नीतिहरूलाई फराकिलो रूपरेखासँग समायोजन गरी, तथ्यांक साझेदारी र स्रोत वितरणलाई सहज बनाउँदै, प्रादेशिक तथा राष्ट्रिय स्तरबीचको समन्वयलाई अझ मजबुत पार्न सकिन्छ। नेपालको सार्वजनिक सम्पत्ति संरक्षण स्थानीय सीमितताको विषयमात्र होइन। यो विश्वव्यापी जलवायु रणनीतिहरूको एक महŒवपूर्ण अंश हो, उपाध्याय भन्छन्, सार्वजनिक सम्पत्तिलाई जलवायु नीतिमा समाहित गरेर, लैंगिक संवेदनशील दृष्टिकोणलाई प्राथमिकता दिएर, नेपालले जलवायु परिवर्तनको संकट सामना गर्न सक्छ।"
"ट्रम्पद्वारा पुटिन र जेलेन्स्कीसँग फोन वार्ता, युद्ध रोक्न चाँडै छलफल सुरु गर्ने दावी","वासिङटन डिसी : अमेरिकी राष्ट्रपति डोनाल्ड ट्रम्पले बुधबार रुसी राष्ट्रपति भ्लादिमिर पुटिन र युक्रेनी राष्ट्रपति भोलोदिमिर जेलेन्स्कीसँग युद्ध अन्त्य गर्ने बारेमा फोनमा कुराकानी गरेको जनाएका छन्। उनले पुटिनसँग लगभग डेढ घण्टा कुराकानी गरेका थिए। ट्रम्पले भने, 'हामीले हाम्रा टोलीहरूलाई तुरुन्तै वार्ता सुरु गर्न लगाउने विषयमा पनि सहमति जनाएका छौं।' ट्रम्पले अमेरिकी विदेशमन्त्री मार्को रुबियो, सीआईए निर्देशक जोन रेटक्लिफ, राष्ट्रिय सुरक्षा सल्लाहकार माइकल वाल्ट्ज, राजदूत तथा विशेष दूत स्टिभ विटकफलाई वार्ताको नेतृत्व गर्न निर्देशन दिएका छन्। क्रेमलिनका अनुसार पुटिन र ट्रम्पले लगभग डेढ घण्टा टेलिफोनमा कुराकानी गरेका थिए । उनीहरुबीच भेटघाटको सहमति पनि भएको थियो। वार्ताका क्रममा पुटिनले ट्रम्पलाई मस्को भ्रमणको निम्तो दिएका जनाइएको छ। युक्रेनी राष्ट्रपति भोलोडिमिर जेलेन्स्कीले पनि आफूले अमेरिकी राष्ट्रपति डोनाल्ड ट्रम्पसँग कुरा गरेको जनाएका छन्। रुसी आक्रामकतालाई रोक्न र दिगो, भरपर्दो शान्ति सुनिश्चित गर्नका लागि दुई देशले आगामी कदम चाल्न मिलेर काम गरिरहेको कुरामा उनले जोड दिए। जेलेन्स्की रुससँग जमिन साट्न तयार फेब्रुअरी ११ मा युक्रेनी राष्ट्रपति भोलोडिमिर जेलेन्स्कीले युक्रेन युद्ध रोक्न रुससँग जमिन साटासाट गर्न आफू तयार रहेको बताएका थिए। बेलायती पत्रिका द गार्जियनसँगको अन्तर्वार्तामा जेलेन्स्कीले यदि ट्रम्पले रुस र युक्रेनलाई एउटै मञ्चमा ल्याउन सफल भए आफू जमिन साट्न तयार हुने बताएका थिए। जेलेन्स्कीले अमेरिकी सहयोग बिना युद्ध लड्न नसक्ने कुरा पनि स्वीकार गरे। उनले भने, 'केही मानिसहरू छन् जसले भन्छन् कि युरोपले अमेरिका बिना पनि युक्रेनको रक्षा गर्न सक्छ। तर यो सत्य होइन। अमेरिका बिना युक्रेनको सुरक्षा सम्भव छैन।' युक्रेनले ७ महिनादेखि रुसी भूमि कब्जा गर्दै आएको छ युक्रेनले अगस्ट २०२४ मा रूसको कुर्स्कमा आक्रमण गर्यो र लगभग १,३०० वर्ग किलोमिटर भूभाग कब्जा गर्यो। यद्यपि रुसले प्रतिआक्रमण गर्यो र गुमेको लगभग आधा जमिन फिर्ता लियो। जेलेन्स्कीले युक्रेनले अझै पनि ठूलो रूसी भूभाग ओगटेको बताए। उसले उक्त भूमिलाई रूससँग सम्झौता गर्न प्रयोग गर्ने जनए। जेलेन्स्कीले उनीहरूको जग्गाको सट्टामा आफ्नो जग्गा माग्ने बताए। तर उनले कुन भूभाग माग्ने भन्ने कुरा खुलाएका छैनन्। युद्ध रोक्ने प्रयासमा ट्रम्प अमेरिकामा ट्रम्पको शपथग्रहणपछि रुसयुक्रेन युद्ध अन्त्य गर्ने बारेमा छलफल बढेको छ। चुनावको समयमा ट्रम्पले शपथ लिएको २४ घण्टा भित्र युद्ध रोक्ने दाबी गरेका थिए। गत महिना युक्रेनका लागि ट्रम्पका विशेष शान्ति दूत किथ केलॉगले ट्रम्प प्रशासनको पहिलो १०० दिन भित्र युद्ध रोक्ने आफ्नो लक्ष्य रहेको बताएका थिए। जेलेन्स्कीले फेब्रुअरी १४ मा म्युनिख सुरक्षा सम्मेलनमा अमेरिकी उपराष्ट्रपति जेडी भान्सलाई भेट्ने बताए। जेडी भान्सले लामो समयदेखि युक्रेनलाई युद्ध लड्न अमेरिकाले गरेको सहयोगको आलोचना गर्दै आएका छन्। सत्तामा आएपछि उनले युक्रेनमाथि युद्ध रोक्न दबाब दिइरहेका छन्।"
प्रचण्डको आह्वान : क्रान्तिकारी शक्तिलाई बलियो बनाउन जनयुद्धका सहयात्रीहरूबीच एकता गरौं,"काठमाडौं : नेकपा (माओवादी केन्द्र)का अध्यक्ष पुष्पकमल दाहाल प्रचण्डले जनयुद्धका सहयात्रीलाई एकताको अपिल गरेका छन् । ३० औं जनयुद्ध दिवसको अवसरमा पार्टी केन्द्रीय कार्यालय पेरिसडाँडामा आयोजित कार्यक्रमलाई सम्बोधन गर्दै उनले क्रान्तिकारी शक्तिलाई अझ बलियो बनाउन एकता आवश्यक रहेको बताएका हुन्। क्रान्तिकारी शक्तिलाई बलियो बनाएर मात्रै प्रक्रियावादीका षड्यन्त्र विफल बनाउने र जनताले देखेको क्रान्तिको सपना पूरा गर्न सकिने उल्लेख गर्दै उनले क्रान्तिकारी शक्तिहरूलाई एकता र ध्रुवीकरणका लागि आह्वान गरे। उनले जनयुद्धको प्रेरणा सयौं वर्षसम्म रहने दाबी गरे । जनयुद्ध नेपालको इतिहासमा सबैभन्दा ठूलो युगान्तकारी परिवर्तन गराउने परिघटना थियो।उनले भने, यसले आज मात्र होइन, सयौं वर्षसम्म पनि प्रेरणा दिइरहने छ । यसलाई कसैले मेटाउन संभव छैन, जसले मेटाउने प्रयास गर्छ, उ खरानी हुनेछ। अध्यक्ष प्रचण्डले अहिले शान्ति प्रक्रिया नटुंग्याएको कारण देखाएर अदालतले स्थगन गरे पनि यो राष्ट्रिय दिवस भएको र यसलाई राष्ट्रिय दिवसको रुपमा स्थापित गरेरै छाड्ने दृढता व्यक्त गरे। हामी अहिले संघीय लोकतान्त्रिक गणतन्त्रअन्तर्गत सुशासन, सामाजिक न्याय र समृद्धिको अभियानमा छौं । यसको मुख्य प्रेरणा जनयुद्ध नै होउनले भने, हामी जनयुद्ध र जनआन्दोलनबाट प्राप्त उपलब्धिलाई रक्षा र विकास गरेर संघीय लोकतान्त्रिक गणतन्त्र हुँदै समाजवादको आधार तयार गर्ने यात्रामा छौं । जनयुद्ध र जनआन्दोलनको बलमा बनेको संविधानमा स्थापित मान्यतालाई एकथरि तत्वले अस्वीकार गर्ने र जनताका अधिकार कुण्ठित गर्ने प्रयास गरिरहेको उल्लेख गरे। अहिले पनि दुई वर्ग र प्रवृत्तिका बीचमा संघर्ष चलिरहेको छ । हामीले धेरै वर्ष पहिले संघीय लोकतान्त्रिक गणतन्त्रमा पुगे पनि प्रतिक्रियावादीहरुले जनताको गणतन्त्र हुन नदिने प्रयास हुनेछ भनेर आँकलन गरेका थियौं, आज त्यही स्थिति बनेको छ।प्रचण्डले भनेएकथरि तत्व संविधानका अग्रगामी प्रावधान उल्ट्याउने प्रयासमा लागिरहेका छन् तर हामी यसलाई समाजवादी गणतन्त्रमा लैजान चाहन्छौं । यो संघर्ष चलिरहेको छ । विगतमा भएका कतिपय कमजोरीको आत्मसमीक्षा गर्दै पार्टी हामी फेरि पनि अगाडि बढ्ने बताए।"
जनयुद्ध दिवसमा बिदा नदिनू,"काठमाडौं : सर्वोच्च अदालतले फागुन १ गते सार्वजनिक बिदा दिने निर्णय कार्यान्वयन नगर्न बुधबार अन्तरिम आदेश दिएको छ। न्यायाधीश नित्यानन्द पाण्डेयको एकल इजलासले सार्वजनिक बिदा दिने निर्णय कार्यान्वयन नगर्न आदेश दिएको हो। गत माघ २८ गते रुकुम पश्चिमको बाफिकोट गाउँपालिकाले जनयुद्ध दिवस को दिन भन्दै फागुन १ गते सार्वजनिक बिदा दिने निर्णय गरेको थियो। त्यस निर्णयविरुद्ध स्थानीय बासिन्दा एवं द्वन्द्वपीडित चन्द्रशेखर केसीले माघ २९ मा सर्वोच्च अदालतमा रिट निवेदन दायर गरेका थिए। सर्वोच्चले सार्वजनिक बिदा नदिन र नियमित रूपमा सरकारी कार्यालय सञ्चालन गर्न अन्तरिम आदेश दिएको हो। केसीले रिट निवेदनमा बाँफिकोट गाउँपालिकाको कार्यालय, रुकुम पश्चिम र पालिका अध्यक्ष र प्रशासकीय अधिकृतलाई विपक्षी बनाई रिट दायर गरेका थिए। माघ २८ मा रुकुम पश्चिमको बाफिकोट गाउँपालिकाले जनयुद्ध दिवस का लागि भनेर फागुन १ गते सार्वजनिक बिदा दिने निर्णय गरेको थियो। त्यसविरुद्ध स्थानीय बासिन्दा चन्द्रशेखर केसीले माघ २९ मा सर्वोच्च अदालतमा रिट दायर गरेका थिए। उनी द्वन्द्वपीडित हुन्। यससँगै सर्वोच्च अदालतले कारण देखाऊ आदेश पनि दिएको छ। सर्वोच्च अदालतले यसमा केकसो भएको हो ? निवेदकको मागबमोजिमको आदेश किन जारी हुनुनपर्ने हो ? जारी हुनुनपर्ने भए आधार कारण पेस गर्न भनेको छ ।"
जनयुद्धबाट शान्ति प्रक्रियामा आउँदा कतिपय कमजोरी भए तर नियतमा खोट थिएन : प्रचण्ड,"प्रचण्ड भन्छन्, अहिलेको पुस्तालाई जनयुद्ध किन आवश्यक थियो र के उपलब्धि हासिल गर्यो भन्ने प्रश्न मनमा लाग्न सक्छ। काठमाडौं : नेकपा माओवादी केन्द्रका अध्यक्ष पुष्पकमल दाहाल प्रचण्डले जनयुद्धबाट शान्ति प्रक्रियामा आउँदा कतिपय कमजोरीहरू भएपनि नियतमा खोट नभएको बताएका छन्। माओवादीले सुरु गरेको सशस्त्र युद्धको अवसरमा शुभकामना दिँदै उनले नेपाली जनताको अग्रगमनका पक्षमा खुला हृदयका साथ कमजोरीको समीक्षा गर्दै अघि बढिरहेको बताएका छन्। हामी एउटा विशिष्ट परिस्थितिमा शान्ति सम्झौतामार्फत शान्ति प्रक्रियामा सहभागी भयौं। यो हामीले गरेको नयाँ प्रयोग हो। इतिहासमै पहिलोपटक नेपाली जनताका अधिकार संविधानमार्फत संस्थागत गर्न सफल भयौं। राज्यको पुनःसंरचना गरियो। समृद्धि, न्याय र समानताका लागि आधार तयार भयो। यो जनयुद्धकै कारण सम्भव भएको हो। यो प्रक्रियामा हामीबाट कतिपय कमजोरी पनि भए तर हाम्रो नियतमा कहिल्यै खोट थिएन। हामी यथास्थितिमा बस्न चाहेनौं। हामी नेपाली जनता र नेपाली समाजको अग्रगमनका पक्षमा निरन्तर लागिरह्यौं। त्यसैले, हामी खुला हृदयका साथ आफ्ना कमजोरीको पनि समीक्षा गर्दै अघि बढिरहेका छौं शुभकामना सन्देशमा भनिएको छ। अध्यक्ष प्रचण्डले ०५२ फागुन १ गतेलाई नेपाली जनताको उत्पीडन र शोषणका विरुद्ध विद्रोह सुरु गरेको दिन भएको दाबी गरेका छन्। २०५२ फागुन १ गते, नेपाली जनताले सदियौँदेखिको उत्पीडन र शोषणका विरुद्ध विद्रोह सुरु गरेको दिन। हाम्रा लागि यो दिन नेपाली जनताको ऐतिहासिक संघर्ष र शहीदहरूको बलिदानको सम्मान गर्दै आगामी यात्राका लागि सङ्कल्प गर्ने दिन हो।प्रचण्डले भनेका छन्, महान जनयुद्धको यस ऐतिहासिक दिनमा म देशभित्र र बाहिर रहनुभएका सम्पूर्ण नेपाली जनतामा हार्दिक शुभकामना व्यक्त गर्दछु। जनयुद्धका क्रममा आफ्नो अमूल्य जीवन बलिदान गर्ने महान शहीदहरूप्रति भावपूर्ण श्रद्धाञ्जली अर्पण गर्दछु। बेपत्ता योद्धाहरूप्रति उच्च सम्मान व्यक्त गर्दै, घाइते योद्धाहरूप्रति सम्मानसहित शीघ्र स्वास्थ्य लाभको कामना गर्दछु। अहिलेको पुस्तालाई जनयुद्ध किन आवश्यक थियो र यसले के उपलब्धि हासिल गर्यो भन्ने प्रश्न मनमा लाग्न सक्ने उनले बताएका छन्। उनले भनेका छन्,अहिलेको पुस्तालाई जनयुद्ध किन आवश्यक थियो र यसले के उपलब्धि हासिल गर्यो भन्ने प्रश्न मनमा लाग्न सक्छ। यो प्रश्न गर्दा जनयुद्ध नभएको भए हामी कहाँ हुन्थ्यौं भन्ने कुरा बुझ्नु जरुरी हुन्छ। यो देशमा सामन्ती शोषण थियो। एउटा वंश र त्यसको वरिपरि घुम्ने सामन्तहरूले जनताको भाग्यको फैसला गर्ने गर्दथे। दलित, महिला, आदिवासी जनजाति, मधेशी, मुस्लिम, थारु लगायतका वर्ग र समुदायमाथि चरम विभेद र उत्पीडन थियो। त्यो स्थितिमा टालटुल र सुधार गरेर समाजको आमूल रूपान्तरण सम्भव थिएन। यसका विरुद्ध प्रतिरोधको अनिवार्यता नै जनयुद्धका रूपमा प्रकट भएको हो। व्यवस्था बदले पनि जनताको अवस्था बदल्ने कार्यभार अझै पूरा भएको छैन जनयुद्ध नभएको भए अधिकारप्रतिको जागरण, प्राप्ति र अभ्यास सम्भव नहुने उनको तर्क छ। उनले भनेका छन्,जनताको यही प्रतिरोधका कारण आज राजतन्त्रको अन्त्य भई संघीय लोकतान्त्रिक गणतन्त्रको स्थापना भएको छ। जनताले चुनेका प्रतिनिधिहरूबाट संविधान बनेको छ र शासनसत्तामा उत्पीडित समुदायको प्रतिनिधित्व सुनिश्चित हुने बाटो खुलेको छ। सिंहदरबारमा मुट्ठीभर उच्च सम्भ्रान्त वर्गका हातमा रहेको शक्ति गाउँघरमा पुगेको छ। देशमा तीन तहको सरकारको स्थापना भएको छ। राज्यसत्तामा समानुपातिक समावेशिता सुनिश्चित भएको छ। धर्मनिरपेक्षता कायम भएको छ। आज शासनका हरेक तहमा महिलाहरूको प्रतिनिधित्व अनिवार्य भएको छ। दलितहरूको उपस्थिति सम्भव भएको छ। जनयुद्ध नभएको भए यसखालको अधिकारप्रतिको जागरण, प्राप्ति र यसको अभ्यास सम्भव थिएन। उनले संघीयता अझै संस्थागत भइनसकेको जनाएका छन्। संघर्षबाट प्राप्त उपलब्धिहरूलाई संस्थागत गरी समाजवादी क्रान्तिको तयारीमा लामबद्ध हुने ऐतिहासिक अभिभारा रहेको प्रचण्डको भनाई छ। आज हामी क्रान्तिको शान्तिपूर्ण मोर्चामा छौं। हाम्रा सामु जनविश्वास र जनमतको सम्मानद्वारा समाज रूपान्तरणका बाँकी कार्यभार पूरा गर्ने जिम्मेवारी छ। जनताप्रति इमानदार हुँदै, संघर्षबाट प्राप्त उपलब्धिहरूलाई संस्थागत गरी समाजवादी क्रान्तिको तयारीमा लामबद्ध हुने ऐतिहासिक अभिभारा हाम्रो अगाडि छ। इतिहासले सुम्पेको यो कार्यभार पूरा गर्न सुशासन र सामाजिक न्यायसहितको समृद्धिका लागि एकजुट हुन म आम जनसमुदायमा हार्दिक अपिल गर्दछु शुभकामनामा भनिएको छ।"
झापा कारागारमा एक कैदीबन्दीको मृत्यु,झापा : झापा कारागार भद्रपुरमा एक कैदीबन्दीको मृत्यु भएको छ। ठगी मुद्दामा जेल परेका भद्रपुर नगरपालिका१ का ४० वर्षीय मदन सिलवालको मृत्यु भएको जिल्ला प्रहरी कार्यालय झापाले जनाएको छ। मंगलवार बिहान ११ बजे कारागारभित्र अचानक लडेर उनी बेहोस भएका थिए। उनलाई उपचारको लागि तत्काल प्रादेशिक अस्पताल भद्रपुर पुर्याइएको थियो। अस्पताल पुगलगत्तै चिकित्सकले उनलाई मृत घोषित गरिदिएका प्रहरीले जनाएको छ।
