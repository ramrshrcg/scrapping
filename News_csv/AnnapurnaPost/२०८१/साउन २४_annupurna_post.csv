शीर्षक,विवरण
खोइ बस र यात्रु ? खोलाले बगायो,"सरकारले सिमलतालबाट त्रिशूलीमा दुई बस खसेको दुर्घटनाबारे अध्ययन गर्न बनाएको समितिले प्रतिवेदन बुझाएको छ। नागरिक प्रतिवेदनभन्दा पहिला दुवै बस र तिनका यात्रुको अवस्था सुन्नजान्न आतुर थिए। प्रतिवेदन आयो, त्यो पनि एउटा कामै सकियो। तर, त्यसले बस र यात्रुको अवस्थाबारे भन्यो, खोलाले बगायो। यद्यपि, गृहमन्त्री रमेश लेखकलाई बुझाइएको प्रतिवेदनमा मुख्य त सडक दुर्घटना कम गर्न सरकारले नीति नै बनाउनुपर्ने सुझाइएको छ। त्यस्तो नीति सिमलताल दुर्घटना नदोहोरिने गरी कार्यान्वयन हुन जरुरी छ। दुर्घटना सिमलतालको मात्रै होइन, देशैभरिका सडकमा कहीँ कतै पनि हुनु हुँदैन र दुर्घटनाकै कारण कसैको पनि ज्यान जानु हुँदैन। सिमलताल क्षेत्रकै कुरा गर्दाचाहिँ त्यहाँको भूगोल कमजोर बताइएको छ। टेवा पर्खाल नहुँदा पहिरोले धकेलेर बसलाई त्रिशूली नदीमा पुर्याएको प्रतिवेदनले औंल्याएको छ। त्यस्ता कमजोरी कुनै पनि सडकमा हुनु हुँदैन। कमजोर भूगोल भएका सडकमा टेवा पर्खाल बलियो बनाउन जरुरी छ। कृष्णभीरलगायत कतिपय पहिरो नियन्त्रणमा अपनाइएको बायो इन्जिनियरिङ अरू देशका लागि पनि नमुना मानिएको छ। बाँकी जोखिमपूर्ण सडक र भूगोलमा त्यस्तो प्रयत्न नगरिनु दुःखद् हो। असार २८ गतेको भीषण वर्षाका बेला सिमलतालबाट बगेका ४० जनाको अत्तोपत्तो अझै छैन। २४ यात्रुको शव फेला पर्यो र १९ जनाको मात्रै सनाखत हुन सक्यो। बर्खाका बेला पृथ्वी राजमार्ग वा नारायणगढमुग्लिन सडकमा अक्सर दुर्घटना भइरहन्छन्। यो सडकको स्तरोन्नति पनि भएको हो। तर दुर्घटना कम हुुनुको साटो असार २८ ले भयानक दुर्घटना ल्यायो। राजमार्ग वा कुनै सडकमा हुने यस्ता दुर्घटनालाई नियमित आकस्मिकतमात्रै मान्न सकिन्न। सडक दुर्घटनाका अनेक कारण छन्, जसलाई कम गर्न सकिन्छ। राजमार्गहरू र झन् त्रिशूली नदी किनारको सडकमा भइरहने दुर्घटनाको खास कारण खोजी निदान गर्नु जरुरी छ। विगत १० वर्षमा भएका सडक दुर्घटनामा २४ हजार ९५ जनाको ज्यान गएको छ। ग्रामीण क्षेत्रमा वातावरणीय प्रभाव मूल्यांकन नगरी जथाभावी सडक खनिँदा पनि दुर्घटनाको जोखिम धेरै छ। सिमलतालको उपल्लो क्षेत्रमा पनि त्यस्ता सडक हुँदा नारायणगढमुग्लिन सडकलाई जोखिम छ। सडक भनेको मोटर गुड्न बाटो खनिखोस्री गर्नेमात्रै हो भन्ने बुझाइ आमसर्वसाधारणमा होला तर प्राविधिक सरोकारवालाले त्यसतर्फ ध्यान दिनुपर्छ। जनताको माग भन्दैमा जनप्रतिनिधिले पनि जहाँ पायो त्यहीं जथाभावी सडक खन्नुहुन्न। सडक खन्दा अपनाउनुपर्ने माटो व्यवस्थापनलगायत पक्षलाई ध्यान नदिँदा नै सिमलताल दुर्घटना घटित भएको हो। सरकारले हवाई दुर्घटना कम गर्न जति संवेदनशीलता अपनाउन खोज्छ, सडक दुर्घटनामा भने त्यस्तो देखिन्न। हो, सरकार संवेदनशील भएन भने दैनिक सात जनाले सडक दुर्घटनामा ज्यान गुमाउने गरेको तथ्यांकमा कमी ल्याउन मुस्किल हुन्छ।"
"एकपछि अर्को हवाई दुर्घटना, कसले लिने जिम्मेवारी ?","काठमाडौं : मुलुककै प्रतिष्ठित त्रिभुवन अन्तर्राष्ट्रिय विमानस्थलमा सौर्य एयरको विमान दुर्घटना भयो। साउन ९ गते भएको उक्त दुर्घटनामा १८ जनाको ज्यान गयो। दुर्घटना लगत्तै सरकार र उड्डयन क्षेत्रका सरोकारवाला ताते। कतिले नियामक निकाय उड्डयन प्राधिकरणतर्फ औंला ठड्याए, कतिले विमान कम्पनीका कमजोरी औंल्याए। उक्त दुर्घटनाले नेपाली आकाश सुरक्षित रहेनरहेको भन्ने बहसले फेरि बजार तात्यो। तर, दुर्घटनाको कारण पत्ता नलाग्दै बुधबार अर्को दुःखद घटना भयो। त्रिभुवन विमानस्थलबाटै उडेको एयर डाइनेस्टीको हेलिकप्टर दुर्घटनामा पर्यो। चालकसहित ४ जनाको ज्यान गयो। यो घटनाले सबैलाई झस्काएको छ। आर्थिक वर्ष सुरु भएको पहिलो महिना साउनमै भएका दुइटा दुर्घटनाबाट अर्बौंको आर्थिक क्षति भएको छ। २३ जनाले ज्यान गुमाएका छन्। मुलुकको हवाई सुरक्षामा यसले गम्भीर प्रश्न उठाएको छ। डाइनेस्टीको हेलिकप्टर कसरी भयो दुर्घटना ? त्रिभुवन अन्तर्राष्ट्रिय विमानस्थलबाट रसुवाको स्याफु्रबेंसीका लागि उडेको एयर डाइनेस्टीको हेलिकप्टर बुधबार दुर्घटना भयो। नाइनएनएजेडी कलसाइनको हेलिकप्टर नुवाकोटको सूर्यचौरमा दुर्घटना भएको थियो। हेलिकप्टर दुर्घटनामा क्याप्टेनसहित ५ जनाको मृत्यु भएको छ। दुर्घटनामा क्याप्टेन अरुण मल्ल र ४ चिनियाँ पर्यटकको मृत्यु भएको नागरिक उड्डयन प्राधिकरणका प्रवक्ता हंशराज पाण्डेले जानकारी दिए। हेलिकप्टर दुर्घटनामा ज्यान गुमाउनेमा तीन पुरुष र एक महिला छन्। जसमा ३८ वर्षीय जुताओ ताङ, ३६ वर्षीय जी ली, ४१ वर्षीय जेमिङ सी र महिला ३१ वर्षीया वु यीयाओ छन्। मृतकमध्ये तीन पुरुष सिचुवान प्रान्तका हुन् भने महिला ग्वान्झाउकी हुन्। काठमाडौं विमानस्थलबाट १ बजेर ५४ मिनेटमा हेलिकप्टर रसुवाको स्याफु्रबेंसीका लागि उडेको थियो। उडेको ३ मिनेटपछि नै हेलिकप्टरको एयर ट्राफिक कन्ट्रोरल (एटीसी) सँग सञ्चार सम्बन्ध टुटेको थियो। भिजुअल फ्लाइट रुल्स (भीएफआर) मा उडेको जहाज टेरेन (पहाड) मा ठोक्किएर दुर्घटना भएको हुन सक्ने अनुमान गरिएको प्रवक्ता पाण्डे बताउँछन्। भीएफआर भनेको प्रविधिको संकेतमा भन्दा पनि दृश्यमूलक उडान हो। हेलिकप्टरमा इन्स्टुमेन्टल फ्लाइट रुल्स (आइएफआर) भन्दा पनि भीएफआरमा नै उडान हुने गरेको छ। हेलिकप्टर जाँदा दुर्घटना भयो या इनरुटमा मौसम खराबी भएर फर्किने क्रममा दुर्घटनामा पर्यो भनेर एकिन गर्न नसकिएको प्राधिकरणका सूचना अधिकारी ज्ञानेन्द्र भुल बताउँछन्। दुर्घटनापछि स्थानीयबाट फोन आएको थियो। कसैले बादल देखेर हेलिकप्टर फर्किने क्रममा दुर्घटना भएको बताएका छन् भने कसैले जाँदा नै रूखमा ठोक्किएर दुर्घटना भएको भनेका छन्, भुलले भने, कसरी दुर्घटना भयो भन्ने अवस्था अहिले नै छैन। दुर्घटनाको प्रकृति हेरेर मात्रै दुर्घटना कसरी भएको थियो भन्न सकिने उनी बताउँछन्। प्राधिकरणले उडानको क्रममा बादलभित्र छिर्न रोक लगाए पनि त्यसको कार्यान्वयन हुन सकेको देखिँदैन। हेलिकप्टर स्याफु्रबेंसीका लागि उड्दा काठमाडौंको मौसम सफा थियो। हेलिकप्टर उड्दा काठमाडौंको भिजिबिलिटी ६ किलोमिटर थियो। सामान्यता ५ किलोमिटर भिजिबिलिटी भएपछि हेलिकप्टरलाई उडानको अनुमति दिइन्छ। वर्षाका कारणले इनरुट(उडानस्थलबाट गन्तव्यबीचको बाटो) को मौसममा केही बदली भइरहे पनि सफा नै थियो। काठमाडौंबाट बाहिर निस्किने क्रममा इनरुटमा बादलभित्र पसेर दुर्घटना भएको पनि हुनसक्ने भूल बताउँछन्। नेपालको हवाई सुरक्षा निगरानी प्रणालीमा नै सुधार गर्न जरुरी छ। कुनै अमुक निकाय मात्र नभई सम्पूर्ण नागरिक उड्डयन प्रणालीमा नै परिवर्तन गर्न आवश्यक छ। यसमा स्रोतको क्षमता, वित्तीय क्षमता लगायतमा पनि ध्यान दिन जरुरी छ। यहाँ प्राधिकरणका पनि कमजोरी छन्, हवाई सञ्चालकका पनि कमजोरी छन्। सरकारका कमजोरी पनि उस्तै छन्। २ हप्तामै अर्को हवाई दुर्घटना भएको छ भने कहीँ कतै त समस्या छ भन्ने देखाउँछ। सञ्जीव गौतम, पूर्वमहानिर्देशिका नेपाल नागरिक उड्डयन प्राधिकरण युरोपियन युनियन(ईयू) को कालोसूचीमा हामी परिरहेका छौं। आइकाओ सेफ्टी अडिटमा पनि हाम्रो हवाई सुरक्षा मापदण्ड एकदम नै कम छ। यसलाई सम्बोधन गर्न प्राधिकरण टुक्र्याउनुको विकल्प छैन। प्राधिकरणलाई सेवा प्रदायक र नियामक गरी २ निकाय बनाउनैपर्छ। यसमा धेरै चलखेल हुने गरेको छ। प्राधिकरण २ निकायमा जाँदा सजगत बढ्छ जस्तो लाग्छ। निरन्तर हवाई दुर्घटना हुँदा यात्रुहरूको विश्वास पनि गुम्छ भने अन्तर्राष्ट्रिय जगतमा पनि राम्रो सन्देश जाँदैन । सुरेशमान श्रेष्ठ, पूर्वसचिव घर फर्किंदै थिए चिनियाँ पर्यटकएयर डाइनेस्टिको हेलिकप्टर दुर्घटनामा ज्यान गुमाएका ४ चिनियाँ पर्यटक रसुवाको केरुङ नाकाबाट नेपाल भित्रिएका थिए। उनीहरू सोमबार बिहान ९ बजे रसुवा नाकाबाट नेपाल प्रवेश गरेका थिए। उनीहरू बहुप्रबेंसी भिसामा नेपाल आएका थिए। ती चिनियाँ पर्यटक केरुङ हुँदै चीन फर्किनका लागि स्याफु्रबेंसी गएको प्राधिकरणका सूचना अधिकारी भुल बताउँछन्। स्याफु्रबेंसीमा चिनियाँ पर्यटकलाई पुर्याएपछि त्यहाँ रहेका ६ अमेरिकी पर्यटकलाई लिने गरी हेलिकप्टर उडेको थियो। चीनको स्वशासित क्षेत्र तिब्बतमा रहेको कैलाश मानसरोवरको यात्रा गरी ६ अमेरिकी पर्यटक फर्किएका थिए। काठमाडौं हुँदै अमेरिका फर्किन लागेका ती अमेरिकी पर्यटकलाई ३३ जना गरी दुई पटकमा काठमाडौं ल्याउने योजना थियो। तर, हेलिकप्टर गन्तव्य नपुग्दै उडेको ३ मिनेटमा नै दुर्घटनाग्रस्त भएको थियो। सरकारले गठन गर्यो छानबिन आयोग सरकारले एयर डाइनेस्टीको हेलिकप्टर दुर्घटनाको छानबिन गर्न जाँझबुझ आयोग बनाएको छ। हवाई दुर्घटनापछि सरकारले गठन गरेको यो १०९ औं आयोग हो। बुधबार बसेको मन्त्रिपरिषद्को आकस्मिक बैठकले वरिष्ठ पाइलट सुवास थापाको संयोजकत्वमा जाँझबुझ आयोग बनाएको हो। तीन सदस्यीय आयोगमा विष्णु थापा र तनुजा पोखरेल छन्। सञ्चार तथा सूचना प्रविधिमन्त्री पृथ्वीसुब्बा गुरुङले काम सुरु गरेको मितिले आयोगलाई एक महिनाको समय दिइएको जनाए। विमान कम्पनीहरूको सुरक्षा निर्देशिकाको अडिट गर्दै थियो प्राधिकरण हवाई दुर्घटनामा सुधार नहुँदा हवाई सुरक्षामा प्रश्न उठ्ने गरेको छ। हवाई दुर्घटना हुन्छन्, तर त्यसको जिम्मेवारी न सरकारले लिन्छ, न नियामक निकायले नै। विमान कम्पनीहरूले पनि जिम्मेवारी लिँदैनन्। नियामक निकाय प्राधिकरणको नियमनकारी भूमिका कमजोर भएकोमा प्रश्न उठ्ने गरेको छ। गत साउन ९ गते सौर्य एयरकोे विमान दुर्घटनामा १७ जनाले ज्यान गुमाए। काठमाडौं विमानस्थलमा नै भएको दुर्घटनापछि प्राधिकरणले सुरक्षा निर्देशिकाको अडिट सुरु गरेको जनाएको थियो। प्राधिकरण र अन्तर्राष्ट्रिय नागरिक उड्डयन प्राधिकरण(आइकाओ) को सुरक्षा निर्देशिका अन्तरगत सेफ्टी म्यानेजमेन्ट सिस्टम र क्वालिटी म्यानेजमेन्ट सिस्टमको लागू दर निकाल्ने काम भइरहेको सूचना अधिकारी भूलले जानकारी दिए। सन् २०२३ को लागू दरले अहिले मूल्यांकन गर्न नमिल्ने भन्दै भुलले २०२४ को पछिल्लो ७ महिनामा आन्तरिक हवाई कम्पनी हवाई सुरक्षाका इन्डिकेटरहरूमा कसरी काम गरेका छन् भनेर हेर्न खोजेको भुलले बताए। उनका अनुसार यी लागू दरमा ६० प्रतिशतभन्दा तल आएकाको उडान रद्द गर्ने, ६० देखि ७५ प्रतिशतभित्र भएकालाई आवश्यकताअनुसार केही परिवर्तन गर्न लगाउने र त्यसमाथि आएकालाई उडान गर्न दिने भन्ने छ। अडिटको काम चलिरहँदा नै अर्को दुर्घटना भएको छ। नेपालको सेफ्टी कल्चर(सुरक्षा संस्कार) नै नभएकोले बारम्बार दुर्घटना हुने गरेको प्राधिकरण उच्च स्रोत बताउँछ। प्राधिकरणले सुरक्षाको व्यापार गर्ने गरेकाले यसको संस्कार बस्न नसकेको उनको तर्क छ। हवाई उडानमा सेफ्टी अन प्रायोरिटी भनिन्छ, तर त्यसलाई पालना गरेको पाइँदैन, उनले भने। हवाई सुरक्षाका सम्बन्धमा रिपोर्ट गर्नेभन्दा पनि लुकाउने प्रवृत्ति हावी भएको स्रोत बताउँछ। कसैले हवाई सुरक्षाको सम्बन्धमा रिपोर्ट गरे सुधार्नेभन्दा पनि प्रतिशोध साध्ने प्रवृत्तिले सेफ्टी कल्चर खस्किँदै गएको स्रोतको भनाइ छ। ४५ वर्षमा ४०औं हेलिकप्टर दुर्घटना हवाई सेवाको ७५ वर्षे इतिहासमा यो ११०औं दुर्घटना हो। हेलिकप्टर दुर्घटनालाई हेर्दा भने पछिल्ला ४५ वर्षमा यो ४०औं दुर्घटना हो। नेपालमा सन् १९७९ डिसेम्बर २७ अर्थात् २०३६ पुस १२ गते लाङटाङमा हेलिकप्टर दुर्घटना भएको थियो। यो दुर्घटनामा ६ जनाको ज्यान गएको थियो। त्यस यता बुधबारको एयर डाइनेस्टीको दुर्घटनालाई पनि जोड्दा हेलिकप्टर दुर्घटनामा परी ९७ जनाको मृत्यु भएको छ। अर्बौको आर्थिक नोक्सानी राज्यले बेहोरेको छ। ०८० सालको असारमा मनाङ एयर दुर्घटना हुँदा ६ जनाको मृत्यु भएको थियो। सामान्यता हेलिकप्टर दुर्घटना इनरुटमा बढि हुने गरेको प्राधिकरणको सुरक्षा प्रतिवेदनमा उल्लेख छ। प्राधिकरणका अनुसार हाल १२ हेलिकप्टर कम्पनीहरूले सेवा प्रदान गर्दै आइरहेका छन्। जसमा एयर डाइनेस्टी, अल्टिच्युड, अन्नपूर्ण हेलिकप्टर, फिस्टेल, हेलि एभरेष्ट, कैलाश, मनाङ, माउन्टेन, मुस्ताङ, प्रभु, श्री र सिम्रिक हेलिकप्टर सञ्चालनमा छन्।"
राज्य व्यवस्था समितिको बैठकमा सांसदले भने : भ्रष्टाचारका मुद्दामा अनुसन्धान र पक्राउ गर्न हदम्याद राख्न हुँदैन,"काठमाडौं : सांसदहरुले भ्रष्टाचारका सम्बन्धमा हदम्याद राख्न नहुने सुझाव दिएका छन्। सिंहदरबारमा बिहीबार बसेको प्रतिनिधिसभा अन्तर्गतको राज्य व्यवस्था तथा सुशासन समिति बैठकमा भ्रष्टाचार निवारण ऐन, २०५९ लाई संशोधन गर्न बनेको विधेयकमाथिको छलफलका क्रममा उनीहरुले भ्रष्टाचारसम्बन्धी मुद्दामा जुनसुकै समयमा पनि अनुसन्धान र पक्राउ गर्न सक्ने गरि हदम्याद राख्न नहुने सुझाव दिएका हुन्। उनीहरुले नियमन निकायलाई प्रभावकारी र जिम्मेवार बनाउनका लागि निरन्तर नियमनको आवश्यकता रहेको बताएका छन्। समिति सदस्य गगन कुमार थापाले भ्रष्टाचार नियन्त्रण गर्ने निकायलाई हेर्ने गरि अर्को व्यवस्था गर्नुपर्ने बताए। उनले भ्रष्टाचारजन्य कसुरमा कुनै हदम्याद नराख्ने पहिलेकै व्यवस्थालाई कायम राख्नुपर्ने उल्लेख गरे। थापाले सम्पत्ति विवरण नबुझाउनेको जरिवानालाई बढाउनुपर्ने सुझाव दिए । त्यस्तै समिति सदस्य माधव सापकोटाले भ्रष्टाचारविरुद्ध जागरण अभियान सञ्चालन गर्न कानूनी व्यवस्था गर्नुपर्ने बताए। भ्रष्टाचार नियन्त्रणका लागि काम गर्ने संस्थाको समयानुकुल सुदृढिकरण जरुरी रहेको उनको भनाई छ। त्यस्तै समिति सदस्य रोशन कार्कीले भ्रष्टाचार निवारण गर्नका लागि राजनीतिक प्रतिवद्धता र कार्यान्वयन हुनुपर्ने बताए। भ्रष्टाचारजन्य कसुरमा कैदको समय कम भएकाले त्यसलाई बढाउनुपर्ने बताए। बैठकमा गृहमन्त्री रमेश लेखकले अख्तियारको क्षेत्राधिकारको विषय, भ्रष्टाचारका सम्बन्धमा हदम्याद राख्न हुने वा नहुने लगायतका विषयमा समितिमा विस्तृत छलफल भएपछि सरकारले आफ्नो धारणा राख्ने बताए।उनले सरकारको फरक मतकै कारण विधेयकलाई अघि बढाउन कुनै जटिलता आउन नदिने प्रतिबद्धता जनाए। भ्रष्टाचार निवारण ऐन, २०५९ लाई संशोधन गर्न बनेको विधेयकमा गैरकानुनी सम्पत्ति आर्जनको हदम्याद ५ वर्ष बनाउन प्रस्ताव गरिएको छ।त्यस्तै पदीय हैसियतको दुरुपयोग गर्नेलाई पनि कारबाही गर्ने प्रस्ताव गरिएको छ।"
हवाई सुरक्षाको मापदण्ड कार्यान्वयनका विषयमा छानबिन गर्न संसदीय समितिको निर्देशन,"काठमाडौं : प्रतिनिधिसभाअन्तर्गतको अन्तर्राष्ट्रिय सम्बन्ध र पर्यटन समितिले नेपालको हवाई सुरक्षाको मापदण्ड कार्यान्वयन भए नभएको छानबिन गरी नीतिगत सुधार गर्न सरकारलाई निर्देशन दिएको छ। सिंहदरबारमा बिहीबार बसेको समिति बैठकले एयर डाइनेस्टीको हेलिकोप्टर दुर्घटनाका सम्बन्धमा छलफल गर्दै पछिल्लो समय निरन्तर हवाई दुर्घटना भइरहेको अवस्थामा राष्ट्रिय तथा अन्तर्राष्ट्रिय हवाई सुरक्षा मापदण्ड कार्यान्वयन भए नभएको १५ दिनभित्र छानबिन गरी आवश्यक सुधार गर्न सरकारलाई निर्देशन दिएको हो। हवाई सुरक्षा मापदण्ड कार्यान्वयनमा क्रममा कोही दोषी देखिए कारबाहीको सिफारिसमा विज्ञहरूको संलग्नतामा एक स्वतन्त्र छानबिन समिति गठन गर्न पर्यटन मन्त्रालयलाई निर्देशन दिएको समिति सभापति राजकिशोर यादवले जानकारी दिए। बैठकले यसअघि भएका हवाई दुर्घटनापछि गठन भएका जाँचबुझ आयोगका प्रतिवेदनको अवस्थाको विवरण पेस गर्न पनि मन्त्रालयलाई निर्देशन दिएको छ। त्यस्तै बैठकले नेपालको हवाई उडान सुरक्षासम्बन्धी छुट्टै नीति आवश्यक देखिएकाले उक्त नीति तर्जुमा गर्न सरकारलाई निर्देशन दिएको सभापति यादवले बताए। बैठकले नेपाल नागरिक उड्ययन प्राधिकरणसम्बन्धी कानुनलाई संशोधन र एकीकरण गर्न बनेको विधेयक र हवाई सेवा प्राधिकरणको स्थापना र व्यवस्था गर्न बनेको विधेयक छिटो सदनमा पेस गर्न पनि निर्देशन दिएको सभापति यादवले जानकारी दिए। बैठकमा पर्यटन, संस्कृति तथा नागरिक उड्डयनमन्त्री बद्रीप्रसाद पाण्डेले नेपालको हवाई सुरक्षा अभिवृद्धिका लागि सरकार गम्भीर रहेको बताएका थिए। हवाई सुरक्षा मापदण्डमा तलमाथि गर्नेलाई आवश्यक अध्ययन गरी कारबाही गर्ने उनले बताए। त्यस्तै उनले उडान सुरक्षासम्बन्धी ऐन निर्माणका साथै विधेयकहरूलाई पनि छिट्टै अघि बढाउने बताए।"
प्राधिकरणका सञ्चालक समिति सदस्य हटाउने निर्णय कार्यान्वयन नगर्न सर्वोच्चको आदेश,काठमाडौं : सर्वोच्च अदालतले नेपाल विद्युत् प्राधिकरणका सञ्चालक समितिका सदस्यद्वय भक्तबहादुर पुन र कपिल आचार्यलाई हटाउने सरकारको निर्णय कार्यान्वयन नगर्न अन्तरिम आदेश दिएको छ। सर्वोच्च अदालतका न्यायाधीश सुनिलकुमार पोखरेलको एकल इजलाशले आज उक्त आदेश दिएको हो। त्यस्तै अदालतले सञ्चालक समितिका सदस्यद्वय पुन र आचार्यलाई हटाउनुको कारण माग गरेको छ। ऊर्जा जलस्रोत तथा सिँचाइमन्त्री दीपक खड्काले मन्त्रिस्तरीय निर्णय गर्दै साउन १८ गते सञ्चालक समिति सदस्यबाट उनीहरूलाई हटाएका थिए। मन्त्रीस्तरीय निर्णयबाट सञ्चालक समितिमा देवेन्द्र कार्की र महेन्द्रबहादुर गुरुङलाई नियुक्तसमेत गरिएको थियो। डेडिकेटेड र ट्रङ्क लाइनको महसुल विवादमा उनीहरूले प्राधिकरणको निर्णयविरुद्ध फरक मत राखेका थिए। फरक मत राखेपछि ऊर्जामन्त्री खडकाले उनीहरूलाई साउन १५ गते स्पष्टीकरणसमेत सोधेका थिए। आफूहरूले सरकारले गैरकानुनी तरिकाले हटाएको भन्दै सञ्चालक समितिका सदस्यद्वय पुन र आचार्यले बुधबार सर्वोच्चमा रिट दायर गरेका थिए।
प्राथमिकताका आधारमा बजेट कार्यान्वयन गर्न अर्थमन्त्रीको निर्देशन,"काठमाडौं : उपप्रधानमन्त्री एवं अर्थमन्त्री विष्णुप्रसाद पौडेलले आयोजनाहरूको प्राथमिकता निर्धारण गरी बजेट कार्यान्वयन गर्न निर्देशन दिएका छन्। अर्थमन्त्री पौडेलले बिहीबार सम्बन्धित मन्त्रालयका सचिव, योजना र बजेट महाशाखाका प्रमुखसँग अर्थ मन्त्रालयमा छुट्टाछुट्टै छलफल गरी राष्ट्रिय गौरवका, राष्ट्रिय महत्वका, अध्ययन सम्पन्न भएका, प्राथमिकता प्राप्त आयोजनाहरूलाई उच्च प्राथमिकता दिएर अघि बढाउन निर्देशन दिएका हुन्। मन्त्री पौडेलले राम्रो प्रतिफल दिने,संघीय सरकारको कार्यक्षेत्रअन्तर्गतका र निर्माणाधीन आयोजनाहरूलाई अघि बढाउन समेत निर्देशन दिए। अर्थमन्त्री पौडेलले अध्ययन गरेर मात्र आयोजनाहरू अघि बढाउन निर्देशन दिँदै प्राथमिकीकरण गरी बजेट कार्यान्वयन गर्दा स्रोत साधनको सही सदुपयोग हुने जिकिर गरे। अर्थमन्त्री पौडेलले संस्कृति, पर्यटन तथा नागरिक उड्डयान मन्त्रालय, सहरी विकास मन्त्रालय, उर्जा, जलस्रोत तथा सिँचाइ मन्त्रालयका सचिव, योजना र बजेट महाशाखाका प्रमुखसँग छलफल गरेका थिए। यस्तै खानेपानी मन्त्रालय, कृषि तथा पशुपंछी विकास मन्त्रालय, शिक्षा विज्ञान तथा प्रविधि मन्त्रालय, श्रम, रोजगार तथा सामाजिक सुरक्षा मन्त्रालय, स्वास्थ्य तथा जनसंख्या मन्त्रालय र संघीय मामिला तथा सामान्य प्रशासन मन्त्रालय, उद्योग, वाणिज्य तथा आपूर्ति मन्त्रालय, युवा तथा खेलकूद मन्त्रालयका सचिव, योजना र बजेट महाशाखाका प्रमुखसँग छलफल गरेका थिए।"
क्यानका महानिर्देशकलाई बर्खास्त गर्न सांसदहरूको माग,"काठमाडौं : संसदको अन्तर्राष्ट्रिय सम्बन्ध र पर्यटन समितिमा नेपाल उड्डयन प्राधिकरण (क्यान)का पदाधिकारीहरूलाई पदमुक्त गर्नुपर्ने माग उठेको छ। बिहीबार बसेको समितिको बैठकमा सांसदहरूले क्यानका पदाधिकारीहरूलाई पदमुक्त गरेरमात्रै छानबिन अगाडि बढाउनुपर्ने माग गरेका हुन्। नेपाल कांग्रेसका सांसद विमिलेन्द्र निधिले क्यानका पदाधिकारीहरू कायमै रहेको अवस्थामा गरिएको छानबिनको औचित्य नहुने बताए। त्यस्ता छानबिन अब जनताले विश्वास नगर्ने उनको भनाइ छ। 'क्यानका त्यही पदाधिकारीहरू कायम रह्यो र छानबिन भयो भने जनताले विश्वास गर्ने छैनन्। अब त हामीलाई पनि भरोसा छैन,' उनले भने, 'एक जनालाई मात्र पदमुक्त गर्यो भने अन्तरिम आदेश आउन बेर लाग्दैन। यो कुरामा हामी सबै भुक्तभोगी छौं। म त भन्छु, पदमुक्त गरेर छानबिन अगाडि बढाऔं।' नेता निधिले क्यानका पदाधिकारीहरूलाई पदमुक्त नगरेसम्म नेता, दल र सांसदलाई प्रभावित पारिरहने आरोपसमेत लगाए। 'जबसम्म पदमुक्त गर्नुहुन्न। क्यानका पदाधिकारीहरूले कुन न कुनै तरिकाले नेताहरूलाई प्रभावित गरेर, दलहरूलाई प्रभावित गरेर, सांसदहरूलाई प्रभावित गरेर, कर्मचारीहरूको कानुन शाखा, लेखा शाखामा गएर एउटाएउटा शब्दमा अल्मल्याइदिन्छन्। त्यो हुन्छ नै। त्यसले समय पनि लम्बिन्छ। जति धेरै समय लम्बियो, पदाधिकारीहरू त्यति धेरै खुसी हुन्छन्,' उनले भने। त्यही भएर क्यानका पदाधिकारीलाई तत्काल पदमुक्त गरेर छानबिन गर्न उनले माग गरे। 'सकिन्छ तत्काल पदमुक्त गरियोस्, त्यो नसकिए निलम्बन गरियोस्। त्यसो गरेमात्र छानबिन विश्वासिलो हुनसक्छ,' उनले भने। नेता निधिले क्यानलाई टुक्र्याएरै जानुपर्ने सुझावसमेत दिए। क्यानलाई 'क्लिन सेपेरेशन' गरेर जानैपर्छ। प्रतिनिधिसभामा यो विधेयक किन रोकिएको छ, म तथ्य र तर्कमा जान चाहन्न। तर, क्लिन सेपेरशनमा जानैपर्छ। त्यसका लागि समय सीमा तोकौं। हाम्रो सहयोग के चाहियो, सहयोग गर्न हामी पनि तयार होऔं,' उनले भने। त्यस्तै नेपाली कांग्रेसकै सांसद राजेन्द्र बजगाईँले पनि क्यानका पदाधिकारीलाई तत्काल बर्खास्त गर्न माग गरे। समितिमा बोल्दै उनले संस्कृति पर्यटन तथा नागरिक उड्डयन मन्त्री बद्री पाण्डेलाई क्यानका पदाधिकारीलाई बर्खास्त गर्न आग्रह गरे। उ 'मन्त्रीजीले तत्काल प्रस्ताव लगेर क्यानका पदाधिकारीलाई बर्खास्त गर्नैपर्छ। यदि मान्नु हुन्न भने हामी मन्त्रीमाथि नै प्रश्न गर्न चाहन्छु,' उनले भने। उनले क्यानका डिजी एरोनेटिक इन्जिनियर हुनुपर्ने अन्तर्राष्ट्रिय मापदण्ड रहे पनि सिभिल इन्जिनियरलाई डिजी बनाएकोप्रति पनि आपत्ति जनाएका थिए।"
भ्रष्टाचार नियन्त्रण गर्ने निकायलाई हेर्न अर्को व्यवस्था गरौं : गगन थापा,"काठमाडौं : कांग्रेस महामन्त्री गगन थापाले भ्रष्टाचार नियन्त्रण गर्ने निकायलाई हेर्ने गरी नयाँ व्यवस्था गर्नुपर्ने बताएका छन्। सिंहदरबारमा बिहीबार राज्य व्यवस्था तथा सुशासन समिति बैठकमा भ्रष्टाचार निवारण ऐन, २०५९ लाई संशोधन गर्न बनेको विधेयकमाथिको छलफलका क्रममा उनले भ्रष्टाचार नियन्त्रण गर्ने निकायलाई हेर्ने अर्को व्यवस्था गर्नुपर्ने बताएका हुन्। उनले भ्रष्टाचारजन्य कसुरमा कुनै हदम्याद नराख्ने पहिलेकै व्यवस्थालाई कायम राख्नुपर्ने उल्लेख गरे। थापाले सम्पत्ति विवरण नबुझाउनेको जरिवानालाई बढाउनुपर्ने सुझाव दिए। भ्रष्टाचार निवारण ऐन, २०५९ लाई संशोधन गर्न बनेको विधेयकमा गैरकानुनी सम्पत्ति आर्जनको हदम्याद ५ वर्ष बनाउन प्रस्ताव गरिएको छ। त्यस्तै पदीय हैसियतको दुरुपयोग गर्नेलाई पनि कारबाही गर्ने प्रस्ताव गरिएको छ।"
बिदामा बसे प्रधानसेनापति शर्मा,काठमाडौं : प्रधानसेनापति प्रभुराम शर्मा बिदामा बसेका छन्। सैनिक सेवामा ४१ वर्ष सेवा गरेका शर्मा भदौ २४ गतेबाट अवकासमा जाने भएपछि नियमानुसार आजदेखि बिदामा बसेका हुन्। यसैबीच प्रधानसेनापति शर्माले रथी अशोकराज सिग्देललाई आफ्नो कार्यभार हस्तान्तरण गरे। सैनिक मुख्यालय जङ्गी अड्डामा बिहीबार आयोजित विशेष समारोहमा प्रधानसेनापति शर्माले शुक्रबारदेखि सम्हाल्नेगरी रथी सिग्देललाई कायम मुकायमको जिम्मेवारी सुम्पेका हुन्। मन्त्रिपरिषद्को सिफारिसमा राष्ट्रपति रामचन्द्र पौडेलले भोलिदेखि नै लागू हुनेगरी रथी सिग्देललाई कायममुकायम प्रधान सेनापतिको जिम्मेवारी यसअघि नै तोकिसकेका छन्। प्रधानसेनापति शर्माले आजै वीरगति प्राप्त सकल दर्जाको सम्मानमा वीर स्मारक छाउनी र सैनिक मञ्च टुँडिखेलमा श्रद्धाञ्जलीसमेत अर्पण गरेको सैनिक जनसम्पर्क तथा सूचना निर्देशनालयले जनाएको छ।
राष्ट्रिय सुरक्षा सल्लाहकारको नियुक्तिसम्बन्धी निर्देशिका खारेज गर्ने सरकारको निर्णय,"काठमाडौं : सरकारले हवाई दुर्घटनापछि गठन गरिएका जाँचबुझ आयोगको प्रतिवेदनको पूर्णरुपमा कार्यान्वयन गर्ने स्पष्ट पारेको छ । मन्त्रिपरिषद्का निर्णय सार्वजनिक गर्न बिहीबार सिंहदरबारमा आयोजित पत्रकार सम्मेलनमा सरकारका प्रवक्ता पृथ्वीसुव्वा गुरुङले यसअघिका जाँचबुझ आयोगको प्रतिवेदनबारे थाहा नै नहुने अवस्था देखिएको भन्दै अव जाँचबुझ आयोगको प्रतिवेदनको पूर्णरुपमा कार्यान्वयन गर्ने बताए। उनले जाँचबुझ आयोगको प्रतिवेदनको प्रतिवेदनका आधारमा नेपालको हवाई आकासलाई सुरक्षित बनाउन आवश्यक नीतिगत लगायतका सुधार गर्ने धारणा राखे । उनले नियमक निकायको कमजोरी देखिएकाले त्यसको समस्या पहिल्याइ अघि बढ्ने जिकिर गरे। त्यस्तै साउन २२ गते बसेको मन्त्रिपरिषद्का निर्णय सार्वजनिक गर्दै प्रवक्ता गुरुङले एसियाली विकास बैंकबाट प्राप्त हुने २० मिलियन अनुदान तथा १० मिलियन अमेरिकी डलर ऋण सहायता स्वीकार गर्न वार्ता टोली गठन गर्ने निर्णय भएको बताए । त्यस्तै बेलायत सरकारबाट प्राप्त हुने करिब ६ अर्ब ५८ करोड रुपैयाँ अनुदान सहायतासम्बन्धी समझदारी स्वीकृत गरिएको उनले बताए। प्रवक्ता गुरुङले सत्य निरुपण तथा मेलमिलाप आयोगका सचिव उदयराज सापकोटालाई कानुन मन्त्रालयको सचिव र कानुन मन्त्रालयका सचिव फणीन्द्र गौतमलाई प्रधामन्त्री तथा मन्त्रिपरिषद्को कार्यालयको सचिव पदमा सरुवा गर्ने निर्णय गरिएको जानकारी दिए। त्यस्तै सेनाका एकजना सहायक रथीलाई उपरथी पदमा, चारजना महासेनानीलाई सहायक रथी पदमा, एकजना प्रमुख सेनानीलाई महासेनानी पदमा र एकजना आक्टिङ महासेनानीलाई महासेनानी पदमा बढुवा गर्ने निर्णय मन्त्रिपरिषदले गरेको छ। राष्ट्रिय सुरक्षा परिषद्को राष्ट्रिय सुरक्षा सल्लाहकारको नियुक्ति,सेवा शर्त तथा सुविधासम्बन्धी निर्देशिका २०८० खारेज गरेको प्रवक्ता गुरुङले बताए। प्रचण्ड नेतृत्व सरकारले मुख्य सचिवलाई राजीनामा गर्न लगाएर शंकरप्रसाद बैरागीलाई राष्ट्रिय सुरक्षा सल्लाहकार बनाएका थियो। तर,केपी शर्मा ओली नेतृत्वको सरकार बनेपछि बैरागी राजीनामा दिन बाध्य भएका थिए। उनले राजीनामा दिएसँगै यो पद आवश्यक नभएको भन्दै सरकारले राष्ट्रिय सुरक्षा सल्लाहकारको नियुक्ति,सेवा शर्त तथा सुविधासम्बन्धी निर्देशिका २०८० खारेज गरेको हो।"
१८ वर्षपछि अघि बढ्यो सङ्क्रमणकालीन न्यायसम्बन्धी ऐन संशोधन प्रक्रिया,"काठमाडौं : प्रतिनिधिसभाअन्तर्गत कानुन,न्याय तथा मानव अधिकार समितिबाट सङ्क्रमणकालीन न्यायसम्बन्धी विधेयक सर्वसम्मत पारित भएपछि ऐन संशोधन प्रक्रिया अघि बढेको छ । लामो प्रयासपछि बेपत्ता पारिएका व्यक्तिको छानबिन, सत्य निरुपण तथा मेलमिलाप आयोग ऐन, २०७१ लाई संशोधन गर्न बनेको विधेयक (तेस्रो संशोधन) २०८१ को प्रतिवेदन आज समितिबाट सर्वसम्मत पारित भएपछि ऐन संशोधन प्रक्रिया अघि बढेको हो । उक्त विधेयकमा सहमति हुन नसकेका विषयमा राजनीतिक रुपमा गठन गरिएको तीन दलीय विधेयक सहजीकरण कार्यदलले जुटाएको सहमतिअनुसार कानुन मन्त्रालयले प्रस्ताव पेस गरेको थियो । प्रस्तावमाथिको छलफलपछि समितिका सभापति विमला सुवेदीले समितिको प्रतिवेदनसहित विधेयक सर्वसम्मतिले पारित भएको घोषणा गरे। बैठकमा उनले प्रतिनिधिसभाको अब बस्ने बैठकमा विधेयकको प्रतिवेदन पेस गर्ने वातावरण बनाउन सभामुखलाई पत्र लेखेर आग्रह गरिने बताए। संसद्को आगामी बैठक यही साउन २९ गतेका लागि तोकिएको छ । कानुन,न्याय तथा संसदीय मामिलामन्त्री अजयकुमार चौरसियाले सङ्क्रमणकालीन न्यायसम्बन्धी विषयमा जुटेको सहमतिले दिगो शान्तिका लागि सकारात्मक सन्देश दिएको र पीडितलाई न्याय दिने गरी विधेयक आएको बताए। समितिका सदस्यहरूले विधेयकमाथिको छलफलमा पीडितलाई न्याय दिने गरी आएको भन्दै यसलाई ढिला नगरी प्रतिनिधिसभाबाट पास गरेर कार्यान्वयनमा अघि बढाउनुपर्नेमा जोड दिएका थिए। सङ्क्रमणकालीन न्यायसम्बन्धी विधेयकमा सहमति जुट्न नसकेका विषयमा टुङ्गो लगाउन गठित कार्यदलले प्रधानमन्त्री केपी शर्मा ओली, पूर्वप्रधानमन्त्री एवं नेपाली कांग्रेसका सभापति शेरबहादुर देउवा र पूर्वप्रधानमन्त्री एवं नेपाल कम्युनिष्ट पार्टी (माओवादी केन्द्र)का अध्यक्ष पुष्पकमल दाहाल प्रचण्डलाई बुधबार प्रतिवेदन बुझाएको थियो । कार्यदलले बुझाएको प्रतिवेदनमा मुख्य गरी चारवटा विषय मानव अधिकारको गम्भीर उल्लङ्घनको परिभाषा,मेलमिलापका लागि स्वतन्त्र सहमति हुन नसकेका घटना, सशस्त्र द्वन्द्वमा जोडिएका तथा प्रभावित व्यक्तिहरू र मृत्यु भएका,घाइते तथा अपाङ्गता भएका सुरक्षाकर्मी वा उनीहरूका परिवार र द्वन्द्व प्रभावितलाई घटी सजायको माग दाबी गरेका थिए । द्वन्द्वकालमा भएको हत्यालाई कसरी परिभाषित गर्ने भन्ने विषय लामो समयदेखि विवादित रहँदै आएकाले समितिमा कुनै ठोस् सहमति हुन सकेको थिएन । विधेयक सहजीकरण कार्यदलले मनसायपूर्वक अथवा स्वेच्छाचारीपूर्वक गरिएको हत्यालाई मानव अधिकारको गम्भीर उल्लङ्घनमा राख्ने सहमति जुटाएको थियो । विधेयकमा गम्भीर प्रकृतिका मानव अधिकार उल्लङ्घनका घटनामा सहमतिका लागि पीडितको सहमति अनिवार्य गरिएको छ । द्वन्द्वकालमा मारिएका तथा घाइते भएका सुरक्षाकर्मीको परिवारलाई पीडित सरह परिपूरण दिने,बहिगर्मित लडाकूलाई द्वन्द्व प्रभावितका रुपमा परिपूरण दिने सहमति भएको छ । विधेयकमा सङ्क्रमणकालीन दुई आयोगका लागि सिफारिस समिति गठन भएको बढीमा दुई महिनाभित्र अध्यक्ष तथा सदस्यको नाम सिफारिस गरिसक्नुपर्ने र दुई आयोगका पदाधिकारीको नियुक्ति भएको मितिले चार वर्षको कार्यकाल रहने व्यवस्था गरिएको छ । विसं २०६३ मङ्सिर ५ गते भएको शान्ति सम्झौतामा राष्ट्रिय शान्ति तथा पुनःस्थापन आयोग,सत्य निरूपण तथा मेलमिलाप आयोगमार्फत सङ्क्रमणकालीन न्यायका विषयलाई सम्बोधन गर्ने प्रतिबद्धता व्यक्त गरिएको थियो । रासस"
द्वन्द्वपीडितलाई परिपुरण दिँदा श्रीमती अन्यत्र बिहे गरेर गएको भए बाउ आमाले पाउने स्पष्ट व्यवस्था गर्नुपर्छ,"काठमाडौं : सांसद नैनकला थापाले बेपत्ता पारिएका व्यक्तिको छानबिन,सत्य निरुपण तथा मेलमिलाप ऐन,२०७१ लाई संशोधन गर्न बनेको विधेयकमा दलहरुबीच सहमति हुनु सकरात्मक रहेको बताएकी छन्। बिहीबार कानुन, न्याय तथा मानव अधिकार समितिको बैठकमा विधेयकमाथि छलफल गर्दै उनले टीआरसी विधेयक संशोधनको तयारी गर्दै गर्दा राजनीतिक निष्कर्ष ल्याएकोमा खुसी व्यक्त गरिन्। तर, ऐन आएपछि पनि अझै पीडितले न्याय पाउनेमा भने सांसद थापाले आंशका व्यक्त गरिन्। टीआरसी विधेयक संशोधनको तयारी गर्दै गर्दा राजनीतिक निष्कर्ष ल्याएकोमा खुसी लागेको छ तर अझै आंशका छन्। ऐन आएपछि आयोगको म्याद ४ वर्ष राखिएकाले ४० वर्ष लाग्ने हो कि भन्ने आंशका छ। पीडितलाई केन्द्रमा राखेर कानुन बनाउनुपर्छ। परिपुरण कसरी पाउने स्पष्ट व्यवस्था गर्नुपर्छ। परिपुरण दिनुपर्छ अब राहत दिने भनेको ब्लडमनि त हो, हामीले दिने भनेको त। उनले भनिन्,एकल महिला छ भने उसले पाउने व्यवस्था गर्नुपर्छ। श्रीमती अन्यत्र बिहे गरेर गएको छ भने बाउआमाले पाउने स्पष्ट व्यवस्था गर्नुपर्छ। एउटै परिवारमा भएपनि कसरी जाने स्पष्ट कार्यविधिमा उल्लेख गर्नुपर्ने उनको भनाई छ। सांसद पूर्णबहादुर घर्तीमगरले टीआरसीमा भएको सहमतिले पीडितहरु भने खुसी हुने दाबी गरे । उनले डलर खाएर खेती गर्नेहरुको मनमा चसक्क परेको हुनसक्ने व्यङ्ग्य गर्दै द्वन्द्व पीडितहरु खुशी भएको बताए।"
"कानुन समितिबाट टीआरसी विधेयक पारित, आगामी संसद बैठकमा पेश हुने","काठमाडौं : कानुन, न्याय तथा मानव अधिकार समितिबाट टीआरसी विधेयक पारित भएको छ। आज समितिको सभा कक्ष, सिंहदरबारमा बसेको बैठकबाट बेपत्ता पारिएका व्यक्तिको छानबिन, सत्य निरुपण तथा मेलमिलाप ऐन,२०७१ लाई संशोधन गर्न बनेको विधेयक पारित भएको हो। विधेयकमा सन्दर्भमा देखिएका विवादहरुलाई राजनीतिक दलले कार्यदल बनाएर सहमति गरेको थियो । विवादीय विषयमा सहमति भएसँगै १८ वर्षपछि विधेयक अघि बढेको हो । समिति बैठकमा सभापति विमला सुवेदीले विधेयक समितिको मस्यौदा प्रस्तुत भएकै रुपमा सर्वसम्मत पारित भएको जानकारी गराइन्। उनले यो विधेयक आगामी संसद बैठकमा पेश गर्ने व्यवस्था मिलाउन सभामुखसमक्ष आग्रह गरिने बताइन्। उनले यो विधेयक नेपाली जनताले प्रतिक्षा गरेकाले महत्त्वपूर्ण रहेको बताइन्। सोक्रममा उनले स्वर्गीय नेता एवम् पूर्वसभामुख सुवास नेम्वाङलाई समेत स्मरण गरिन्। बैठकमा कानुनमन्त्री अजय कुमार चौरसियाले मानवअधिकारको उलंघनमा पीडितलाई न्याय दिने,गल्ती गर्नेलाई सजाय गर्ने लगायतका विभिन्न सवालमा दलहरूबीचको सहमति महत्वपूर्ण रहेको बताए। उनले विधेयक पीडितमैत्री भएकाले न्याय दिने विश्वास व्यक्त गरे। त्यस्तै समिति सदस्यहरूले संक्रमणकालीन न्यायसँग सम्बन्धित विधेयकमा सहमति जुट्नु निकै महत्वपूर्ण विषय भएकाले अब कार्यान्वयनमा ध्यान दिनुपर्ने धारणा राखेका थिए ।"
"हवाई दुर्घटना बढ्यो, अब समग्र प्रणालीको अध्ययन गर्छौं : मन्त्री पाण्डे","काठमाडौं : संस्कृति, पर्यटन तथा नागरिक उड्ड्यन मन्त्री बद्रीप्रसाद पाण्डेले हवाई सुरक्षा प्रणालीमाथि अध्ययन गर्ने बताएका छन्। बिहीबार अन्तर्राष्ट्रिय सम्बन्ध तथा पर्यटन समितिको बैठकमा बोल्दै मन्त्री पाण्डेले हवाई दुर्घटनाबारे नीतिगत,कानुनी,प्राविधिक,जनशक्तिलगायत विविध विषयमा अध्ययन गरिने बताएका हुन्। यो विषयमा प्रधानमन्त्री केपी शर्मा ओलीसँग छलफल पनि भइसकेको उनको भनाइ छ। 'नीतिगत, कानुनी, संरचनागत, प्राविधिक, जनशक्ति, विभिन्न प्रकारका तालिम, अनुगमन र नियमनको स्थिति के छ? भन्नेमा समग्र अध्ययनका लागि एउटा आयोग बनाएरै एउटा अध्ययन समिति बनाएर अगाडि बढ्न मन्त्रालयलाई प्रधानमन्त्रीले निर्देशन दिनु भएको छ। सोही आधारमा यो विषयमा थप छलफल गरिरहेका छौं, 'मन्त्री पाण्डेले भने, 'अब हवाई सेवाको सिस्टममाथि नै अध्ययन गर्नुपर्छ।' मन्त्री पाण्डेले दुर्घटनाको छानबिन मात्रै नभइ समग्र हवाई सेवा प्रणालीको नै अध्ययनका लागि आयोग गठन गरिने बताए। 'हामीले सधैं आयोग बनाइरहने। आयोगले प्रतिवेदन दिन ढिलाइ गर्ने या त दिएपनि त्यसको कार्यान्वयनमा नजाने कारणले हामीले झन् जटिलतामा फस्दै गयौं। अब बन्ने आयोगबाट समग्र हवाई सेवाको अध्ययन गर्छौं।' सरकाले एयर डाइनेस्टीको हेलिकोप्टर दुर्घटनाको विषयमा छानबिन गर्न जाँझबुझ आयोग बनाएको छ। बुधबार बसेको मन्त्रिपरिषद्को आकस्मिक बैठकले वरिष्ठ पाइलट सुवास थापाको संयोजकत्वमा जाँझबुझ आयोग बनाएको हो। तीन सदस्यीय आयोगमा विष्णु थापा र तनुजा पोखरेल रहेका छन्। सञ्चार तथा सूचना प्रविधिमन्त्री पृथ्वीसुब्बा गुरुङले आयोगको समय काम सुरू गरेको मितिले एक महिना रहने बताए। बुधबार काठमाडौंबाट रसुवाका लागि उडेको नाइएनएजेडी कलसाइन हेलिकोप्टर बुधबार नुवाकोटको सूर्यचौरमा दुर्घटना भएको थियो। दुर्घटनामा पाइलट अरुण मल्ला र चार जना चिनियाँ पर्यटकको मृत्यु भएको थियो। यसअघि साउन ९ गते काठमाडौंबाट पोखराका लागि उडेको सौर्य एयरलाइन्सको विमान त्रिभुवन अन्तर्राष्ट्रिय विमानस्थलमा दुर्घटना भएको थियो। दुर्घटनामा १८ जना यात्रुले ज्यान गुमाएका थिए।"
हवाई सुरक्षाका निम्ति तत्काल सुधारका प्रयास थाल्ने पर्यटनमन्त्रीको प्रतिबद्धता,"काठमाडौं : संस्कृति, पर्यटन तथा नागरिक उड्डयन मन्त्रालयले १५ दिनको अवधिमा दुईवटा हवाई दुर्घटना हुनु दुर्भाग्यपूर्ण भएको बताउँदै हवाई सुरक्षालाई उच्चतम प्राथिमकतामा राखेर तत्कालीन, मध्यकालीन र दीर्घकालीन सुधारका पहल थालनी गरेको जनाएको छ । संस्कृति,पर्यटन तथा नागरिक उड्डयनमन्त्री बद्रीप्रसाद पाण्डेले बुधबार राति एक विज्ञप्ति जारी गर्दै अति जरुरीबाहेक सबै पूर्वनिर्धारित कार्यक्रम स्थगन गरी आगामी एक साता हवाई सुरक्षाका विषयमा केन्द्रित हुने प्रतिबद्धता व्यक्त गरेका छन्। साथै उनले त्यसका निम्ति आवश्यक कदम चाल्न मन्त्रालय र माताहतका निकायलाई परिचालन गर्ने उल्लेख गरेका छन्। बिहीबार बिहानै घटनास्थल पुगेर मन्त्री पाण्डेले वस्तुस्थितिकाबारे जानकारी लिएको बताएका छन्। मन्त्रीसँगै मन्त्रालयका सचिव, नेपाल नागरिक उड्डयन प्राधिकरण (क्यान) का पदाधिकारी, सुरक्षा निकायका प्रतिनिधि र नुवाकोट जिल्लाका प्रमुख जिल्ला अधिकारी घटनास्थल पुगेका थिए। मन्त्री पाण्डेले मुलुकको उड्डयन क्षेत्रले भोग्नु परेको असहजताको समाधान खोज्न सबैको साथ सहयोग र सुझावको अपेक्षा गर्दै हवाई सुरक्षाको सम्बन्धमा तत्काल र दीर्घकालमा चाल्नुपर्ने कमदका विषयमा कुनै सुझाव वा जानकारी भएमा मन्त्रालयको इमेल  मा पठाउन आग्रह गरेका छन्। मन्त्री पाण्डेले बुधबार नै दुर्घटनास्थलमा जाने तय भएपनि हेलिकप्टर दुर्घटनाको विषयलाई लिएर मन्त्रिपरिषद्को आकस्मिक बैठक र प्रधानमन्त्री केपी शर्मा ओलीसँग हवाई सुरक्षालगायतका विषयमा छलफल गर्ने कार्यक्रम रहेकाले जान सम्भव नभएको बताएका छन्। नुवाकोटको शिवपुरी गाउँपालिका७ सूर्यचौरमा बुधबार एयर डाइनोस्टीको हेलिकप्टर दुर्घटनामा पाइलट अरुण मल्लसहित चारजना चिनियाँ नागरिकको मृत्यु भएको थियो । बुधबार काठमाडौंबाट रसुवाका लागि उडेको नाइएनएजेडी कलसाइन हेलिकोप्टर नुवाकोटको सूर्यचौरमा दुर्घटना भएको थियो। मुलुकको उड्डयन क्षेत्रले भोग्नुपरेको नियति र हवाई क्षेत्रका समस्याको समाधान खोज्न सबैको साथ, सहयोग र सुझावको अपेक्षा गर्दै मन्त्रालयले तत्काल र दीर्घकालमा चाल्नुपर्ने कदमबारे सुझाव दिन अनुरोध गरेको छ । पर्यटनमन्त्री पाण्डेले दुर्घटनामा ज्यान गुमाएकाहरूप्रति श्रद्धाञ्जली प्रकट गर्दै शोकाकुल परिवारजनमा समवेदना व्यक्त गरेका छन्। सरकारले एयर डाइनेस्टीको हेलिकोप्टर दुर्घटनाको विषयमा छानबिन गर्न जाँझबुझ आयोग बनाएको छ। दुर्घटनालगत्तै बसेको मन्त्रिपरिषदको आकस्मिक बैठकले वरिष्ठ पाइलट सुवास थापाको संयोजकत्वमा जाँझबुझ आयोग बनाएको हो। तीन सदस्यीय आयोगमा विष्णु थापा र तनुजा पोखरेल रहेका छन्। सञ्चार तथा सूचना प्रविधिमन्त्री पृथ्वीसुब्बा गुरुङले आयोगको समय काम सुरू गरेको मितिले एक महिना रहने बताए।"
"सुदूरपश्चिममा बजेट शून्यता हटाउन अध्यादेश पारित, आजै राजपत्रमा प्रकाशित हुने","धनगढी : सुदूरपश्चिम प्रदेशको मन्त्रिपरिषद बैठकले बजेट शून्यताको अवस्था अन्त्य गर्दै सुदूरपश्चिम सामयिक कर संकलनसम्बन्धी अध्यादेश २०८१ पारित गरेको छ । बिहीबार बिहान साढे १० बजे बसेको मन्त्रिपरिषद्को बैठकले अध्यादेश पास गरेको मुख्यमन्त्री कमल बहादुर शाहले बताए । मन्त्रिपरिषदले अध्यादेश पास गरेपछि प्रमाणिकरणका लागि प्रदेश प्रमुखको कार्यालय पठाइएको छ । प्रदेश प्रमुख नजीर मियाले आजै उक्त अध्यादेश प्रमाणिकरण गरेर राजपत्रमा प्रकाशित गर्ने तयारी गरेका छन् । प्रदेश प्रमुखले प्रमाणिकरण गरेपछि उक्त अध्यादेश ऐन सरहको कानुन बन्नेछ भने आजैबाट प्रदेशभरी रोकिएको कर संकलनको कार्य सुचारु हुनेछ । तत्कालिन मुख्यमन्त्री दीर्घ बहादुर सोडारी नेतृत्वको सरकार अल्पमतमा परेपछि असार १ गते संसदमा प्रस्तुत भएको बजेट पास हुन नसकेपछि साउन १ गते देखि सुदूरपश्चिम प्रदेशमा बजेट शून्यताको अवस्था आएको थियो । बजेट पास नभएपछि प्रदेश सरकारले उठाउने यातायात कर, लिखित पाससम्बन्धी कर, स्थानीय तहहरूले लिने मनोरञ्जन करलगायतको कर संकलन कार्य शून्य भएको थियो । जसकारण प्रदेश सरकारलाई दैनिक एक करोडको राजश्व घाटा व्यहोर्नु परेको थियो। प्रदेश सरकारले ल्याउन लागेको अध्यादेशमा गत आर्थिक वर्षकै करका दरहरू राखिएका छन् । यसपाली प्रस्तुत भएको बजेटमा यातायात करमा केही संशोधन गरिएको भएपनि बजेट पास नभएकाले तत्कालका लागि अध्यादेशमा पुरानै करका दरहरू समावेश गरिएको आर्थिक मामिला मन्त्रालयका सचिव झलकराम अधिकारीले बताए ।"
कांग्रेसले सय दिने संगठन सुदृढीकरण चलाउने,"काठमाडौं : सत्तासीन कांग्रेसको केन्द्रीय समितिको बैठकमा विभिन्न ११ एजेन्डाले प्रवेश पाएका छन्। ती एजेन्डामाथि बिहीबारदेखि छलफल हुँदै छ। बुधबारदेखि बसेको बैठकमा ११ वटा एजेन्डा पेस भएको पार्टीका प्रवक्ता डाप्रकाशशरण महतले जानकारी दिए। उनका अनुसार महासमिति बैठकमा पेस भएका विभिन्न प्रस्तावलाई केन्द्रीय समितिका पदाधिकारीले परिमार्जन गरेका छन। बैठकमा यसअघिको महासमिति बैठकमा पेस भएका प्रतिवेदनमाथि बिहीबारबाट छलफल हुने भएको छ। महतले भने, महासमितिको बैठकले विभिन्न प्रस्तावमा छलफल गरेको थियो। केन्द्रीय समितिले परिमार्जन गर्ने निर्णय भएको थियो। केन्द्रीय पदाधिकारीले तयार गरेको परिमार्जित प्रस्तावमा बिहीबारबाट छलफल हुनेछ। महासमिति बैठकमा उपसभापति पूर्णबहादुर खड्काको प्रतिवेदनमा जनयुद्ध शब्द र महामन्त्री गगन थापाको प्रस्तावमा रहेको गठबन्धन नगर्ने विषय समेटिएका थिए। उक्त बिषयले तात्कालिन माओवादीसँगको गठबन्धन सरकारले कांग्रेसलाई छोडेर अर्को काँध फेरेको थियो। महासमितिले पारित गरेका विभिन्न प्रस्ताव सुझावसहित अनुमोदन गर्नेदेखि भदौ महिनामा संगठन सुदृढीकरण अभियान चलाउनेजस्ता प्रस्ताव बैठकमा पेस भएका छन्। प्रवक्ता महतका अनुसार बुधवारको बैठकमा प्रस्तावहरू मात्र राख्ने काम भएको छ। बैठकमा महामन्त्री गगन थापाले भदौ १५ देखि मंसिर २५ गतेसम्म संगठन सुदृढीकरण अभियान चलाउने प्रस्ताव पेस गरेका थिए। थापाले राष्ट्रिय सहमतिको सरकार गठनका लागि भएको सहमतिमा पनि छलफल गर्नुपर्ने प्रस्ताव गरेका थिए। अनुशासनको कारबाहीका लागि भएका सिफारिस, पार्टीका विभिन्न तहमा रिक्त स्थानमा पदपूर्ति, जनसम्पर्क समिति लगायतमा पनि छलफल गर्नुपर्ने उनको प्रस्ताव पनि थापाले राखेका थिए। भ्रातृ संघ, शुभेच्छुक संस्था, निर्देश समितिलगायत कार्यसम्पादनका निर्णय सम्बन्धमा, क्रियाशील सदस्यता वितरण, नयाँ कार्ड वितरण, नवीकरण प्रक्रिया सम्बन्धमा पनि थापाले प्रस्ताव गरेका छन्।त्यसका साथै नियमावली संशोधन प्रस्ताव, जनप्रतिनिधि कार्यसम्पादन निर्देशिका २०८१ लगायत विषय पनि थापाको प्रस्तावमा छन्। बैठकमा कांग्रेस र एमालेबीच गत असार १७ गते राष्ट्रिय सहमतिको सरकार बनाउने लगायत ७ बुँदे सहमति भएको थियो। प्रवक्ता महतले राष्ट्रिय सहमतिको सरकार बनाउने विषयमा यसअघि केन्द्रीय कार्यसम्पादन समितिले गरेका निर्णय पनि अनुमोदन गरिएको महतले जानकारी दिए। बैठकमा भ्रातृ संस्थाको अधिवेशन समयमै गर्ने, अनुशासन समितिका संयोजक आनन्द ढुंगनाको प्रगति प्रतिवेदन प्रस्तुत भएको छ। बैठकले मन्त्री, स्थानीय तहका जनप्रतिनिधिका लागि निर्देशिका बनाउने विषयमा पनि छलफल गर्ने भएको छ। बंगलादेशमा रहेका नेपालीलाई कुनै असर नपरोस् : कांग्रेस कांग्रेसले बैठकमार्फत बंगलादेशमा रहेका नेपाली विद्यार्थी र नागरिकलाई कुनै पनि ढंगले प्रभावित हुन नदिन तदारुकता राख्न सरकारसँग अपिल गरेको छ। बैठकले बंगलादेशमा पछिल्लो समय विकसित घटनाक्रमका विषयमा समीक्षा गर्दै त्यहाँका नागरिकको भावनाबमोजिम शान्ति स्थापना हुने र लोकतान्त्रिक प्रक्रिया सुचारु ढंगले अघि बढ्नेमा विश्वास व्यक्त गरेको छ। बैठकले त्यहाँ रहेका नेपाली विद्यार्थी र अन्य नेपाली नागरिकलाई कुनै असर पर्न नदिन सरकारले थप तदारुकता राख्ने विश्वास समेत व्यक्त गरेको छ। बैठकपछि जारी गरेको विज्ञप्तिमा भनिएको छ्, बंगलादेशमा पछिल्लो समय विकसित घटनाक्रमको सम्बन्धमा कांग्रेसले बंगलादेशी नागरिकको भावनाबमोजिम चाडै नै त्यहाँ शान्ति स्थापना हुने र लोकतान्त्रिक प्रक्रिया सुचारु ढंगले अघि बढ्ने विश्वास लिएको छ। यो घटनाबाट नेपाली विद्यार्थी र अन्य नेपाली नागरिकलाई कुनै असर पर्न नदिन नेपाल सरकारले थप तदारुकता राख्ने विश्वास बैठकले लिएको छ।"
दलित जनप्रतिनिधिकै कुरा सुनिँदैनन्,"सुर्खेत : वीरेन्द्रनगर नगरपालिका६ की वडा सदस्य हुन्, कमला नेपाली। ०७४ र ०७९ को दुवै निर्वाचन जितेर उनी दुईपटक वडा सदस्य बनेकी हुन्। दलित महिला सदस्य कोटाबाट चुनाव जितेकाले उनले दलित समुदायका मुद्दालाई प्राथमिकता दिइन्। दलितको पक्षमा काम गर्न विभिन्न योजना पनि प्रस्ताव गरिन्। तर, उनले अगाडि सारेका एजेन्डाको नगरपालिका कार्यसमितिले सुनुवाइ नै गरेन्। वडाका अन्य जनप्रतिनिधि र कर्मचारीले कमलाले ल्याएका योजना र एजेन्डालाई महत्व नै दिएनन्। पहिलो कार्यकालमा त निकै अलमल भयो, कमला भन्छिन्, मैले उठाएका सवालको सुनुवाइ नै भएन, म दलित महिला भएकाले पनि अरू जनप्रतिनिधिले सहयोग गरेनन्। दलितका लागि बजेट विनियोजन गरौंभन्दा कर्मचारीले पनि सुनेनन्, जनप्रतिनिधि भएर पनि हामी आफैं हेपिएका छौं। वडामा आफ्ना एजेन्डाको सुनुवाइ नहुने गरेको भन्दै उनले दलित भएकै कारण अन्य जनप्रतिनिधि र कर्मचारीबाट विभेद सहनु परेको पनि बताइन्। वीरेन्द्रनगर ४ की वडा सदस्य डम्बरी नेपालीको पनि उस्तै गुनासो छ। निर्वाचित भएपछि उनले पनि दलित महिला र बालबालिकाको पक्षमा काम गर्ने योजना बनाइन्। आर्थिक रूपमा कमजोर दलित महिलालाई आयआर्जनमा जोडर आत्मनिर्भर बनाउन वडाबाट बजेट विनियोजन गराउन जोडबल गरिन्। तर, वडाको बैठकमा उनको प्रस्तावलाई अरू जनप्रतिनिधिले महत्त्व नै दिएनन्। उनी भन्छिन्, सुरुको १ वर्ष त मैले हस्ताक्षर मात्र गरेँ, छलफल र एजेन्डामा सहभागी हुने अवसर नै पाइँन्। मलाई निर्णय र एजेन्डाबारे जानकारी नै दिइएन, मेरो काम भनेको बैठकमा केवल कोरम पूरा गर्नका लागि मात्र भयो। आफ्ना एजेन्डाको सुनुवाइ नहुँदा पहिलो वर्षको दलित लक्षित बजेट नै फ्रिज भएको उनले सुनाइन्। कमला र डम्बरी मात्र होइनन्, स्थानीय तहमा निर्वाचित दलित जनप्रतिनिधिहरूले योजना, बजेट र कार्यक्रममा विभेद हुने गरेको बताएका छन्। कर्णालीको राजधानी रहेको वीरेन्द्रनगरकै दलित जनप्रतिनिधिले आफ्ना एजेन्डाको सुनुवाइ नहुने, बैठक र एजेन्डाबारे जानकारी नै नदिने, निर्णय प्रक्रियामा सहभागी नगराउने र बैठकमा कोरम पुर्याउन मात्र हस्ताक्षर गराउने गरिएको गुनासो गरेका हुन्। बजेट र योजनामा मात्र नभई, आफूहरूमाथि जातीय विभेदसमेत हुने गरेको उनीहरूको दुखेसो छ। वीरेन्द्रनगर १ का वडासदस्य मनमाया बिकले आफ्नो वडामा दलित समुदायको बाहुल्यता भए पनि बजेट विनियोजनमा विवाद हुने गरेको सुनाइन्। उनले भनिन्, दलितका लागि केही गर्ने सोच छ, तर हाम्रो एजेन्डालाई नसुनेरै लत्याइन्छ। दलितका लागि काम गर्न नपाउँदा छटपटी हुन्छ, हाम्रो पीडा कसले सुन्छ ? दलित लक्षित कार्यक्रमका लागि बजेट देखाउन लागि मात्र न्यून विनियोजन हुने गरेको वीरेन्द्रनगरका दलित महिला जनप्रतिनिधिको भनाइ छ। आफूहरूलाई कोटाबाट आएको भन्दै अन्य जनप्रतिनिधि र कर्मचारीले साथ नदिने गरेको उनीहरूको दुखेसो छ। दलितका लागि कार्यक्रम र बजेट ल्याउन आफूहरूलाई सहज नभएको उनीहरूले सुनाए। जातीय विभेद अहिले पनि कायमै रहेको भन्दै उनीहरूले आफूहरूमाथि नै विभेद भइरहेको अवस्थामा समुदायबाट विभेद अन्त्य हुन नसक्ने बताए। दलित महिला संघ सुर्खेतका अध्यक्ष मञ्जु सुनारले दलित जनप्रतिनिधिहरू नै विभेद सहन बाध्य हुनु दुःखद्् भएको बताइन्। उनले दलित लक्षित बजेट र कार्यक्रममा दलित समुदायका महिला र बालबालिकालाई प्राथमिकतामा राख्न दलित जनप्रतिनिधिलाई आग्रह गरिन्। दलितका एजेन्डा सहजै सुनिने अवस्था नभएकाले दलित जनप्रतिनिधिले संघर्ष जारी नै राख्नुपर्ने उनको भनाइ छ।"
उद्योगमन्त्री भण्डारी र भारतीय समकक्षी गोयलबीच भेटवार्ता,"काठमाडौं :उद्योग, वाणिज्य तथा आपूर्तिमन्त्री दामोदर भण्डारी र उनका भारतीय समकक्षी पियुष गोयलबीच नयाँ दिल्लीमा भेटवार्ता भएको छ । भेटका क्रममा उनीहरूबीच द्विपक्षीय व्यापार एवं आर्थिक सहकार्यका विविध विषयमा छलफल भएको थियो । भेटमा मन्त्री भण्डारीले खाद्य सामग्रीको आयात सहज बनाउनुपर्ने विषयमा समकक्षी गोयलको ध्यानाकर्षण गराएको उनको सचिवालयले जनाएको छ । चामल तथा चिनीलगायतका खाद्य सामग्री नेपालभारत सिमानामै पाइने मूल्यमा नेपाललाई उपलब्ध गराउन आग्रह गर्दै मन्त्री भण्डारीले उद्योग एवं व्यापारका क्षेत्रमा सहकार्य गरेर अगाडि बढ्नुपर्नेमा जोड दिएका थिए। उनीहरूबीच सचिवस्तरीय बैठक राख्ने विषयमा समेत छलफल भएको र दुई साताभित्र उक्त बैठक आयोजना गर्ने सहमति भएको छ । नेपालबाट सिमेन्ट, जुत्ता, प्लाइउड निर्यात गर्दा व्यवसायीले खेप्नुपरेको कागजी प्रक्रियाको अवरोधलाई हटाउने विषयमा पनि मन्त्री भण्डारीले भारत सरकारको ध्यानाकर्षण गराएका थिए। भारतका वाणिज्य तथा उद्योगमन्त्री गोयलले नेपालभारतबीचको व्यापारमा देखिएका समस्या समाधान गर्न आफ्ना कर्मचारीहरूलाई निर्देशन दिएको जानकारी दिए। त्यसैगरी आजै मन्त्री भण्डारी र भारतका पेट्रोलियममन्त्री हरिजित सिंह पुरीबीच पनि भेटवार्ता भएको थियो। मन्त्रिस्तरीय बहुक्षेत्रीय प्राविधिक तथा आर्थिक विकासका लागि बंगाल खाडीको प्रयास (बिमस्टेक) व्यापार शिखर सम्मेलनमा सहभागी हुन मन्त्री भण्डारी सोमबार भारत गएका हुन्। सम्मेलन आजसम्म चल्नेछ।"
टीआरसी विधेयकमाथि छलफल गर्न कानुन समितिको बैठक बस्दै,"शीर्ष नेताको सहमति भएकाले यो विधेयक संसद्मार्फत पारित भइ कानुन बन्नेछ। काठमाडौं : कानुन, न्याय तथा मानव अधिकार समितिको बैठक आज बिहान ११ बजे बोलाइएको छ। समितिको सभा कक्ष, सिंहदरबारमा बैठक बस्ने बैठकमा बेपत्ता पारिएका व्यक्तिको छानबिन, सत्य निरुपण तथा मेलमिलाप ऐन,२०७१ लाई संशोधन गर्न बनेको विधेयकमाथि छलफल हुने समितिका सचिव अधिराज राईले जानकारी दिए। कानुन न्याय तथा मानवअधिकार समितिमा संक्रमणकालीन न्याय विधेयक विचाराधीन छ। विधेयकका विवादित विषयमा सहमति जुटाउन गत असार १३ मा तीन सदस्यीय कार्यदल बनेको थियो। कार्यदलमा कांग्रेसका तर्फबाट गृहमन्त्री रमेश लेखक, एमालेका महेशकुमार बर्तौला र माओवादी केन्द्रका जनार्दन शर्मा थिए। उनीहरुले विधेयकका मुख्य विवादित ४ विषयमा सहमतिसहितको प्रतिवेदन बुधबार प्रधानमन्त्री एवं एमाले अध्यक्ष केपी ओली, कांग्रेस सभापति शेरबहादुर देउवा र माओवादी केन्द्रका अध्यक्ष पुष्पकमल दाहाल प्रचण्डलाई प्रतिवेदन बुझाएका छन्। कार्यदलको सहमतिलाई ग्रहण गर्दै उनीहरूले चालु संसद् अधिवेशनबाटै विधेयक पारित गर्ने प्रतिबद्धता व्यक्त गरेपछि आज कानुन समितिको बैठक बोलाइएको हो। शीर्ष नेताको सहमति भएकाले यो विधेयक समिति हुँदै संसदमार्फत पारित भइ कानुन बन्नेछ। विधेयक २०७९ फागुन २५ मा प्रतिनिधिसभामा दर्ता भएको र कानुन,न्याय तथा मानव अधिकार समितिमा २०८० वैशाख ५ गतेदेखि छलफलमा गर्दै आएको थियो। समितिअन्तर्गत गठन गरिएको उपसमितिको तर्फबाट चार विषयमा निष्कर्षमा पुर्याउन पर्ने भनी प्रतिवेदन बुझाएपनि सहमति हुन सकेको थिए। तर, प्रमुख तीन दलबीच मानव अधिकारको गम्भीर उल्लङ्घनको परिभाषा,मेलमिलापको लागि स्वतन्त्र सहमति हुन नसकेका घटना,सशस्त्र द्वन्द्वमा जोडिएका तथा प्रभावित व्यक्तिहरू र मृत्यु भएका, घाईते तथा अपाङ्ग भएका सुरक्षाकर्मी वा नीजका परिवार र घटी सजायको माग दाबीका सम्बन्धमा सहमति भएको प्रक्रिया अगाडि बढ्न लागेको हो। संक्रमणकालीन न्यायसम्बन्धी विधेयकलाई संसदको आगामी साउन २९ गते बस्ने बैठकमा प्रस्तुत गर्ने र छलफलपश्चात पारित गर्ने तयारी छ।सिंहदरबारमा मंगलबार बसेको कानून, न्याय तथा मानव अधिकार समिति बैठकमा कानून, न्याय तथा संसदीय मामिलामन्त्री अजयकुमार चौरसियाले पन प्रतिनिधिसभाको साउन २९ गते बस्ने बैठकमा विधेयक प्रस्तुत गर्ने गरि अघि बढ्न आग्रह गरेका थिए। यता बुधार सिंहदरबारमा प्रतिवेदन बुझ्दै प्रधानमन्त्री ओलीले संक्रणकालीन न्यायसम्बन्धी (टीआरसी) विधेयकलाई कानुनी आधार दिन कुनै अन्योल र द्विविधा नभएको दाबी गरे। एमाले अध्यक्षसमेत ओलीले शान्ति प्रक्रियाको अन्तिम किस्ताका रुपमा कार्यदलको सहमतिको प्रतिवेदन प्राप्त भएकाले अब कानुन बनाउन कुनै अन्योल नभएको दाबी गरेका हुन्। उनले संसद्को चालु अधिवेशनबाट सर्वसम्मतिका साथ विधेयक पारित गराउने प्रतिबद्धता व्यक्त गरेका थिए।"
शुक्रबार देशका यी स्थानमा हुने छ भारी वर्षा,"काठमाडौं : शुक्रबार देशभर आंशिकदेखि साधारणतया बदली रहने छ। मौसम पूर्वानुमान महाशाखाका अनुसार बागमती, गण्डकी, लुम्बिनी, कर्णाली र सुदूरपश्चिम प्रदेशका केही स्थानहरू र बाँकी प्रदेशका थोरै स्थानहरूमा मेघ गर्जनचट्याङसहित हल्कादेखि मध्यम वर्षाको सम्भावना रहेको छ। कोशी, बागमती, गण्डकी र सुदूरपश्चिम प्रदेशका एकदुई स्थानमा भारी वर्षाको सम्भावना रहेको छ। शुक्रबार राति देशभर आंशिकदेखि साधारणतया बदली रहने छ। कोशी, बागमती, गण्डकी र लुम्बिनी प्रदेशका केही स्थानहरू तथा बाँकी प्रदेशका थोरै स्थानहरूमा मेघ गर्जनचट्याङसहित हल्कादेखि मध्यम वर्षाको सम्भावना रहेको छ। कोशी, बागमती, गण्डकी र लुम्बिनी प्रदेश एकदुई स्थानमा भारी वर्षाको सम्भावना रहेको छ।"
कोशी अस्पतालबाट भागेका कैदी एक हप्तापछि पक्राउ,"विराटनगर : विराटनगरको कोशी अस्पतालबाट भागेका कैदी पक्राउ परेका छन् । विराटनगर महानगरपालिका८ घर भएका २४ वर्षीय आर्यन मोहमद अहमद खान भनिने मोहमद अहमदलाई प्रहरीले बुधबार पक्राउ गरेको हो । नेपालभारत सीमानजिक मोरङको जहदा गाउँपालिका१ तारेगामबाट पक्राउ गरिएको मोरङ प्रहरी प्रमुख एसपी नवराज कार्कीले बताए । जिल्ला कारागार मोरङमा कैद सजाय भुक्तान गरिरहेका अहमद साउन १७ गते बिहान अस्पतालबाट फरार भएका थिए । उनलाई उपचारका लागि साउन १५ गते कोशी अस्पताल भर्ना गरिएको थियो । उपचाररत अस्पतालबाटै भागेपछि प्रहरीले खोजी तीव्र पारेको थियो । अहमद जबरजस्ती करणी मुद्दामा दोषी ठहर भएर करिब डेढ वर्षदेखि मोरङ कारागारमा सजाय भुक्तान गरिरहेका कैदी हुन् । उनलाई जिल्ला अदालत मोरङले २०७९ फागुन २९ गते १२ वर्ष कैद र ५ लाख जरिवाना हुने फैसला गरेको थियो । त्यस्तै, पीडक अहमदबाट पीडितलाई १ लाख क्षतिपूर्ति भराउने र पीडित राहत कोषमा २० हजार रूपैयाँ जम्मा गर्नुपर्ने फैसला पनि अदालतबाट भएको थियो । अदालतको फैसला अनुसार अहमदले २०९१ साल फागुन ३ गतेसम्म कारागारमा बसेर कैद सजाय भुक्तान गर्नुपर्ने हुन्छ । पक्राउ परेका कैदीका बारेमा थप अनुसन्धान सुरु गरिएको एसपी कार्कीले बताए । उनका अनुसार घटनाका सम्बन्धमा आजै दिउँसो ४ बजे पत्रकार सम्मेलन गरेर विस्तृत जानकारी दिइनेछ ।"
मेयरको घरमा भएको तोडफोडविरुद्धको जाहेरी दर्ता नगरेको गुनासो,"पीडितका आफन्त नभई राजनीतिक पूर्वाग्रह बोकेर आएका समूहले घरमा आक्रमण गरेको सविनको दाबी छ। परासी : जिल्ला प्रहरी कार्यालय नवलपुर (पूर्वी नवलपरासी)ले महिना दिन अघिदेखि दिएको जाहेरी दर्ता नगरी थन्क्याएर राखेको जाहेरीकर्ताले गुनासो गरेका छन्। गत जेठ ३१ गते कावासोती नगरपालिका२ फलफूल चोकमा ढल निकासका लागि नाला खन्ने क्रममा तीन मजदुरको मृत्यु भएको थियो। सोही विषयलाई लिएर आक्रोशित पीडितका आफन्त र स्थानीयले नगरपालिकाको कार्यालय घेराउ गर्दै ढुंगामुढा गरेका थिए। सोही समूहले भोलिपल्ट मेयर विष्णुप्रसाद भुसालको घरमा ढुंगामुढा र आगजनीको प्रयास गरेका थिए। घरभित्र परिवारहरू बसेको समयमा ढुंगा प्रहार गरी झ्यालका सिसा तोडफोड गरे, त्यतिले मात्र नपुगेर आगजनीको समेत प्रयास गरियो। यस क्रममा हाम्रो ठूलो भौतिक क्षति भएको छ। समयमै हामीले आफ्नो सुरक्षाको उपाय नअपनाएको भए मानविय क्षतिसमेत हुन सक्थ्यो। त्यसैले यसका विरुद्ध व्यक्ति किटान गरी जाहेरी दिँदासमेत प्रहरीले अहिलेसम्म दर्ता गरेको छैन, जाहेरी दिएका मेयर भुसालका छोरा सविनले भने। पहिचानसहित करिब १२ जनाका विरुद्ध गत असार २१ गते जाहेरी दिएको उनले बताए। आफू निकट दल र अन्य व्यक्तिहरूसँग सल्लाह गर्न समय लाग्यो। त्यसैले घटना घटेको २० दिनपछि जाहेरी दर्ताका लागि दिएको थिएँ। पटकपटक जाहेरी दर्ताका लागि अनुरोध गरे पनि अहिलेसम्म प्रहरीले दर्ता गर्न मानेको छैन, सविनले भने। पीडितका आफन्त नभई राजनीतिक पूर्वाग्रह बोकेर आएका समूहले घरमा आक्रमण गरेको उनको दाबी छ। मेयर भुसाल एमालेबाट निर्वाचित हुन्। मेयरका छोरा सविनले जाहेरीमा किटान गरेका व्यक्ति कांग्रेस निकट भएको बताइएको छ। जिल्लाले जाहेरी दर्ता गर्न नमानेपछि गृह मन्त्रालयको गुनासो शाखा र प्रहरी प्रधान कार्यालयमा समेत पठाइएको भए पनि अहिलेसम्म कुनै सुनुवाइ नभएको सविनको भनाइ छ। घटना घटेको केही बेरमै नगर प्रमुखको घरमा तोडफोड भएको र ढुंगा हान्ने प्रज्वल क्षत्रीलाई डीएसपीले नियन्त्रणमा लिएपनि नयाँ बजारतर्फ लगेर छाडिएको पीडितको आरोप छ। प्रहरीले उनलाई छाडेपछि भीडलाई उक्साउँदै पुनः क्षेत्री आफैंले डीएसपीकै अगाडि ढुंगा हानेको बताइएको छ। भोलिपल्ट नगरपालिकामा पीडित र जनप्रतिनिधिबीच सम्झौता सकिएकै बेला तोडफोड सुरु भएको उक्त समयसम्म सुरक्षाकर्मीले थप जनशक्ति नथपेको, प्रहरी जवानमाथि आक्रमण हुँदा पनि न्यूनतम बल प्रयोग नगरेको,नगरपालिका र नगर प्रमुखको घर तोडफोड सकिएपछि मात्र प्रहरी र सशस्त्र प्रहरी थपेर बल प्रयोग गरेको उनीहरुको भनाई छ। घटनापछि मृतकका आफन्तहरूलाई नगरपालिकाले जनही ५५ लाख रकम उपलब्ध गराएको र घरविहीन एक जनाको घर बनाउने तथा ससाना बालबालिकाको निःशुल्क शिक्षा उपलब्ध गराउने गरी सहमति भइसकेको मेयर भुसालले बताए। पीडितहरूका आफन्तसँग सहमति भइसकेको छ। तर, घर तोडफोड गर्ने व्यक्तिमाथि दिइएको जाहेरी के कारणले प्रहरीले दर्ता गर्न मानेन बुझ्न सकिएन, भुसालले भने। नगरपालिकाबाट बच्चाका लागि ५ लाखको अक्षय कोष स्थापना गर्नुका साथै अन्तिम संस्कारका लागि ५० हजार दिइएको थियो। जिल्ला प्रहरी कार्यालयका प्रमुख एसपी नरहरि रेग्मीले घटनाको विषयमा नगरपालिकाले सहमति गरेर मिलाई सकेको अवस्थामा फेरि सोही घटनालाई जाहेरीले ब्युँताउन खोज्दा आरोप लगाएका पक्षसँग द्वन्द्व बढ्छ कि भनेर त्यसै राखिएको बताए। म त्यसबेला विदेशमा थिएँ। निमित्त एसपी (डीएसपी) र सीडीओ साहेबले घटनालाई बढो मेहनतका साथ सेटलमेन्ट गरे। अहिले साम्य भएको घटनालाई फेरि नगिजलौं भन्ने हो । घटना फेरि गिजोल्दा द्वन्द्व बढ्न सक्ने संभावनालाई मध्यनजर गरेर दर्ता नगरिएको हो, एसपी रेग्मीले भने। नगरपालिकाले उपभोक्ता समितिमार्फत निर्माण गर्न लागेको नालाको ढिस्कोले पुरिएर कावासोती नगरपालिका५ लक्ष्मीनगर बस्ने ५१ वर्षीया सेती राना, २६ वर्षीया तानमाया गाहा र ३२ वर्षीय चमेली दर्लामीको मृत्यु भएको थियो।"
म्याग्दी हुँदै डोल्पा जोड्ने सडक बनाउनुपर्छ,"म्याग्दीको धौलागिरि गाउँपालिका १ गुर्जा अझै सडक यातायातको सञ्जालमा जोडिएको छैन। मुलुकका अल्पसंख्यक छन्त्याल र दलित समुदायको मात्र बसोबास रहेको गुर्जामा २५० घरधुरीको बसोबास छ। धौलागिरि गाउँपालिका२ लुलाङदेखि गुर्जा पुग्न पूरै दिन जंगल, भीर, खोल्साको उकालोओरालो बाटो हिँड्नुपर्छ। ढुवानीका लागि घोडा, खच्चर र भरियाको भर पर्नुपर्छ। बिरामीलाई समयमै अस्पताल पुर्याउन हेलिकप्टर चार्टर गर्नुपर्छ। यहाँ उत्पादन हुने जडीबुटी, आलुलगायत कृषिउपज ढुवानी अभावमा कुहिएर खेर जान्छन। गत आर्थिक वर्षमा संघीय सरकार, गण्डकी प्रदेश र धौलागिरि गाउँपालिकाले दुईदुई करोड बजेट विनियोजन गरेर लुलाङदेखि सुरु गरेको गुर्जा जोड््ने सडक देउरालीको धुरी पुगेको छ। यस वर्ष पनि यो योजनाले निरन्तरता पाएको छ। तर, प्रदेश र संघीय सरकारले अनुदान घटाएकाले गुर्जावासीको सडक सपना अझै टाढिएको छ। थप १० देखि १५ किलोमिटर सडक निर्माण गर्न बजेट र योजना आवश्यक छ। लुलाङगुर्जाडोल्पा जोड््ने छोटो दूरीको सडकको परिकल्पना गरेर गुर्जावासीले जिल्ला, प्रदेश र संघीय सरकारसम्म प्रस्ताव गरेका छांै। डोल्पालाई संघीय राजधानी काठमाडौंसँग जोड््ने यो सडक अहिले डोल्पा जोड्ने सडकको तुलनामा छोटो पर्छ। काठमाडौंदेखि म्याग्दी हुँदै डोल्पा पाँच सय किलोमिटरभन्दा छोटो सडक बनाउन सकिन्छ। गुर्जादेखि डोल्पाको दुनै ७५ देखि १०० किलोमिटर नजिक छ। परापूर्वकालमा गुर्जाका बासिन्दा डोल्पाबाट नुन ल्याउन यही बाटोको प्रयोग गर्थे। गुर्जा, चुरेन र पुथा हिमालको काँखैकाँख डोल्पा र जुम्ला जोडिने यस सडक पर्यटकीय हिसाबले पनि सम्भावनायुक्त छ। केन्द्रीय राजनीतिमा पहुँचको कमीका कारण गुर्जा हुँदै डोल्पा जोड््ने सडकको मुद्दा ओझेलमा परेको छ। (छन्त्याल, धौलागिरि गाउँपालिका१ गुर्जाका वडाध्यक्ष हुन्।)"
"बाढी,पहिरोलगायतका विपद्मा परी हालसम्म १६८ जनाले गुमाए ज्यान","काठमाडौं : अविरल वर्षाको कारण गत जेठ २८ गतेदेखि देशका विभिन्न स्थानमा आएको बाढी,पहिरोलगायतका विपद्मा परी बिहीबार दिउँसोसम्म १ सय ६८ जनाको मृत्यु भएको छ । बाढी, पहिरोलगायतका विपद्मा परी काठमाडौं उपत्यकामा ३ जना,कोशी प्रदेशमा २५ जना, मधेश प्रदेशमा ६ जना, बागमती प्रदेशमा ३० जना, गण्डकी प्रदेशमा ५३ जना, लुम्बिनी प्रदेशमा ३३ जना, कर्णाली प्रदेशमा ८ जना र सुदूरपश्चिम प्रदेशमा १० जना गरी जम्मा १ सय ६८ जनाको मृत्यु भएको हो । साथै काठमाडौं उपत्यकामा ११ जना, कोशी प्रदेशमा ३७ जना, मधेश प्रदेशमा १० जना, बागमती प्रदेशमा १९ जना, गण्डकी प्रदेशमा ४६ जना, लुम्बिनी प्रदेशमा १३ जना, कर्णाली प्रदेशमा ५१ जना र सुदूरपश्चिम प्रदेशमा १४ जना गरी जम्मा २ सय १ जना घाइते भएका छन् । घाइतेहरूलाई उपचारको लागि स्थानीय अस्पताल लगिएको छ । साथै काठमाडौं उपत्यकामा २८ जना, कोशी प्रदेशमा ४९ जना, बागमती प्रदेशमा १२ जना, गण्डकी प्रदेशमा १४ जना, कर्णाली प्रदेशमा २ जना र सुदूरपश्चिम प्रदेशमा ५ जना गरी जम्मा १ सय १० जनाको उद्दार गरिएको छ । बाढी पहिरोमा परी कोशी प्रदेशमा २ जना,बागमती प्रदेशमा ४२ जना, गण्डकी प्रदेशमा ३ जना, लुम्बिनी प्रदेशमा १ जना, कर्णाली प्रदेशमा १ जना र सुदूरपश्चिम प्रदेशमा १ जना गरी ५० जना वेपत्ता भएका छन् । वेपत्ताको खोजी कार्य जारी छ । बाढीको कारण जम्मा ३ सय ८४ घर डुबानमा परेका छन् । २ सय ६९ वटा घर, १ सय २ वटा गोठ, ४३ वटा पुल, २ वटा विद्यालय र २ वटा सरकारी कार्यालयमा क्षति पुगेको छ । ७ सय ६४ वटा पशु चौपायको मृत्यु भएको छ । उक्त अवधिमा विपद्का घटनाबाट ४ हजार २ सय ९२ घर परिवार विस्थापित भएका छन् । साथै बाढी पहिरोको जोखिममा रहेका विभिन्न जिल्लाका विभिन्न घर परिवारलाई सुरक्षित स्थानमा राख्ने,पहिरोमा पुरिएका धनमाल निकालेर सुरक्षा गर्ने काम समेत विभिन्न निकाय र स्थानीयबासीको समन्वय र सहयोगमा गर्नुका साथै विभिन्न स्थानमा भएको बाटो अवरोध हटाउने कार्य समेत प्रहरीले गरिरहेको छ ।"
सिन्धुलीको मरिणमा विद्युतीय चुलो वितरण,"सिन्धुली : सिन्धुलीको मरिण गाउँपालिकाका जेष्ठ नागरिक, एकल महिला, सहिद परिवार र विद्यार्थीहरूलाई इन्डक्सन (विद्युतीय) चुलो वितरण गरिएको छ। मरिण गाउँपालिकाको गत आर्थिक वर्ष २०८००८१ को नीति तथा कार्यक्रम अनुसार वडा नम्बर ७ का १ सय ४२ जनालाई विद्युतीय चुलो वितरण गरिएको हो। गाउँपालिकाका७ स्थित जयमंगलमा आयोजित एक कार्यक्रममा वडाका फरक क्षमता भएका नागरिक, जेष्ठ नागरिक, एकल महिला, सहिद परिवारहरू तथा २०८००८१ मा माध्यमिक शिक्षा परीक्षा (एसईई) र कक्षा १२ को परीक्षामा उच्चतम जीपीए ल्याएर उत्तीर्ण विद्यार्थीहरूलाई चुलो वितरण गरिएको हो।"
स्कुल बसको ठक्करबाट एकको मृत्यु,नेपालगन्ज : बाँकेको राप्तीसोनारी गाउँपालिका९ झिझरी खोला नजिक आज बसले ठक्करबाट एक जनाको घटनास्थलमा मृत्यु भएको छ। कोहलपुरको चप्परगौडीस्थित ज्ञानकुञ्ज लिटिल बोर्डिङ स्कुलको बसले स्थानीय २६ वर्षीय गोविन्द ओलीलाई ठक्कर दिँदा उनको घटनास्थलमा मृत्यु भएको जिल्ला प्रहरी कार्यालय बाँकेका प्रहरी नायब उपरीक्षक नारायण डाँगीले जानकारी दिए। बसको ठक्करबाट उनले चराउन लगेका १३ बाख्रासमेत मरेका छन्। पश्चिमबाट पूर्वतर्फ जाँदै गरेको ना४ख ४५७० नम्बरको बसले ओलीलाई ठक्कर दिएको प्रहरीको भनाइ छ।
गौ संरक्षणमा छैन स्थानीय सरकारको पहल,"लक्मी तामाङ। काठमाडौं : पछिल्लो समय गाई पालन गरेर गाईका बाच्छाबाच्छीलाई यत्रतत्र छोड्ने प्रवृत्ति बढ्दै गएको छ। भक्तपुरको सल्लाघारी, राधेराधे र व्यासीलगायतका ठाउँहरूमा यो समस्या अझै बढी देखिन्छ। छाडा छोडिएका गाईका बाच्छाबाच्छी सडकमा जताततै बस्ने भएकाले ट्राफिक जाम हुने, सवारी साधनलाई आवतजावतमा समस्या पर्ने मात्र नभई ती अबोध बाच्छाबाच्छीलाई गाडिले किचेर तिनको मृत्यु हुने समस्यासमेत देखिएको छ। १४ वर्षदेखि सल्लाघारीस्थित चोङ्गा गणेशमा मोबाइल पसल राख्दै आएका पशुपतिकुमार गोइदले करिब ७८ दिनअघि उनको पसलभन्दा थोरै अगाडि एउटा गाईको बाच्छाको गाडीले हानेर मृत्यु भएको बताए। गाईपालक किसानकोे तथ्यांक स्थानीय सरकारसँग हुने भएकाले यो समस्याको समाधान गर्ने कर्तव्य सर्वप्रथम स्थानिय सरकारको भएको उनको भनाइ छ। गाइलाई राष्ट्रिय जनावर भनिए पनि तिनको यस्तो हविगत पारिनु कदापि सही नहुँदा पनि स्थानीय सरकारको यसमा ध्यान जान नसकेको उनले गुनासो गरे। देशको कानुन भए पनि कुनै पनि कानुन प्रभावकारी रुपमा कार्यान्वयन नहुँदा सवारी चालकहरूको लापरवाही दिनप्रतिदिन बढ्दो रहेको र यस्ता विषयमा कडाइ गर्नुपर्ने उनको धारणा छ। मैले प्राय : दुर्घटना देखेको भनेको लापरवाहीले नै हो, उनले भने, ती जनावरहरूको ठाउँ मानिसले ओगटेकाले तिनीहरूको संरक्षण र व्यवस्थापन गर्ने जिम्मेवारी पनि मानिसकै हो। भक्तपुर न्यौपाने गाउँ निवासी उमेश न्यौपानेले छाडा छोडिएका जनावरहरू सडकमा बस्ने भएकाले सवारी साधनहरूलाई आवतजावतमा समस्या हुने र कृषि गर्ने किसान वर्गको बालि नास हुने जस्ता समस्या रहेको बताए्। दूध दिन छोडेपछि गाई र बाच्छाबाच्छीहरूलाई राख्न गौशालाको व्यवस्था गर्न उनले स्थानीय सरकारलाई सुझाव दिए। यस्ता जनावरहरूको संरक्षण गर्नु गाईपालन गर्ने व्यक्तिहरूको मुख्य भूमिका हो। तर, पनि प्रायले गाईको दूध बेचेर भरपुर नाफा कमाएर आफूलाई फाइदा हुन छोडेपछि ती गाई र बाच्छाबाच्छीहरूलाई बेवारिसे रुपमा छोडेको पाइन्छ। चागुँनारायण नगरपालिका ४ मा गाई पालन गरिरहेका किसान विष्णुप्रसाद पाखरेलले सडकमा जथाभावी गाई छोड्नाको कारण गौहत्याको वातावरण सिर्जना भएको जनाए। नगरपालिकाले एउटा निश्चित समयसम्म व्यवसायीलाई गाईको बाच्छा पाल्ने जिम्मा दिएर तोकिएको समयपछि नगरपालिका आफैंले व्यवस्थापन गर्दा गाई पालन गर्ने व्यवसायीलाई सहज हुने बताए। आफूले भने कहिल्यै यसरी सडकमा बाच्छाबाच्छी नछोडेको र यसको विकल्पमा पहाडमा लगेर गाई पाल्नेहरूलाई जिम्मा दिएको उनले बताए। जनावारहरूको संरक्षणका लागि पशु सेवा कार्यालय भए पनि अझैसम्म यस क्षेत्रमा जनावरहरूको व्यवस्थापन र उद्धार हुन सकेको छैन। छाडा छोडिएका जनावर सम्बन्धी कुनै पनि नियम र व्यवस्था नभएकाले संघीय सरकारले कुनै नियम बनाएर कार्यान्वयन नगरेसम्म नगरपालिकाले केही गर्न नस्कने भक्तपुर नगरपालिकाको पशु सेवा शाखाकी प्रमुख पार्वती योञ्जनको भनाई छ। योञ्जनले स्थानिय तहले सामुदायिक पशुसम्बन्धी समस्या लिएर प्रदेश अन्र्तगतको कार्यालयमा जाँदा त्यो समस्या स्थानीय सरकारकै हो भन्दै पन्छिने जवाफ पाएको जनाइन्। यो समस्या पूरै राष्ट्रको भएकाले तिनै तहको सरकारले समन्वय गरेर अगाडि बढ्नुपर्ने उनले बताइन्। यस विषयमा माथिबाट कुनै नीति नियम नबनेसम्म स्थानिय सरकारले केही गर्न नस्कने योञ्जनको भनाइ छ। यस्तो समस्या काठमाडौं, ललितपुर, भक्तपुरलगायत देशैभरि भए तापनि पशु व्यवस्थापनमा भने स्थानीय र प्रदेश सरकारले खासै कदम नचालेको देखिन्छ। पछिल्लो समयमा छाडा छोडिएको गाई र बाच्छाबाच्छीको व्यवस्थापन गर्न वीरेन्द्रनगर नगरपालिकाले दुई वर्ष अगाडि सामुदायिक पशु व्यवस्थापन कार्यविधि २०७९ कार्यान्वयनमा ल्याएको थियो। नगरपालिका र प्रदेश सरकारको लागत साझेदारीमा सञ्चालित उक्त परियोजनाले गौशाला निर्माण गरेको थियो। गौशालाबाट उत्पादन गरिएको गोबर र मलमुत्र बिक्री वितरण गरेर तथा गड्यौल मल उत्पादन तथा बिक्री गरेर आम्दानी पनि गरिरहेको छ। हाल पशुपति क्षेत्रमा सञ्चालन भइरहेको कोटिहोमबाट संकलित रकममध्येबाट केही गौशला निर्माण खर्च गरिने आयोजकले जनाएको छ। विगत तीन वर्षदेखि धादिङमा सञ्चालित गौ संरक्षण अभियान नामक सस्ंथाले हाल १५० वटा गाई र बाच्छा बाच्छीको संरक्षण गरिरहेको सस्थांकी अध्यक्ष स्मृति राणा मल्लले जानकारी दिइन्। संस्थाको आग्रहपछि धादिङ नगरपालिकाले नै गाई र बाच्छा बाच्छिको संरक्षणका लागि बजेट पारित गरी आर्थिक रुपमा सहयोग गरिरहेको मल्लले बताइन्। गौ संरक्षण गर्नका लागि सरकारले नै गौनीति बनाएर कार्यान्वयन गर्नुपर्ने उनको भनाइ छ।"
आरुघाटमा भेटियो अति संकटासन्न चाइनिज सालक,"गोरखा : अति संकटासन्नको सूचीमा पर्ने चाइनिज सालक गोरखाको आरुघाटमा भेटिएको छ। गत मंगलबार जंगलबाट निस्किएर आरुघाट गाउँपालिका ९ धमलाचोकस्थित एक स्थानीयको घरमा आएको अवस्थामा चाइनिज सालक भेटिएको डिभिजन वन कार्यालय गोरखाले जनाएको छ। आफ्नो घरमा सालक आएको बारे स्थानीय घरवालाले इलाका प्रहरी कार्यालय आरुघाटमा खबर गरेका थिए। प्रहरीले नियन्त्रणमा लिई सुरक्षितपूर्वक डिभिजन वन कार्यालय गोरखालाई सो सालक हस्तान्तरण गरेको छ। सो सालकलाई गोरखा नगरपालिका९ को उपयुक्त वन क्षेत्रमा छाडिएको डिभिजन वन कार्यालय गोरखाका सूचना अधिकारी महेश पौडेलले जानकारी दिए। उ बस्ने दुलोमा पानी पसेपछि सालक बाहिर निस्कन्छ। यसरी नै निस्किएर स्थानीयबासीको घरमा पुगेको रहेछ, पौडेलले भने, घरवालाले इप्रकामा खबर गरेछन्। इप्रकाले वन कार्यालयलाई बुझायो अनि हामीले वनमा सुरक्षितपूर्वक छाड्यौँ। पाखेमाछा भनेर चिनिने सालक नेपालमा इण्डियन र चाइनिज दुई प्रजातिका पाइन्छन्। आरुघाटमा भेटिएको सो सालक चाइनिज प्रजातिको रहेको पौडेलले बताए। अवैध चोरी निकासी हुने भएकाले सालकलाई सरकारले कडा कानून बनाएर संरक्षणको व्यवस्था गरेको छ। राष्ट्रिय निकुञ्ज तथा वन्यजन्तु संरक्षण ऐन २०२९ अनुसार संरक्षित स्तनधारीमा सूचीकृत सालकको अवैध चोरी निकासी गरेमा कडा कारबाहीको व्यवस्था छ। संकटासन्न वनस्पति तथा वन्यजन्तुको अवैध व्यापार नियन्त्रण गर्न बनेको ऐन २०७३ अनुसार यसको अवैध व्यापार गरेमा ५ देखि १० लाख रुपैयाँसम्म जरिवाना तथा ५ देखि १५ वर्षसम्म कैद वा दुवैको सजायको व्यवस्था छ।"
स्रोत नखुलेको २४ लाखसहित पाँच भारतीय पक्राउ,"नेपालगञ्ज : बाँकेको नेपालगञ्ज उपमहानगरपालिका२० राँझास्थित नेपालगञ्ज विमानस्थलबाट स्रोत नखुलेको २४ लाखसहित पाँच भारतीय नागरिक पक्राउ परेका छन्। विमानमार्फत काठमाडौं जान लागेका भारतीय नागरिक प्रकाशनारायण गुप्तासहितका पाँच जनाको टोलीबाट उक्त रकम बरामद भएको जिल्ला प्रहरी कार्यालय, बाँकेका प्रहरी नायब उपरीक्षक नारायण डाँगीले जानकारी दिए। उनका अनुसार भारतको सीतापुर जिल्ला कोतवालीका ४३ वर्षीय अजय मिश्रा, ४५ वर्षीय आशीष गुप्ता, ३९ वर्षीय पङ्कज जैसवाल र ४६ वर्षीय बीमल गुप्ता पक्राउ परेका छन्। उनीहरूलाई जिल्ला अदालत बाँकेबाट चार दिनको म्याद थप गरी हुण्डी कारोबारसम्बन्धी कसुरमा अनुसन्धान भइरहेको प्रनाउ डाँगीले बताए।"
हत्या गरेर फरार भएका व्यक्ति पक्राउ,"काठमाडौं : कर्तव्य ज्यान मुद्दाका फरार प्रतिवादी पक्राउ परेका छन्। पक्राउ पर्नेमा रामेछाप दोरम्बा शैलुङ गाउँपालिका३ का १९ वर्षीय रुजन श्रेष्ठ रहेका छन्। रामेछापको सल्यानिभीरमा ४१ वर्षीय गणेश पाठकको हत्या आरोपमा उनलाई पक्राउ गरिएको काठमाडौं उपत्यका अपराध अनुसन्धान कार्यालयका सूचना अधिकारी एवं प्रहरी उपरीक्षक काजी कुमार आचार्यले बताए। जिल्ला अदालत रामेछापबाट जारी भएको पक्राउ पुर्जी र जिल्ला प्रहरी कार्यालय रामेछापको लिखित पत्रानुसार उनलाई भक्तपुरको सूर्यविनायक नगरपालिका८,दार्जिलिङ हाइटमा लुकीछिपी बसेको अवस्थामा पक्राउ गरिएको हो। उनलाई कार्यालयबाट खटिएको प्रहरी टोलीले पक्राउ गरी आवश्यक कानुनी कारबाहीका लागी जिल्ला प्रहरी कार्यालय रामेछाप पठाएको छ।"
आज कहाँकहाँ हुँदैछ भारी बर्षा ?,"काठमाडौं : देशभर मनसुनी वायुको प्रभाव रहेको छ। मनसुनको न्यून चापीय रेखा सरदर स्थानको आसपास रहेको जल तथा मौसम विज्ञान विभागले जनाएको छ । विभागको मौसम पूर्वानुमान महाशाखाका अनुसार आज बागमती प्रदेश, गण्डकी प्रदेश, लुम्बिनी प्रदेश, र सुदूरपश्चिम प्रदेशका एकदुई स्थानमा भारी वर्षाको सम्भावना रहेको छ । मौसम बुलेटिनमा भनिएको छ, बिहीबार दिउँसो कोशी प्रदेश, बागमती प्रदेश, गण्डकी प्रदेश, लुम्बिनी प्रदेश, कर्णाली प्रदेश र सुदूरपश्चिम प्रदेशका केही स्थानहरूमा तथा मधेश प्रदेशका थोरै स्थानहरुमा मेघ गर्जनचट्याङ्ग सहित हल्का देखि मध्यम वर्षाको सम्भावना रहेको छ। बागमती प्रदेश, गण्डकी प्रदेश, लुम्बिनी प्रदेश, र सुदूरपश्चिम प्रदेशका एकदुई स्थानमा भारी वर्षाको सम्भावना रहेको छ । राती कोशी प्रदेश, गण्डकी प्रदेश, लुम्बिनी प्रदेश र सुदूरपश्चिम प्रदेशका केही स्थानहरूमा तथा बाँकी प्रदेशका थोरै स्थानहरूमा मध्यम वर्षाको सम्भावना रहेको छ। कोशी प्रदेश, गण्डकी प्रदेश, लुम्बिनी प्रदेश र सुदूरपश्चिम प्रदेशका एकदुई स्थानमा भारी वर्षाको सम्भावना रहेको छ । शुक्रबार पनि कोशी प्रदेश, गण्डकी प्रदेश र सुदूरपश्चिम प्रदेशका एकदुई स्थानमा भारी वर्षाको सम्भावना रहेको छ। शनिबार देशका धेरै स्थानहरूमा मेघ गर्जनचट्याङ्गसहित मध्यम वर्षाको सम्भावना रहेको छ। गण्डकी प्रदेश, लुम्बिनी प्रदेश र सुदूरपश्चिम प्रदेशका एकदुई स्थानमा भारी वर्षाको सम्भावना रहेको बुलेटिनमा उल्लेख छ। भारी वर्षाको गेग्रान बहाव, बाढी, पहिरो तथा भूक्षय जस्ता प्रकोपको जोखिम वा क्षतिबाट बच्न आवश्यक सतर्कता अपनाउन विभागले अनुरोध गरेको छ।"
कोशी प्रदेशमा भोलि सार्वजनिक बिदा,"विराटनगर : कोशी प्रदेश सरकारले भोलि प्रदेशमा सार्वजनिक बिदा दिने निर्णय गरेको छ। मुख्यमन्त्री तथा मन्त्रिपरिषद्को आजको बैठकले विश्व अन्तर्राष्ट्रिय आदिवासी जनजाति दिवसका अवसरमा प्रदेशभर बिदा दिने निर्णय भएको सरकारका प्रवक्ता एवं आन्तरिक मामिला तथा कानुन मन्त्री लीलाबल्लभ अधिकारीले जानकारी दिए। सो दिवस मनाउन प्रदेशभित्रका सबै सरकारी कार्यालय, स्थानीय तह, सार्वजनिक संस्थान, प्रतिष्ठान र शैक्षिक संस्थामा बिदा दिने निर्णय भएको प्रवक्ता अधिकारीले जानकारी दिए।"
धरानका मेयर हर्क साम्पाङविरुद्ध उत्रिए १० राजनीतिक दल,"धरान : खानेपानीको महशुल वृद्धि भएपछि धरान उपमहानगरपालिकाको नेतृत्वविरुद्ध १० दल आन्दोलनमा उत्रिएका छन्। कांग्रेस, एमाले, जसपा, जसपा नेपाल, प्रमुख प्रतिपक्ष माओवादीलगायतका १० दलरू आन्दोलनमा उत्रिएका हुन्। उनीहरूले बिहीबार मेयर हर्कराज राईविरुद्ध नाराबाजी गर्दै धरान उपमहानगरपालिकामा नाराजुलुससहित धर्ना दिएका छन्। कांग्रेस धरानका सभापति श्याम पोखरेल, एमाले धरानका अध्यक्ष हर्कजङ एभेङ, माओवादीका अध्यक्ष मनोज भट्टराई, पूर्व सांसद जयकुमार राई लगायतको नेतृत्वमा १० दलका नेता कार्यकर्ताहरू नारा जुलुस लगाउँदै उपमहानगरपालिका पुगेका थिए। उनीहरूले नालायक मेयर हर्कराज मुर्दावाद, खानेपानीको मूल्यवृद्धि फिर्ता गर, हर्कराज राई राजीनामा दे लगायतका नारा लगाएका थिए। एमालेका धरान अध्यक्ष एभेङले मेयर हर्क साम्पाङले खानेपानी व्यवस्थापन बोर्डको बैठक नै नराखी खानेपानीको महसुल वृद्धि गरेकाले आन्दोलन गर्नुपरेको बताए। उनले १० दलको जायज मागलाई मेयर राईले सम्बोधन नगरेका कारण नगरपालिका घेराउ गर्नुपरेको बताए। हजारौंको संख्यामा आएका आन्दोलनकारीले नगरपालिका प्रवेश गर्न लागेपछि सशस्त्र र नेपाल प्रहरीले रोकेको थियो। आन्दोलन सशक्त बनेपछि सुनसरीका प्रमुख जिल्ला अधिकारी रामचन्द्र तिवारीले राजनीतिक दलहरूलाई संयमित भएर वार्ता र छलफल गरी समस्याको समाधान गर्न अनुरोध गरे। उनले आन्दोलनले कसैलाई पनि फाइदा नगर्ने भन्दै वार्ताद्वारा समस्याको निकास खोज्न राजनीतिक दल र धरान उपमहानगरपालिका नेतृत्व समक्ष अनुरोध गरे। सुनसरीका प्रहरी प्रमुख एसपी बिपिन रेग्मीले धरानमा भएको आन्दोलनका विषयमा दुवै पक्षलाई सहमतिमा ल्याउने पहल भइरहेको बताए। धरान १७ का अध्यक्ष तथा उपमहानगरका प्रवक्ता मनोज भट्टराईले मेयर राईको निरंकुश शैली विरुद्ध जनप्रतिनिधिहरू पनि आन्दोलनमा उत्रनु परेको बताए। मेयर राईले भने एसियाली विकास बैंकको ऋण तिर्न खानेपानीको महसुल बढाउनु परेको बताए।"
डडेलधुरामा जीप दुर्घटना हुँदा एक जनाको मृत्यु,"डडेलधुरा : डडेलधुरामा जीप दुर्घटना हुँदा एक जनाको मृत्यु भएको छ। दुर्घटनामा गन्यापधुरा३ का ४५ वर्षीय कृष्णबहादुर भूलको मृत्यु भएको भएको हो। जिल्ला प्रहरी कार्यालयले उपचारका लागि डडेलधुरा अस्पताल पुगाउँदा भूललाई चिकित्सकले मृत घोषणा गरेको जनाएको छ। बिहीबार अपराह्न सवा ४ बजेतिर सदरमुकामबाट गन्यापधुरा गाउँपालिका३ गौलीगाउँ गइरहेको सुपप्र ०४००१ च ०१३४ नम्बरको जीप अमरगढी नगरपालिका५ पीपलचौतारा नजिकै नालीमा खसेर दुर्घटना भएको हो। दुर्घटनामा ६ जना घाइते भएको प्रहरी निरीक्षक वीरबहादुर थापाले जानकारी दिए। उनका अनुसार घाइते हुनेमा गन्यापधुरा३ की ६४ वर्षीया इश्वरीदेवी विष्ट, ८ वर्षीया आत्मिका विक, २८ वर्षीया शारदा विक, ३० वर्षीया लक्ष्मी दमाई, ५० वर्षीया धिमादेवी दमाई र ४४ वर्षीय चन्द्र कठायत रहेका छन्। घाइतेमध्ये ईश्वरीलाई धनगढी रिफर गरिएको र बाँकी सामान्य घाइतेहरूको डडेलधुरा अस्पतालमा उपचार भइरहेको प्रहरी निरीक्षक थापाले बताए। जीपमा चालकसहित ८ जना सवार थिए। चालक शेरबहादुर विष्टलाई प्रहरीले नियन्त्रणमा लिएको जनाएको छ ।"
हिमाली भेगमा चुमनुब्री स्याउ र मनास्लु स्याउ लटरम्मै,"गोरखा : गोरखाको हिमाली भेगका स्याउ बगैँचा यतिबेला पाक्दै गरेका स्याउले ढकमक्क छन्। २८ सय मिटर उचाइ र २६ सय मिटर उचाइमा रहेका विशाल स्याउ बगैँचा राताम्मे स्याउले ढाकिएको हो। चुमनुब्री गाउँपालिका४ नाम्रुङस्थित इन गोरखा प्रोडक्टको बगैँचा १२ हजार बोट लटरम्म स्याउले भरिभराउ छ। लाक्पाडुण्डुप लामाको सो स्याउ बगैँचामा बिगत तीन वर्षदेखि स्याउ उत्पादन हुन सुरु गरेको हो। लामाले २६ सय मिटर उचाइमा अवस्थित आफ्नो बगैँचाको स्याउलाई चुमनुब्री स्याउ नाम दिएर ब्राण्डिङ गरेका छन्। उनले यसवर्ष ३० हजार किलो स्याउ उत्पादन गरेका छन्। चुमनुब्री गाउँपालिका२ ल्होस्थित विशाल मनास्लु फार्म तथा अध्ययन केन्द्रको बगैँचा पाँच हजार बोट स्याउले लटरम्म छ। छिरिङ धार्के लामाको सो स्याउको बगैँचामा गत वर्षदेखि स्याउ उत्पादन हुन सुरु भएको हो। पहिलो वर्ष भएकाले गतवर्ष सात सय किलोग्राम मात्र उत्पादन भएको थियो। यसवर्ष १० हजार किलोग्राम उत्पादन हुने अनुमान छ, लामाले भने, मैले मेरो बगैँचाको स्याउलाई मनास्लु स्याउ नामले ब्राण्डिङ गरेको छु। २८ सय मिटर उचाइमा फलेको स्याउ भएकाले यो स्याउ हेर्दा सानो भएपनि निकै रातो, स्वादिलो र हेर्दा पनि निकै आकर्षक हुन्छ। गण्डकी प्रदेश सरकार अन्तर्गत कृषि ज्ञान केन्द्र गोरखासँग साझेदारी गरी यहाँ स्याउ बगैँचा विकास गरिएको हो। कृषि निर्देशनालयले इटलीबाट ल्याएको गाला, फुजी, रेड र गोल्डन डेलिसियस जातको स्याउको उन्नत बिरुवा किसानलाई ७० प्रतिशत अनुदानमा उपलब्ध गराएको थियो। मनास्लु स्याउ र चुमनुब्री स्याउको बगैँचा स्याउ खेतीसम्बन्धी अध्ययन गर्नेहरूका लागि अध्ययन केन्द्रका रूपमा पनि विकास गरिएको छ। हाम्रो स्याउ फर्म स्याउ उत्पादन गर्ने मात्र नभै स्याउ खेतीको अध्ययन गर्नेहरूका लागि अध्ययन केन्द्रका रुपमा पनि विकास गरेका छौँ, विशाल मनास्लु फार्म तथा अध्ययन केन्द्रका प्रोपाइटर छिरिङ धार्के भन्छन्, यहाँ आएर अध्ययन गर्ने विद्यार्थीहरूका लागि निःशुल्क आवास र खानाको व्यवस्था गर्छौं। चुमनुब्री गाउँपालिकाका अधिकांश ठाउँमा स्याउ खेती राम्रो हुने हुनाले अरूले किसानले पनि व्यावसायिक स्याउ खेती गरून् भन्ने चाहना रहेको उनको भनाइ छ। सडक सञ्जालले नछोएको दुर्गम ठाउँ भएकाले यहाँ उत्पादित उच्च गुणस्तरको स्याउलाई बजारसम्म ल्याइपुर्याउन कठिनाइ भएको छ। अब भदौ १५ पछि बजारमा ल्याउन मिल्छ, तर हाम्रो भूगोल धेरै दुर्गममा भएकाले बजारसम्म ल्याउन धेरै कठिन छ, लाक्पा डुण्डप लामा भन्छन्, पोहर सालको स्याउ पनि केही विदेशी पर्यटकलाई, केही स्थानीयवासीलाई बेचेँ। केही सुकुटी बनाएँ, केही चिप्स बनाएँ। केही वाइन बनाएँ। उत्पादित सबै स्याउ बजार पुर्याउन नसकेको भन्दै उनले यसवर्ष पनि उस्तै अवस्था हुने बताए। गाउँपालिकाले चुमनुब्रीमा उत्पादित स्याउलाई मनास्लु स्याउ भनेर ब्राण्डिङ गरौँ भनेको छ। त्यसरी ब्राण्डिङ गर्न त ठूलो कुरा भएन, तर बजारसम्म पुर्याउन कठिन भयो, उनले भने, बजारसम्म सुरक्षितपूर्वक पुर्याउन पालिका, कृषि ज्ञान केन्द्र अथवा प्रदेश सरकारले सहयोग गरिदिए हुन्थ्यो भन्ने हाम्रो चाहना हो।"
कर्णाली योजना आयोगको उपाध्यक्षमा सूर्यनाथ योगी,"वीरेन्द्रनगर : कर्णाली प्रदेश योजना आयोगको उपाध्यक्षमा सूर्यनाथ योगी नियुक्त भएका छन्। बुधबार बसेको मन्त्रिपरिषद्को बैठकले वीरेन्द्रनगर नगरपालिका४ निवासी योगीलाई प्रदेश योजना आयोगको उपाध्यक्षमा नियुक्त गर्ने निर्णय गरेको हो। सरकारले लामो समयसम्म रिक्त रहेको कर्णाली प्रदेश योजना आयोगलाई पूर्णता दिएको हो। कर्णाली प्रदेश योजना आयोग (गठन तथा कार्य सञ्चालन) आदेश, २०७५ को दफा ३ को उपदफा (२) को खण्ड (ख) र (ग) मा व्यवस्था भएअनुसार उपाध्यक्ष र सदस्य पदमा दफा १२ बमोजिम आयोग गठन गर्ने निर्णयसँगै उपाध्यक्ष सहित दुई जना सदस्यहरूको पनि नियुक्त गरेको छ। आयोगको सदस्यहरूमा मुगुको छायाँनाथ रारा नगरपालिका५ का डम्मरबहादुर रावल र रास्कोट नगरपालिका३ कालिकोटका अशोकनाथ योगी सदस्यमा नियुक्त भएका छन्। उनीहरूको आज बिहीबार बिहान ११ बजे पद तथा गोपनीयताको शपथ खाएका छन्। उपाध्यक्षमा नियुक्त भएका सूर्यनाथ योगी र सदस्य रावल नेकपा एमाले निकट हुन् भने अर्का सदस्य योगी नेपाली कांग्रेस निकट हुन्। उपाध्यक्षमा नियुक्त भएका योगी दैलेखको गमौडीमा जन्मिएका हुन्। हाल वीरेन्द्रनगर नगरपालिका४, निवासी योगी कृषि विज्ञ हुन्। उनी योगी नरहरिनाथ अध्ययन तथा अनुसन्धान प्रतिष्ठानका क्याम्पस प्रमुख समेत हुन्। उनी भारत, थाइल्याण्ड लगायतका विभिन्न देशहरूमा गएर त्यहाँको विकासबारे अध्ययन अनुसन्धान समेत गरेका छन्।"
साँघु तरेर कालीगण्डकी वारपार गर्नुपर्ने समस्या हट्यो,"बेनी : म्याग्दीको अन्नपूर्ण गाउँपालिका२ भुरुङ्ग र वडा नम्बर५ पाउद्धार तातोपानी जोड्ने झोलुङ्गे पुल निर्माण भएपछि साँघु तरेर कालीगण्डकी वारपार गर्नुपर्ने समस्या हटेको छ। दुईवटा तातोपानी कुण्ड रहेका पर्यटकीय स्थललाई जोड्न पूर्वाधार विकास कार्यालय म्याग्दीले कालीगण्डकी नदीमाथि १२६ मिटर लामो झोलुङ्गे पुल निर्माण गरेको हो। पुल निर्माणका लागि पूर्वाधार विकास कार्यालय म्याग्दी र सञ्जिव उज्वल जेभीबीच २०८० साउनमा ९३ लाख ५० हजार ४८६ रुपैयाँमा ठेक्का सम्झौता भएको थियो। प्राविधिक नापजाँच र हस्तान्तरण हुन बाँकी रहेको पुल आवतजावतमा प्रयोग हुन थालेको कार्यालयका प्रमुख विष्णुप्रसाद पौडेलले बताए। उपभोक्ताले प्रयोगमा ल्याइसकेको पुलको मूल्याङ्कन र ठेक्का टुङ्गाउन बाँकी छ, उनले भने यस पुलले स्थानीयवासीलाई आवतजावतका लागि सहजताका साथै पर्यटन विकासमा प्रभावकारी बन्ने देखिएको छ। पुल निर्माण भएपछि जोखिम मोलेर कालीगण्डकी नदीमा साँघु (अस्थायी काठको पुल) तर्नुपर्ने अथवा नारच्याङको घुमाउरो बाटो प्रयोग गर्नुपर्ने बाध्यता हटेको पाउद्धार तातोपानीका बासिन्दा कमल तिलिजा पुनले बताए। कालीगण्डकी किनारमा प्राकृतिक रूपमा निस्कने तातोपानी संकलन गरिएको पोखरीमा शरीर डुबाएर स्नान र उपचार गर्नेहरूको सहजताका लागि हिउँदमा कालीगण्डकी नदीमा साँघु राख्ने गरिएको थियो, उनले भने बर्खा याममा पाउद्धार तातोपानी कुण्ड आउन नारच्याङ हुँदै ४० मिनेट घुमाउरो बाटो हिँड्नु पर्थ्यो। कुल १ करोड २० लाख रुपैयाँ लागत अनुमान गरिएको पुल निर्माणका लागि आर्थिक वर्ष २०७८०७९ र २०७९०८० मा १२१२ लाख रुपैयाँ बजेट विनियोजन भएको थियो। म्याग्दी १(२)बाट निर्वाचित प्रदेशसभा सदस्य रेशम बहादुर जुग्जालीले प्रदेश सरकारको भौतिक पूर्वाधार विकास तथा यातायात व्यवस्था मन्त्रालयको जिम्मेवारी सम्हालेपछि २०८० जेठमा भौतिक मन्त्रालयको प्रस्तावमा अर्थ मन्त्रालयले ९ लाख थप बजेट व्यवस्थापन गरेर बहुवर्षीय ठेक्का लगाउन स्वीकृति दिएपछि योजना कार्यान्वयनका लागि ठेक्का आह्वान भएको थियो। डिजाइन (नक्सांकन)मा देखिएको समस्या र कुल लागत अनुमानको २० प्रतिशत बजेट व्यवस्थापन हुन नसक्दा भुरुङ्ग र पाउद्धार तातोपानी कुण्ड जोड्ने कालीगण्डकी नदी माथि झोलुङ्गे पुल निर्माण योजनाका लागि आर्थिक वर्ष २०७५०७६ देखि नियमित बजेट विनियोजन भएपनि कार्यान्वयन भएको थिएन। म्याग्दी १(१) बाट निर्वाचित प्रदेशसभा सदस्य हरिबहादुर भण्डारीले प्रदेश सरकारको वार्षिक योजनामा समावेश भएर बजेट विनियोजन हुन थालेको पाँच वर्षपछि पुल निर्माण भएको बताए। २०७६ सालमा निर्माण स्थल राष्ट्रिय राजमार्ग कालीगण्डकी कोरिडोरको क्षेत्राधिकारभित्र पर्ने भएपछि ठेक्का रद्द भएको थियो, उनले भने २०७७ देखि स्थान र डिजाइन परिवर्तन गरे पनि लागत अनुमानको २० प्रतिशत बजेट विनियोजन र स्रोत सुनिश्चितता नहुँदा अलपत्र बनेको पुल निर्माण योजना लामो प्रयासपछि सफल भएको हो। भुरुङ्ग र पाउद्धार तातोपानी जोड्ने झोलुङ्गे पुल बनेपछि मुस्ताङ जाने आउने पर्यटकको बसाई लम्बाउन, जोखिम मोलेर आवतजावत गर्नुपर्ने अवस्था हटाउन र पर्यटन प्रवर्द्धनमा सहयोग पुग्ने सांसद भण्डारीले बताए।"
"एकपछि अर्को हवाई दुर्घटना, कसले लिने जिम्मेवारी ?","काठमाडौं : मुलुककै प्रतिष्ठित त्रिभुवन अन्तर्राष्ट्रिय विमानस्थलमा सौर्य एयरको विमान दुर्घटना भयो। साउन ९ गते भएको उक्त दुर्घटनामा १८ जनाको ज्यान गयो। दुर्घटना लगत्तै सरकार र उड्डयन क्षेत्रका सरोकारवाला ताते। कतिले नियामक निकाय उड्डयन प्राधिकरणतर्फ औंला ठड्याए, कतिले विमान कम्पनीका कमजोरी औंल्याए। उक्त दुर्घटनाले नेपाली आकाश सुरक्षित रहेनरहेको भन्ने बहसले फेरि बजार तात्यो। तर, दुर्घटनाको कारण पत्ता नलाग्दै बुधबार अर्को दुःखद घटना भयो। त्रिभुवन विमानस्थलबाटै उडेको एयर डाइनेस्टीको हेलिकप्टर दुर्घटनामा पर्यो। चालकसहित ४ जनाको ज्यान गयो। यो घटनाले सबैलाई झस्काएको छ। आर्थिक वर्ष सुरु भएको पहिलो महिना साउनमै भएका दुइटा दुर्घटनाबाट अर्बौंको आर्थिक क्षति भएको छ। २३ जनाले ज्यान गुमाएका छन्। मुलुकको हवाई सुरक्षामा यसले गम्भीर प्रश्न उठाएको छ। डाइनेस्टीको हेलिकप्टर कसरी भयो दुर्घटना ? त्रिभुवन अन्तर्राष्ट्रिय विमानस्थलबाट रसुवाको स्याफु्रबेंसीका लागि उडेको एयर डाइनेस्टीको हेलिकप्टर बुधबार दुर्घटना भयो। नाइनएनएजेडी कलसाइनको हेलिकप्टर नुवाकोटको सूर्यचौरमा दुर्घटना भएको थियो। हेलिकप्टर दुर्घटनामा क्याप्टेनसहित ५ जनाको मृत्यु भएको छ। दुर्घटनामा क्याप्टेन अरुण मल्ल र ४ चिनियाँ पर्यटकको मृत्यु भएको नागरिक उड्डयन प्राधिकरणका प्रवक्ता हंशराज पाण्डेले जानकारी दिए। हेलिकप्टर दुर्घटनामा ज्यान गुमाउनेमा तीन पुरुष र एक महिला छन्। जसमा ३८ वर्षीय जुताओ ताङ, ३६ वर्षीय जी ली, ४१ वर्षीय जेमिङ सी र महिला ३१ वर्षीया वु यीयाओ छन्। मृतकमध्ये तीन पुरुष सिचुवान प्रान्तका हुन् भने महिला ग्वान्झाउकी हुन्। काठमाडौं विमानस्थलबाट १ बजेर ५४ मिनेटमा हेलिकप्टर रसुवाको स्याफु्रबेंसीका लागि उडेको थियो। उडेको ३ मिनेटपछि नै हेलिकप्टरको एयर ट्राफिक कन्ट्रोरल (एटीसी) सँग सञ्चार सम्बन्ध टुटेको थियो। भिजुअल फ्लाइट रुल्स (भीएफआर) मा उडेको जहाज टेरेन (पहाड) मा ठोक्किएर दुर्घटना भएको हुन सक्ने अनुमान गरिएको प्रवक्ता पाण्डे बताउँछन्। भीएफआर भनेको प्रविधिको संकेतमा भन्दा पनि दृश्यमूलक उडान हो। हेलिकप्टरमा इन्स्टुमेन्टल फ्लाइट रुल्स (आइएफआर) भन्दा पनि भीएफआरमा नै उडान हुने गरेको छ। हेलिकप्टर जाँदा दुर्घटना भयो या इनरुटमा मौसम खराबी भएर फर्किने क्रममा दुर्घटनामा पर्यो भनेर एकिन गर्न नसकिएको प्राधिकरणका सूचना अधिकारी ज्ञानेन्द्र भुल बताउँछन्। दुर्घटनापछि स्थानीयबाट फोन आएको थियो। कसैले बादल देखेर हेलिकप्टर फर्किने क्रममा दुर्घटना भएको बताएका छन् भने कसैले जाँदा नै रूखमा ठोक्किएर दुर्घटना भएको भनेका छन्, भुलले भने, कसरी दुर्घटना भयो भन्ने अवस्था अहिले नै छैन। दुर्घटनाको प्रकृति हेरेर मात्रै दुर्घटना कसरी भएको थियो भन्न सकिने उनी बताउँछन्। प्राधिकरणले उडानको क्रममा बादलभित्र छिर्न रोक लगाए पनि त्यसको कार्यान्वयन हुन सकेको देखिँदैन। हेलिकप्टर स्याफु्रबेंसीका लागि उड्दा काठमाडौंको मौसम सफा थियो। हेलिकप्टर उड्दा काठमाडौंको भिजिबिलिटी ६ किलोमिटर थियो। सामान्यता ५ किलोमिटर भिजिबिलिटी भएपछि हेलिकप्टरलाई उडानको अनुमति दिइन्छ। वर्षाका कारणले इनरुट(उडानस्थलबाट गन्तव्यबीचको बाटो) को मौसममा केही बदली भइरहे पनि सफा नै थियो। काठमाडौंबाट बाहिर निस्किने क्रममा इनरुटमा बादलभित्र पसेर दुर्घटना भएको पनि हुनसक्ने भूल बताउँछन्। नेपालको हवाई सुरक्षा निगरानी प्रणालीमा नै सुधार गर्न जरुरी छ। कुनै अमुक निकाय मात्र नभई सम्पूर्ण नागरिक उड्डयन प्रणालीमा नै परिवर्तन गर्न आवश्यक छ। यसमा स्रोतको क्षमता, वित्तीय क्षमता लगायतमा पनि ध्यान दिन जरुरी छ। यहाँ प्राधिकरणका पनि कमजोरी छन्, हवाई सञ्चालकका पनि कमजोरी छन्। सरकारका कमजोरी पनि उस्तै छन्। २ हप्तामै अर्को हवाई दुर्घटना भएको छ भने कहीँ कतै त समस्या छ भन्ने देखाउँछ। सञ्जीव गौतम, पूर्वमहानिर्देशिका नेपाल नागरिक उड्डयन प्राधिकरण युरोपियन युनियन(ईयू) को कालोसूचीमा हामी परिरहेका छौं। आइकाओ सेफ्टी अडिटमा पनि हाम्रो हवाई सुरक्षा मापदण्ड एकदम नै कम छ। यसलाई सम्बोधन गर्न प्राधिकरण टुक्र्याउनुको विकल्प छैन। प्राधिकरणलाई सेवा प्रदायक र नियामक गरी २ निकाय बनाउनैपर्छ। यसमा धेरै चलखेल हुने गरेको छ। प्राधिकरण २ निकायमा जाँदा सजगत बढ्छ जस्तो लाग्छ। निरन्तर हवाई दुर्घटना हुँदा यात्रुहरूको विश्वास पनि गुम्छ भने अन्तर्राष्ट्रिय जगतमा पनि राम्रो सन्देश जाँदैन । सुरेशमान श्रेष्ठ, पूर्वसचिव घर फर्किंदै थिए चिनियाँ पर्यटक एयर डाइनेस्टिको हेलिकप्टर दुर्घटनामा ज्यान गुमाएका ४ चिनियाँ पर्यटक रसुवाको केरुङ नाकाबाट नेपाल भित्रिएका थिए। उनीहरू सोमबार बिहान ९ बजे रसुवा नाकाबाट नेपाल प्रवेश गरेका थिए। उनीहरू बहुप्रबेंसी भिसामा नेपाल आएका थिए। ती चिनियाँ पर्यटक केरुङ हुँदै चीन फर्किनका लागि स्याफु्रबेंसी गएको प्राधिकरणका सूचना अधिकारी भुल बताउँछन्। स्याफु्रबेंसीमा चिनियाँ पर्यटकलाई पुर्याएपछि त्यहाँ रहेका ६ अमेरिकी पर्यटकलाई लिने गरी हेलिकप्टर उडेको थियो। चीनको स्वशासित क्षेत्र तिब्बतमा रहेको कैलाश मानसरोवरको यात्रा गरी ६ अमेरिकी पर्यटक फर्किएका थिए। काठमाडौं हुँदै अमेरिका फर्किन लागेका ती अमेरिकी पर्यटकलाई ३३ जना गरी दुई पटकमा काठमाडौं ल्याउने योजना थियो। तर, हेलिकप्टर गन्तव्य नपुग्दै उडेको ३ मिनेटमा नै दुर्घटनाग्रस्त भएको थियो। सरकारले गठन गर्यो छानबिन आयोग सरकारले एयर डाइनेस्टीको हेलिकप्टर दुर्घटनाको छानबिन गर्न जाँझबुझ आयोग बनाएको छ। हवाई दुर्घटनापछि सरकारले गठन गरेको यो १०९ औं आयोग हो। बुधबार बसेको मन्त्रिपरिषद्को आकस्मिक बैठकले वरिष्ठ पाइलट सुवास थापाको संयोजकत्वमा जाँझबुझ आयोग बनाएको हो। तीन सदस्यीय आयोगमा विष्णु थापा र तनुजा पोखरेल छन्। सञ्चार तथा सूचना प्रविधिमन्त्री पृथ्वीसुब्बा गुरुङले काम सुरु गरेको मितिले आयोगलाई एक महिनाको समय दिइएको जनाए। विमान कम्पनीहरूको सुरक्षा निर्देशिकाको अडिट गर्दै थियो प्राधिकरण हवाई दुर्घटनामा सुधार नहुँदा हवाई सुरक्षामा प्रश्न उठ्ने गरेको छ। हवाई दुर्घटना हुन्छन्, तर त्यसको जिम्मेवारी न सरकारले लिन्छ, न नियामक निकायले नै। विमान कम्पनीहरूले पनि जिम्मेवारी लिँदैनन्। नियामक निकाय प्राधिकरणको नियमनकारी भूमिका कमजोर भएकोमा प्रश्न उठ्ने गरेको छ। गत साउन ९ गते सौर्य एयरकोे विमान दुर्घटनामा १७ जनाले ज्यान गुमाए। काठमाडौं विमानस्थलमा नै भएको दुर्घटनापछि प्राधिकरणले सुरक्षा निर्देशिकाको अडिट सुरु गरेको जनाएको थियो। प्राधिकरण र अन्तर्राष्ट्रिय नागरिक उड्डयन प्राधिकरण(आइकाओ) को सुरक्षा निर्देशिका अन्तरगत सेफ्टी म्यानेजमेन्ट सिस्टम र क्वालिटी म्यानेजमेन्ट सिस्टमको लागू दर निकाल्ने काम भइरहेको सूचना अधिकारी भूलले जानकारी दिए। सन् २०२३ को लागू दरले अहिले मूल्यांकन गर्न नमिल्ने भन्दै भुलले २०२४ को पछिल्लो ७ महिनामा आन्तरिक हवाई कम्पनी हवाई सुरक्षाका इन्डिकेटरहरूमा कसरी काम गरेका छन् भनेर हेर्न खोजेको भुलले बताए। उनका अनुसार यी लागू दरमा ६० प्रतिशतभन्दा तल आएकाको उडान रद्द गर्ने, ६० देखि ७५ प्रतिशतभित्र भएकालाई आवश्यकताअनुसार केही परिवर्तन गर्न लगाउने र त्यसमाथि आएकालाई उडान गर्न दिने भन्ने छ। अडिटको काम चलिरहँदा नै अर्को दुर्घटना भएको छ। नेपालको सेफ्टी कल्चर(सुरक्षा संस्कार) नै नभएकोले बारम्बार दुर्घटना हुने गरेको प्राधिकरण उच्च स्रोत बताउँछ। प्राधिकरणले सुरक्षाको व्यापार गर्ने गरेकाले यसको संस्कार बस्न नसकेको उनको तर्क छ। हवाई उडानमा सेफ्टी अन प्रायोरिटी भनिन्छ, तर त्यसलाई पालना गरेको पाइँदैन, उनले भने। हवाई सुरक्षाका सम्बन्धमा रिपोर्ट गर्नेभन्दा पनि लुकाउने प्रवृत्ति हावी भएको स्रोत बताउँछ। कसैले हवाई सुरक्षाको सम्बन्धमा रिपोर्ट गरे सुधार्नेभन्दा पनि प्रतिशोध साध्ने प्रवृत्तिले सेफ्टी कल्चर खस्किँदै गएको स्रोतको भनाइ छ। ४५ वर्षमा ४०औं हेलिकप्टर दुर्घटना हवाई सेवाको ७५ वर्षे इतिहासमा यो ११०औं दुर्घटना हो। हेलिकप्टर दुर्घटनालाई हेर्दा भने पछिल्ला ४५ वर्षमा यो ४०औं दुर्घटना हो। नेपालमा सन् १९७९ डिसेम्बर २७ अर्थात् २०३६ पुस १२ गते लाङटाङमा हेलिकप्टर दुर्घटना भएको थियो। यो दुर्घटनामा ६ जनाको ज्यान गएको थियो। त्यस यता बुधबारको एयर डाइनेस्टीको दुर्घटनालाई पनि जोड्दा हेलिकप्टर दुर्घटनामा परी ९७ जनाको मृत्यु भएको छ। अर्बौको आर्थिक नोक्सानी राज्यले बेहोरेको छ। ०८० सालको असारमा मनाङ एयर दुर्घटना हुँदा ६ जनाको मृत्यु भएको थियो। सामान्यता हेलिकप्टर दुर्घटना इनरुटमा बढि हुने गरेको प्राधिकरणको सुरक्षा प्रतिवेदनमा उल्लेख छ। प्राधिकरणका अनुसार हाल १२ हेलिकप्टर कम्पनीहरूले सेवा प्रदान गर्दै आइरहेका छन्। जसमा एयर डाइनेस्टी, अल्टिच्युड, अन्नपूर्ण हेलिकप्टर, फिस्टेल, हेलि एभरेष्ट, कैलाश, मनाङ, माउन्टेन, मुस्ताङ, प्रभु, श्री र सिम्रिक हेलिकप्टर सञ्चालनमा छन्।"
"नुवाकोटमा ९ वर्षमा तीनवटा हेलिकोप्टर दुर्घटना, १८ जनाको मृत्यु","नुवाकोट : नुवाकोटमा ९ वर्षमा तीन हेलिकोप्टर दुर्घटनामा परेका छन्। १८ जनाको मृत्यु भएको छ। नुवाकोटको मदानपुरको वेतिनी जंगलमा २०७३ साउनमा फिस्टेल एयर, २०७५ भदौ २३ गते म्यागङमा अल्टिच्युड एयर र २०८१ साउन २३ गते एयर डाइनेष्टीको हेलिकोप्टर दुर्घटना भयो। ३२ वर्ष अगाडि अर्थात् सन् १९९२ जुलाई ३१ तारिखका दिन नुवाकोटको घ्याङफेदीको घोप्टेभीरमा ब्यांककबाट आएको थाई एयरलाइन्सको फ्लाइट ३११ दुर्घटना भएको थियो। हालको दुप्चेश्वर गाउँपालिका१ मा भएको सो भयानक दुर्घटनामा चालक दलका १४ र ९३ जना यात्रुसहित एक सय १३ जनाको मृत्यु भयो। थाई एयरलाइन्सको सो दुर्घटना नेपालको हवाई दुर्घटनामा दोस्रो ठूलो हवाई दुर्घटना हो। सो दुर्घटनामा मानव अधिकारवादी प्रकाश काफ्लेको समेत ज्यान गएको थियो। सो दुर्घटनामा परी दिवंगत भएकाहरूको स्मृतिमा नुवाकोटको ककनीमा स्मृति पार्क निर्माण गरिएको छ। काठमाडौंसँग जोडिएको र एयरपोर्ट नजिकै भएका कारण नुवाकोटको आकाश हुँदै जहाज तथा हेलिकोप्टरहरू पश्चिमका जिल्लाहरूमा उड्ने गरेका छन्। नौ वर्षको अवधिमा तीन हेलिकोप्टर नुवाकोटमा दुर्घटना हुँदा त्यसको तुलनामा तेब्बर हेलिकोप्टरहरू फोर्स ल्याण्डिङ (आकस्मिक अवतरण) गरिएको छ। दुर्घटना त एकपछि अर्कौ गर्दै सामान्य मानिँदै आइरहेको अवस्थामा हेलिकोप्टरहरू फोर्स ल्याण्डिङ गरिएको रेकर्ड कतै छैनन्। नुवाकोटको शिवपुरी गाउँपालिका७ सुर्यचौरमा नाइन एन एजेडी कलसाइनको एयर डाइनेष्टीको हेलिकोप्टर बुधबार दुर्घटना हुँदा त्यसका चालक अरुण मल्लसहित चार चिनियाँ नागरिकको ज्यान गयो। २०७५ भदौ २३ गते म्यागङ गाउँपालिका४ मुइलाम्रामा रहेको गुराँसे पहाडको जंगलमा र २०७३ साल साउन २४ गते गोरखाको सिर्दिवासबाट पाँच दिने सुत्केरीको उपचारका उडेको फिष्टेल एयरको हेलिकोप्टर नुवाकोटको मदानपुरको वेतिनिभीरमा दुर्घटनामा पर्दा एकै परिवारका चारसहित सात जनाको ज्यान गयो। मृतकका परिवारले २० हजार डलरका दरले क्षतिपूर्ति पाएका थिए। २०७५ भदौ २३ गते म्यागङको मुइलाम्रामा रहेको गुराँसे पहाडको जंगलमा गोरखाबाट काठमाडौंका लागि उडेको अल्टिच्युड एयरको नाइनएन एएल एस कलसाइन रहेको ६ सिटे हेलिकोप्टर दुर्घटनामा ४ जनाले ज्यान गुमाए। यो दुर्घटनामा दुई जनाको बाँचेका थिए। शिवपुरी गाउँपालिका७ सुर्यचौरमा नाइन एन एजेडी कलसाइनको एयर डाइनेष्टीको हेलिकोप्टर दुर्घटनाग्रस्त हुँदा त्यसका चालक अरुण मल्लसहित चार चिनियाँ नागरिकको ज्यान गएको हो। एयर डाइनेस्टीको हेलिकोप्टर दुर्घटनामा सवार पाँचै जनाको मृत्यु भएको जिल्ला प्रहरी कार्यालय नुवाकोटले जनाएको छ। दुर्घटनामा परि म्याग्दी रांखु घर भएका चालक ५५ वर्षिय अरुण मल्ल, चिनियाँ पर्यटक ३८ वर्षीय जुताओ ताङ, ३६ वर्षीय जी ली, ४१ वर्षीय जेमिङ सी र ३१ वर्षीया महिला वु यीयाओले ज्यान गुमाएका हुन्। एयर डाइनेस्टी हेलिकोप्टरका वरिष्ठ क्याप्टेन अरुण मल्ल पुराना र अनुभवी पाइलट थिए। उनले करिब सात हजार घण्टा उडान भरेका थिए। मन्त्री पाण्डेद्वारा दुघटनास्थलको निरीक्षण नुवाकोटको सूर्यचौरमा भएको एयर डाइनेष्टीको हेलिकोप्टर दुर्घटनास्थलको संस्कृति, पर्यटन तथा नागरिक उड्डयनमन्त्री बद्रिप्रसाद पाण्डेले स्थलगत निरीक्षण गरेका छन्। मन्त्री पाण्डेले सुरक्षा अधिकारीहरूका साथ एयर डाइनेस्टीको नाइनएन एजेडी कलसाइनको हेलिकोप्टर दुर्घटना भएको एक दिनपछि आज निरीक्षण गरेका हुन्। नागरिक उड्डयनमन्त्री पाण्डे हेलिकोप्टर दुर्घटनास्थलमा पुगेर स्थानीयवासी, सुरक्षाकर्मी तथा प्राविधिक पक्षसँग अन्तरक्रिया गरेका थिए। उनले घटनाको वास्तविकता घटनाको पूर्ण अनुसन्धानपछि आउने र प्रतिकूल मौसमका कारण दुर्घटना भएको हुनसक्ने बताए।"
नक्कली शैक्षिक प्रमाणपत्रको आरोपमा विद्युतका लेखापालविरुद्ध भ्रष्टाचार मुद्दा,"काठमाडौं : अख्तियार दुरूपयोग अनुसन्धान आयोगले नक्कली शैक्षिक प्रमाणपत्रको आरोपमा नेपाल विद्युत प्राधिकरणका सहायक लेखापालविरुद्ध मु्द्दा दायर गरेको छ। आयोगले नेपाल विद्युत प्राधिकर बुटवल विवतरण केन्द्रका सहायक लेखापाल पदमा कार्यरत सुधिर कुमार चतु्र्वेदीविरुद्ध आज विशेष अदालत काठमाडौंमा मुद्दा दायर गरेको हो। भारतबाट नक्कली शैक्षिक प्रमाणपत्र ल्याएर जागिर खाएको आरोप आज विशेष अदालतमा मुद्दा दायर गरिएको आयोगमा प्रवक्ता नरहरि घिमिरेले जानकारी दिए। उनका अनुसार भारतमा अध्ययन गरी उत्तीर्ण गरेको शैक्षिक प्रमाणपत्र छानबिनको लागि पठाइएको भन्नेसमेत व्यहोराको नेपाल विद्युत प्राधिकरणको पत्र सम्बन्धमा अनुसन्धान हुँदा चतुर्वेदीको शैक्षिक योग्यताको प्रमाणपत्र नक्कली भएको खुलेको अख्तियारको ठहर छ। उनले विहार संस्कृत शिक्षा बोर्डबाट मध्यमा (हाइस्कूल) तहको द्वितीय तीय श्रेणीमा उत्तिर्ण गरेको लब्धाङ्क पत्र,अस्थायी प्रमाणपत्र, श्री जगनाथ शाह संस्कृत प्रासह माध्यमिक विद्यालय, कौडिहार चौक महाविर नगर, रक्सौल पूर्वी चम्पारण (विहार) बाट जारी आचरण प्रमाणपत्र र विद्यालय परित्यागसमेतको झुट्टा तथा नक्कली शैक्षिक योग्यताको प्रमाण पत्र पेश गरी सेवा प्रवेश गरेको अख्तियारले जनाएको छ। झुट्टा तथा नक्कली शैक्षिक योग्यताका प्रमाणपत्रहरू पेश गरी ओहोदा,लाभ र सुविधा प्राप्त गरेको पुष्टि हुन आएकाले उक्त कार्य भ्रष्टाचार निवारण ऐन, २०५९ को दफा १६ को उपदफा ९१० बमोजिमको कसुर भएको ठहर गर्दै उनलाई सोही ऐनको दफा १६ को उपदफा ९१० बमोजिम कैद र जरिवाना सजाय हुन मागदाबी गरिएको आरोप पत्रमा उल्लेख छ।"
अनस्टेबल एप्रोचभएपछि टर्किस एयरलाइन्सको विमान ओभरसुट,काठमाडौं : स्तनबुलबाट आएको टर्किस एयरलाइन्सको विमानले त्रिभुवन अन्तर्राष्ट्रिय विमानस्थलमा अवतरण हुनै लाग्दा ओभरसुट गरेको छ । फ्लाइट राडरका अनुसार बिहान ६:१० मा अवतरण गर्ने तालिका रहेको विमान ओभरसुट भएको २० मिनेटपछि अवतरण भएको थियो । मिस एप्रोच भएर उक्त विमानले ओभरसुट गरेको विमानस्थल कार्यालयले जनाएको छ । एक एयर ट्राफिक कन्ट्रोलर (एटिसी)का अनुसार अनस्टेबल एप्रोच भएपछि विमानले ओभरसुट गरेको राससले जनाएको छ।
नेपाली कामदारले झैझगडा गरेको भन्दै सरकारको ध्यानाकर्षण,"अवुधावी : युनाइटेड अरब इमिरेट्स (यूएई) मा कार्यरत नेपाली कामदारले अत्यधिक मात्रामा मादक पदार्थ सेवन गरी झैझगडा गर्ने गरेको भन्दै यूएई सरकारले नेपालको ध्यानाकर्षण गरेको छ। नेपाली दूतावास अवुधावीले एक विज्ञप्ति जारी गर्दै यूएई सरकारले आफूहरूलाई उक्त कुराको जानकारी दिएको भन्दै सचेत गराएको छ। आजकल धेरै नेपाली कामदारहरूले मादक पदार्थ सेवन गरी होहल्ला गर्ने र झैझगडा गर्ने गरेको भन्दै यूएईको सरकारी निकायले हामीलाई जानकारी गराएको छ, दूतावास स्रोतले भन्यो, कोहीकोही त रक्सी खाएरै दूतावासको सुरक्षाको लागि खटिएका स्थानीय सुरक्षाकर्मीहरूलाई समेत दुव्र्यवहार गर्छन्। म्यानपावर कम्पनीले नेपालमा भनेजस्तो सेवा सुबिधा कम्पनीले नदिने, नेपाली कामदारहरू निरास हुने, काम छोडेर भाग्ने र झैझगडा गर्ने गरेका छन्। अबुधाबी दूतावासले जारी गरेको विज्ञप्तिमा सबै नेपाली कामदारहरू सद््भावना कामदारका रूपमा रहेकोले यूएईको कानुन, नियम, मूल्य मान्यताको पूर्णपालना गर्न अनुरोध गरिएको छ। झन्डै २ सय नेपाली यूएईको जेलमा छन्।"
पूरा भएन जन्मगाउँमै बस्ने अरुणको योजना,"बेनी : जन्मघर जिर्णोद्धार गर्न लगाए। सेवा निवृत्त जीवन गाउँमै बिताउने योजना सुनाए। आफन्त र छरछिमेकी पनि खुसी थिए। तर, अरुण मल्ल जन्मघर नफर्किंदै सदाका लागि बिदा भए। जीर्णोद्धार भइरहेको उनको घर हेर्दै आफन्त र गाउँले पीडामा छन्। पाइलट मल्ल एयर डाइनेस्टीको हेलिकप्टर उडाउँथे। ९ एन एजेडी हेलिकप्टर लिएर बुधबार रसुवाको स्याफु्रबेंसी जाँदै थिए। तर, नुवाकोटको शिवपुरी९ मा दुर्घटना भयो। सेवा निवृत्त जीवन गाउँमै बिताउने उनको सपनाको अन्त्य भयो। पाइलट मल्लको परिवार उनी सानै छँदा म्याग्दीको रघुगंगा गाउँपालिका२ भगवतीबाट बसाइँसराइ गरेर काठमाडौं गएका थिए। गत चैतमा जन्मथलो भगवती आएका मल्लले आफन्त र छिमेकीहरूसँग जन्मथलो फर्किएर सेवानिवृत जीवन बिताउने योजना सुनाएका थिए। अब एक वर्षभित्र हेलिकप्टर चलाउन छोड्ने र त्यसपछि गाउँ आउने योजना सुनाउनुभएको थियो, अरुणका भतिज रिम मल्लले भने, काका (अरुण)को योजना सुनेर उत्साहित भएका हामी दुर्घटनाको खबरले मर्माहत भएका छौं। मल्लको भगवतीमा रहेको पुख्र्यौली घर पुरानो भएकाले जीर्णोद्धार थालिएको थियो। पुख्यौली जग्गामा खेतीपाती र पशुपालन गरेर सेवानिवृत्त जीवन बिताउने मल्लको योजना अधुरै रह्यो। काठमाडौंमा बसे पनि अरुणले गाउँको सामाजिक क्रियाकलापमा सघाउने गरेका थिए। अरुणका एक जना दाजु र तीन जना दिदीबहिनी छन्। बेनीकी चन्नु मल्लसँग विवाह गरेका अरुणका २ छोरी छन्। उनीहरूको पनि बिहे भइसकेको छ। अरूणको परिवार हाल ललितपुरमा बस्ने गरेको उनका साथी कर्णबहादुर भण्डारी (केबी)ले बताए। म्याग्दीमा बिरामीलाई आकस्मिक रूपमा अस्पताल पुर्याउन, धौलागिरि, अन्नपूर्ण हिमालमा हुने दुर्घटना तथा विपद्को समयमा हेलिकप्टर आवश्यक पर्दा सम्झने व्यक्तिनै अरुण हुनुहुन्थ्यो, भण्डारीले भने, रघुगंगा गाउँपालिका र म्याग्दी जिल्लाले मात्र नभएर नेपालले एक जना अनुभवी, साहसी पाइलट गुमाएको छ। करिब ३० वर्षदेखि हेलिकप्टर उडाउँदै गरेका अरुणले म्याग्दीबाट ०५६ मा निर्वाचित सांसदसमेत रहेका स्व नारायणसिंहको कर्णाली एयरको हेलिकप्टर उडाएका थिए। द्वन्द्वकालमा समेत हेलिकप्टर उडाएका मल्लले हेलि उद्धारका काममा प्राथमिकता दिने गरेको भण्डारीले स्मरण गरे। गत वैशाख २८ गते मनाङको नासो गाउँपालिकास्थित भिस्ताङ भ्यालीमा बिरामी उद्धारका लागि अरुणले उडाएको हेलिकप्टर चढेका जिल्ला प्रशासन कार्यालय मनाङका तत्कालीन नायव सुब्बा ज्ञानदिप विश्वकर्मा (कुशल)ले भने, उहाँ (अरुण) अनुभवी र शाहसी पाइलट हुनुहुन्थ्यो। ज्ञानदिपसँग पनि मल्लले एक वर्षपछि हेलिकप्टर उडाउन छाडेर गाउँ फर्किएर बस्ने योजना सुनाएका थिए। मृदुभाषी र आँटीला स्वभावका अरुणको निधनले जन्मथलो राखु भगवती शोकमा डुबेको छ।"
दलित जनप्रतिनिधिकै कुरा सुनिँदैनन्,"सुर्खेत : वीरेन्द्रनगर नगरपालिका६ की वडा सदस्य हुन्, कमला नेपाली। ०७४ र ०७९ को दुवै निर्वाचन जितेर उनी दुईपटक वडा सदस्य बनेकी हुन्। दलित महिला सदस्य कोटाबाट चुनाव जितेकाले उनले दलित समुदायका मुद्दालाई प्राथमिकता दिइन्। दलितको पक्षमा काम गर्न विभिन्न योजना पनि प्रस्ताव गरिन्। तर, उनले अगाडि सारेका एजेन्डाको नगरपालिका कार्यसमितिले सुनुवाइ नै गरेन्। वडाका अन्य जनप्रतिनिधि र कर्मचारीले कमलाले ल्याएका योजना र एजेन्डालाई महत्व नै दिएनन्। पहिलो कार्यकालमा त निकै अलमल भयो, कमला भन्छिन्, मैले उठाएका सवालको सुनुवाइ नै भएन, म दलित महिला भएकाले पनि अरू जनप्रतिनिधिले सहयोग गरेनन्। दलितका लागि बजेट विनियोजन गरौंभन्दा कर्मचारीले पनि सुनेनन्, जनप्रतिनिधि भएर पनि हामी आफैं हेपिएका छौं। आफू दलित समुदायको प्रतिनिधिका रूपमा दोस्रो कार्यकालका लागि वडासदस्य बने पनि अपेक्षाअनुसार काम गर्न नसकिएको उनको गुनासो छ। वडामा आफ्ना एजेन्डाको सुनुवाइ नहुने गरेको भन्दै उनले दलित भएकै कारण अन्य जनप्रतिनिधि र कर्मचारीबाट विभेद सहनु परेको पनि बताइन्। वीरेन्द्रनगर ४ की वडा सदस्य डम्बरी नेपालीको पनि उस्तै गुनासो छ। निर्वाचित भएपछि उनले पनि दलित महिला र बालबालिकाको पक्षमा काम गर्ने योजना बनाइन्। आर्थिक रूपमा कमजोर दलित महिलालाई आयआर्जनमा जोडर आत्मनिर्भर बनाउन वडाबाट बजेट विनियोजन गराउन जोडबल गरिन्। तर, वडाको बैठकमा उनको प्रस्तावलाई अरू जनप्रतिनिधिले महत्त्व नै दिएनन्। उनी भन्छिन्, सुरुको १ वर्ष त मैले हस्ताक्षर मात्र गरेँ, छलफल र एजेन्डामा सहभागी हुने अवसर नै पाइँन्। मलाई निर्णय र एजेन्डाबारे जानकारी नै दिइएन, मेरो काम भनेको बैठकमा केवल कोरम पूरा गर्नका लागि मात्र भयो। आफ्ना एजेन्डाको सुनुवाइ नहुँदा पहिलो वर्षको दलित लक्षित बजेट नै फ्रिज भएको उनले सुनाइन्। कमला र डम्बरी मात्र होइनन्, स्थानीय तहमा निर्वाचित दलित जनप्रतिनिधिहरूले योजना, बजेट र कार्यक्रममा विभेद हुने गरेको बताएका छन्। कर्णालीको राजधानी रहेको वीरेन्द्रनगरकै दलित जनप्रतिनिधिले आफ्ना एजेन्डाको सुनुवाइ नहुने, बैठक र एजेन्डाबारे जानकारी नै नदिने, निर्णय प्रक्रियामा सहभागी नगराउने र बैठकमा कोरम पुर्याउन मात्र हस्ताक्षर गराउने गरिएको गुनासो गरेका हुन्। बजेट र योजनामा मात्र नभई, आफूहरूमाथि जातीय विभेदसमेत हुने गरेको उनीहरूको दुखेसो छ। वीरेन्द्रनगर १ का वडासदस्य मनमाया बिकले आफ्नो वडामा दलित समुदायको बाहुल्यता भए पनि बजेट विनियोजनमा विवाद हुने गरेको सुनाइन्। उनले भनिन्, दलितका लागि केही गर्ने सोच छ, तर हाम्रो एजेन्डालाई नसुनेरै लत्याइन्छ। दलितका लागि काम गर्न नपाउँदा छटपटी हुन्छ, हाम्रो पीडा कसले सुन्छ ? दलित लक्षित कार्यक्रमका लागि बजेट देखाउन लागि मात्र न्यून विनियोजन हुने गरेको वीरेन्द्रनगरका दलित महिला जनप्रतिनिधिको भनाइ छ। आफूहरूलाई कोटाबाट आएको भन्दै अन्य जनप्रतिनिधि र कर्मचारीले साथ नदिने गरेको उनीहरूको दुखेसो छ। दलितका लागि कार्यक्रम र बजेट ल्याउन आफूहरूलाई सहज नभएको उनीहरूले सुनाए। जातीय विभेद अहिले पनि कायमै रहेको भन्दै उनीहरूले आफूहरूमाथि नै विभेद भइरहेको अवस्थामा समुदायबाट विभेद अन्त्य हुन नसक्ने बताए। दलित महिला संघ सुर्खेतका अध्यक्ष मञ्जु सुनारले दलित जनप्रतिनिधिहरू नै विभेद सहन बाध्य हुनु दुःखद्् भएको बताइन्। उनले दलित लक्षित बजेट र कार्यक्रममा दलित समुदायका महिला र बालबालिकालाई प्राथमिकतामा राख्न दलित जनप्रतिनिधिलाई आग्रह गरिन्। दलितका एजेन्डा सहजै सुनिने अवस्था नभएकाले दलित जनप्रतिनिधिले संघर्ष जारी नै राख्नुपर्ने उनको भनाइ छ।"
