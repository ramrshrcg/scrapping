शीर्षक,विवरण
"एनसेल फाउन्डेसन, साथी र जोन्टा क्लबद्वारा लैंगिक हिंसा अन्त्यका लागि ओरेन्ज द स्कूल अभियान","काठमाडौं : एनसेल फाउन्डेसन, साथी संस्था र जोन्टा क्लब अफ काठमाडौंले लैंगिक हिंसा अन्त्य गर्ने आफ्नो साझा प्रतिबद्धतालाई अगाडि बढाउन ओरेन्ज द स्कूल अभियान सञ्चालन गरिहेका छन्। यो अभियान लैंगिक हिंसा विरुद्धको १६ दिने अभियान र ग्लोबल जोन्टा सेज नो अभियान अन्तर्गत आयोजा गरिएको कार्यक्रमहरु मध्ये एक हो। यस अभियानअन्तर्गत हालसम्म १० विद्यालयमा करिब १,५०० विद्यार्थीहरूलाई प्रत्यक्ष रूपमा सहभागी गराइसकिएको छ। यस कार्यक्रमको मुख्य उद्देश्य विद्यार्थी र शिक्षकहरूलाई लैंगिक हिंसा, बालविवाह, साइबर बुलिङ, साइबर सुरक्षा तथा डेटा प्राइभेसी जस्ता जान्नै पर्ने विषयहरुमा जानकारी दिने र सुरक्षित तथा समान वातावरणको प्रवर्धन गर्न कदम चाल्नुको महत्वबारे सचेतना जगाउने रहेको छ। जोन्टा क्लब अफ काठमाडौंकी अध्यक्ष बिना रानाले भनिन्, लैंगिक हिंसा विश्वव्यापी संकट हो, जसले आधारभूत मानव अधिकारको उल्लङ्घन गर्छ र लैंगिक समानतामा प्रगतिलाई रोक्छ। गरिबी, भेदभाव र जलवायु परिवर्तन जस्ता कारणहरूले महिला र केटीहरूलाई जोखिम बढाउँछन्। ओरेन्ज द स्कूल अभियानले विद्यालयमा यी मुद्दाहरूबारे चेतना जगाउने र सामूहिक प्रयासबाट सुरक्षित समुदाय निर्माण गर्न प्रेरणा दिने उद्देश्य राखेको छ। युवाहरूलाई सशक्त बनाउँदै मौनता तोड्न र हिंसामुक्त भविष्य निर्माण गर्न शिक्षित बनाउनु अत्यन्त महत्वपूर्ण छ। एनसलकी कर्पोरेट कम्युनिकेसन्स एन्ड सीएसआर हेड विशाखा लक्ष्मी खड्काले यसै कार्यक्रमको बारेमा आफ्नो धारणा व्यक्त गर्दै भनिन् ओरेन्ज द स्कूल अभियानले लैंगिक हिंसाविरुद्धको अभियानको माध्यमबाट विद्यालय स्तरमै सचेतना र छलफलको महत्वलाई उजागर गर्न मद्दत पुर्याएको छ। युवा पुस्तामा सुरुवातमै सही जानकारी र समानताका मूल्यहरू स्थापित गर्न सकेमा हिंसामुक्त समाज निर्माण गर्न सकिन्छ। अहिलेको बदलिदो अवस्था र प्रविधिको पहुँचले गर्दा भल्नरेबल सेगमेन्टमा पर्न जाने नकारात्मक असरको न्यूनिकरणकालागि साइबर सुरक्षा र डेटा प्राइभेसी जस्ता अत्यन्त आवश्यक विषयलाई विद्यार्थीहरुमाझ लानका लागि यस अभियानको हिस्सा बन्न पाएकोमा हामी खुसी छौं र हामीलाई विश्वास छ हाम्रो सामूहिक प्रयासले दिगो प्रभाव पार्नेछ। यस अभियानको दौरान बालविवाह, साइबर सुरक्षा र घरेलु हिंसाबारे छलफल, भिडियो प्रदर्शन र अन्तरक्रियात्मक सत्रहरू विद्यालयहरूमा सञ्चालन भइरहेका छन्। यसले विद्यार्थी र शिक्षकहरूलाई यी विषयमा बुझाइ र वकालत गर्न सक्षम बनाउने प्रयास गरेको छ। जोन्टा क्लब अफ काठमाडौंको महिला हिंसा विरुद्धको समितिकी अध्यक्ष श्रीयुक्ता थपलियाले भनिन्, यो अभियानले जोन्टा क्लब काठमाडौं, साथी संस्था र एनसेल फाउन्डेसनको साझेदारीमा स्रोत र विशेषज्ञताको संयोजन गर्दै प्रभावलाई अधिकतम बनाउन सहयोग पुर्याएको छ। सहभागी विद्यालयका प्रधानाध्यापक, शिक्षक र विद्यार्थीहरूप्रति उनीहरूको उत्साह र समर्थनका लागि हामी आभारी छौं। सामूहिक प्रयासले हामीले मौनता तोड्न, परिवर्तनलाई प्रेरित गर्न र महिला तथा बालबालिकाले सुरक्षित वातावरणमा जीवन बिताउन सक्ने भविष्य निर्माण गर्न मद्दत पुर्याउँछ। २६ नोभेम्बर देखि १० डिसेम्बरसम्म सञ्चालन हुने यस अभियान अन्तर्गत काठमाडौं उपत्यकाका सरकारी तथा निजी विद्यालयहरूमा जनसचेतनामुलक कार्यक्रमहरू सञ्चालन भईरहेका छन्।"
"बीआरआई सम्झौतामा ऋण लिने उल्लेख छैन, नेपालमा बुझ्दै नबुझी टिप्पणी भइरहेका छन् : परराष्ट्रमन्त्री","काठमाडौं : परराष्ट्रमन्त्री डा आरजु राणा देउवाले नेपाल सरकार र चीनबीच बिआरआइ सम्झौतामा ऋण लिने भन्ने विषय कतै उल्लेख नभएको स्पष्ट पारेकी छन्। इन्टरनेसनल कोर्ट अफ जस्टिस् (आईसिजे)मा को कार्यक्रममा सहभागी हुन नेदरल्याण्ड्स् प्रस्थान गर्नुअघि आज त्रिभुवन अन्तर्राष्ट्रिय विमानस्थलमा बोल्दै उनले बीआरआईको फ्रेमवर्कमा भएको हस्ताक्षरप्रति नेपालमा बुझ्दै नबुझी टिप्पणी भइरहेको बताएकी हुन्। उनले भनिन्, हामीले बीआरआइअन्तर्गत सहयोगमा आधारित परियोजनामा हस्ताक्षर गरेका हौँ, ऋण लिने भन्ने कुरा कतै छैन । बीआरआई सम्झौता अनुसारका परियोजनाहरू पनि दुवै देशको सहमतिबाट अघि बढाइने विषय स्पष्टसँग लेखिएकाले नेपालको सहमतिअनुसार नै सम्झौता अघि बढ्ने पनि उनले जानकारी गराइन्। उनले भनिन्,ऋण लिने भन्ने कुरा त लिने पक्षको मञ्जुरी र आग्रहमा हुने हो नि । हामीले लिँदैनौँ, हामीलाई आवश्यक छैन भने दिने पक्षले पनि कहाँ जबर्जस्ती गर्छ त ? त्यसैले सरकारले ऋण लिने गरी सम्झौतामा हस्ताक्षर गर्यो भन्नु बचपना मात्र हो । नेपालले चीनसँग बीआरआई सम्झौता अन्तर्गत अनुदानमा परियोजनाहरू निर्माण गर्ने गरी हस्ताक्षर गरेको र त्यो पनि सुरक्षा या अन्य कुनै विषयमा नभएर ग्लोबल डेभलपमेण्ट इनिसिएटिभ्स् अन्तर्गत सहमति गरेको उनको दाबी छ। नेपाल अहिले ऋण लिन सक्ने अवस्थामा छैन भन्ने कुरा आफूले चिनियाँ विदेश मन्त्रीसँग पनि राखेको थिएँ। चीनसँग यस विषयमा सहमत भएपछि निकै मेहनत गरेर नेपालले बीआरआइ अन्तर्गत नै कोअपरेसन फ्रेमवर्क निर्माण गरी दुवै पक्षको सहमति अनुसार हस्ताक्षर भएको हो,उनले भनिन्। उनले बीआरआइअन्तर्गत नेपालले चीनसँगको व्यापार, हवाई एवं स्थलगत कनेक्टिभिटी, पूर्वाधार निर्माण तथा आर्थिक सहायता जस्ता विषयलाई प्राथमिकतामा राखेको बताइन्। मन्त्री डा राणा अन्तर्राष्ट्रिय अदालत (आइसिजे) मा जलवायु परिवर्तनका कारण नेपाललाई परेको असर र नेपालले पाउनुपर्ने क्षतिपूर्तिबारे कुरा उठाउन नेपाली प्रतिनिधिमण्डलको नेतृत्व गर्दै आज त्यसतर्फ प्रस्थान गरेको परराष्ट्र मन्त्रालयले जनाएको छ । अन्तर्राष्ट्रिय अदालतमा नेपालले पहिलो पटक नेपालमा जलवायु परिवर्तनको वर्तमान अवस्था र यसका कारण नेपालमा परेको असरका बारेमा आफ्नो अवस्था र धारणा राख्न लागेको हो । विश्वका धनी तथा विकसित मुलुकहरुले कार्बन उत्सर्जन गर्दा नेपालजस्ता मुलुकलाई परेको असरका साथै यसका कारण नेपालले पाउनुपर्ने क्षतिपूर्तिका विषयमा मन्त्री डा राणाले यही मङ्सिर २४ गते विषय उठान गर्नेछिन्। उनको प्रतिनिधिमण्डलमा कानुन न्याय तथा संसदीय मामिला मन्त्रालयका सचिव उदयराज सापकोटा र परराष्ट्र मन्त्रालयका अधिकारीहरू छन्।"
काभा मेन्स भलिबल : टिपटप हेल्प नेपालले विजयी सुरुवात,"काठमाडौं : काठमाडौंमा सुरु काभा मेन्स भलिबल क्लब च्याम्पियनसिपमा टिपटप हेल्प नेपाल स्पोर्टस क्लबले विजयी सुरुवात गरेको छ। त्रिपुरेश्वरस्थित राष्ट्रिय खेलकुद परिषदको कभर्ड हलमा शनिबार भएको उद्घान खेलमा टिपटप हेल्प नेपालले भारतको क्यालीकट हिरोजलाई ३२ को सेटमा पराजित गरेको हो। नेपाल भलिबल संघको आयोजनामा सुरु प्रतियोगितामा नेपालसहित ४ राष्ट्रका ५ क्लब सहभागी छन्। नेपालबाट टिपटप हेल्प नेपाल स्पोर्टस क्लब र गण्डकी प्रदेश भलिबल संघ तथा भारतको क्यालीकट हिरोज, इरानी टोली र माल्दिभ्सको क्लब एचडिसी प्रतियोगितामा सहभागी छन्। सिगंल राउन्ड रोबिन लिगमा १० खेल हुनेछन्। लिगमा उत्कृष्ट हुने ४ टिमले सेमिफाइनलमा स्थान बनाउनेछन्। फाइनल खेल मंसिर २९ गते हुनेछ।"
रामकलेवा गरी सम्पन्न भयो विवाहपञ्चमी महोत्सव,"जनकपुरधाम : साताव्यापी विवाहपञ्चमी महामहोत्सव शनिबार रामकलेवा (जन्ती भोज) गरी सम्पन्न भएको छ। रामसीताको वैवाहिक समारोहमा सहभागि हुन भारतको अयोध्या तथा विभिन्न स्थानबाट आएका सयौं जन्तीहरूलाई भोज खुवाएर ससम्मान बिदाइ गरी विवाह महोत्सवको समापन भएको छ। जानकी मन्दिरको परिसरमा बनाइएको वैवाहिक मण्डपमा रामसीता, लक्ष्मण उर्मिलाको स्वरूपमा सजाइएका प्रतीकात्मक स्वरूपलाई ५६ व्यञ्जन पस्किएको थियो। यहाँ सयौं साधुसन्त तथा श्रद्धालुहरूलाई समेत भोज खुवाइएको थियो। मन्दिरले आयोजना गरेको भोजमा प्रशासनिक निकायका व्यक्ति, सञ्चारकर्मी, राजनीतिकर्मी, व्यवसायी तथा समाजसेवीहरू रहेका थिए। रामसीताको विवाहका लागि आएका जन्तीस्वरुप साधुसन्तहरूलाई भोज खुवाएपछि धोती, पानसुपारी र दक्षिणा दिएर जानकी मन्दिरका महन्थ रामतपेश्वर दास वैष्णव र उत्तराधिकारी महन्थ रामरोशन दास वैष्णवले स सम्मान बिदाइ गरेका थिए। रामकलेवाका अवसरमा विभिन्न सांस्कृतिक लोक गीत गाउँदै जन्तीहरूलाई भोजन गराइएको हो। एक सातादेखि जनकपुरमा आयोजित विवाहमहोत्सव अन्तर्गत यसवर्ष लाखौंको संख्यामा देशीविदेशी पर्यटकहरूको सहभागिता रहेको थियो। महोत्सवलाई आकर्षक बनाउनका लागि विभिन्न संघसंस्थाहरूद्वारा सांस्कृतिक कार्यक्रम तथा विभिन्न कलात्मक कार्यक्रमहरूको आयोजना गरिएको थियो। महोत्सव अवधिभरीका लागि जानकी मन्दिरलाई दुलहीझैं सजाएर भव्य बनाइएको थियो। यस वर्ष तीन लाखभन्दा बढी श्रद्धालुहरूले समारोहमा सहभागिता जनाएको अनुमान गरिएको छ। महोत्सव अवधि भरी शान्ति सुव्यवस्थाका लागि प्रशासनिक निकायले कडा सुरक्षाको बन्दोबस्त गरेको थियो। नगर क्षेत्रमा बिना चेकजाँच सवारी साधन प्रवेशमा समेत रोक लगाइएको थियो। रामकलेवा गरी विवाहमहोत्सव सम्पन्न भएपछि जनकपुर आएका श्रद्धालु पर्यटकहरू घर फर्किन थालेका छन्।"
आइतबार देशका यी स्थानमा हुने छ वर्षा,"काठमाडौं : आइतबार कोशी प्रदेश लगायत देशको पहाडी भूभागमा आंशिक बदली रही बाँकी भूभागमा आंशिक बदलीदेखि मौसम मुख्यतया सफा रहने छ। मौसम पूर्वानुमान महाशाखाका अनुसार कोशी प्रदेश, गण्डकी प्रदेश, कर्णाली प्रदेश र सुदूरपश्चिम प्रदेशका उच्च पहाडी तथा हिमाली भूभागको एकदुई स्थानमा हल्का वर्षाहिमपातको सम्भावना रहेको छ। आइतबार सुदूरपश्चिम प्रदेश, कर्णाली प्रदेश र लुम्बिनी प्रदेश लगायत गण्डकी प्रदेशको पहाडी भूभागमा साधारणतयादेखि पूर्णतया बदली रही बाँकी भूभागमा आंशिकदेखि साधारणतया बदली रहने छ। सुदूरपश्चिम प्रदेश, कर्णाली प्रदेश र लुम्बिनी प्रदेशका केही स्थानहरूमा हल्कादेखि मध्यम वर्षा, गण्डकी प्रदेशका थोरै स्थानहरू तथा बागमती प्रदेश र कोशी प्रदेशका पहाडी भूभागका एकदुई स्थानमा हल्का वर्षाको सम्भावना रहेको छ। सुदूरपश्चिम प्रदेश र कर्णाली प्रदेशका उच्च पहाडी तथा हिमाली भूभागका धेरै स्थानहरूमा, गण्डकी प्रदेशका उच्च पहाडी तथा हिमाली भूभागका थोरै स्थानहरूमा तथा बागमती प्रदेश र कोशी प्रदेशका उच्च पहाडी तथा हिमाली भूभागका एकदुई स्थानमा हल्कादेखि मध्यम हिमपात हुने सम्भावना रहेको महाशाखाले जनाएको छ।"
निर्माण व्यवसायीलाई एकसाताभित्र भुक्तानी भइसक्छ : अर्थमन्त्री,काठमाडौं : उपप्रधान तथा अर्थमन्त्री विष्णु पौडेलले निर्माण व्यवसायीको एकसाताभित्र भुक्तानी भइसक्ने बताएका छन्। नेपाल आर्थिक पत्रकार संघ (नाफिज)ले शनिबार काठमाडौंमा आयोजना गरेको विकास बजेटको परिचालन: सरकार र निजी क्षेत्रको भूमिका विषयक छलफल कार्यक्रममा अर्थमन्त्री पौडेलले आइतबारबाटै निर्माण व्यवसायीको बक्यौता भुक्तानी सुरु हुने र ढिलोमा एक साताभित्रै सबैको भुक्तानी भइसक्ने बताएका हुन्। भुक्तानीमा केही समस्यादेखि आफूसमक्ष आउन आग्रह गर्दै अर्थमन्त्री पौडेलले उचित निकास निकाल्ने प्रतिबद्धता जनाए। उनले निर्माणको क्षेत्रमा देखिएको समस्या एक अर्कालाई देखाएर समाधान नहुने उल्लेख गरे। अर्थमन्त्री पौडेलले संघीय सरकार अन्तर्गतको विकासे आयोजनाहरूको बजेटमा हेर्दा सन्तोषजनक नरहेको भन्दै बजेट निर्माणको प्रक्रियामा सुधार गर्नुपर्ने उल्लेख गरे। कार्यक्रममा नेपाल निर्माण व्यवसायी महासंघका अध्यक्ष रवि सिंहले केही सिमेन्ट कम्पनीहरूले बोरामै दुई सय रुपैयाँ मूल्य वृद्धि गरेको र उद्योगीहरूले सिमेन्टमा कार्टेलिङ गरेको बताए। सिमेन्ट मूल्य वृद्धि गर्नुको कारणबारे सरकारले अध्ययन गर्नुपर्ने उनले बताए। उनले निर्माण व्यवसायीहरूको भुक्तानी समयमा नै हुन नसक्दा ऋण तिर्न नसकेकाले समयमा नै भुक्तानी गर्न आग्रह गरे।
"राजनीतिक कोर्ष बदल्ने बेला भएको छ, शासकीय स्वरूप र निर्वाचन प्रणाली फेरौं : प्रचण्ड","काठमाडौं : नेकपा माओवादी केन्द्रका अध्यक्ष पुष्पकमल दाहाल प्रचण्डले राजनीतिक कोर्ष बदल्नुपर्ने बेला आएको बताएका छन्। माओवादी केन्द्र गोरखाकाठमाडौ सम्पर्क समन्वय समितिको दोस्रो अधिवेशन उद्घाटन गर्दै उनले शासकीय स्वरुप र निर्वाचन प्रणाली बदलेर मात्रै राजनीतिक कोर्ष बदल्न सकिने बताएका हुन्। आफ्नो पार्टीको चुनबाङ बैठकबाट गणतन्त्रको अभ्यास गर्दै जाँदा यसलाई यथास्थितिमा राख्ने र जनताको गणतन्त्र बनाउने शक्तिबीच टक्कर पर्ने अड्कल गरेको स्मरण गर्दै उनले अब त्यो बेला आएको बताए । प्रचण्डले प्रत्यक्ष निर्वाचित कार्यकारी प्रमुख रहने शासकीय प्रमुख, पूर्ण समानुपातिक निर्वाचन प्रणाली र सांसद होइन विज्ञ मन्त्री बन्ने व्यवस्थामा गएर मात्रै जनताको गणतन्त्र सुदृढ गर्न सकिने धारणा व्यक्त गरे। उनले अरु दलभन्दा राष्ट्र र परिवर्तनप्रति इमान्दार माओवादी नै रहेछ भन्ने जनतामा बोध हुँदै जानु निकै महत्त्वपूर्ण पक्ष रहेको बताए । प्रचण्डले विभाजनको शृङ्खला रोकिएर एकताको प्रक्रिया सुरु भएको उल्लेख गर्दै उनले अब कोही समूह वा नेताले मात्रै रोकेर कार्यकर्ता र जनता नरोकिने बताए । पार्टीको वैचारिक र नेतृत्वको केन्द्रीकरणले आगामी समाजवादी अभियान अघि बढाउन सम्भव हुने उल्लेख गर्दै उनले विभिन्न धारामा बाँडिएका शक्ति बीचको एकतालाई जोड दिएर लैजानुपर्ने बताए । जनयुद्धको तयारी, थालनी, सञ्चालन हुँदै पछिल्लो समयसम्म पार्टी नेतृत्वको वैचारिक भौतिक रक्षामा गोरखा जिल्लाको अग्रणी भूमिका रहेको उनले स्पष्ट गरे । अध्यक्ष प्रचण्डले देशभर निरासा छाएको बेला २०७९ मा नौ वटा स्थानीय तह जितेर इतिहास बनाएको गोरखाले अहिले उपनिर्वाचनमा पनि हारेको ठाउँमा जितेर नयाँ इतिहास कायम गरेको बताए ।"
जुवातास खेलिरहेको अवस्थामा ८ जना पक्राउ,कैलाली : जुवातास खेलिरहेको अवस्थामा ८ जना पक्राउ परेका छन्। चुरे गाउँपालिका५ खानिडाँडा बजार बस्ने अर्जुन सापकोटाको घरमा जुवातास खेलिरहेको अवस्थामा सापकोटा समेत ८ जनालाई शुक्रबार राति प्रहरीले पक्राउ गरेको हो। इलाका प्रहरी कार्यालय फल्टुडेबाट खटिएको प्रहरीले उनीहरूलाई नगद ५५ हजार ९ सय ९० रुपैयाँ र ४ बुक तास सहित पक्राउ गरेको हो। यस सम्बन्धमा प्रहरीले आवश्यक अनुसन्धान गरिरहेको छ।
"काठमाडौं महानगरका ८९ प्रतिशत मःम बनाउने होटल फोहोरी, सुधार गर्न निर्देशन","काठमाडौं : काठमाडौं महानगरपालिकाभित्र सञ्चालनमा रहेका मःम पसलका कार्यस्थल, भान्छा र व्यक्तिगत सरसफाइ तथा स्वच्छतामा समस्या भेटिएको छ। गएको कार्तिक २९ गतेदेखि महानगरपालिकाका फुड टेक्नोलोजिष्ट, माइक्रोवायोलोजिष्ट सहितको टोलीले अहिलेसम्म अनगुमन गरेका ८५ वटा मःम बनाउने होटल तथा रेष्टुरेन्टमध्ये ७५ वटा (८८२४) मा सरसफाइ मुख्य समस्या देखिएको अनुगमन प्रतिवेदन मा उल्लेख छ। यससँगै ६६ वटा (७७६५) प्रतिशतमा भान्छा र कार्यस्थलको सरसफाइमा कमजोरी छ। सुन्धारा, न्युरोड,मखन, त्यौड, कमलपोखरी लगायतको क्षेत्रमा महानगरले अनुगमन गरेको हो। उनीहरुले दैनिक रुपमा प्रयोग गर्ने एप्रोनसमेत फोहर रहेको महानगरले जनाएको छ। भान्छामा लगाउने वा होटलमा लगाउने एप्रोन बाहिर पनि लगाउने गरेका छन्। मसला राख्ने भाँडा फोहर छ। भान्छाको भुइँमा पानी जमेर फोहर छ। डस्टबिनको उचित प्रयोग भएको छैन। पकाएका खानेकुरा खुला राख्ने गरिएको छ। मांसाहारी र शाकाहारीका भोजन सँगसँगै भण्डारण गर्ने गरिएको छ। पकाएको र नपकाएका खानेकुरा पनि सँगसँगै राखिएको छ। किराको समस्या समाधान गर्न आफैँ रसायनको प्रयोग गर्ने गरिएको पाइएको छ।महानगरबाट जारी गरिएको प्रेस नोटमा भनिएको छ, फ्रिज सफाइ गरिएको छैन। फ्रिजमा अटुञ्जेल सामान कोचेर राखिएको छ। त्यहाँ राखिएको अचार र मसलामा लेवल राखिएको छैन। मसला राख्ने भाँडा, मःम बनाउने टेवल र मेसिन फोहर छ। भाँडा माझ्ने ठाउँ झन् फोहर छ। महानगरको अनुगमन टोलीले स्थलगतरुपमै निर्देशन र सुझाव दिएको जनाएको छ। सरसफाइ र स्वच्छतामा कमजोरी देखिएका पसलहरुलाई सुधारका लागि निर्देशन दिइएको महानगरले जनाएको छ।"
अशक्तलाई बाख्रा हस्तान्तरण,"नुवाकोट : नुवाकोटको तारकेश्वरमा अपांगता भएकालाई पुनःस्थापना कार्यक्रम सञ्चालन गरिएको छ। सोही अन्तर्गत अपांगता भएकालाई बाख्रा हस्तान्तरण गरिएको छ। अपांगता मानव अधिकार मञ्च नुवाकोटले र बागमती प्रदेश सरकारको आर्थिक सहयोगमा जिविकोपार्जन कार्यक्रम अन्तर्गत तारकेश्वर गाउँपालिकाका अपांगता भएका १० जनाको लागि बाख्रा हस्तान्तरण गरेको हो। तारकेश्वर १ दाङसिङमा वास्तविकता पहिचान गरि बाख्रा हस्तान्तरण गरिएको आयोजकले जनाएको छ। तारकेश्वर गापा अध्यक्ष शिव अधिकारी अविरलले अपाङ्गता भएकाहरूलाई बाख्रा हस्तान्तरण गरे। उनले अपांगको प्रोत्साहन, आत्मसम्मान तथा स्वरोजगारका लागि गाउँपालिकाले समेत विशेष कार्यक्रम सञ्चालन गरेको बताए।"
जनतामा निरासाको खेती गर्नेका कारण समाजमा अराजकता बढ्यो : महासचिव पोखरेल,"दाङ : नेकपा एमालेका महासचिव शंकर पोखरेलले जनतामा निरासाको खेती गर्नेहरुका कारण समाजमा अराजकता बढेको दाबी गरेका छन्। तुलसीपुर उपमहानगरपालिका१९ को प्रशासनिक भवनको उद्घाटन गर्दै उनले देश बलियो बनाउनका लागि बलियो शक्तिको आवश्यकता रहेको बताएका हुन्। उनले विगतभन्दा वर्तमान धेरै उपलब्धि प्राप्त भएको बताए। लुम्बिनी प्रदेशका प्रथम मुख्यमन्त्रीसमेत रहेका पोखरेलले राजनीतिक अस्थिरताका कारण विकासमा समस्या सिर्जना भएको दाबी गरे। कार्यक्रममा तुलसीपुर उपमहानगरपालिकाका नगरप्रमुख टीकाराम खड्काले पालिकाका अब १९ वटै वडाले आफ्नै भवनबाट सेवा प्रारम्भ गरेको जानकारी दिए। यसै महिनामा कृषि,पशु शाखा, वडा र स्वास्थ्य संस्थाले आफ्नै भवनबाट सेवा सुरु गरेको छ। वडाको प्रशासनिक कार्यालयसम्म आउने सडकलाई कालोपत्रे सुरुवात गरिने तयारी छ। तुलसिपुर उपमहानगरपालिकाको १९ तोप्पापानीमा २०७४ सालमै शिलान्यास भएपनि निर्माण कार्य अधुरो रहेको थियो।"
टिपरको ठक्करबाट साइकलयात्रीको मृत्यु,धरान : सुनसरीको हरिनगर गाउँपालिका४ स्थित टिपर गाडीको ठक्करबाट साइकलयात्रीको मृत्यु भएको छ। हरिनगरको मुख्य बजारस्थित भित्री सडकमा दक्षिणबाट उत्तरतर्फ आउँदै गरेको को१ख ६४३१ नंको टिपरले ठक्कर दिँदा देवानगञ्ज गाउँपालिका७ बस्ने ४५ वर्षीय झलु उरावको मृत्यु भएको जिल्ला प्रहरी कार्यालय सुनसरीका प्रहरी उपरीक्षक सुमनकुमार तिमल्सिनाले बताए। टिपरको ठक्करबाट साइकल यात्रीको घटनास्थलमै ३:३० बजे मृत्यु भएको उपरीक्षक तिमल्सिनाले बताए। उक्त घटनापछि स्थानीयले टिपर आगजनी गर्न खोजेपछि भीड नियन्त्रण गर्न प्रहरीले अश्रुग्यास प्रहार गरेको उनले बताए। ठक्कर दिने गाडी र चालक इटहरी उपमहानगपालिका१६ बस्ने ३३ वर्षीय अब्दुल रहमान अन्सरीलाई इलाका प्रहरी कार्यलय देवानगञ्ज सुनसरीले नियन्त्रणमा लिएको छ भने घटनाबारे थप अनुसन्धान भइरहेको उपरीक्षक तिमल्सिनाले बताए।
"न्यायालय लयमा आयो अब गरिमामय बनाउनुछ, साथ दिनुस् : प्रधानन्यायाधीश","काठमाडौं : प्रधानन्यायाधीश प्रकाशमान सिंह राउतले सबैको अथक प्रयासले अहिले न्यायालय एउटा लयमा फर्किएको बताएका छन्। काठमाडौंमा वरिष्ठ अधिवक्ताहरूलाई प्रमाणपत्र वितरण समारोहमा उनले लयमा फर्किएको न्यायालयलाई अब गरिमामय बनाउनुपर्नेमा जोड दिए। प्रधानन्यायाधीश भने, न्यायालय लयमा फर्किएकामा मात्रै चित्त बुझाउने हो कि गरिमामय बनाउने हो, यो आफैँ गरिमामय त बन्दैन है। यसलाई गरिमामय बनाउने जिम्मेवारी वर्तमान परिवेशले हामी सबैलाई सुम्पेको छ, हामीले आफूलाई निर्मम समीक्षा गर्न जरुरी छ, हामीले न्यायालयलाई गरिमामय बनाउन सकिरहेका छौँ कि छैनौँ, त्यसतर्फ हाम्रो भूमिका उन्मुख छ कि छैन ? विचार गर्नुपर्ने भएको छ। उनले आफू भने न्यायालयलाई गरिमामय बनाउन तयार रहेको बताउँदै साथ दिन वरिष्ठ अधिवक्ताहरूसँग अनुरोध पनि गरे। प्रधानन्यायाधीश राउतले भने, तपाईंहरूको साथ सहयोग र सहकार्य गर्न पाए न्यायालय गरिमामय नहुने कुरै छैन, एकपटक प्रयास त गरौँ, म नम्रतापूर्व सम्पूर्ण वरिष्ठ अधिवक्ताहरूमा नमन गर्न चाहन्छु। उनले वरिष्ठ अधिवक्ताले उच्च तहको मर्यादाको अभ्यास गर्नुपर्नेमा जोड दिँदै नैतिकताको लक्ष्मण रेखाभित्र बस्न सक्नुपर्नेमा जोड दिए। उनले निजी स्वार्थ, अनुचित, नाजायज र बेमनासिब कुरालाई त्याग्न सकिएन भने नैतिकता जोगाउन नसकिने बताए। प्रमाण र कानुनका आधारमा न्याय दिनै सकिँदैन भन्ने जस्ता मुद्दा अदालत पुगेको सन्दर्भ जोड्दै उनले भने, कहिले साथी, कहिले पावर सेन्टरको दबाबमा कहिलेकाहीँ आकर्षक पारिश्रमिकको आधारमा पुग्छ नि, त्यतिखेर टिक्दै नटिक्ने मुद्दामा वरिष्ठज्यूहरूको अदालतमा उपस्थिति देखियो भने इमेज कस्तो होला ?, स्तर कस्तो होला ? अरूले पनि नियाल्छ नि, जस्तै हामी न्यायाधीशहरूलाई अरूले नियालेका छन् नि, इमेज कस्तो हुन्छ ? यसको उत्तर मैले दिनु शोभनीय हुन्न, यो जिम्मा मैले तपाईंहरूलाई छाडेँ। महान्यायाधिवक्ता रमेश बडालले वरिष्ठ अधिवक्ताको गरिमा जोगाउन कानुन व्यवसायीहरूलाई अनुरोध गरे। अर्धन्यायिक निकायमा वरिष्ठ अधिवक्ताहरू जान नहुने, कुनै पनि मुद्दाका बहसमा जाँदा एकजना अधिवक्ता सहयोगी भएर जानुपर्ने स्पष्ट व्यवस्था भए पनि त्यो अभ्यास नभएको उल्लेख गर्दै उनले यसतर्फ वरिष्ठ अधिवक्ताहरूले ख्याल गर्नुपर्नेमा जोड दिए। समारोहमा वरिष्ठ अधिवक्ताको प्रमाणपत्र ग्रहण गरेका डा भीमार्जुन आचार्यले अब न्याय निरूपणमा प्रविधिको विकासले चुनौती खडा गरेकाले त्यसतर्फ ध्यान दिन सकिएन भने गरिमामाथि आँच आउने बताए। उनले अधिवक्ताहरूले पनि विधागत विशेषज्ञ भएर अघि बढ्न जरुरी रहेको औँल्याए। समारोहमा सर्वोच्च अदालतका वरिष्ठतम् न्यायाधीश सपना प्रधान मल्ल, वरिष्ठ अधिवक्ता कविता बस्नेत लगायतले धारणा राख्नुभएको थियो। आज कार्यक्रममा प्रधानन्यायाधीश राउतले एक सय ५९ जना वरिष्ठ अधिवक्ताहरूलाई प्रमाणपत्र दिएका थिए।"
प्रधानमन्त्री ओली चीनमा गएर देशको हितमा महत्त्वपूर्ण निर्णय गर्नुभयो : देउवा,"काठमाडौं : नेपाली कांग्रेसका सभापति शेरबहादुर देउवाले कांग्रेस र एमाले नेतृत्वको सरकारले राम्रो काम गरिरहेको दाबी गरेका छन्। शनिबार विराटनगरमा नेपाली कांग्रेस कोशीको प्रथम प्रदेश सम्मेलनको उद्घाटन गर्दै सभापति देउवाले राजनैतिक स्थायित्व र सरकारको स्थिरताका लागि नयाँ गठबन्धन बनाइएको बताएका हुन्। उनले ले एमालेसँगको सहकार्यप्रति ढुक्क रहन कांग्रेस पंक्तिलाई आग्रह गरे। वर्तमान गठबन्धनलाई २०८४ सम्म निरन्तरता दिइने उनको भनाई छ। नेपालले कुनै पनि मुलुकसँग ऋण लिन नहुने जिकिर गर्दै देउवाले प्रधानमन्त्री केपी शर्मा ओलीले चीन भ्रमणमा कुनै ऋण सम्झौता नगरेको बताए। ओलीले बेल्ट एण्ड रोड इनिसिएटिभ्स (बीआरआई) परियोजनाअन्तर्गत अनुदानमा मात्रै सहमति गरेर आएको सभापति देउवाको दाबी छ। प्रधानमन्त्री ओलीको प्रशंसा गर्दै देउवाले भने, उहाँले चीनसँग ऋण लिएको कुरा गर्नुभएन। हामी ऋणको खिलाफ होइन। तर, विश्व बैंक लगायतसँग ऋण लिएका छौं, अन्य राष्ट्रसँग ऋण लिने नीति छैन, ऋणको भार धेरै हुँदा अप्ठ्यारो पर्न सक्ने भएकोले उहाँले महत्त्वपूर्ण निर्णय गरेर आउनुभएको छ। सभापति देउवाले वडा वडामा पार्टीको संगठन निर्माण गर्न कार्यकर्ताहरुलाई निर्देशन दिँदै प्रदेश सम्मेलनबाट आएका सुझाव र मार्गदर्शनहरूलाई केन्द्रीय समितिमा लगेर छलफल गराइने जानकारी गराए।"
"संविधान संशोधनको प्रक्रिया सुरु भइसकेको छ, अनावश्यक भ्रम नछरौं : महामन्त्री थापा",थापाले कांग्रेस र एमालेबीचको गठबन्धन मुलुकको लागि गरिएको बताए। काठमाडौं : नेपाली कांग्रेसका महामन्त्री गगन थापाले संविधान संशोधनको प्रक्रिया सुरु भइसकेकोले भ्रम नछर्न आग्रह गरेका छन्। शनिबार विराटनगरमा नेपाली कांग्रेस कोशीको प्रथम प्रदेश सम्मेलनको उद्घाटन कार्यक्रमलाई सम्बोधन गर्दै थापाले कांग्रेस र एमालेबीचको गठबन्धन मुलुकको लागि गरिएको बताएका हुन्। सरकारले विधिको शासन कायम गर्न लाग्नुपर्ने उनको भनाई छ। उनले अपराध र भ्रष्टाचार गर्ने जो कोहीलाई कारबाहीको दायरामा ल्याउनै पर्ने बताए। थापाले बीआरआईको सम्झौताबारे अनावश्यक भ्रम र आक्षेप आएकाले संसदमा लगेर छलफल गराउनुपर्ने धारणा राखे। नेपाली कांग्रेस कोशी प्रदेश समितिले आयोजना गरेको सम्मेलनमा सहभागी केन्द्रीय नेताहरूले पार्टीलाई एक जुट र एकतावद्ध बनाउन सबैले आआफ्नो तहबाट प्रयास गर्नुपर्ने जिकिर गरेका थिए। अहिले पनि पार्टीभित्र गुट उपगुटको झगडा रहेकाले नेतृत्वले पार्टीलाई एकताबद्ध बनाउन योजना ल्याउनुपर्ने बताएका थिए। यो पनि पढ्नुहोस प्रधानमन्त्री ओली चीनमा गएर देशको हितमा महत्त्वपूर्ण निर्णय गर्नुभयो : देउवा
गाउँवासीमाझ प्रहरी प्रशासन,"नुवाकोट : नुवाकोटका प्रहरी तथा प्रशासन गाउँवासीमाझ पुग्न थालेको छ। सर्वसाधारणको विभिन्न गुनासा तथा समस्या बुझ्नका लागि प्रहरी प्रशासनले गाउँ सुन्ने अभियान सञ्चालन गरेको छ। सोही अन्तर्गत नुवाकोटको पूर्वी भेगमा रहेको बेलकोटगढी नगरपालिका२ कुमरीमा जिल्ला प्रशासन कार्यालय र जिल्ला प्रहरी कार्यालय नुवाकोटको संयुक्त आयोजनामा नागरिक समस्या सुनुवाइ सम्पन्न भएको छ। कार्यक्रममा प्रमुख जिल्ला अधिकारी रामकृष्ण अधिकारी र जिल्ला प्रहरी कार्यालय नुवाकोटका प्रमुख तथा प्रहरी उपरीक्षक शान्तिराज कोइरालाले सर्वसाधारणको विविध समस्या प्रत्यक्ष रूपमा सुनेर नागरिकसँग अन्तरक्रियासमेत गरेका छन्। गाउँवासीले शिक्षा, स्वास्थ्य, पिउनेपानी तथा प्रशासनिक सेवाका सम्बन्धमा गुनासा तथा मागहरू राखेका थिए। बेलकोटगढी नगरपालिका र नुवाकोटमा भएको अपराध, दुर्घटना तथा कानुनको सम्बन्धमा अन्तरक्रिया गरिएको प्रजिअ रामकृष्ण अधिकारीले बताए। गाउँ समाजमा प्रहरीको काम, कर्तव्य र क्षेत्रका बारेमा जानकारी गराइएको थियो। कार्यक्रममा सर्वसाधारण, स्थानीय जनप्रतिनिधिहरू, समाजसेवी, बुद्धिजीवी, विभिन्न राजनीतिक दलका प्रतिनिधिहरूबाट प्रहरी प्रशासनको काम कारबाहीका सम्बन्धमा चासो राखेका थिए। सहभागीहरुले दिएका सुझाव, जिज्ञासा र गुनासोको बारेमा प्रहरी उपरीक्षक शान्तिराज कोइराला र प्रजिअ रामकृष्ण अधिकारीले आगामी दिनहरूमा प्रहरी प्रशासनबाट गरिने कार्य सम्पादन प्रभावकारी ढंगबाट सम्पादन गरिने प्रतिबद्धतासहित नागरिक सुनुवाइ कार्यक्रम सम्पन्न भएको थियो।"
शान्ति प्रक्रिया पूरा गर्न राष्ट्रिय सहमति आवश्यक छ : प्रचण्ड,"काठमाडौं : नेकपा (माओवादी केन्द्र)का अध्यक्ष पुष्पकमल दाहाल प्रचण्डले शान्ति प्रक्रिया पूरा गर्न राष्ट्रिय सहमति आवश्यक रहेको बताएका छन्। एकीकृत अखिल नेपाल शिक्षक संगठन र नेपाल शिक्षक समाजबीच एकता घोषणा समारोहलाई सम्बोधन गर्दै शान्ति प्रक्रियालाई बहुमतबाट भन्दा पनि आफूले सहमतिमै जोड दिएको धारणा राखेका हुन् । उनले विगतमा शान्ति प्रक्रिया बहुमतबाट टुङ्गोमा पुर्याउन दायाँ र बायाँ कोणबाट प्रस्ताव आए पनि आफूले सहमतिमै जोड दिएका कारण केही ढिलोगरी भए पनि यो राष्ट्रिय सहमतिबाट पूरा हुने बताए। एकथरि शक्तिमा यो माओवादी र काङ्ग्रेसको मात्रै समस्या हो जस्तो देखाउने प्रवृत्ति देखिएको छ। प्रचण्डले भने, यसलाई राष्ट्रिय सहमतिबाटै टुंगोमा पुर्याउनुपर्छ र त्यो अन्तिम चरणमा पुगेको छ। आज मात्रै तीन वामपन्थी दलसित एकता वार्ता भएको जानकारी दिँदै उनले अब एकताको विकल्प नभएकोमा धेरैको साझा निष्कर्ष बन्न थालेको बताए। शैक्षिक सुधारमा अपेक्षित परिणाम देखिएन नेपालको राजनीति आन्दोलनमा जागरण पैदा गर्न शिक्षकहरूको ऐतिहासिक भूमिका रहँदै आएको बताए। अहिलेसम्म सरकारको नेतृत्व गर्ने धेरै नेताहरू शिक्षक पृष्ठभूमिका भएपनि शैक्षिक सुधारमा अपेक्षित परिणाम नदेखिनु दु:खद रहेको उनको भनाई छ। प्रचण्डले शिक्षा विधेयकलाई पारित गराउन फेरि एकपटक जोड दिए। उनले विधेयक अझै पूर्ण नभएको र शिक्षक आन्दोलनका माग समेटेर संशोधित विधेयक संसदको आउँदो अधिवेशनबाट पारित गर्नुपर्ने बताए। त्यसका लागि शिक्षकहरूले पुनः आन्दोलन गर्ने चेतावनी दिनु सही नै हुने उनको भनाई छ । यो विधेयक पारित गराउन आफूले प्रमुख प्रतिपक्षी दलको तर्फबाट पूरै जोड लगाउने उल्लेख गरे।"
"बीआरआई नेपालको हितमा छ, हस्ताक्षर गर्नु अगाडि सरकारले नाटक देखायो : पूर्वप्रधानमन्त्री खनाल","काठमाडौं : पूर्वप्रधानमन्त्री झलनाथ खनालले बीआरआईको फ्रेमवर्कमा हस्ताक्षर भएकोप्रति खुसी व्यक्त गरेका छन्। चीन भ्रमणबाट स्वदेश फर्किएपछि शनिबार त्रिभुवन विमानस्थलमा पत्रकार सम्मेलन गर्दै नेकपा एकीकृत समाजवादीका सम्मानीत नेता खनालले उनले बीआरआई फ्रेमवर्कमा हस्ताक्षर गर्नैपर्ने भएपनि त्यसअघि सरकारले नाटक देखाएको टिप्पणी गरेका हुन्। उनले बीआरआईमा हस्ताक्षर गर्नु अगाडि सरकारले पर्याप्त ध्यान पुर्याउन नसकेको टिप्पणी गरे। बीआरआईका बारेमा पहिले नै अध्ययन गर्नुपर्नेमा चीन पुगेपछि अलमलका साथ सरकारले बीआरआईको फ्रेमवर्कमा हस्ताक्षर गरेको बताए। छिमेकी देशहरुसँग राम्रो सम्बन्ध बनाउन नसक्नेले अन्य देशहरूसँग पनि राम्रो सम्बन्ध बनाउन नसक्ने उनको भनाई छ। उनले बीआरआई नेपालको हितमा रहेको दोहोर्याए। खनालले चीनबाट नेपालमा सडक माध्यमबाट सामान ल्याउँदा धेरै कष्ट बेहोर्नुपरेको भन्दै पारवहनका विषयमा सरकारले चीनसँग आवश्यक छलफल अघि बढाउनुपर्ने जिकिर गरे। प्रधानमन्त्री केपी शर्मा ओलीको चीन भ्रमणको क्रममा नेपाल र चीनबीच बेल्ट एण्ड रोड सहकार्य फ्रेमवर्कमा १० आयोजना निर्माणको सम्झौता भएको छ। भ्रमणका क्रममा भएका सम्झौतामा टोखाछहरे सुरुङमार्ग सम्बन्धी पत्र आदानप्रदान, नेपाल चीन व्यापार अभिवृद्धि सम्बन्धी पत्र आदानप्रदान,निर्यात सम्बन्धी प्रोटोकल, नौतले वसन्तपुर दरबार पुन:निर्माण सम्पन्न प्रमाणपत्रको आदानप्रदान, विकास योजना सम्बन्धी समझदारी पत्र, आर्थिक तथा प्राविधिक सहयोग सम्बन्धी समझदारी पत्र, नगद सहयोग सम्बन्धी पत्र आदानप्रदान, स्वयंसेवी चिनियाँ भाषा शिक्षक सम्बन्धी समझदारी पत्र, नेपाल टेलिभिजन र चिनियाँ सञ्चार समूहबीच सञ्चार प्रविधि सम्बन्धी समझदारी भएको उल्लेख छ। भ्रमणको क्रममा चीनका राष्ट्रपति सि चिनफिङले ५०० मिलियन अर्थात् नेपाली रुपैयाँ ९ अर्ब ३४ करोड थप अनुदान दिने घोषणा गरेका थिए । प्रधानमन्त्री ओलीले जारी गरेको प्रेस विज्ञप्तिमा भनिएको छ, चीन सरकारका तर्फबाट विसं २०७२ देखि हालसम्म घोषणा गरिएको अनुदान रकम र नगद सहयोग अमेरिकी डलर २० मिलियन (करिब नेरू २ अर्ब ७० करोड) का अतिरिक्त राष्ट्रपति सि चिनफिङद्वारा थप अनुदान ५०० मिलियन (करिब नेरू ९ अर्ब ३४ करोड) घोषणा भएको छ।"
निर्माण क्षेत्रलाई सरकारले प्राथमिकता दिएको छ : मन्त्री दाहाल,काठमाडौं : भौतिक पूर्वाधार तथा यातायात मन्त्री देवेन्द्र दाहालले निर्माण क्षेत्रलाई गति दिन सरकारले प्राथमिकता दिएको बताएका छन्। १७ औ राष्ट्रिय निर्माण दिवसका अवसरमा नेपाल निर्माण व्यवसायी महासंघले निकालेको प्रभातफेरीको त्रिपुरेश्वरमा उद्घाटनका क्रममा उनले अधुरा योजनाहरूलाई समयमा नै पूरा गराउने प्रमुख प्राथमिकता रहेको बताएका हुन्। निर्माण व्यवसायीलाई दिन बाँकी भुक्तानी केही उपलब्ध गराइएको भन्दै बाँकी रकम समेत आउँदा साता निकासा हुने उनको भनाइ थियो। निर्माण क्षेत्रमा देखिने सुस्तताले नागरिक निराश हुने भएकाले सबै तिर उत्साह जगाउने गरी काम गर्न उनले निर्माण व्यवसायीहरूलाई आग्रह समेत गरे। नीतिगत र कानुनी समस्याका कारण कुनै पनि योजना अवरुद्ध हुन नदिने उनको प्रतिबद्धता थियो। कार्यक्रममा निर्माण व्यवसायी महासंघका अध्यक्ष रवि सिंहले देशलाई समृद्ध बनाउन निर्माण क्षेत्रलाई गति दिन जरुरी रहेको बताए। यसका लागि सरकारले कतिपय नीतिगत र कानुनी व्यवस्थामा सुधार गर्न खाँचो रहेको बताए। महासंघले निर्माण दिवसको अवसर पारी प्रभातफेरी तथा रक्तदान कार्यक्रमको आयोजना गरेको महासचिव रोशन दाहालले बताए।
"अर्घाखाँचीमा बस दुर्घटना, २४ जना घाइते",अर्घाखाँची : अर्घाखाँचीको शितगंगा नगरपालिकामा बस दुर्घटना हुँदा २४ जना घाइते भएका छन्। शितगंगा नगरपालिका ४ कोप्चेवासमा नरपानीबाट गोरुसिंगेतर्फ जाँदै गरेको भे १ ख२११८ नम्बरको बसले विपरीत दिशातर्फ आउँदै गरेको लु ३० प २५४४ नम्बरको मोटरसाइकललाई ठक्कर दिँई बस अनियन्त्रित भएको हो। सडकदेखि अन्दाजी १० मिटर तल खस्दा बस र मोटर साइकलमा सवार २४ जना घाइते भएको जिल्ला प्रहरी कार्यालय अर्घाखाँचीका प्रहरी निरीक्षक विष्णु पौडेलले बताए। गम्भीर घाइते ४ जनालाई प्राथमिक स्वास्थ्य केन्द्र ठाडामा प्राथमिक उपचार गरेर लुम्बिनी प्रादेशिक अस्पतालमा रिफर गरिएको छ। अन्य घाइतेको प्राथमिक स्वास्थ्य केन्द्र ठाडामा उपचार भइरहेको छ। अधिकांश घाइते बाँके जिल्लाका रहेका छन्। बस चालकलाई प्रहरीले नियन्त्रणमा लिएको र घटनाको अनुसन्धान भइरहेको जिल्ला प्रहरी कार्यालय अर्घाखाँचीका प्रमुख डीएसपी चक्रबहादुर मल्लले बताए।
कर्णालीका बोसिस्टोले बनाए अर्धशतक,"काठमाडौं : नेपाल प्रिमियर लिग (एनपीएल)मा कर्णालीका विलियम बोसिस्टो अर्धशतक प्रहार गरेका छन्। उनले ३७ बलमा ३ चौका २ छक्का प्रहार गर्दै अर्धशतक पूरा गरे। उनी एनपीएलमा अर्धशतक प्रहार गर्ने १४औं खेलाडी हुन। हालसम्म एनपीएलमा १५ वटा अर्धशतक बनेका छन्। जसमा चितवनका रबि बोपाराले भने दुई खेलमा अर्धशतक हानेका छन्। कर्णाली याक्सबाट अर्धशतक बनाउने उनी तेस्रो खेलाडी हुन्। कर्णालीबाट अर्धशतक हान्ने शिखर धवन पहिलो खेलाडी हुन भने दोस्रो खेलाडी यही खेलमा देव खनालले बनाएका हुन्। त्यसबाहेक जनकपुरका लाहिरु मिलान्था, अनिल शाह, सुदुरका दिपेन्द्र सिंह ऐरी, रोहित पौडेल, विवेक यादव, दिनेश खरेल, ब्रान्डन म्याकमुलेन, सैब जैब, मार्टिन गप्टिल र लोकेश बमले अर्धशतक बनाएका छन्।"
भगवानको बिहे देख्न पाउनु अलौकिक अनुभव,"जनकपुरधाम : प्रसिद्ध विवाह पञ्चमी महोत्सवमा सहभागी भएका नेपालका लागि इजरायली राजदूत श्मुलिक आरी बासले यो आफ्नो जीवनको निकै अनौठो र रमाइलो अनुभव रहेको बताएका छन् । शनिबार सञ्चारकर्मीसँग जनकपुरमा कुराकानी गर्दै राजदूत बासले भने, मैले यो कहिल्यै कल्पना समेत गरेको थिइन् की एकदिन भगवानको बिहेमा सहभागी हुन पाउने छु । भारत र नेपाल बीचको सांस्कृतिक सम्बन्धको साक्षी बन्न पाउँदा मलाई निकै खुशी लागेको छ । राजदूत बासले मधेश प्रदेशका लागि इजरायल सरकारद्वारा विशेष खालका कार्यक्रमहरू ल्याउन आफूले पहल गर्ने जानकारी समेत गराए ।उनले आफ्नो भ्रमणको क्रममा मधेश प्रदेशका मुख्यमन्त्री सतिश सिंहसँग समेत भेटघाट गरेका छन् । जानकी मन्दिरको तर्फबाट जनकपुरधाम उपमहानगरपालिकाका पूर्वनगरप्रमुख बजरंग साहद्वारा विवाहपञ्चमी महोत्सवमा सहभागी हुन आमन्त्रण पाएपछि उनी जनकपुर आएका हुन्।"
उच्चस्तरीय एशियाली क्षेत्रीय सम्मेलनमा भाग लिन मन्त्री दाहाल मनिला जाँदै,"काठमाडौं : भौतिक पूर्वाधार तथा यातायात मन्त्री देवेन्द्र दाहाल वातावरणीय दिगो यातायात सम्बन्धी १६ औं उच्चस्तरीय एशियाली क्षेत्रीय सम्मेलनमा सहभागी हुन फिलिपिन्सको मनिला प्रस्थान गर्दै छन्। उनी आज राती ९ बजे त्यस तर्फ प्रस्थान गर्ने छन्। दिगो विकासको लक्ष्यका लागि सहरी गतिशीलता, कार्बन उत्सर्जनमा न्यूनीकरण एवम् पर्यावरणमैत्री सहरहरूको विकास र सशक्तीकरण लगायतका सम्बन्धमा उक्त सम्मेलनमा छलफल हुने छ। सम्मेलनमा विभिन्न राष्ट्रका मन्त्री एवम् प्रतिनिधिहरूले आआफ्नो देशमा भई रहेका अभ्यास, चुनौती एवम् समाधानका उपायहरूका बारेमा धारणा राख्ने र विभिन्न सत्रहरूमा सम्बन्धित क्षेत्रका विज्ञहरूको प्रस्तुति एवम् छलफल हुने कार्यक्रम रहेको छ। सम्मेलनका क्रममा हुने दिगो लक्ष्यको वायु प्रदूषण सम्बन्धी लक्ष्यमा केन्द्रित रहने सत्रको अध्यक्षता समेत नेपालका तर्फबाट मन्त्री दाहालले गर्ने कार्यतालिका रहेको छ। मन्त्रालयका तर्फबाट मन्त्री दाहालसँगै उनका सल्लाहकार हर्कराज राई समेत कार्यक्रममा सहभागी हुने छन्। कार्यक्रममा राष्ट्रिय योजना आयोगका उपाध्यक्ष प्राडाशिवराज अधिकारी, शहरी विकास तथा भवन निर्माण विभागका महानिर्देशक मचाकाजी महर्जन समेत सहभागी हुने छन्। कार्यक्रम संयुक्त राष्ट्रसंघ, आर्थिक तथा सामाजिक मामिला विभाग, संयुक्त राष्ट्रसँग क्षेत्रीय विकास केन्द्र, एसियाली विकास बैंक, एसियाली पूर्वाधार लगानी बैंक लगायतका निकायहरूको आयोजनामा हुन लागेको हो। मंसिर २३ देखि चार दिन चल्ने कार्यक्रममा सहभागी भएर मन्त्री दाहाल सहितको टोली आगामी २८ गते साँझ नेपाल फर्कने छ।"
देव र बोसिस्टोको अर्धशतकमा कर्णालीले विराटनगरलाई दियो १३४ रनको लक्ष्य,"काठमाडौं : देव खनाल र विलियम बोसिस्टोको अर्धशतकीय पारीमा कर्णालीले विराटनगर किंग्सलाई १३४ रनको विजयी लक्ष्य प्रस्तुत गरेको छ। टियु क्रिकेट मैदानमा टस हारेर ब्याटिङको निम्तो पाएको कर्णालीले निर्धारित २० ओभरमा १३३ रन बनाउँदै अलआउट भएको हो। कर्णालीका लागि विलियम बोसिस्टोले सर्वाधिक ६६ रनको पारी खेले। उनले ४९ बलमा ५ चौका र ३ छक्का प्रहार गरेका हुन्। त्यस्तै ओपनर देव खनालले ४८ बलमा ४ चौका र २ छक्का प्रहार गर्दै क्याच आउट भए। ओपनर शिखर धवन ५, चाड्विक वाल्टन १, जिसन मक्सुद २ रन बनाए भने ४ खेलाडी डकआउट भए। अन्तिम ओभरमा ४ विकेट गुमायो ।अन्तिम ओभरको ३ बलमा ३ विकेट जाँदा कर्णाली अलआउट भएको हो। विराटनगरका लागि प्रतिश जिसीले सर्वाधिक ४ विकेट लिए। क्रिस सोल, वसिर अहमदले समान २२ विकेट लिए। अकिव इलियासले १ विकेट लिए। यी दुवै टिमको यो चौथो खेल हो। विराटनगर र कर्णाली दुवैले १ खेलमा जित र २ खेलमा हार बेहोरेका छन्।"
"चीनसँग भएको बीआरआई सम्झौतामा विवाद नगरौं, कांग्रेसकै सहमतिमा भएको हो : गृहमन्त्री लेखक","विराटनगर : गृहमन्त्री रमेश लेखकले नेपाल सरकारले मित्रराष्ट्र चीनसँग बीआरआई सम्बन्धी सम्झौता काँग्रेससँगको सहमतिमै भएको बताएका छन्। नेपाली कांग्रेस कोशी प्रदेशको प्रथम सम्मेलनमा गृहमन्त्री लेखकले बीआरआई सम्झौता कांग्रेसको धारणा, सल्लाह र सहमतिमा भएको दाबी गरेका हुन्। उनले भने, नेपाल सरकारले मित्रराष्ट्र चीनसँग बीआरआई सम्बन्धि थप सम्झौता गरेको छ । यो सम्झौता नेपाली कांग्रेसको धारण सल्लाह र सहमति अनुसार भएको हो। यसमा अन्यथा सोच्न जरुरी छैन। गृहमन्त्री लेखकले मुलुकको समग्र विकास गर्नका लागि आर्थिक सहायता लिने आवश्यक रहेको भन्दै बीआरआईमा ऋण लिने कुरा नभएको बताए । कांग्रेस नेता लेखकले भने,कांग्रेसले ऋण लिन्न भनेर भनिसकेको छ । सम्माननीय प्रधानमन्त्रीजीले ऋण लिने कुरा भएको छैन भनिसक्नु भएको छ । अब यसको ठीक कार्यान्वयन लाग्नुपर्छ। संविधान संशोधनको विषय उठेको भन्दै संघीय लोकतान्त्रिक शासन व्यवस्था र समावेशितालाई थप उन्नत बनाउन गरिने बताए । संविधान संशोधनका लागि आन्तरिक छलफल सुरु भइसकेको उनको भनाइ छ। कांग्रेस र एमालेले सत्ता समीकरणलाई ८४ निर्वाचनसम्म पुर्याउनुपर्नेमा गृहमन्त्री लेखकको जोड दियो। उनले भने, वर्तमान व्यवस्थामाथि आक्रमण हुँदैछ । यो संविधानमाथि आक्रमण हुँदै छ । यसलाई सुरक्षित गर्नु कांग्रेसको पहिलो दायित्व हो।"
भारत सरकारको ३ करोड ५४ लाख लागतमा खाम्लालुङ स्वास्थ्य चौकी निर्माण हुने,"काठमाडौं : भारत सरकारको सहयोगमा तेह्रथुमको आठराई गाउँपालिकास्थित खाम्लालुङ स्वास्थ्य चौकी भवन निर्माणका लागि शिलान्यास गरिएको छ। तेह्रथुमका प्रतिनिधिसभा सदस्य सीता गुरुङ, आठराई गाउँपालिकाका अध्यक्ष दिलकुमार पाहिम र भारतीय राजदूतावासका प्रथम सचिव अविनाश कुमार सिंहले संयुक्त रूपमा शिलान्यास गरेका हुन्। भारत सरकारको ३ करोड ५४ लाख लागतमा खाम्लालुङ स्वास्थ्य चौकीको निर्माण गरिनेछ। भारतीय दूतावासका अनुसार स्वास्थ्य चौकीमा आकस्मिक वार्ड, प्रसूति वार्ड, जनरल वार्ड, प्रशासन शाखा र अन्य सम्बन्धित सुविधासहितको दुई तल्ले भवन निर्माण हुनेछ। यस परियोजनालाई उच्च प्रभाव सामुदायिक विकास परियोजनाको रूपमा अघि बढाइएको हो। तेह्रथुम जिल्लामा अघि बढाइएको यो पहिलो उच्च प्रभाव सामुदायिक विकास परियोजना भएको र यस परियोजनाको कार्यान्वयन तेह्रथुमको आठराई गाउँपालिकामार्फत गरिने भारतीय दूतावासले जनाएको छ। सन् २००३ यता भारत सरकारले नेपालका विभिन्न क्षेत्रमा ५६३ वटा भन्दा बढी उच्च प्रभाव सामुदायिक विकास परियोजना अघि बढाएको छ। जसमा ४९० वटा परियोजना सम्पन्न गरिसकेको छ। यीमध्ये कोशी प्रदेशमा ९१ वटा परियोजना रहेका छन्। यसका साथै भारत सरकारले भारतको स्वतन्त्रता दिवस र गणतन्त्र दिवसको अवसरमा नेपालका विभिन्न अस्पताल, स्वास्थ्य चौकी र शैक्षिक संस्थालाई १००९ वटा एम्बुलेन्स र ३०० वटा स्कुल बस उपहारस्वरुप प्रदान गरिसकेको छ। त्यसमध्ये खाम्लालुङ स्वास्थ्य चौकीलाई एउटा एम्बुलेन्ससहित कोशी प्रदेशलाई १४६ वटा एम्बुलेन्स र ४८ वटा स्कुल बस उपहारस्वरुप प्रदान गरिएको छ नजिकको छिमेकी भएको नाताले भारत र नेपालबीच व्यापक र बहुक्षेत्रीय सहकार्य रहेको छ। यी परियोजनाको कार्यान्वयनले नेपाली जनताको समुन्नतिका लागि र प्राथमिकताका क्षेत्रमा पूर्वाधारको विस्तारका लागि नेपाल सरकारले चालेका प्रयासमा भारत सरकार सदैव हातेमालो गर्न तयार रहेको कुरालाई प्रतिबिम्बित गरेको छ भारतीय दूतावासले जनाएको छ।"
१० ओभरमा कर्णालीको ६६ रन,काठमाडौं : नेपाल प्रिमियर लिगमा कर्णाली याक्सले सुस्त सुरुवात गरेको छ। १० ओभरको समाप्तिमा कर्णालीले २ विकेटको क्षतिमा ६६ रन बनाएको हो। कर्णालीका देव खनाल ३३ र विलियम बोसिस्टो २४ रनमा खेलिरहेका छन्। यसअघि कर्णालीले कर्णालीले पावरप्लेमा ३२ रन बनाएको थियो। दोस्रो ओभरको दोस्रो बलमा प्रतिश जिसीले शिखर धवनलाई बोल्ड आउट गरे। उनले ५ बलमा १ चौका प्रहार गरे। चाड्विक वाल्टन १ रनमै विकेटकिपर लोकेश बमबाट स्टम्पिङ आउट भए। विराटनगरका लागि प्रतिश जिसी र क्रिस सोलले ११ विकेट लिए।
विराटनगरले पावरप्लेमा ओपनर गुमाउँदै खराब सुरुवात,काठमाडौं : कर्णाली याक्सले दिएको १३४ रनको विजयी लक्ष्य पछ्याएको विराटनगर किङ्स ले पावर प्लेमा ३६ रन बनाएको छ । कीर्तिपुरस्थित त्रिवि क्रिकेट मैदानमा शनिबारको दोस्रो खेलमा पावरप्लेमा विराटनगरले ३ विकेट गुमाउँदै ३६ रन बनाएको हो । ओपनरद्वय लोकेश बम १९ र मार्टिन गप्टिल ४ रनमा आउट भए । अकिब इलियास ८ रनमा पेभेलियन फर्किँदा हाल क्रिजमा नरेन भट्ट र निकोलस क्रिटोन खेलिरहेका छन् । नरेनले खाता खोलेका छन् भने निलोकस क्रिजमा संघर्ष गरिरहेका छन् ।
एनपीएलमा अर्धशतक बनाउने १३औं खेलाडी बने देव,"काठमाडौं : नेपाल प्रिमियर लिग (एनपीएल)मा कर्णालीका ओपनर देव खनालले अर्धशतक प्रहार गरेका छन्। उनले ४० बलमा ४ चौका २ छक्का प्रहार गर्दै अर्धशतक पूरा गरे। उनी एनपीएलमा अर्धशतक प्रहार गर्ने १३ औं खेलाडी हुन्। हालसम्म एनपीएलमा १४ वटा अर्धशतक बनेका छन्। जसमा चितवनका रबि बोपाराले भने दुई खेलमा अर्धशतक हानेका छन्। कर्णाली याक्सबाट अर्धशतक बनाउने उनी दोस्रो खेलाडी हुन्। कर्णालीबाट अर्धशतक हान्ने शिखर धवन पहिलो खेलाडी हुन्। त्यसबाहेक जनकपुरका लाहिरु मिलान्था, अनिल शाह, सुदुरका दिपेन्द्र सिंह ऐरी, रोहित पौडेल, विवेक यादव, दिनेश खरेल, ब्रान्डन म्याकमुलेन, सैब जैब, मार्टिन गप्टिल र लोकेश बमले अर्धशतक बनाएका छन्।"
"कर्णाली याक्सको दोस्रो जित, विराटनगर स्तब्ध","काठमाडौं : नेपाल प्रिमियर लिग (एनपीएल)मा कर्णाली याक्सले दोस्रो जित हासिल गरेको छ। कर्णालीले विराटनगर किङ्सलाई ७ रनले पराजित गरेको हो। कर्णालीले जनकपुरसँग ८ विकेट र काठमाडौंसँग ३ विकेटको हार बेहोरेको कर्णालीले चितवनमाथि ६ विकेटको जित हाँसिल गरेको थियो। कीर्तिपुरस्थित त्रिवि क्रिकेट मैदानमा टस हारेर ब्याटिङको निम्तो पाएको कर्णालीले निर्धारित २० ओभरमा १३३ रन बनाउँदै अलआउट भएको थियो। कर्णालीले दिएको १३४ रनको लक्ष्य पछ्याएको विराटनगर किंग्सले निर्धारित २० ओभरमा ८ विकेट गुमाउँदै १२६ रन बनाएको हो। अन्तिम ओभरमा १५ रन चाँहिदा नन्दन यादवले जम्मा ७ रन दिँदै कर्णालीले अन्तिम समयमा जित निकालेको हो। विराटनगरका लागि कप्तान सन्दीप लामिछाने ६ र प्रतिश जिसी ७ रनमा अविजित रहे। विराटनगरका लागि निकोलस क्रिटोनले सर्वाधिक ४० रन बनाए। उनले ३९ बलमा ४ चौका र १ छक्का प्रहार गरे। विराटनगरले पावरप्लेमा विराटनगरले ३ विकेट गुमाउँदै ३६ रन बनाएको थियो। ओपनरद्वय लोकेश बम १९ र मार्टिन गप्टिल ४ रनमा आउट भए। अकिब इलियास ८ रनमा पेभेलियन फर्किए। विराटनगरले १० ओभरमा ४ विकेट गुमाउँदै ५३ रन बनाएको थियो। पाँचौं विकेटको रुपमा वसिर अहमदको विकेट गयो। उनलाई ८ रनमा नै युनिस विक्रम ठकुरीले कट एण्ड बोल्ड गरे। छैटौं विकेट विराटनगरले दिपक बोहोराको विकेट गयो। उनले निकोलस क्रिटोनसँग छैटौं विकेटका लागि ४४ रनको साझेदारी गरे। सातौं विकेट निकोलस क्रिटोनको गयो। उनलाई नन्दन यादवले १७४ ओभरमा बोल्ड आउट गरे। कर्णालीका लागि नन्दन यादवले सर्वाधिक ३ विकेट लिए। विपिन शर्माले २ र विलियम बोसिस्टो युनिस विक्रम ठकुरी र सोमपाल कामीले समान ११ विकेट लिए। त्यसअघि, कर्णालीको लागि विलियम बोसिस्टोले सर्वाधिक ६६ रनको पारी खेले। उनले ४९ बलमा ५ चौका र ३ छक्का प्रहार गरेका हुन्। त्यस्तै, ओपनर देव खनालले ४८ बलमा ४ चौका र २ छक्का प्रहार गर्दै क्याच आउट भए। ओपनर शिखर धवन ५, चाड्विक वाल्टन १, जिसन मक्सुद २ रन बनाए भने ४ खेलाडी डकआउट भए। अन्तिम ओभरमा ४ विकेट गुमायो। अन्तिम ओभरको ३ बलमा ३ विकेट जाँदा कर्णाली अलआउट भएको हो। विराटनगरका लागि प्रतिश जिसीले सर्वाधिक ४ विकेट लिए। क्रिस सोल, वसिर अहमदले समान २२ विकेट लिए। अकिव इलियासले १ विकेट लिए। विराटनगरले पहिलो खेलमा जनकपुरसँग ८ विकेट, सुदूरपश्चिमसँग ९० रनले हार बेहोरेको थियो भने लुम्बिनी लायन्समाथि २ विकेटको जित निकालेको थियो। आइतबार पहिलो खेलमा लुम्बिनी लायन्स र जनकपुर बोल्ट्सबीच हुनेछ। दोस्रो खेलमा सुदूरपश्चिम रोयल्स् र चितवन राइनोजबीच हुनेछ।"
टस जितेर कर्णालीविरुद्ध बलिङ गर्दै विराटनगर,काठमाडौं : नेपाल प्रिमियर लिगमा विराटनगरले कर्णाली याक्सविरुद्ध बलिङ गर्ने निर्णय गरेको छ। टियु क्रिकेट मैदानमा शनिबार कप्तान सन्दीप लामिछाने नेतृत्वको विराटनगरले सोमपाल कामी नेतृत्वको कर्णालीविरुट बलिङ गर्न लागेको हो। यसअघि दुवै तीन खेल खेले पनि दुईमा हार र एकमा विजयी हात पारेको छ।
कृष्णनगर नाकाबाट मानव बेचबिखनको आरोपमा एकजना पक्राउ,कपिलवस्तु : मानव बेचबिखन तथा ओसारपसार कार्यमा संलग्न रहेको आरोपमा प्रहरीले एक जनालाई पक्राउ गरेको छ। पक्राउ पर्नेमा नुवाकोटको दुप्चेश्वर गाउँपालिका७ का २५ वर्षीय शिशिर तामाङ रहेका छन्। उनले काठमाडौंबाट विभिन्न प्रलोभनमा पारी झुक्याएर बेचबिखन तथा ओसारपसार गर्ने उद्देश्यले एक महिलालाई नेपाल तर्फको कृष्णनगर सीमा नाकाबाट भारततर्फ लैजान लागेको अवस्थामा उनलाई पक्राउ गरिएको प्रहरी निरीक्षक माधव विश्वकर्माले बताए। पक्राउ गरिएका उनलाई प्रहरीले जिल्ला अदालतबाट थप अनुसन्धानका लागि ७ दिनको म्याद थप गराई इलाका प्रहरी कार्यालय कृष्णनगरको हिरासतमा राखेको छ।
"कर्णालीको दोस्रो विकेट पतन, वाल्टन पनि आउट",काठमाडौं : नेपाल प्रिमियर लिगमा कर्णाली याक्सको दोस्रो विकेट पतन भएको छ। चाडविक वाल्टन १ रन बनाएर आउट भएका छन्। यसअघि शिखर धवन ५ रन बनाएर पेभेलियन फर्किएका थिए। ५ बलमा उनले एक चौका प्रहार गरे। विराटनगरले कर्णालीविरुद्ध टस जितेर बलिङ गरिरहेको छ।
"कर्णालीलाई पहिलो झट्का, शिखर धवन आउट",काठमाडौं : नेपाल प्रिमियर लिगमा कर्णालीलाई पहिलो झट्का लागेको छ। शिखर धवन ५ रन बनाएर पेभेलियन फर्किएका छन्। ५ बलमा उनले एक चौका प्रहार गरे। विराटनगरले कर्णालीविरुद्ध टस जितेर बलिङ गरिरहेको छ।
"सभापतिमा म उठ्छु, गगनजीको कुरा उहाँलाई सोध्नुस् : डा कोइराला","चितवन : नेपाली काँग्रेसका नेता डा शेखर कोइरालाले कोशी प्रदेश भेलालाई आफूले कार्यक्रम बहिष्कार नगरेको बताएका छन्। भरतपुर विमानस्थलमा पत्रकारसँग कुराकानी गर्दै नेता कोइरालाले काँग्रेस नेता दिनेश कोइराला र उद्धव लोहनीको बुवाको निधनमा समवेदनाको लागि आफू चितवन आउने तयारी भएकाले विराटनगर नगएको बताएका छन्। यता मंसिर १८ मा विराटनगरमै भएको कोशीका पालिका सभापतिको भेलालाई अवैधानिक भन्दै केन्द्रीय कार्यालयले विज्ञप्ति जारी गरेको भन्दै उनले आपत्ति जनाए। केन्द्रले कार्यक्रम रोक्न धेरै पटक प्रयास गरेको भन्दै उनले यो पार्टीभित्रको कुरा भएकोले धेरै प्राथमिकता दिने विषय नभएको धारणा राखे। १३७ पालिकामध्ये ११३ पालिकाका सभापति सहभागी भएको कार्यक्रमलाई केन्द्रले वक्तव्य जारी गरेर अवैधानिक भनेपछि उनले असन्तुष्टि जनाएका छन्। बहिस्कार भनेको होइन प्रदेशका पालिका सभापतिले मिलेर गर्ने भनेर मैले समय निकाले। पछि केन्द्रीय कार्यालयको आधिकारिक होइन वैधानिक होइन भनेर विज्ञप्ति निकाल्यो। नेपाली काँग्रेसमा आधिकारिक भन्ने कुरा के हो, आधिकारिक भनेको के हो ? मलाई वक्तव्यसँग चित्त दुखेको हो उनले भने , चिन्ता गर्नुपर्दैन। यो पार्टीभित्रको कुरालाई निहुँ बनाएको भए बेग्लै कुरा हो। तर यस्तो वक्तव्यहरू पार्टीमा आउनहुन्थेन। १५ औं महाधिवेशनमा सभापतिको उमेदवारमा तयारी गरेका नेता कोइरालासँगै उनके समूहबाट महामन्त्री भएका गगनकुमार थापाको पनि तयारीबारे पत्रकारको प्रश्नमा आफूहरूको खटपट नभएको बताए। महाधिवेशन प्रतिनिधि, केन्द्रीय सदस्य उठ्ने अधिकार छ। म उठ्दैछु क्लियर छ। गगनजी उठ्नुहुन्छ हुन्न उहाँकोलाई सोध्नुस्, उनले भने , हाम्रो खटपट छैन। कुरा गरेर मिलिहाल्छनी। कोइरालाले सरकार परिवर्तनको कुनै सम्भावना नभएको बताए। संविधान संशोधनतर्फ केही भएकोमा असन्तुष्टि राख्दै उनले संसदका सबैलाई सहभागी गराएर साझा संविधान बनाउनुपर्नेमा जोड दिए। एमाले र काँग्रेसले सरकारमा सहकार्य बाहिर प्रतिस्पर्धामा रहेको बताए।"
दशौं नेपालगन्ज म्याराथनको उपाधि नेपाली सेनाका खडक बहादुर खड्कालाई,"काठमाडौं : दशौं नेपालगञ्ज म्याराथनको उपाधि नेपाली सेनाका खडक बहादुर खड्काले जितेका छन्। शनिबार भएको म्याराथन अन्तर्गत ४२ दशमल १९५ किलोमिटर दूरीको दौडमा उपाधिसँगै खड्काले दुई लाख रुपैयाँ पुरस्कार हात पारेका छन्। नेपाली सेनाकै राजन रोकाय द्वितीय र सेनाकै सुशील कुमार शाही तृतीय भएका छन्। द्वितीय भएका रोकायले १ लाख रुपैयाँ पुरस्कार प्राप्त गरेका छन् भने तेश्रो स्थान प्राप्त गरेका शाहीले ५० हजार रुपैयाँ पाए। २१ किलोमिटर हाफ म्याराथन धादिङकी सन्तोषी श्रेष्ठले जितेकी छन्। उनले लगातार चौथो पटक उपाधि जितेकी हुन्। एपीएफकी पुष्पा भण्डारीलाई पछि पार्दै सागकी स्वर्णपदकधारी श्रेष्ठले फेरि उपाधि जितेकी हुन्। सुर्खेतकी विमला कार्की तृतीय भइन्। प्रथम भएकी सन्तोषीले ७५ हजार, द्वितीय भएकी पुष्पाले ५० हजार र तृतीय स्थान हासिल गरेकी विमलाले २५ हजार रुपैयाँ पुरस्कार प्राप्त गरेका छन्। नेपालगन्ज उपमहानगरपालिकाको गेटबाट सुरु भएको म्याराथन कोहलपुर नगरपालिकादेखि चार किलोमिटर उत्तर बानियाभार पुगेर सोही रुट भई सुरुवाती बिन्दुमा पुगेपछि समापन भएको थियो।"
"उन्मुक्त पनि आउट, पहिलो ओभरमै लुम्बिनीको दोस्रो विकेट पतन",काठमाडौं : नेपाल प्रिमियर लिगमा पहिलो ओभरमै लुम्बिनीले दुई विकेट गुमाएको छ। अर्जुन साउद र उन्मुक्त चन्द आउट भएका हुन्। अर्जुन शून्य र उन्मुक्त ४ रन बनाएर आउट भएका हुन्। सुदूरपश्चिमले लुम्बिनीलाई १८८ रनको विजय लक्ष्य प्रस्तुत गरेको छ।
सुदूरपश्चिमले लुम्बिनीलाई दियो १८८ रनको लक्ष्य,काठमाडौं : ओपनर सैफ जैबको अर्धशतकप्रेरित सुदूरपश्चिम रोयल्सले नेपाल प्रिमियर लिग (एनपीएल)मा लुम्बिनी लायन्सविरुद्ध १८८ रनको लक्ष्य प्रस्तुत गरेको छ। शनिबार टियु क्रिकेट मैदानमा जारी खेलमा टस हारेर ब्याटिङमा आएको सुदूरपश्चिमले निर्धारित २० ओभरमा ४ विकेट गुमाएर १८७ रनको योगफल खडा गरेको छ। सुदूरपश्चिमबाट जैफले सर्वाधिक ९० रन बनाए। उनले १ बलमा ६ चौका र ५ छक्का प्रहार गर्दै ९० रन बनाए। उनलाई रेमन सिमोन्डले उन्मुक्त चन्दको हातबाट क्याच आउट गराए। जैफले अर्का ओपनर विनोद भण्डारीसँग ४९ रनको साझेदारी गर्दै सुदूरपश्चिमलाई बलियो सुरुआत दिलाएका थिए। त्यस्तै उनले दोस्रो विकेटका निम्ति ब्रान्डन म्याकमुलमसँग ५६ रनको साझेदारी गरेका थिए। विनोदले सुदूरपश्चिमको खातामा १७ रन थपे। रोहितुकमार पौडेलले गरेको सातौँ ओभरको तेस्रो बलमा सन्दीप जोराबाट क्याच हुनुअघि उनले १३ बलमा दुई चौका प्रहार गरे। ब्रान्डन म्याकमुलमले २० बलमा एक छक्का र एक चौकासहित २३ रन बनाए। म्याकमुलमलाई १३४ ओभरमा विवेक यादवले साद बिन जफरबाट क्याच गराएका थिए। तेस्रो विकेटका रुपमा सैब जैबको विकेट पतन भयो। चौथो विकेट पाँचौं ब्याटरका रुपमा मैदानमा आएका आरिफ शेख गोल्डेन डक भए। सुदुरका लागि दिपेन्द्र सिंह ऐरी ३९ रनमा अविजित रहे। भने अर्का ब्याटर स्कट कुग्गेलिन ११ रनमा अविजित रहे। लुम्बिनीका लागि रेमोन सिमोन्डले २ विकेट लिए भने रोहित पौडेल र विवेक यादवले ११ विकेट लिए। प्रतियोगितामा दुवै टिमको आज तेस्रो खेल हो। एनपीएलमा दुई खेल खेलेको लुम्बिनीले दुवै खेलमा हार व्यहोरेको छ। लुम्बिनी आफ्नो पहिलो खेलमा विराटनगर किंग्ससँग दुई विकेटले पराजित भएको थियो। दोस्रो खेलमा पोखरा एभेन्जर्ससँग पराजित भएको थियो। सुदूरपश्चिम रोयल्सले भने दुईवटै खेल जितेको छ। सुदूरपश्चिमले पहिलो खेलमा विराटनगर किंग्सलाई ९० रनले र दोस्रो खेलमा काठमाडौं गुर्खाजलाई ७३ रनले हराएको थियो।
"कपिलवस्तु दुर्घटना अपडेट : कारमा सवार ड्राइभरसहित २ जनाको मृत्यु, १ जना गम्भीर","कपिलवस्तु : भैरहवा तौलिहवा सडक खण्डको लुम्बिनीमा आज बिहान बस, कार र मोटरसाइकल ठोक्किंदा भएको दुर्घटनामा २ जनाको मृत्यु भएको छ। लु २ ख २३१ नम्बरको बस, बा १४ च ७४४८ नम्बरको कार र लु ३८ प ९१९९ नम्बरको मोटरसाइकल एक आपसमा ठोक्किएका थिए। मृत्यु हुनेहरूमा गाडी चालक वाणगंगा नगरपालिका वडा नं ४ का ४५ वर्षीय इन्द्रबहादुर सार्की र सोही गाडीमा सवार प्युठान जिल्ला पकला गाउँपालिका वडा नं ७ बस्ने ४३ वर्षीय भीमबहादुर सारु रहेको रहेका छन्। दुर्घटनाका ११ जना घाइतेहरू मध्ये १ गम्भीर घाइते, २ जना मध्यम र ८ जना सामान्य रहेको जिल्ला ट्राफिक प्रहरीका प्रमुख प्रहरी निरीक्षक पंकज चुदालीले बताए। दुर्घटनामा परी कारमा सवार थप १ जना गम्भीर घाइते रहेको र उनको भैरहवा स्थित मेडिकल कजेलमा उपचार भइरहेको छ। बस चालक कपिलवस्तु मायादेवी गाउँपालिका वडा नं ४ बनकसियाका ३७ वर्षीय सुरेश धोबीलाई प्रहरीले नियन्त्रणमा लिएको छ।"
पहिलो बलमै लुम्बिनीको विकेट पतन,काठमाडौं : नेपाल प्रिमियर लिगमा लुम्बिनीको पहिलो बलमै विकेट झरेको छ। सुदूरपिश्चिमका स्कट कुग्गेलेइजिनले अर्जुन साउदको विकेट लिएका हुन्। सुदूरपश्चिमले लुम्बिनीलाई १८८ रनको विजय लक्ष्य प्रस्तुत गरेको छ।
चीन भ्रमण र उपनिर्वाचनको समीक्षा गर्न एमालेले बोलायो सचिवालय बैठक,"काठमाडौं : नेकपा (एमाले) ले केन्द्रीय सचिवालयले सचिवालय बैठक बोलाएको छ। मंगलबार दिउँसो ४ बजे पार्टी एमाले केन्द्रीय कार्यालय च्यासलमा बैठक बोलाइएको पार्टी कार्यालयका सचिव डा भीष्म अधिकारीले जानकारी दिए। उनका अनुसार बैठकमा प्रधानमन्त्री एवं एमाले अध्यक्ष केपी शर्मा ओलीको चीन भ्रमण, उपनिर्वाचन र समसामयिक राजनीतिक विषयमा छलफल हुनेछ। चार दिने चीन भ्रमणको क्रममा चीनका राष्ट्रपति सि चिनफिङले ५०० मिलियन अर्थात् नेपाली रुपैयाँ ९ अर्ब ३४ करोड थप अनुदान दिने घोषणा गरेका थिए ।प्रधानमन्त्री ओलीले जारी गरेको प्रेस विज्ञप्तिमा भनिएको छ, चीन सरकारका तर्फबाट विसं २०७२ देखि हालसम्म घोषणा गरिएको अनुदान रकम र नगद सहयोग अमेरिकी डलर २० मिलियन (करिब नेरू २ अर्ब ७० करोड) का अतिरिक्त राष्ट्रपति सि चिनफिङद्वारा थप अनुदान ५०० मिलियन (करिब नेरू ९ अर्ब ३४ करोड) घोषणा भएको छ। भ्रमणको क्रममा नेपाल र चीनबीच बेल्ट एण्ड रोड सहकार्य फ्रेमवर्कमा १० आयोजनाहरु रहेका छन्। भ्रमणका क्रममा भएका सम्झौतामा टोखाछहरे सुरुङमार्ग सम्बन्धी पत्र आदानप्रदान, नेपाल चीन व्यापार अभिवृद्धि सम्बन्धी पत्र आदानप्रदान,निर्यात सम्बन्धी प्रोटोकल, नौतले वसन्तपुर दरबार पुन:निर्माण सम्पन्न प्रमाणपत्रको आदानप्रदान, विकास योजना सम्बन्धी समझदारी पत्र, आर्थिक तथा प्राविधिक सहयोग सम्बन्धी समझदारी पत्र, नगद सहयोग सम्बन्धी पत्र आदानप्रदान, स्वयंसेवी चिनियाँ भाषा शिक्षक सम्बन्धी समझदारी पत्र, नेपाल टेलिभिजन र चिनियाँ सञ्चार समूहबीच सञ्चार प्रविधि सम्बन्धी समझदारी भएको उल्लेख छ। अहिले चीन भ्रमणको क्रममा भएका सम्झौता ऋणमा हुने गरि नगरिएको ओलीले जानकारी दिएका छन्। अस्ति मैले आमसभामा पनि ऋण लिन जाँदै छैनौं। ऋण सम्बन्धि कुरा पनि चलेन, छलफल पनि भएन। हामीले यस पटक बीआरआईअन्तर्गतका विभिन्न परियोजनाका कुरा गर्यौं।हरेक परियोजनामाअन्तर्गत पछि हामी छुट्टै छलफल गर्छौं, सम्झौता गर्छौं, कसरी कार्यान्वयन गर्ने भनेर। विमानस्थलमा ओलीले थपे,हामीले अहिले जे प्राप्त गरेका छौं, सम्झौता ऋण होइन। ऋणको कुरा किन आउँछ। ऋणको सारंगी किन पटकपटक बजिरहेको छ। ह सञ्चारमाध्यमबाट पनि सोही अनुसार समाचार आएका छन्। ऋणसँग सरोकार राख्दैन, हरेक प्रोजेक्टको छुट्टाछुट्टै सम्झौता हुन्छन्।"
"कोशीमा कांग्रेसको सम्मेलन आज, डाक्टर शेखरले बहिष्कार गर्ने","विराटनगर : नेपाली कांग्रेसको कोशी प्रदेशको पहिलो सम्मेलन आज (शनिबार) प्रदेश राजधानी विराटनगरमा हुँदैछ । गृहनगर विराटनगरमा पहिलोपटक हुन लागेको सम्मेलनमा इतर पक्षका नेता डाक्टर शेखर कोइरालाले बहिष्कार गर्ने भएका छन् । आसनग्रहणका लागि दोस्रो वरीयता नपाउने भएपछि सम्मेलनमा कोइराला सहभागी नहुने भएका हुन् । विराटनगरको कार्यक्रम छाडेर उनी चितवनतर्फ लागेका छन् । प्रदेश सम्मेलनको उद्घाटन प्रधानमन्त्री एवं पार्टी सभापति शेरबहादुर देउवाले उद्घाटन गर्ने छन् । सम्मेलनका लागि देउवासहितका केन्द्रीय नेताहरु विराटनगर आइपुगेका छन् । डाक्टर कोइरालाका निजीसचिव दिनेशचन्द्र थपलियाका अनुसार शनिबार कोइराला चितवनमा आयोजित दुईवटा शोकसभामा सहभागी हुनेछन् । गृहनगर विराटनगरमा हुने प्रदेश सम्मेलनमा सभापतिपछिको पोर्टफोलियोमा आफूलाई आशनग्रहण गराउनुपर्ने प्रस्ताव कोइरालाको थियो । तर, प्रदेश समितिले केन्द्रीय समितिको रोलक्रम अनुसार आसनग्रहण गराउने भनेपछि कोइरालाले बहिस्कार गरेका हुन् । पार्टी सभापति शेरबहादुर देउवापछिको वरीयतामा उपसभापति पूर्णबहादुर खड्का छन् । १४ औं महाधिवेशनमा सभापतिमा पराजित कोइरालाले खड्काभन्दा माथि आफ्नो वरीयता हुनुपर्ने बताउँदै आएका छन् । सम्मेलनमा उपस्थितिका लागि कोइरालासहितका केन्द्रीय नेताहरुलाई निम्तो गरिएको नेपाली कांग्रेस कोशी प्रदेश महामन्त्री भूपेन्द्र राईले बताए । प्रदेश सम्मेलनमा सबै नेतालाई बोलाएका छौं । को आउने, को नआउनेभन्ने कुरा कार्यक्रम सुरु भएपछि मात्रै थाहा हुन्छ, उनले भने, पार्टीको केन्द्रीय समितिले पोर्टफोलियो व्यवस्थापन गरेको छ । त्यसलाई प्रदेश समितिले स्वीकार गर्ने हो । कोइरालाले प्रदेश सम्मेलनअघि मंसिर १८ गते विराटनगरमा प्रदेशस्तरीय पालिका सभापतिको सम्मेलन नाम दिएर गुट भेलाको आयोजना गरेका थिए । सम्मेलन १९ गते बेलबारीमा सम्पन्न भयो । यो भेला रोक्नका लागि संस्थापन पक्षले प्रयास गरेपनि सकेन । केन्द्रको सर्कुलरतविपरीत कोइराला पक्षले भेला गरेको हो । कांग्रेसको कोशी प्रदेश समितिमा संस्थापन पक्षको बहुमत छ । संस्थापन पक्षले उपसभापति पूर्णबहादुर खड्कालाई पनि बोलाएको छ । उनी विराटनगर आइसकेका छन् । डाक्टर कोइराला पक्षका सभापति भएको लुम्बिनी प्रदेशको सम्मेलनमा भने उनी दोस्रो वरीयतामा थिए । २०८० मंसिर १६ र १७ गते भएको उक्त सम्मेलनमा उपसभापति पूर्णबहादुर खड्का उपस्थित थिएनन् ।"
"भैरहवा तौलीहवा सडक खण्डमा बस, कार र मोटरसाइकल एकआपसमा ठोक्कियो : १ जनाको मृत्यु १३ घाइते","कपिलवस्तु : भैरहवा तौलीहवा सडक खण्डको लवनी नजिक बस, कार र मोटरसाइकल एक आपसमा दुर्घटना हुँदा १ जनाको मृत्यु भएको छ। उक्त दुर्घटनामा १३ जना घाइते भएका छन् । भैरहवाबाट तौलिहवा जाँदै गरेको लु २ ख २३१ नम्बरको बस, बा १४ च ७४४८ नम्बरको कार र लु ३८ प ९१९९ नम्बरको मोटरसाइकल एक आपसमा ठोक्किएका हुन् । कार चालकको घटना स्थलमा मृत्यु भएको छ । मृतक कार चालकको सनाखत भएको छैन । कारमा सवार बाँकी २ जना गम्भीर घाइते भएका छन् । बसमा सवार ४ जनाको स्थानीय अलशेख हस्पिटलमा उपचार भइरहेको छ। ६ जना घाइतेको भैरहवामा उपचार भइरहेको छ । मोटरसाइकलमा सवार २ जनाको भैरहवामा उपचार भइरहेको प्रहरीले जनाएको छ ।"
"एनपीएलमा सैफको अर्धशतक, १२ ओभरमा सुदूरपश्चिमले बनायो ९६ रन",काठमाडौं : नेपाल प्रिमियर लिगमा सुदूरपश्चिम रोयल्सका सैफ जैबले अर्धशतक प्रहार गरेका छन्। उनले ३९ बलमा अर्धशतक पूरा गरेका हुन्। अर्धशतक बनाउन उनले ४ चौका र २ छक्का प्रहार गरे। यससँगै सुदूरपश्चिम रोयल्सले १२ ओभरको समाप्तिमा १ विकेटको क्षतिमा ९६ रन बनाएको छ। टियु क्रिकेट मैदानमा शनिबार लुम्बिनीसँग टस हारेर ब्याटिङ पाएको सुदूरपश्चिमले ९६ रन बनाएको हो। यसअघि ओपनर विनोद भण्डारी ६३ ओभरमा १३ बलमा २ चौकासहित १७ रन बनाउँदै रोहित पौडेलको बलमा सन्दीप जोराको हातबाट क्याच आउट भए।
एनपीएलमा विवेकको अर्धशतक,काठमाडौं : नेपाल प्रिमियर लिगमा लुम्बिनीका ब्याटर विवेक यादवले अर्धशतक प्रहार गरेका छन् । एनपीएलमा अर्धशतक हान्ने १२ औं खेलाडी बनेका छन् । ४१ बलमा २ चौका ४ छक्का प्रहार गर्दै १७३ मा ५० रन पूरा गरेका हुन् ।
रुदानेमा टंकको रुझान,"यसपालि सुरुमै निष्कर्ष ठोकियो रुदानेमा टंक चौलागाईंले गरेको मिहिनेतलाई पाठकी हिसाबले मेरो जोडदार अदव औ सलुट छ। रुदाने अर्थात् रूपचन्द्र विष्टको जीवनीमा आधारित उपन्यास जसलाई जीवन्यास पनि भन्न सकिन्छ। यसमा उनले देखाएको खोज, अध्ययन र लेखन शील्पको त्रिवेणीलाई आहा नभनी रहन सकिन्न। एकताका माधवी जस्तो जटिल पौराख्यानलाई सरल रूपमा नाटकीकरण गरी दर्शकको मन जित्न सफल निर्देशक उनी यसपटक भने यही रुदानेमार्फत आफूलाई अब्बल उपन्यासकारका रूपमा प्रमाणित गर्न सफल छन्। रूपचन्द्र विष्टका अनेक किस्सा र कहानी चल्तीमा छन्। चोक, गल्ती, सडक, भित्ता र पर्खालहरूमा थाहा शब्द खोपी हिँड्ने रूपचन्द्र कतिका लागि रहस्यमयी पात्र थिए। युवावयमा सामन्ती संस्कारका विरुद्ध रणमैदानमा उत्रिएका रूपचन्द्र शिक्षक, प्रधानाध्यापक, राजनीतिज्ञ, समाजसेवी, बागी, जोगी हुँदै साधुसम्म बने। उनी एक हिसाबले कवि लेखक हुन्। अर्का हिसालबे दार्शनिक। सामाजिक अभियन्ता पनि हुन्। शिक्षाको मूलमन्त्र गाउँदै हिँड्ने एक स्वप्नद्रष्टा पनि हुन्। तर पनि यिनलाई दर्शन बाँड्दै हिँडे पनि दार्शनिक मानिएन। शिक्षा बाँड्दै हिँडे पनि शिक्षाविद् मानिएन अनि राजनीति गर्दै हिँडे पनि राजनीतिज्ञ मानिएन। यस्तै मान्नु र नमान्नुबीचको अन्तरविरोधबाटै उनी मानिसका दिलमा स्थापित हुन पुगे। गुन बिर्सने नेपाली समाजलाई रुदानेमार्फत टंकले फेरि एकचोटि झस्काउने र सम्झाउने काम गरेका छन्। रूपचन्द्र मानिसलाई मानिस बनाउने अभियानमा अनवरत लागे। झुप्रे र झुत्रेका पक्षमा हरदम उभिने रूपचन तत्कालीन सत्ताको निशानामा थिए। तर उनी जीवनभर कहीँ कतै गिरेनन्, चुकेनन्। आफ्नो आस्था, त्याग र समर्पणको बाँसुरी बजाइरहे। हिसाब पढाउने चस्मे सरको योग्यता थाहा पाऊँ। सानैदेखि ढिट, अराजक, जिद्दी र बाउँठो जस्तो लाग्ने रूपचन्द्र विष्टले स्कुले जीवनमा आफ्नो हिसाब पढाउने मास्टरका बारेमा थाहा पाउन कागजको चिर्कटोमा लेखेर विद्यालय प्रशासनसित गरेको विद्रोहको नमुना थियो यो। थाहा लेखेर गुँडुल्किएको प्रश्न चिह्न भित्ताभित्तामा खोपी हिँड्ने रूपचन्द्र थाहा दर्शनका प्रणेता हुन्। उनको मान्यता थियो जीवनमा थाहा पाउनुपर्ने कुरा धेरै छन्। थाहा पाउन प्रश्न गर्नुपर्छ। प्रश्न गर्नका लागि हिम्मत चाहिन्छ। हिम्मत एउटा ज्ञान हो। ज्ञान शिक्षाबाट प्राप्त हुन्छ। आधुनिक शिक्षा प्रणालीले त हिम्मतलाई पनि व्यवहार कुशल सीपको एउटा नमुना मानिदिन सक्छ। अहिले हामीलाई प्रश्न सोध्ने नागरिकको खाँचो छ। प्रश्नमा गहिरिने मान्छेहरू मानवबाट महामानव बन्न पुग्छन्। बुद्धले, सुकरातले, लिंकनले, आइन्स्टाइनले, न्युटनले, यी सबै सबैले प्रश्न गरेर उत्तरको खोजी गर्दागर्दै साधारण मान्छेभन्दा माथि उठेका हुन्। थाहा र प्रश्नका शृंखलामा जोडिन आउने मानिस विश्वमा अनेक छन्। तिनै मानिसको लहरमा उभिन आइपुग्ने एउटा अग्लो मानिसको नाम हो रूपचन्द्र विष्ट। विद्रोहीले विद्रोहको सुरुआत आफ्नै परिवारबाट गर्छ। परिवार, साथीभाइ, समाज हुँदै राष्ट्रका बेथितिमाथि हुँकार गर्छ। रूपचन्द्रले सामन्ती संस्कारग्रस्त तत्कालीन समाज र परिवारबाट विद्रोह सुरु गरे। हुने बिरुवाको चिल्लो पात, रूपचन्द्रको जीवनमा यो उखान चरितार्थ हुँदैन। उनी हुने बिरुवाको खस्रो पात थिए। खस्रो भएरै खस्रो बोलेरै उनले समाजमा व्यप्त सख्रा खण्डहरूलाई चिल्लो पार्ने प्रयत्न गरिरहे। विष्ट सच्चा क्रान्तिकारी थिए। उमा शाहसित उनको विवाह भयो। विवाह पनि रोचक तरिकाबाट भयो। आफूले जिउमा लगाइराखेका सामान्य लुगामा बिना तामझाम तर धेरै जनताका सामुन्ने दुलहादुलही दुवैले एकएक भाषण ठोकेपछि विवाह सम्पन्न भयो। बिना कर्मकाण्ड, बिना लोकाचार अनि व्िबना आडम्बर। विवाह पत्रमा लेखिएको थियो हामी जनताबीचका दुई जनहितलाई सर्वोपरि राख्ने छौं। धन र मानलाई भन्दा ज्ञान व्यवहार रुचाउने छौं। हाम्रो सम्पूर्ण बचाई इन्साफका पक्षमा हुनेछ। प्रगति मार्ग नै हाम्रो जीवनमार्ग हुनेछ। यति लेखेर दुवैले हस्ताक्षर गरेका थिए। एक थाल भात एक अँगालो लोग्ने र स्वास्नीका लागि जीवन नबिता भाते। आफ्नो विवेक बन्धक राखेर काम गर्ने मानिसलाई यसो भनी भनी रूपचन्द्र जीवनमा केही गर्न घच्घयाई रहन्थे। उनको अर्को घच्चीको विचार थियो आफूभित्र सुतेको मानवलाई नजगाई केही जानिँदैन। यही मान्यताको अभिप्रेरित भएर दिउँसै सुतिरहेका मानिसलाई जगाउन रूपचन्द्र कुदिरहे। उनका स्वभावजन्य विशेषता पनि अनौठा थिए। कहिले गाउँमा रहेको अजंगको ढुंगालाई एक्लै घनले हानेको हानै गरेर फुटाउन खोज्ने, कहिले विद्यालयमा भएको खर्चको विवरण ढाडमा टाँसेर प्रदर्शन गर्दै घरघर हिँड्ने त कहिले साँढेसित एक्लै जुधेर साँढे भगाएर रमिता देखाउने। यस्तैयस्तै कृत्यहरू गरेर उनी आफ्नो जीवनकालभरि चर्चित रहे। उनी महललाई छोडेर झुपडीमा बसे। सुखसयलको बाटो त्यागेर दुःखैदुःखको राजमार्ग अवलम्बन गरे। उनैले पाविस अर्थात् पालुङ विकास समितिको निर्माण गरे। उनका यस्ता अनगिन्ती असल कर्मका बारेमा जनमानसलाई जानकारी गराउन रुदाने उपन्यास सफल देखिन्छ। रूपचन्द्र कृषि, शिक्षा र स्वास्थ्यमा परिवर्तन ल्याउन गाउँगाउँ डुले। पालुङको जनकल्याण माविलाई त्यतिखेरकै नमुना विद्यालय बनाएर चर्चा कमाएका थिए। किताब पढ्नुमात्र पढाइ होइन। समाज, समाजका मानिस, चालचलन र यहाँका समस्या बुझ्नु पढाइ हो भन्ने भाव राख्ने रूपचन्द्र साँच्चै नै शिक्षाका सारथि हुन्। उनको एउटै भनाइबाट नेपाली शिक्षाको हविगत कस्तो छ स्पष्ट हुन्छ। अहिले पनि त हाम्रो देशको शिक्षालाई सबभन्दा बढी शिक्षाबाटै त खतरा छ। उनी भन्थे तँ भातेले जे सिकाइस्, त्यही मान्नलाई यी बाँदर हुन् ? यसो गर भनेर केटाकेटीलाई नसिका। उनीहरूलाई आफैं हुर्किन दे। के यस भनाइले अहिलेको अवस्थालाई पनि प्रतिनिधित्व गर्दैन ? छोराछोरी नपढाउने आमाबाबु मुर्दावाद। विद्यार्थीलाई दिनको एक घण्टा भए पनि श्रम गराउने कुरा पनि पढाइ हो। यस्तै यस्तै विचार राखेर शिक्षामा छर्लंग देखिने गरी परिवर्तन ल्याउन खोज्ने परिवर्तनकर्मी हुन्। आफैं कर्ममा खट्ने कर्मवीर हुन्। श्रमको पूजा गर्नुपर्छ भन्ने श्रम संस्कृतिका अगुवा हुन्। तेरो देश यति राम्रो छ। प्राकृतिक सुन्दरतामा यति धनी छ तर किन यहाँका धेरैजसो मानिस दुःखी र गरिब छन् ? रूपचन्द्रलाई एउटा विदेशी पर्यटकले सोधेको प्रश्न हो यो। यसको जवाफ आज सारा नेपालीले खोजिरहेको छ। लुगा लगाउनु र नलगाउनु लाज होइन। लाज यो सामन्ती ढोङ हो। रूपचन्द्रको विचारमा सामन्ती सोच र संस्कार नै राजनीतिमा हाबी भयो। परिणामस्वरूप राजनीतिले अपेक्षाकृत सफलता प्राप्त गर्न सकेको छैन। १९९० को पुस २६ गते मकवानपुरको घर्तीखोलामा जन्मिएका रूपचन्द्र भन्थे अँध्यारो के हो ? यसलाई चिर्ने कुन बुद्धिले हो ? त्यही थाहा दिन गाउँगाउँ हिँडेको हुँ। थाहाले नै भ्रमको जालो च्यात्छ। त्यसैले आफ्ना बारेमा थाहा पाऊ। आफूलाई परिवर्तन गर। परिवर्तन आफैंबाट सुरु गर्नुपर्छ भनेर उनले आफ्नै नाउँलाई पनि संशोधन गरेर रुदाने राखे। रुदाने अर्थात् रूपचन्द्र दामन नेपाल। मानिसका अँध्यारा मनमा उज्यालोको बिउ सल्काउँदै हिँड्ने जूनकीरी रूपचन्द्र विष्टका बारेमा उपान्यास लेखेर टंक चौलागाईंले नेपाली साहित्यलाई ठूलो गुन लगाए।"
रेड स्टार गीत गजलका सञ्चालक मृत फेला,विराटनगर : विराटनगर महानगरपालिका१० मा रहेको रेड स्टार गीत गजलका सञ्चालक शनिबार बिहान मृत फेला परेका छन्। मोरङ प्रहरीका प्रवक्ता डीएसपी वेदप्रकाश जोशीले गीत गजलका सञ्चालक विराटनगर१२ का ३८ वर्षीय भीम राई मृत फेला परेको जानकारी दिए। उनका अनुसार शुक्रबार राति गीत गजलमै सुतेका राई शनिबार बिहान ८ः३० बजेतिर अचेत अवस्थामा भेटिएका थिए। बेहोस अवस्थामा फेला पारेर गीत गजलकै कर्मचारीले उपचारका लागि विराटनगरको कोशी अस्पताल पुर्याए। अस्पताल पुर्याउनसाथ बिहान ९ बजेतिर चिकित्सकले मृत घोषित गरिदिएको डीएसपी जोशीले बताए। शवलाई पोस्टमार्टमका लागि कोशी अस्पतालमै राखिएको छ। घटनाका बारेमा थप बुझ्न र अनुसन्धान गर्नका लागि वडा प्रहरी कार्यालय विराटनगरबाट इन्स्पेक्टर राजेश दत्त नेतृत्वको टोली परिचालन गरिएको थियो। प्रारम्भिक अनुसन्धानबाट घटना शंकास्पद नदेखिएको प्रहरीले जनाएको छ। राईलाई उच्च रक्तचाप र मधुमेहको पुरानै समस्या रहेको प्रहरीले पत्ता लगाएको छ। घटना अनुसन्धानको थप प्रक्रिया अघि बढाइएको जोशीले बताए।
"लुम्बिनीको ब्याटिङ धरापमा, १९ रनमा पाँचौं विकेट पतन","काठमाडौं : नेपाल प्रिमियर लिगमा लुम्बिनी लायसन्सको ब्याटिङ धरापमा परेको छ। लुम्बिनील १९ रन बनाउँदा ५ विकेट गुमाउनुपरेको छ। पहिलो ओभरमै ओपनर अर्जुन साउद र उन्मुक्त चन्दलाई गुमाएको लुम्बिनीले क्रमशः कप्तान रोहित पौडेल, टम मुरेज र साद बिन जफरको विकेट गुमाएको हो। सुदूरपश्चिमका लागि ब्रान्डन म्याकमुलेनले ३ र स्कटले २ विकेट लिएका छन्। सुदूरपश्चिमले लुम्बिनीलाई १८८ रनको विजय लक्ष्य प्रस्तुत गरेको छ।"
"सुदूरपश्चिमको दोस्रो विकेट पतन, ब्रान्डन २३ रनमा आउट",कठमाडौं : सुदूरपश्चिम रोयल्सको दोस्रो विकेट पतन भएको छ। ब्रान्डन म्याकमुलेन २३ रन बनाएर आउट चएका छन्। उनले २० बलमा १ चौका र १ छक्का प्रहार गरे। यसअघि विनोद भण्डारी १७ रन बनाएर आउछ भएका थिए।
नेपाली रंगमञ्च देशको संस्कृतिसँग जोडिएको छ,"क्रिसजोन ह्यानकक अर्थात् सीजे। नाटक क्षेत्रमा चलेको यौटा नाम। अस्ट्रेलियाको न्यु साउथ वेल्सस्थित गोल्बर्नमा रहेको लिडर थिएटर कम्पनीमा आर्टिस्टिक डाइरेक्टर हुन् उनी। जो ३० वर्ष कार्यरत रहे त्यहाँ। जुन अस्ट्रेलियाको सबैभन्दा लामो समयदेखि सञ्चालनमा रहेको थिएटर कम्पनी हो। औपचारिक रूपमा अवकाश प्राप्त उनी अनौपचारिक रूपमा भने सक्रिय छन् अझै यो उमेरसम्म। ६७ वर्षीय उनी यतिबेला भने चौथो लालाबाला काठमाडौं अन्तर्राष्ट्रिय थिएटर महोत्सवका लागि आएका छन्। उनै सीजेसँग अन्नपूर्णकर्मी गोपीकृष्ण ढुंगानाले नाटक क्षेत्रबारे गरेकोकुराकानी : रंगमञ्चमा कहिलेदेखि हुनुहुन्छ ? रंगमञ्च विषय अध्ययन गर्नु भएको हो ? मैले अस्ट्रेलियाको सिड्नीस्थित नेशनल इन्स्टिच्युट अफ ड्रामाटिक आर्टस्मा अभिनय सिकें। गोलबर्नमा शिक्षक प्रशिक्षण र योर्क इङ्ल्यान्डमा ड्रामा थेरापीसम्बन्धी प्रशिक्षण लिएको छु। अस्टेलियामा रंगमञ्चको अवस्था कस्तो छ ? अस्ट्रेलियाका हरेक ठूला सहरमा ठूला थिएटर कम्पनीहरू छन्। त्यहाँ थिएटर उत्सवहरू भइरहन्छन्, त्यसैले सामान्य लाग्छन्। सरकारले यस्ता प्रमुख व्यावसायिक कम्पनीहरूलाई समर्थन गर्छ तर सामुदायिक र युवाले सञ्चालन गर्ने थिएटरहरू भने संघर्षरत छन्। बालबालिकाले प्रदर्शन गर्ने नाटकहरू भने विद्यालयहरूमा लोकप्रिय छन्। तपाईं अभिनेता, निर्देशक, प्रशिक्षकमध्ये कुन चाहिँ बढी हो ? जब मैले तालिम लिएँ र प्रदर्शनहरू गरे, तब मैले मेरो जीवनको धेरैजसो समय थिएटर डाइरेक्टर भएर काम गरेको छु र निर्देशनमै आनन्द लिएको छु। हालसम्म कतिवटा नाटकमा काम गर्नु भयो ? नयाँ पुस्तालाई कसरी जोड्नुहुन्छ ? मैले अस्ट्रेलियाभरि १ सय ५० भन्दा बढी नाटकहरू निर्देशन गरेको छु। विशेषगरी युवा साथीहरूसँग काम गर्न मन पराउँछु जो आफ्नो सिर्जनशीलता, कला र क्षमता नाटकमार्फत प्रस्तुत गरेर समाज र देशलाई केही दिन चाहन्छन्। नाटकको मुख्य तत्त्व के हो ? नाटक कसरी बन्छ ? सामान्यतया, म स्क्रिप्ट गरिएका नाटक निर्देशन गर्छु। तर मलाई युवाहरूका साथ सिर्जनात्मक नाटक निर्माण गर्न मन पर्छ। यसरी दर्शकलाई रुचि हुने विषयवस्तुहरू अन्वेषण गर्दै आएको छु। मैले अन्तर्राष्ट्रिय महोत्सवहरूमा लिएका धेरैजसो नाटकहरू मौन किसिमका अर्थात् गैरशाब्दिक हुन्छन्, केही अन्वेषणात्मक हुन्छन्। नेपाल र नेपालीसँग कसरी जोडिनुभयो ? र नाटक महोत्सवमा नेपाल आउनुभयो ? मैले सम्भवत: सन् २०१६ मा पोल्यान्डको एक थिएटर फेस्टिभलमा टंक चौलागाईंलाई भेटेको थिएँ। र हामीले उनलाई सन् २०१९ मा गोल्बर्नमा रहेको हाम्रो लिडर थिएटरमा बालनाटक प्रदर्शन गर्न आमन्त्रित गरेका थियौं। मेरो यो पहिलो नेपाल यात्रा हो र यस वर्ष निम्तो पाएकोमा धेरै उत्साहित छु। लालबालाको यो नाटक महोत्सवमा लिडर थिएटरका अन्य दुई सक्रिय सदस्य ली ग्रे र क्याथी क्याम्पबेल सँगै आएका छन्। ली सिन आर्टिस्ट र फ्रन्ट हाउस म्यानेजर हुन् भने र क्याथी कलाकार र कम्पनीको बोर्डमा पनि कार्यरत छिन्। नेपालमा नाटक हेर्नुभयो ? कस्ता लागे ? मैले काठमाडौंका दुईवटा विद्यालयमा नाटक कार्यशाला सञ्चालन गरेको छु। पश्चिम नेपालबाट आएर प्रदर्शन गरेको एउटा मात्र स्थानीय नाटक हेरेको छु। बालबालिकाले कथाको विषयवस्तुमा लिएको गम्भीरताबाट म प्रभावित भएको छु। तिनीहरूले राम्रो काम गरेको पाएँ। अस्टेलियामा मञ्चन हुने नाटक र नेपाली नाटकमा के भिन्नता पाउनुभयो ? मलाई लाग्दैन कि यी दुई देशबीच नाटक मञ्चनमा धेरै भिन्नता छ। जताततै बालबालिकाको समान रुचि र सपना पाएको छु। अस्ट्रेलियामा नागरिकको संस्कृतिसँग त्यस्तो गहिरो सम्बन्ध छैन। तर अस्ट्रेलियामा पश्चिमी शैलीका नाटक प्रस्तुत हुन्छन्, जो अंग्रेजी, आयरिस र अमेरिकी परम्पराबाट धेरै प्रभावित छन्। मैले देखेको नेपाली रंगमञ्च देशको संस्कृति र परम्परासँग जोडिएको छ। अहिले अस्ट्रेलियामा चलिरहेको संघर्ष भनेको पहिलो राष्ट्रका मानिसहरूसँग विस्तारै सावधानीपूर्वक जोडिने र सम्मानपूर्वक सम्बन्ध स्थापित गर्नु हो। यसले हामीलाई देशभित्रका अनुभव र विविध संस्कृति साझा गर्न सक्षम बनाउँदै मेलमिलापलाई अघि बढाउन सहयोग गरेको छ। हाम्रा बालबालिकालाई निमन्त्रणा दिएर अस्टेलियास्थित आफ्नो थिएटरमा बोलाउनु भएको थियो ? त्यो तारतम्य कसरी मिलाउनु भयो ? टंकसँग मेरो पोल्यान्डमा भेट भएपछि हामी निरन्तर सम्पर्कमा रह्यौं र दुवैलाई उपयुक्त समय मिलाएर नेपालबाट अस्ट्रेलिया आउने योजना बनायौं। हाम्रो कम्पनीले काठमाडौंको एउटा समूहलाई एक हप्तासम्म गोल्बर्नमा स्वागत गर्यो। त्यहाँ हामीले एकअर्काका लागि प्रस्तुतिहरू गर्यौं। एकअर्काका लागि कार्यशालाहरू चलायौं। अस्ट्रेलियन बुस चिडियाखाना र राष्ट्रिय राजधानी क्यानबेरामा गएर क्यानबेरा युथ थिएटर र टुग्गेरानोंगको चिल्ड्रेन थिएटरका बालबालिकासँग कार्यशालाहरू गर्यौं। हाम्रो थिएटरका सदस्यहरूले उक्त भ्रमणको व्यवस्थापन गरे। यो कार्यक्रमका लागि कुनै सरकारी सहयोग थिएन। तपाईंले नेपाली विद्यार्थीलाई के सिकाउनुभयो जुन उनीहरूले नेपालमा पाउँदैनथे ? प्रत्येक थिएटर निर्देशकको आफ्नै शैली हुन्छ। म स्कटल्यान्डको एडिनबर्गका बस्तीहरू र अस्ट्रेलियाको उत्तरी क्षेत्रमा आदिवासी समुदायहरूसँग काम गर्दा धेरै प्रभावित भएको छु। मलाई जीवन्त अभिनय र स्पष्ट उद्देश्य भएका नाटक मन पर्छन्। मैले विगतका अनुभवहरूबाट सिकेका वा विकास गरेका थिएटर खेलहरू खेल्दै खेलाउँदै आएको छु। जीवन नाटक हो भन्छन्। हो ? जीवन र नाटकमा के समानता छन् र के भिन्नता ? हाहाहा ! मलाई पनि लाग्छ, सारा जीवन एउटा नाटक हो। चुनौतीहरूले भरिएको एउटा साहसिक यात्रा हो जीवन जहाँ अनौठा पात्रहरू हुन्छन्। जन्म, प्रेम र मृत्यु दुवै हो जीवन। किनकि मलाई नाटकमा जस्तै मेरो जीवन पनि यस्तै लाग्छ। कहिलेकाहीँ हामी अभिनेता हुन्छौं, कहिलेकाहीँ दर्शक। कहिलेकाहीँ लाग्छ, हामी मानिस जीवनरूपी पानीजहाजलाई अघि बढाउनेहरू हौं, जहाँ सामुद्रिक छालहरूसँग हरपल संघर्ष गरिरहनुपर्छ। मलाई यो अराजकतामा बग्न र अन्त्यसम्म क्रुजजस्तै छालमा सवार हुन मन पर्छ। एउटा नाटकलाई जीवित बनाउन के आवश्यक छ ? उत्साह। स्पष्टता। उद्देश्य र दर्शकसँगको सम्बन्ध। तपाईंको लिडर थिएटरसँग कस्तो सम्बन्ध छ ? तपाईंले ३० वर्षसम्म कलात्मक निर्देशकको रूपमा सेवा गरेर अवकाश लिनुभयो। अब के गर्ने योजना छ ? म अवकाश लिन तयार थिइनँ। तर, कोभिड१९ र परिवारको जिम्मेवारीले विगत चार वर्षमा मेरो ऊर्जा अन्यत्रै मोडिदिएको छ। म थिएटरबाट टाढा भएकै छैन, अहिले फेरि नाटकप्रति आफ्नो माया पुन: जीवन्त गराउँदैछु। तपाईं कुन प्रविधिसँग नजिक हुनुहुन्छ ? त्यो प्रविधि कसरी स्थापना भयो ? तपाईंले आफ्नो गुरुहरूको नाम लिनु परे कसलाई लिने ? मैले धेरै निर्देशकहरूसँग काम गरेको छु, जसलाई मेरो कामले असाध्यै प्रभावित पारेका छन्। ती सबै मेरा गुरु हुन्। ड्रामा स्कुलमा हामीले स्टानिस्लाभस्की प्रविधि अध्ययन गर्यौं। तर अहिले धेरै प्रविधि बजारमा छन्, जसबाट म प्रभावित भइरहेको छु। के थिएटर पेसागत छ ? थिएटरबाट राम्रो जीविका चलाउन सम्भव छ ? अस्ट्रेलियामा कलाका लागि राज्यको भूमिका के छ ? यो कठिन प्रश्न हो। हो, मलाई विश्वास छ कि थिएटर पेसागत हो तर यसबाट जीविका चलाउन कठिन छ। थिएटर जनसमुदायको महत्त्वपूर्ण हिस्सा हो। यो सबै मानिसको स्वास्थ्य र कल्याणका लागि अभिन्न छ। तर पनि सरकारहरूले खासै बुझ्न सकेका छैनन्। विशेषगरी अस्ट्रेलियामा खेलकुदलाई धेरै समर्थन गरिन्छ। लिडर थिएटरले स्थानीय सरकारबाट थोरै आर्थिक सहयोग पाउँछ तर राज्यबाट भने खासै केही पाउँदैन। अन्तमा, तपाईंको नेपाल र नेपालीप्रतिको बुझाइ कस्तो रह्यो ? नेपाली रंगमञ्चका लागि के सुझाव दिन चाहनुहुन्छ ? नेपालमा आउनुअघि मैले नेपालबारे थोरै मात्र थाहा पाएको थिएँ। न त कुनै नेपाली नाटक नै हेरेको थिएँ। तपाईंहरूको समृद्ध संस्कृति र कला अनि परम्परालाई नाटकहरूले प्रतिविम्बित गरेका छन्। जसबाट उत्सव मनाउन र अनुभव साटासाट गर्नका लागि धेरै प्रेरणा मिल्छ। नेपालका लागि नाटक ऐनाको रूपमा वा परिवर्तनका लागि हतियार बन्न सक्छ। मेरो बुझाइमा नाटक विगतसँग जोडिन र भविष्यका सपनाहरू देख्न महत्त्वपूर्ण माध्यम हो।"
"शतक बनाउन चुके सैफ जैब, सुदूररपश्चिमको चौथो विकेट पतन",काठमाडौं : नेपाल प्रिमियर लिगमा सुदूरपश्चिमका सैफ जैब शतक बनाउन चुकेका छन्। उनी ९० रन बनाएर पेभेलियन फर्किएका छन्। ६१ बलमा उनले ६ चौका र ५ छक्का प्रहार गरे। यसअघि उनले ३९ बलमा ५ चौका र २ छक्कासहित अर्धशतक प्रहार गरेका थिए। यसैबीच सुदूरपश्चिमको चौथो विकेट पनि पतन भएको छ। आरिफ शेख शून्यमै आउट भएका छन्।
"सुदूरश्चिमको पहिलो विकेट पतन, पावरप्लेमा बनायो ४७ रन","काठमाडौं : नेपाल प्रिमियर लिग (एनपीएल)मा लुम्बिनी लायन्सविरुद्ध सुदूरपश्चिम रोयल्सले राम्रो सुरुवात गरेको छ। टियु क्रिकेट मैदानमा शनिबार लुम्बिनीसँग टस हारेर ब्याटिङ पाएको सुदूरपश्चिमले बिना कुनै विकेटको क्षति ४७ रन बनाएको छ। दुवै टिमको यो तेस्रो खेल हो। लुम्बिनीले पहिलो खेलमा विराटनगरसँग २ विकेटले हार बेहोरेको थियो भने, दोस्रो खेलमा पोखरा एभेन्जर्ससँग १० विकेटको फराकिलो पराजय हात परेको थियो। सुदूरपश्चिमले पहिलो खेलमा विराटनगरलाई ९० रनले हराएको थियो। दोस्रो खेलमा काठमाडौं सुदूरपश्चिमसँग ७३ रनले हारेको थियो। यसैबीच विनोद भण्डारी १७ रन बनाएर आउट भएका छन्। उनले १३ बलमा २ चौका प्रहार गरे। कप्तान रोहित पौडेलले उनको विकेट लिएका हुन्।"
लुम्बिनीले टस जितेर सुदूरपश्चिमविरुद्ध बलिङ गर्दै,"काठमाडौं : नेपाल प्रिमियर लिग (एनपीएल)को सातौं दिन पहिलो खेलमा लुम्बिनी प्रदेशले सुदुरपश्चिम प्रदेशविरुद्ध टस जितेर फल्डिङ गर्ने भएको छ। टियु क्रिकेट मैदानमा शनिबार लुम्बिनीका कप्तान रोहित पौडेलले टस जितेका हुन्। लुम्बिनीले पहिलो खेलमा विराटनगरसँग २ विकेटले हार बेहोरेको थियो भने, दोस्रो खेलमा पोखरा एभेन्जर्ससँग १० विकेटको फराकिलो पराजय हात परेको थियो। सुदूरपश्चिमले पहिलो खेलमा विराटनगरलाई ९० रनले हराएको थियो। दोस्रो खेलमा काठमाडौं सुदुरसँग ७३ रनले हारेको थियो।"
"जैबको अलराउन्ड प्रदर्शनमा सुदूरपश्चिमको लगातार तेस्रो जीत, लुम्बिनी फेरि पराजित","काठमाडौं : नेपाल प्रिमियर लिग(एनपीएल) मा सुदूरपश्चिम रोयल्सले लगातार तेस्रो जीत दर्ता गरेको छ। लुम्बिनी लायन्सलाई ४५ रनले हराउँदै सुदूरपश्चिमले तेस्रो जीत निकालेको हो। सुदूरपश्चिमले पहिलो खेलमा विराटनगर किंग्सलाई ९० रनले र दोस्रो खेलमा काठमाडौं गुर्खाजलाई ७३ रनले हराएको थियो। सुदूरले दिएको १८८ रनको लक्ष्य पछ्याएको लुम्बिनीको लागि विवेक यादवले सर्वाधिक ७७ रन बनाए। उनले ५४ बलमा ३ चौका र ७ छक्का प्रहार गर्दै अविजित रहे। उनी एनपीएलमा अर्धशतक प्रहार गर्ने १२ औं खेलाडी बने। अन्तिम ब्याटर दुर्गेश गुप्ता शुन्यमा अविजित रहे। लुम्बिनीका शीर्ष क्रमका ५ ब्याटर चल्न नसक्दा लुम्बिनीले २० ओभरमा १४२ रन बनाएको हो। लुम्बिनी लायन्सले पहिलो पावर प्लेमै शीर्ष क्रममा पाँच ब्याटरलाई गुमाएको हो। १८८ रनको लक्ष्य पछ्याएको लुम्बिनीले ६ ओभरको खेल सकिँदासम्म शीर्ष क्रममा पाँच ब्याटरलाई गुमाइ ३६ रन बनाएको थियो। लुम्बिनीका ओपनर अर्जुन साउद गोल्डेन डक भए। अर्का ओपनर उन्मुक्त चन्द पनि चार रनमै पभेलियन फर्किए। यसअघि पोखरा एभेन्जर्सविरुद्ध ९५ रन बनाएका कप्तान रोहितकुमार पौडेलले पनि आज पाँच रनमात्रै थप्न सके। टम मुरेसले सात रन जोडे। साद बिन जफर पनि गोल्डेन डक भए। लुम्बिनीबाट हाल क्रिजमा रहेका सन्दीप जोरा १० र विवेक यादवले ३७ रनको साझेदारी गर्ने कोशिस गरे। सन्दीप जोराले २६ बलमा १ छक्का सहित २० रन बनाए। दिनेश अधिकारीलृ १६ बलमा २ चौका सहित १४ रन बनाए। सुदूरपश्चिमका ब्रान्डन म्याकमुलेन र सैब जैबले समान ३३ विकेट लिए। स्टक कुग्गेलेनले २ र अभिनास बोहोराले १ विकेट लिए। त्यसअघि, कीर्तिपुरस्थित त्रिवि क्रिकेट मैदानमा टस हारेर ब्याटिङमा आएको सुदूरपश्चिमले निर्धारित २० ओभरमा ४ विकेट गुमाएर १८७ रनको योगफल खडा गरेको थियो। सुदूरपश्चिमबाट जैबल सर्वाधिक ९० रन बनाए। उनले १ बलमा ६ चौका र ५ छक्का प्रहार गर्दै ९० रन बनाए। उनलाई रेमन सिमोन्डले उन्मुक्त चन्दको हातबाट क्याच आउट गराए। जैबले अर्का ओपनर विनोद भण्डारीसँग ४९ रनको साझेदारी गर्दै सुदूरपश्चिमलाई बलियो सुरुआत दिलाएका थिए। यस्तै, उनले दोस्रो विकेटका निम्ति ब्रान्डन म्याकमुलमसँग ५६ रनको साझेदारी गरेका थिए। विनोदले सुदूरपश्चिमको खातामा १७ रन थपे। रोहितुकमार पौडेलले गरेको सातौँ ओभरको तेस्रो बलमा सन्दीप जोराबाट क्याच हुनुअघि उनले १३ बलमा दुई चौका प्रहार गरे। ब्रान्डन म्याकमुलमले २० बलमा एक छक्का र एक चौकासहित २३ रन बनाए। म्याकमुलमलाई १३४ ओभरमा विवेक यादवले साद बिन जफरबाट क्याच गराएका थिए। तेस्रो विकेटका रुपमा सैब जैबको विकेट पतन भयो। चौथो विकेट पाँचौं ब्याटरका रुपमा मैदानमा आएका आरिफ शेख गोल्डेन डक भए। सुदूरका लागि दिपेन्द्र सिंह ऐरी ३९ रनमा अविजीत रहे। भने अर्का ब्याटर स्कट कुग्गेलिन ११ रनमा अविजीत रहे। लुम्बिनीका लागि रेमोन सिमोन्डले २ विकेट लिए भने रोहित पौडेल र विवेक यादवले ११ विकेट लिए। एनपीएलमा दुई खेल खेलेको लुम्बिनीले दुवै खेलमा हार व्यहोरेको छ। लुम्बिनी आफ्नो पहिलो खेलमा विराटनगर किंग्ससँग दुई विकेटले पराजीत भएको थियो। दोस्रो खेलमा पोखरा एभेन्जर्ससँग पराजीत भएको थियो। ३ खेलमा ३ जीत निकालेको सुदूरपश्चिम हाल अंक तालिकाको शीर्ष स्थानमा उक्लिएको छ । ३ खेलमा ६ अंक जोडेको जनकपुर दोस्रो स्थानमा रहेको छ । ३ खेलमा २ जीत निकालेको चितवन ४ अंकसहित तेस्रो स्थानमा रहेको छ ।"
पावरप्लेमै लुम्बिनीका आधा ब्याटर पभेलियन,काठमाडौं : नेपाल प्रिमियर लिग (एनपीएल)मा सुदूरपश्चिम रोयल्सविरुद्ध लक्ष्य पछ्याइरहेको लुम्बिनी लायन्सले पहिलो पावर प्लेमै शीर्ष क्रममा पाँच ब्याटरलाई गुमाएको छ। शनिबार टियु क्रिकेट मैदानमा जारी खेलमा सुदूरपश्चिमले दिएको १८८ रनको लक्ष्य पछ्याइरहेको लुम्बिनीले ६ ओभरको खेल सकिँदासम्म शीर्ष क्रममा पाँच ब्याटरलाई गुमाइ ३६ रन बनाएको छ। लुम्बिनीका ओपनर अर्जुन साउद गोल्डेन डक भए। अर्का ओपनर उन्मुक्त चन्द पनि चार रनमै पभेलियन फर्किए। यसअघि पोखरा एभेन्जर्सविरुद्ध ९५ रन बनाएका कप्तान रोहितकुमार पौडेलले पनि आज पाँच रनमात्रै थप्न सके। टम मुरेसले सात रन जोडे। साद बिन जफर पनि गोल्डेन डक भए। लुम्बिनीबाट हाल क्रिजमा रहेका सन्दीप जोरा १० र विवेक यादव ६ रनमा खेलिरहेका छन्। सुदूरपश्चिमका ब्रान्डन म्याकमुलमले तीन र स्टक कुग्गेलेनले दुई विकेट लिएका छन्। त्यसअघि टस हारेर ब्याटिङमा आएको सुदूरपश्चिमले निर्धारित २० ओभरमा चार विकेट गुमाएर १८७ रनको योगफल खडा गरेको थियो।
"हिमाली पर्यटन : नाफा कि घाटा ?, बहस गर्न ढिला भयो","शिलशिला आचार्यले दिगो विकास उद्यमीको रूपमा विश्वभर चर्चा कमाएकी छन्। एमबीबीएस अध्ययनका लागि पूर्ण छात्रवृत्तिामा नाम निकाले पनि त्यसलाई छाडेर उनले महँगो शुल्कमा वातावरण विज्ञान पढिन्। वातावरण क्षेत्रमा समस्या बढ्दै जाने र आफूले केही नयाँ गर्न सक्ने सोचेर उनले उक्त विषय रोजिन्। चार वर्ष सकुन्जेल अलि खर्चिलो भए पनि अन्ततः उनले उत्कृष्ट नतिजा ल्याइन्। राष्ट्रपतिको हातबाट विद्याभूषण पाइन्। नर्वेमा छात्रवृत्तिमा स्नातकोत्तार पूरा गरेकी उनले नेपाल फर्केर हरित उद्यमलाई अँगालिन्। उनले काठमाडौंमा प्लास्टिक निषेध अभियान सुरु गरिन्। सरकारले २०७२ वैशाख १ मा काठमाडौंलाई प्लास्टिक निषेध क्षेत्र घोषणा गरेपछि उनको अभियानले सार्थकता पायो। सन् २०१९ देखि अभ्नी भेन्चर्स नामक कम्पनी स्थापना गरी फोहोर व्यवस्थापनको क्षेत्रमा उल्लेख्य भूमिका निभाउँदै आएकी उनै शिलशिला यस वर्षको बीबीसी १०० प्रभावशाली महिलामा पर्न सफल भइन्। उनीसँग अन्नपूर्णकर्मी रामकला खड्काले गरेको कुराकानी : बीबीसी १०० प्रभावशाली महिलाको सूचीमा पर्दा कस्तो अनुभूति भयो ? तपाईं हाम्रो छनोटमा पर्नुभयो भनेर करिब एक महिना अगाडि बीबीसीबाट इमेल आयो। खोलेर हेर्दा म अचम्मित भएँ । निकै खुसी पनि लाग्यो। यसमा न मैले आवेदन दिएको हुँ, न कसैले मनोनयन गरेका हुन्। उनीहरूकै टिमले अनुसन्धान गरेर विश्वभरका विभिन्न क्षेत्रका प्रभावशाली १०० महिला छनोट गरिएको हो। कामको मूल्यांकन केही हदसम्म भएजस्तो लाग्यो। एमबीबीएसको पूर्ण छात्रवृत्ति अध्ययनको अवसर छाडेर किन महँगो शुल्कमा वातावरण विषय रोज्नुभयो ? म विद्यालयमा राम्रै विद्यार्थीमा पर्थें। कक्षा १२ पढुन्जेल देश र समाजका लागि केही गर्छु भन्ने थियो। तर यही गर्छु भन्ने थिएन। बुवाआमाको इच्छा छोरी डाक्टर बनोस् भन्ने थियो। त्यसैले मैले एमबीबीएसको इन्ट्रान्स तयारी गरें। सँगसँगै अन्य विषयमा पनि बुझ्दै गएँ। यसै क्रममा चिकित्सा क्षेत्रमा भन्दा भविष्यमा वातावरण क्षेत्रमा बढी समस्या हुने र आफूले यही क्षेत्रमा केही गर्न सक्छु जस्तो लाग्यो। वातावरणको क्षेत्रमा लागेर देश र विश्वका लागि नयाँ काम गर्न सक्छु भन्ने आत्मविश्वास जाग्यो। त्यसैले शिक्षा मन्त्रालयको कोटामा पूर्ण छात्रवृत्ति पाउँदा पनि मैले काठमाडौं विश्वविद्यालयमा वातावरण विज्ञानमा स्नातक पढ्ने विचार गरें। मेरो यो निर्णयले घरपरिवारमा कोही सन्तुष्ट थिएनन्। तर आमाबुवालाई विश्वस्त पारें र शैक्षिक यात्रालाई अगाडि बढाएँ। जब मैले राम्रो पढेर राष्ट्रपतिको हातबाट विद्याभूषण प्राप्त गरें, मेहेनतको फल पाएँ जस्तो लाग्यो। आमाबुवा पनि खुसी हुनुभयो। स्नातकोत्तर अध्ययनका लागि नर्वे सरकारको छात्रवृत्ति कार्यक्रममा छनोट भएँ। साथै विश्व वन्यजन्तु कोषको चन्द्र गुरुङ मेमोरियल फेलोसिप पनि पाएँ। यसले पढाइ पूरा गर्न निकै सहज भयो। फोहोर व्यवस्थापनमा यहाँको संलग्नता कहिलेदेखिको हो ? अभ्नी भेन्चर्स किन सुरु गर्नुभयो ? पढाइ सकेर नेपाल फर्केपछि सुरुमा मैले हाम्री बहिनी सामाजिक उद्यम सुरु गरें। हामीले प्लास्टिकबिनै सपिङ सम्भव छ भन्ने सन्देश दिन कपडाको झोला बनाएर भाटभटेनीमा राख्यौं। त्यतिबेला काठमाडौंमा भएका पाँचवटै भाटभटेनीमा यो अभियान चलायौं। भाटभटेनीमा मात्र करिब पाँच सय स्वयंसेवक राखेर कपडाको झोला प्रयोगमा जोड दियौं। त्यसैगरी, घरायसी कामकाजको खोजीमा रहेका महिलालाई घरधनीसँग समन्वय गराइदिने र सम्झौता तयार पारी काममा लगाइदिने भूमिका पनि निभायौं। प्लास्टिक प्रयोग न्यूनीकरण गर्न उहाँहरूलाई तीन हप्ताको ग्रिन तालिम दिएर घरघरमा पठाइन्थ्यो। यसबाट करिब १३ सय महिला लाभान्वित भएका थिए। फोहोर व्यवस्थापनको क्षेत्रमा करिब पाँच वर्ष काम गरिसकेपछि गैरसरकारी संस्थाबाट भन्दा निजी कम्पनीबाट धेरै मात्रामा काम गर्न सहज हुने ठानेर सन् २०१९ मा अभ्नी भेन्चर्स सुरु गरें। प्लास्टिक निषेधको अभियान कत्तिको प्रभावकारी भएको पाउनुभयो ? दुई तीन महिनामा हामीले करिब एक करोड प्लास्टिकको झोला कम गर्न सफल भएछौं। तर हिसाब गर्दा त काठमाडौंमा दुई दिनमै एक करोड प्लास्टिक झोला प्रयोग हुने रहेछ। त्यसैले यो त्यति प्रभावकारी नभएको देखिएपछि नीतिगत रूपमै परिवर्तन नगरी सफल भइन्न भन्ने लाग्यो। हामीले करिब ३४ हजार युवा तयार पारेर भो पर्दैन, मसँग आफ्नै झोला छ अभियान चलायौं। करिब ५० हजारको हस्ताक्षर संकलन गरेर सरकारलाई बुझायौं। फलस्वरूप राजपत्रमै निकालेर २०७२ वैशाख १ मा सरकारले काठमाडौंमा प्लास्टिक निषेध घोषणा गर्यो। यसलाई हामीले ठूलो उपलब्धिको रूपमा लियौं। प्लास्टिक निषेधको पूर्ण कार्यान्वयनका लागि सरकारले कस्तो कदम चाल्नुपर्छ ? हेर्न लाए एउटा प्लास्टिकको झोला जस्तो लाग्छ। तर यसलाई निषेध गर्न धेरै मन्त्रालयको एकमुष्ठ प्रयास आवश्यक छ। वातावरण मन्त्रालय, आपूर्ति मन्त्रालय, उद्योग, अर्थ र गृह मन्त्रालयको समन्वयमा काम हुनुपर्छ। कि सबै मन्त्री मिलेर काम गर्नुपर्यो कि त प्रधानमन्त्रीले यसमा पहल गर्नुपर्छ। उहाँहरूमा यस विषयमा इच्छाशक्ति नै कम भएजस्तो देखिन्छ। उहाँहरूले यसलाई संवेदनशील विषय मानेर निषेधका लागि पहल गर्नुपर्छ। हिमाल सरसफाइ अभियानमा पनि जोडिनुभएको छ। बेसक्याम्पदेखि काठमाडौंसम्म ल्याउँदाको खर्च महँगो छ। कसरी व्यवस्थापन गर्नुहुन्छ ? हामी हिमाल सरसफाइ अभियानमा जोडिएर नेपाली सेनालाई सहयोग गर्दै आएका छौं। सन् २०२१ देखि अभ्नी यसको रिसाइक्लिङ पार्टनर हो। बेसक्याम्पदेखि काठमाडौंसम्म ल्याउँदाको खर्च निकै धेरै लाग्छ। तर हामीले यसलाई नाफाको रूपमा कहिले हेरेनौं। यो हाम्रो दायित्व हो। हामीले यसलाई कमाउनेभन्दा हिमाल बुझ्ने अवसरको रूपमा लियौं। नेपाल सरकार र नेपाल सेनालाई सहयोग गर्न पाउनु ठूलो अवसर र गर्वको विषय हो। वर्षमा एकपटक फोहोर संकलन गरिन्छ। वर्षमा करिब ३५ टनको लक्ष्य राखेर गर्छौं। तर यस वर्ष ११ टन संकलन गर्यौं। अहिलेसम्म हिमालबाट १ सय १९ टन फोहोर निकालिसक्यौं। पाँच वटा लास यो वर्ष ल्यायौं। हालसम्म करिब १२१३ वटा जति लास ल्याइसक्यौं। हिमाली पर्यटनको दिगो व्यवस्थानका लागि के गर्नुपर्ला ? आजको दिनमा नेपालका लागि हिमाल घाटाको व्यवसाय बनिरहेको छ। रोयल्टीबाट आउने आम्दानीभन्दा हिमाल सफाइ गर्न लाग्ने खर्च बढी हुँदै गइसकेको छ। हामीले यस विषयमा एउटा अध्ययन पनि गरेका छौं। सर्वोच्चले पनि हिमाललाई पीडा भयो भन्दै आरोहीको संख्या घटाउन आदेश दिइसक्यो। हिमाल हाम्रो पानीको मुहान हो। बागमतीलाई जसरी हामीले सिध्यायौं, सगरमाथा सिध्याउन सक्दैनौं। त्यसैले नेपाल सरकारले पनि रोयल्टी आइरहेको छ भन्दैमा जति आए पनि आरोहणको अनुमति दिनु हुँदैन। जुन कम्पनीले आरोहणको लागि लगेको छ, सरसफाइका लागि उसैलाई जिम्मेवार बनाउनुपर्छ। सरकारले यसको नियमन गर्नुपर्यो। देशका लागि हिमाली पर्यटन नाफा कि घाटा भन्ने बहस सुरु गर्न ढिला भइसकेको छ। वातावरणमा आर्थिक, सामाजिक र लैंगिक पक्ष समेट्दा कत्तिको प्रभावकारी भएको पाउनुभयो ? अभ्नीमा मधेसी, दलित, जनजाति, पिछडिएकालगायतका सबै वर्गका मानिसलाई रोजगारीको अवसर दिइएको छ। अझै बढी सिमान्तकृत समुदायका महिला समेटिएका छन्। यस क्षेत्रमा पढेलेखेका मात्र होइन, नपढेकाले पनि गर्न सक्ने देखियो। यसले गर्दा धेरैलाई काम पनि दिन सकिन्छ। त्यसैगरी, अन्य अवसर नपाएकाले यस क्षेत्रमा लागेर आयआर्जन गरी आफ्नो परिवार पाल्न सक्छन्। यसले समाजको विकासमा पनि सहयोग पुर्याउँछ। फोहोर व्यवस्थापनको क्षेत्रमा तपाईंहरूले के कस्ता चुनौती सामना गर्नुपरेको छ ? हामी अहिले पनि घरघरमा गएर फोहोर संकलन गर्न सकिरहेका छैनौं। किनभने वर्षौंदेखि ओगटेर बसेका केही कम्पनी छन्। नगरपालिकाले पनि चाहेर पनि यिनलाई व्यवस्थित गर्न सकेको छैन। उनीहरूलाई विस्थापित गर्न सकिन्न। मिलेर काम गर्नुपर्छ। पालिकाहरूले ल्यान्डफिल्डमा फाल्दा कर लगाउनुपर्ने हो। तर ल्यान्डफिल्डबाट जोगाएर ल्याउने हामीलाई पो कर लगाइरहेका छन्। हामीलाई बाटोमा ५, ६ ठाउँमा कर तिर्नुपर्ने अवस्था छ। किलोमा एक रुपैयाँ फाइदा हुन्थ्यो भने त्यही एक रुपैयाँ कर लगाइदिए हामीले के फाइदा लिने। यस्ता थुप्रै चुनौतीलाई पार गर्दै अगाडि बढेका छौं। प्लास्टिकजन्य पदार्थमा काम गर्दा स्वास्थ्य जोखिम उत्तिकै हुन्छ। कामदारको सुरक्षाका लागि के व्यवस्था गर्नुभएको छ ? अस्पतालमा धेरै कन्ट्यामिनेसन हुने भएकाले हामीले यसमा काम गर्दैनौं। घर र फ्याक्ट्रीको फोहोर मात्र गर्छौं। यसमा काम गर्दा पनि कामदारहरूले सुरक्षित पहिरन र मास्क लगाउनुहुन्छ। उहाँहरूलाई खाना खुवाउने र हरेक दिन काम सकिएपछि नुवाइधुवाइको व्यवस्था मिलाइदिएका छौं। स्वास्थ्य बिमाको पनि व्यवस्था छ। यो हाम्रोमा मात्र होइन, फोहोरको क्षेत्रमा काम गर्ने नेपालभरि नै हुनुपर्छ भन्ने हो। कम्पनीले कामदारलाई दिन सक्दैन भने नगरपालिकाले पहल गर्नुपर्छ। किनभने उहाँहरूले नगरपालिकाकै काम गरिरहनु भएको छ। वर्षमा एकपटक भ्याक्सिन लगाइदिने, सबैको बिमा गरिदिने, सबैलाई लुगा दिने काम नगरपालिकाले गर्न सके अझै राम्रो हुन्छ। अवसरको खोजीमा हजारौं युवा बिदेसिरहेको अवस्थामा तपाईंले नेपालमै रोजगारी सिर्जना गरिरहनुभएको छ नि ? हो, नेपालमा अवसरै अवसर छ। यहाँ केही छैन भन्ने भ्रमको पछाडि लाग्नुभन्दा नयाँ केही गर्न सकिन्छ भनेर सोच्नु आवश्यक छ। नेपालमा हुन्जेल उसको कदर नगर्ने र भिसा लागेपछि बधाई दिने समाजको पनि यसमा केही दोष देखिन्छ। आखिर जहाँ गए पनि मेहेनत नगरी खान पाइन्न। आफ्नै देशमा मेहेनत गरे विदेशभन्दा धेरै राम्रो जीवनयापन गर्न सकिन्छ। हामीले यहाँ दोस्रो दर्जाको नागरिक भएर बाँच्नु पर्दैन। त्यसैले म आफू पनि नर्वेबाट पढेर नेपाल फर्किएँ। अमेरिकामा विगत ९ वर्षदेखि अध्ययनरत जीवनसाथी पनि फर्कनुभयो। विवाह गरेर यतै बस्यौं। अहिले हामी दुवै मिलेर व्यवसाय चलाइरहेका छौं। थुप्रैलाई रोजगारीको अवसर पनि सिर्जना भएको छ। हरित क्षेत्रमा महिला उद्यमीलाई प्रोत्साहन गर्न सरकारले के कस्तो नीतिगत व्यवस्था गर्नुपर्ला ? महिलालाई ऋण पाउन धेरै गाह्रो छ। बिना धितो पाइन्न। धितोका लागि सम्पत्ति चाहियो। महिलाले सम्पत्ति कहाँबाट ल्याउने। यसले गर्दा महिला पछाडि परेका छन्। महिलालाई कसरी सौलियत दरमा ऋण दिने भन्नेमा नीतिगत व्यवस्था गरिनुपर्छ। सानासाना ऋण बिना धितो पनि दिइनुपर्छ। सबै सफल नभए पनि एक दुई जना सफल भएकाले देशको नाम राख्न सक्छन् नि। यो व्यवस्था नभएसम्म आफ्नो नाममा सम्पत्ति नहुनेले कसरी व्यवसाय गर्ने त ? यसमा सरकारको ध्यान जानु जरुरी छ। जलवायु कार्यमा युवाको संलग्नता बढाउन के गर्नुपर्ला ? नेपालमा अवसर छैन भन्ने भाष्यलाई चिर्नुपर्यो। हाम्रो पुस्ताको सबैभन्दा ठूलो चुनौती जलवायु परिवर्तनले निम्त्याउने हानी नोक्सानी नै हो। अन्ततः, जति पैसा भए पनि स्वच्छ हावा, पानी र खानेकुरा छैन भने हामी बाँच्न सक्दैनौं। फुर्सदमा भ्याए सोचौंला भन्नुभन्दा बाँच्नका लागि यो अति महŒवपूर्ण विषय हो भनेर यसमा लाग्ने बेला भइसक्यो। वर्षैपिच्छे वर्षाको ढाँचा परिवर्तन भएको छ। धान रोपेपछि भित्र्याउनै मुस्किल पर्न थालिसक्यो। त्यसैले विकास भनेर बाटो र पुल बनाउनेतिर मात्र लाग्नुभन्दा वातावरण जोगाउनेतिर पनि सबैको ध्यान जानु जरुरी छ।"
"पनौतीलाई नेवारीमा पलाँती भनिन्छ, जसको अर्थ पाइला राख हो","काभ्रे जिल्लाको पनौती सहर धार्मिक, सांस्कृतिक र पर्यटकीय सम्पदाले परिपूर्ण छ। एउटै चट्टानमाथि रहेको कारण यहाँ भूकम्पजस्ता दैवी विपत्तिाको प्रभाव पनि पर्दैन। तर, यसको प्रचारप्रसार र विकासमा राज्यको ध्यान पुगेको छैन। त्यसैको पहलका लागि पनौती पर्यटन विकास केन्द्र सञ्चालनमा छ। प्रस्तुत छ केन्द्रका अध्यक्ष पुरुषोत्तम कर्माचार्यसँग गरिएको कुराकानीको सम्पादित अंश पनौतीलाई आध्यात्मिक शक्तिको थलो मानिन्छ, खास किन हो ? विगतमा गएका विध्वंशकारी भूकम्पले यहाँका ऐतिहासिक सम्पदामा प्रयोग गरिएका एउटा इँटा, ढुंगा आदि हल्लाउनै सकेनन्। ३३ कोटी देवताले सजिएको, अष्टमात्रिका शक्तिपीठले घेरिएको ठाउँमा पनौती अवस्थित छ। जहाँबाट पुण्यमति र रोशी नदीको पवित्र जल अविरल बगिरहेको छ। यहाँको त्रिवेणी घाटस्थित शक्तिपीठमा विवाह, व्रतबन्धलगायत पवित्र देवकार्यहरू गरिन्छन्। यहाँ रहेकी संकटामाईको दर्शन गर्न प्रत्येक शनिबार भक्तजनको भीड लाग्छ। पनौतीका प्रत्येक दिन हेरिटेज डे हुन्। यो जात्रैजात्राको सहर पनि हो, होइन र ? पनौतीलाई हामी पर्यटकीय नगरी अनि जात्रै जात्राको सहर भनेर चिन्छौं। यो एउटा खुला संग्रहालय पनि हो। जहाँको कलात्मक गेटबाट छिरेपछि जताततै सम्पदा भेटिन्छन्। पनौतीमा रहेका इँटा, शिला, झ्यालढोकाका खापा आदि सबैमा जीवन्त इतिहास संग्रहित छन्। पनौती वडा नं ७ मा मात्रै एक वर्षमा प्रत्यक्ष रूपमा ८० वटा जात्रा हुन्छन्। अप्रत्यक्ष अनि छेउछाउका वडामा समेत त कति हुन्छन् कति। यसलाई किन करुणाको सहर भनिएको हो ? हो, पनौती करुणाको सहर हो। कुनै कालखण्डमा नमोबुद्ध नाम गरेका राजकुमार थिए। उनी जंगलमा विहार गरिरहेका हुन्थे। एक दिन एउटा बघिनी राजकुमारले भेटे। त्यो बघिनी सिकार गर्न नसक्ने अवस्थाकी थिई। भोकले मृत्युको मुखमा पुग्न आँटेकी बघिनीलाई राजकुमारले आफ्नै रगत अनि मासु काटेर खुवाएर बचाए भन्ने लोककथा प्रचलित छ। हो तिनै करुणामय राजकुमारलाई जन्माउने ठाउँ हो पनौती७। पनौतीको प्रख्यात कुम्भमेलाको ऐतिहासिकता के हो ? उत्तरप्रयाग। पनौती भनेर हामीले गर्व गर्ने अर्को कुरा हो उत्तरप्रयाग। १२ वर्षमा कुम्भ मेला लाग्ने दक्षिणप्रयाग भारतमा पर्छ भने अर्को १२ वर्षमा मकर मेला लाग्ने उत्तरप्रयाग पनौतीमा पर्छ। जुन ठाउँमा पुगे मात्रै श्रापमुक्त भइन्छ। शरीरमा लागेका, लाग्ने, दृश्य तथा अदृश्य रोगबाटसमेत मुक्त भइन्छ भन्ने जनविश्वास छ। पनौतीमा आएपछि इन्द्र भगवान् समेत श्रापमुक्त भएका थिए भन्ने किंवदन्ती छ। इन्द्रले गौतम ऋषिकी पत्नी अहिल्यालाई कुदृष्टि लगाएपछि श्रापित भएका थिए। अहिल्याको सतित्व डगाउन इन्द्र गौतम ऋषिको भेष बनाएर जान्छन्। अहिल्याले इन्द्रलाई आफ्नै पति भन्ने ठान्छिन्। त्यसपछि उनको सतित्व डगाउन इन्द्र सफल हुन्छन्। जब गौतम ऋषिलाई त्यो कुरा थाहा हुन्छ अनि उनले पत्नी अहिल्या र इन्द्र दुवैलाई श्राप दिन्छन्। त्यसको पनौतीसँग के सम्बन्ध छ ? गौतम ऋषिले पत्नी अहिल्यालाई तिमी आफ्नो पति पनि नचिन्ने, ढुंगा जस्तो रहेछौं भन्दै शिला भइजाऊ भनी श्राप दिन्छन्। पनौतीको त्रिवेणीस्थित इन्द्रेश्वर महादेव छेउमा रहेको शिला त्यही अर्थात् अहिल्याको रूपमा हो। तपाईंहरूले अहिले पनि त्यो शिला देख्न सक्नुहुन्छ। इन्द्रलाई चाहिँ श्राप दिएनन् ? उनी इन्द्रसँग झन् क्रुद्ध भए। उनले स्वर्गका त्यत्रा अप्सरा र आफ्नी श्रीमती छाडेर आई अर्काकी श्रीमतीमाथि छक्याएर भोगविलास गर्ने, तिम्रो शरीरभरि योनी नै योनी होस् भनी श्राप दिए। अनि के भयो ? अब इन्द्रलाई पर्यो फसाद। उनी आत्तिँदै आफ्ना गुरु वृहस्पतिकहाँ पुगे। सबै इतिवृत्तान्त बताइसकेपछि गुरुले श्रापमुक्त हुने उपाय बताइदिए। उनले एउटा सुकेको बाँस दिए। अनि भने, तिमी यो बाँस लिएर तपस्या गर्न जाऊ। जहाँ यो सुकेको बाँस पलाउँछ त्यहीँ तिमी श्रापमुक्त हुन्छौ। त्यसपछि इन्द्र त्यो सुकेको बाँस बोकेर तपस्या गर्न हिँडे। तपस्या गर्दै हिँड्दा कहीँ पनि त्यो बाँस पलाएन। तपस्याकै सिलसिलामा उनी पनौती आइपुगेछन्। अहिले त्रिवेणीमा रहेको मुक्तेश्वर महादेवको मन्दिर रहेको ठाउँमा बाँस छेउमा गाडेर तपस्यामा बसेछन्। उनी कति समय तपस्यामा बसे पत्तै भएनछ। तपस्याबाट उठेपछि बाँस पलाएको देखेछन्। अनि खुसी हुँदै मेरो श्रापमुक्त हुने ठाउँ यहीँ रहेछ भनेर पुनः घोर तपस्यामा लिन भएछन्। इन्द्रकी पत्नीको अवस्था चाहिँ के भयो ? त्यहीँ इन्द्र पत्नीले इन्द्रायणीले पार्वतीको तपस्या गर्न थालिन्। हजारौं वर्ष तपस्या गरेपछि पार्वती रुद्रावतीको रुपमा प्रकट भएर गंगाको रूपमा बग्न थालिन्। त्यसपछि पनौतीमा त्रिवेणी भयो। त्रिवेणी भएपछि अमृत वर्षा भयो। अमृतले त्यहाँ अवस्थित सबैको पाप पखालिएर गयो। इन्द्र पनि श्रापमुक्त भए। अनि हिँड्ने बेलामा त्यहाँ आफ्नो नाम जोडेर इन्द्रेश्वर महादेव स्थापना गरे भन्ने कथन छ। त्यसै समयदेखि यहाँ मकर मेला सुरु भएको भन्ने किंवदन्ती छ। अमृतवर्षाबारे विस्तृतमा बताइदिनुहोस् न ? एक महिनाभित्रमा एक दिन पनौतीमा अमृत वर्षा हुन्छ भन्ने कथन छ। त्यो अमृत आफ्नो शरीरमा परोस् भन्ने विश्वासले यहाँको मकर मेलामा एक महिना नुहाइन्छ। यहाँ एक पाइला राख्दा पनि सम्पूर्ण पाप पखालिने जनविश्वास छ। पनौतीलाई नेवारीमा पनि पलाँती भनिन्छ। जसको अर्थ पाइला राख हो। अहिलेको पनौतीको नाम समयअनुसार अनेक रहेको पाइन्छ। हामीले कुन समयमा के नाम थियो भन्ने पनि दस्तावेज तयार गर्दै छौं। यहाँको नदी खास कहाँबाट आएको हो ? यहाँको नदीको विषयमा अर्को कथन छ। पनौतीमा खेती गर्नुपर्ने। पानी थिएन। अनि यहाँका राजाले फुलचोकी माईसँग पानी माग्ने निर्णय गरे। पानी माग्न गए। त्यसै बेलामा पाटनका राजा पनि पानी माग्न टुप्लुक्क आइपुगे। फुलचोकी डाँडा पनौती र पाटनको सिमानामा पर्ने। फुलचोकीलाई फसाद पर्यो। अब कसलाई पानी दिने ? उनले दुवै राजालाई भनिन्, जसले मलाई भोलि एउटाएउटा सुन र चाँदीको माला ल्याइदिन्छ, उसैलाई म पानी दिन्छु। हुन्छ भन्दै दुबै राजा हिँडे। पाटनका राजालाई त कुनै चिन्ता थिएन। उनका त धेरै कालिगड थिए। सुनचाँदी प्रशस्तै थियो। पनौतीका राजालाई फसाद पर्यो। कसरी सुनचाँदीको व्यवस्था गर्ने भनेर। त्यो राति उनी राम्रोसँग सुत्न पनि सकेनन्। बिहानीपख मात्रै भुसुक्कै निदाएछन्। ब्युँझिँदा घाम झुल्किसकेछ। फुलचोकी माइसँग गरेको वाचा सम्झिए। हतारहतार बाहिर निस्किए। बारीभरि तोरी फुलेको देखे। झुल्के घामले टल्किएको पहेँलो तोरीको फूलको माला बनाउने निधो गरे। जुन सुनजस्तै देखिन्थ्यो। अनि छेवैमा मुला पनि फुलिरहेको देखे। त्यो पनि चाँदीजस्तै टल्किरहेको थियो। त्यसैको माला बनाए। अनि लागे फुलचोकीतर्फ। रोचक कथा रहेछ फुलचोकी माईकहाँ पुग्दा पाटनका राजा पनि सँगै भएछन्। एकैपल्ट माईकहाँ भित्र पसे। दुवैले आआफ्ना माला टक्र्याए। पाटनका राजाले त साँच्चिकै सुनचाँदीकै ल्याएका थिए। तर, पनौतीका राजाको माला देखेपछि फुलचोकीले भनिन्, पाटनमा भन्दा धेरै किसान त पनौतीमा रहेछन्। त्यसैले धेरै पानी पनौतीमा चाहिने रहेछ। पाटनमा पनि पुग्ने पानी म पठाइदिन्छु। त्यसपछि पनौतीमा १२ वर्षमा र गोदावरीमा ६ वर्षमा मेला लाग्ने गरेको छ। पनौतीमा कुनै दैवी विपत्ति नहुने किंवदन्ती खासमा के हो ? अष्टमात्रिकाले सजिएको पनौतीमा कुनै पनि दैवीय विपत्ति आउँदैन। बाढी पहिरोको त्रास पनि रहँदैन। किनभने यो पवित्र स्थान एउटै शिलामा अवस्थित छ। यो क्षेत्रमा अलौकिक कलाको नमुना देख्न सकिन्छ। सम्पदाले घेरिएको यो पवित्र स्थानमा त्यसै अनुरूपको सभ्यता पनि छ। जुन ठाउँमा पवित्र कला संस्कृति अनि सम्पदा जीवित हुन्छ, त्यहाँ सोही अनुरूपको सभ्यता पनि रहन्छ। वर्तमानमा पनौती कसरी गुज्रिइरहेको छ ? पनौती धार्मिक, पर्यटकीय एवं सांस्कृतिक सम्पदाले सम्पन्न सहर हो। तर, यो मानवीय अतिक्रमणमा पर्दै गएको छ। भौतिक सम्पन्नताको पर्खाइमा पनि छ यो। पनौतीमा पर्यटकीय बसपार्क चाहिएको छ। जसले पर्यटकलाई यातायातमा सहज बनाउँथ्यो। पनौतीको पुरातात्विक गेट भित्रलाई खुला संग्रहालय बनाउन पनौती पर्यटन विकास केन्द्र लागिपरेको छ। हामीले सम्पदामैत्री घर निर्माण गर्नेलाई केही अनुदान पनि दिने गरेका छौं। पनौती पर्यटन विकास केन्द्रको पनि आफ्नै दुःख छ। आफ्नो भवन छैन, भाडामा बसेका छौं। जग्गा मात्रै उपलब्ध भए, घर बनाउँथ्यौं। तपाईंहरूले पक्कै पहल गरिरहनुभएको होला ? पनौतीको प्रचारप्रसारका लागि जनमानसमा विभिन्न तालिमहरू पनि गराइरहेका छौं। लुप्त हुन लागेका सीपहरूलाई पुनः सिकाएर पनौतीको इतिहास अडिग बनाउन लागिपरेका छौं। यस्ता सीपले पनौतीको सम्पदा तथा संस्कृति पनि जोगिने अनि स्थानीयको आम्दानीमा पनि वृद्धि हुन्छ। यसका लागि अहिले भइरहेका सरकारी तथा विभिन्न संघसंस्थाद्वारा गरिएको सहयोगले मात्रै पुग्दैन। विशेष परियोजना नै ल्याउनु पर्छ। धेरैको सहयोग त पाइरहेकै छौं। यतिले मात्रै पुगेन। सरकारले नै केही गर्नुपर्छ भन्ने हाम्रो माग छ। यसलाई विश्व सम्पदा सूचीमा राख्ने पहल चाहिँ कहाँ पुग्यो ? यस्तो इतिहास बोकेको पनौतीलाई विश्व सम्पदा सूचिमा सूचीकरण गर्न पहल गर्नुपर्छ भनेर पनौती नगरपालिकासँगै हामी पनि सबै लागिरहेका छौं। पनौतीलाई विश्वसामु चिनाउने कार्यमा अग्रसर हुन अनि पनौती के हो ? भन्ने कुरा जनमानसमा ल्याउनु पर्छ भन्ने कुरामा हामी हरेक तहतप्काबाट पहल गरिरहेका छौं।"
आजु मिथिला नगरिया नेहाल सखिया,"जनकपुरधाम : ऐहन सुन्दर मिथिला धाम, कहा पाएब दोसर ठाँम, दुलहा दुलहिन सीताराम जनकपुरमे। यस्तो राम्रो मिथिलाधाम, कहाँ पाउने अर्को ठाउँ, बेहुला, बेहुली सीताराम जनकपुरमा परम्परागत गीतले जनकपुर गुञ्जमान छ। उल्लासले भरिपूर्ण छ। किनकि, जनकपुरमा भगवान्कै बिहे भएको छ जसका साक्षी दुई देशका करोडौं श्रद्धालु छन्। प्रत्येक वर्ष धूमधामसाथ विवाह हुन्छ। एउटा सांस्कृतिक विरासतलाई जनकपुरले त्रेता युगदेखि जोगाएर राखेको छ। जसको प्रत्येक वर्ष विवाहपञ्चमी महोत्सवको रूपमा पुनरावृत्ति हुन्छ। साताव्यापी विवाहपञ्चमी महोत्सवको मुख्य आकर्षण सीताराम विवाह शुक्रबार भव्यताका साथ सम्पन्न भयो। विवाहमा सम्मिलित हुन हजारौंको संख्यामा श्रद्धालुहरू जनकपुर पुगेका थिए। महिना दिनअगावै सुरु हुने महोत्सवको तयारीमा जनकपुरवासी यसरी लाग्छन् मानौं आफ्नै छोरीको विवाह भइरहेको छ। त्रेता युगमा भारतको अयोध्याका राजा दशरथका छोरा राम र मिथिलाका राजा जनककी छोरी सीताबीच जुरेको साइनो वर्तमानसम्म दुई देशबीचको सांस्कृतिक सेतु बनेको छ। जसले गर्दा जनकपुरलाई भगवान् रामको ससुरालीको उपमा दिइएको छ भने अयोध्यालाई माता सीताको घर भनिएको छ। मिथिलाको संस्कृतिअनुसार रामसीता विवाह माता जानकीको भव्य महल जानकी मन्दिर मात्रै नभई विवाह पञ्चमीको अवसरमा सम्पूर्ण जनकपुर नगरीनै दुलहीझैं सजाइएको थियो। मिथिलाको घरघरमा मंगलगान गाइएका हुन्छन् भने आकर्षक पहिरनमा सजिएकी मिथिलाकी नारीहरूले आफ्नो सुन्दर लोकगीतले यस उत्सवलाई अझ बढी भव्य बनाउने गर्छन्। राजा जनकको भूमिकामा रहेका जानकी मन्दिरका महन्थ रामतपेश्वर दास र जानकीका भाइको भूमिका रहेका उत्तराधिकारी महन्थ रामरोशन दासलाई त भ्याइनभ्याइ हुन्छ। सीताको विवाह कसरी भव्यताका साथ सम्पन्न गर्ने र विवाहमा सहभागी हुन आएका जन्तीहरूलाई स्वागत सत्कारमा कुनै कमी नहोस् भन्नका लागि विशेष तयारी गरिन्छ। यो मात्रै एक महोत्सव नभई सांस्कृतिक विरासत छ। यो हाम्रो लागि सबैभन्दा प्रधान पर्व छ त्यसैले यसको भव्यतालाई विशेष ख्याल गरिन्छ, जानकी मन्दिरका महन्थ रामतपेश्वर दास वैष्णव भन्छन्, मन्दिरको सजावट, खानपान, लुगाकपडादेखि लिएर हरेक ससाना कुराहरूलाई समेत ख्याल गरिन्छ। झन् पाँच वर्षको अन्तरालमा जन्ती आउने हुनाले जन्ती आउने वर्ष त अझ बढी चाप हुन्छ। मिथिलामा प्रचलित विवाह पद्धतिअनुसार रामसीताको विवाह हुन्छ। सबै विधि व्यवहार त्यसअनुसार गरिन्छ। रामायणमा वर्णन गरिएअनुसार राजा दशरथले आफ्ना चारजना छोराहरू राम, लक्ष्मण, भरत र शत्रुघनलाई शिक्षा आर्जनका लागि वशिष्ठ ऋषिको आ श्रम पठाएका थिए। जहाँ राजाको छोरा भएर पनि उनीहरूले एक सामान्य शिष्य जस्तो बस्नु पथ्र्यो। सबै सुख सुविधाहरूको परित्याग गरेर गुरुकुलमा शिक्षा आर्जन गरिरहेका राम र उनका भाइहरूलाई गुरु वशिष्ठले नै जनकपुर लिएर आएका थिए। राजा जनकले छोरी सीताको विवाहका लागि प्रमुख सर्त राखेका थिए जुन शिवको धनुषमा प्रत्यन्चा चढाउनु थियो। जनकपुरको भव्य रंगभूमि मैदानमा आयोजित धनुष यज्ञमा राजा जनकको सर्त कुनै पनि राज्यका महाबली राजाहरूले पूरा गर्न नसकेको अवस्थामा आफ्ना गुरु वशिष्ठको अनुमति लिएर नवयुवक राम धनुष यज्ञमा सहभागी भए र उनले शिवको धनुष तीन टुक्रा पारे। यसरी रामले जनकको सर्त जितेर सीतासँग विवाहका लागि अनुमति प्राप्त गरेका थिए। त्यसपछि सीताराम विवाहका बेला मिथिलामा गरिने विवाहका सम्पूर्ण प्रक्रियाहरू अपनाइयो। पूजा फूलका लागि रामसीता बगैंचामा जानु, एकअर्कालाई हेर्नु, मोहित हुनु, नगरदर्शन प्रकरण, धनुषयज्ञ, धनुषको खण्डन, रामपरशुराम संवाद, रामसीता विवाह, रामकलेवा, बिदाइ सबै अत्यन्त विधिवत् हुन्छन्। मार्ग शुक्ल पञ्चमीका दिन जानकी मन्दिरका महन्थको नेतृत्वमा भव्य सरियातीको लस्कर राम मन्दिर महन्थको नेतृत्वमा निस्केको जन्तीको स्वागत गर्न र प्रसिद्ध रंगभूमि मैदानमा मालाफेर अर्थात् स्वयंवर विधि सम्पन्न गर्न निस्कन्छन्। सबै नगरका मानिस सडकमा साथ दिन्छन्। जनकपुरवासीहरू आआफ्नो घरको कौसीबाट यस अलौकिक दृश्यका साक्षीपात्र बन्छन् र जनकपुर जय सियारामको जयजयकारले गुञ्जायमान हुन्छ। बाह्रबिघामा स्वयम्बरपछि नगरपरिक्रमा गरेर डोला जानकी मन्दिरमा पुयाइन्छ। त्यहाँ मन्दिरको प्रांगणमा विशेषरूपले बनाइएको वेदीमा निर्धारित समयमा विधिपूर्वक रामसीताको विवाह गरिन्छ यी सबै प्रसंगहरूमा सहभागी भएकाहरूले त्रेतायुगीन विवाहोत्सवको सुमधुर क्षण स्मरण गर्छन्। मिथिलाकी नारीहरू गीत गाउँछन्, गरदनि में लपटल चादर हे आगू आगू सिया माई करथी मण्डप परिक्रमा हे दुलहा चारु भाइ बसहा जकां सब घुमथिन हे नही चलैं प्रभुताइ गाबधि मंगल सोहागिन हे चहुँ दिसी आनन्द छाइ। मंगलगानका साथै दुलहादुलहीको मण्डपको परिक्रमा गर्ने परम्परागत विधि गराइन्छ। यस गीतमा वर्णन गरिएअनुसार मिथिलामा आएर बिहे गर्दाभगवान् पनि सामान्य व्यक्ति झैं भएका हुन्। त्रेतायुग देखिको सांस्कृतिक सम्बन्ध त्रेता युगमा जुरेको सम्बन्धलाई जनकपुरले निरन्तरता दिइरहँदा यसका थुप्रै परिदृश्यहरू फेरिएका छन्। पहिलापहिला त विवाहपञ्चमी छुट्टै खालको हुन्थ्यो। यहाँ पहाडिया गाछी थियो (वर्तमान नगरपालिका कार्यालयनजिकै) जहाँ पहाडबाट आएका व्यापारीहरूले डेरा जमाउँथे। मेला अवधिभरि भटमास, सुन्तला, जडीबुटीहरू बिक्री गरिन्थ्यो। यतिसम्मकि पहाडदेखि आएका महिलाहरू पति रोज्थे र विवाह पनि हुन्थ्यो, ८२ वर्षीय शिवदत्त झा आफू सानो हुँदाको विवाहपञ्चमी महोत्सव सम्झिँदै भन्छन्, पहिलापहिला जानकी मन्दिरबाट माता सीताको डोला निस्कँदा निकै सजिएका हाथी, घोडाहरूसमेत जन्तीको रूपमा सहभागी हुन्थे। त्यसबेला राजाको पनि सवारी हुन्थ्यो छुट्टै रौनक हुन्थ्यो तर, अहिले अवस्था फेरिएको छ। यस वर्ष विवाह महोत्सवमा सहभागी हुन् भारतको अयोध्याबाट पाँच सयको संख्यामा जन्तीहरू जनकपुर आएका थिए। पाँच वर्षको अन्तरालमा जन्ती आउने परम्परा रहिआएको छ। पाँच सय वर्ष पुरानो परम्परालाई हामीले निरन्तरता दिँदै आइरहेका छौं, जानकी मन्दिरका उत्तराधिकारी महन्थ रामरोशन दास वैष्णव भन्छन्, २०६१ सालदेखि अयोध्याबाट विधिवत् रूपमा जन्ती आउन थालेका हुन् । अयोध्याबाट जन्ती ल्याउनका लागि दुवै देशका सरकार र तत्कालीन विश्व हिन्दु परिषद्का अध्यक्ष अशोक सिंघलले विशेष पहल गरेका थिए। पहिलो पटक चार पाँच सय जन्ती गाडीमा आएका थिए। रामायणमा जुन बाटोबाट जन्ती हिँडेको उल्लेख थियो, सोही बाटो भएर अयोध्याबाट जन्तीहरू जनकपुर आउने गर्दछन्। यो महोत्सवले नेपाल भारतको सांस्कृतिक, धार्मिक तथा भावनात्मक एकतालाई प्रगाढ बनाउनेछ। चम्पत राय, महासचिव, रामजन्मभूमि ट्रष्ट यस वर्ष विवाहभन्दा चारदिन पूर्वदेखि नै जन्ती आएर जनकपुरमा बसेका छन्। जन्तीको स्वागत मधेस प्रदेश सरकारले समेत गरेको छ। मुख्यमन्त्री सतिशकुमार सिंहले भारतको अयोध्याबाट विवाहपञ्चमी महोत्सवमा भगवान् रामको जन्ती बनेर आएका पाहुनाहरूलाई मधेस प्रदेश सरकारको प्रशासनिक भवन (मधेस भवन) मा स्वागतसहित दिवा भोजन गराएर सम्मान गरेका छन्। मुख्यमन्त्री सिंहले भारतको अयोध्याबाट रामजन्मभूमि ट्रस्टका महासचिव चम्पत रायको नेतृत्वमा पाँच सयको संख्यामा आएका जन्तीलाई मिथिला भोजन खुवाएर सम्मान गरेका हुन्। प्रदेश सरकारका खेलकुद तथा समाज कल्याण मन्त्री प्रमोद जयसवालको अध्यक्षतामा भएको स्वागत तथा सम्मान कार्यक्रममा बोल्दै मुख्यमन्त्री सिंहले भने, यस महोत्सवले दुई देशबीचको सम्बन्धलाई अझ बढी प्रगाढ बनाउन महŒवपूर्ण भूमिका निर्वाह गरेको छ। त्रेतायुगको झझल्को आउने यस महोत्सवमा अयोध्याबाट आएका जन्तीलाई मिथिलावासीले स्वागत गर्न पाउनु गर्वको विषय हो।, मिथिलामा जन्तीको रूपमा आएपछि भएको स्वागत र सत्कारले निकै खुसी र आनन्दित बनाएको छ, भारतको अयोध्याबाट जन्तीको नेतृत्व गरिआएका रामजन्मभूमि ट्रस्टका महासचिव चम्पत रायले भने, यस महोत्सवले नेपाल भारतको सांस्कृतिक, धार्मिक तथा भावनात्मक एकतालाई प्रगाढ बनाउनेछ। सीताको बिदाइमा भावुक मिथिला रामायणमा जुन बाटोबाट जन्ती हिँडेको उल्लेख थियो, सोही बाटो भएर अयोध्याबाट जन्तीहरू जनकपुर आउने गर्दछन्। महन्थ रामरोशन दास वैष्णव, जानकी मन्दिरका उत्तराधिकारी रामसीताको विवाह सम्पन्न भएसँगै शनिबार रामकलेवा विधि गरिएपछि अयोध्याबाट आएका जन्तीहरू स्वदेश फर्किने छन्। प्रतीकात्मक रूपमा गरिने यस समारोहले छोरीको विवाहको सम्पूर्ण झझल्को दिन्छ। तर, सीतासँग अयोध्यामा भएको व्यवहारलाई मिथिलावासीले स्मरण गर्न चाहँदैनन्। मिथिलामा दर्शन छ यहाँ भनिन्छ, सीताजीको जन्मदेखि उनको विवाहसम्मको कथा मात्रै सुनाइन्छ त्यसपछिको कथा मिथिलावासीले स्मरण गर्न चाहँदैनन्, मैथिली विषयका प्राध्यापक तथा वरिष्ठ सञ्चारकर्मी श्यामसुन्दर शशि भन्छन्, बडो लालनपालन र मायाप्रेमले मिथिलामा सीताजीलाई पालिएको थियो। एउटा विश्वास र आशाका साथ उनको सुखद जीवनको कल्पना गर्दै रामसँग उनलाई अयोध्या पठाइयो तर, त्यहाँ उनीसँग भएको व्यवहार र दुःखका कुराहरूलाई मिथिलावासीहरू स्मरणसमेत गर्न चाहँदैनन्। अहिले पनि राममाथि आक्रोश छ मिथिलामा त्यसैले पनि होला विवाहपञ्चमीको तिथि राम्रो भए पनि मिथिलावासीहरू आफ्नो छोरीको विवाह यस तिथिमा गर्न रुचाउँदैनन्। मान्यता यो पनि छ कि यस तिथिमा यदि विवाह भयो भने छोरीले घर गएर दुःख पाउँछिन् भन्नेछ। मैथिली गीतकार चन्द्रमणिले आफ्नो गीतमा माता सीताको व्यथालाई मैथिलीमा वर्णन गर्दै भनेका छन्, कियो कहे मालिक, कियो कहे परवर, कियो कहे दाता, कियो कहे ईश्वर तदपी कोइली कुहुकी करे सोर, राम जीवते अहाँके सिया आइख नोर यस गीतमा भनिएको छ, कसैले तपाईंलाई मालिक भन्छ, कसैले परवर, कसैले दाता भन्छ त कसैले ईश्वर तर पनि राम तपाईं बाँचिनै राख्दा तपाईंकी सियाको आँखामा आँसु छ यस गीतका माध्यमले मैथिली गीतकारले माता सीतासँग अयोध्यामा भएको दुःखका क्षणहरूको वर्णन गर्न खोजेका छन्। अर्को तर्फ मिथिलावासीहरूले सीतालाई आदर्श नारी मान्छन् जसले हरेक दुःखसुखमा आफ्नो परिवार र आफ्नो पतिको साथ दिएकी थिइन्। यसरी सीताको विवाहसँगै उनको बिदाइको प्रसंगले मिथिलावासीलाई भावुक बनाउने गरेको छ। श्रीरामको राजनीति हमरा ने चाहिँ यो पाहुन धनुष आर वान यो। हमरा त चाहिँ पाहुन, मधुर मुसकान यो।। हामीलाई धनुषवाँण चाहिएको छैन, हामीलाई त मन्द मुस्कान भए पुग्छ, मिथिलामा बेहुला बनेर आएका भगवान् श्रीरामलाई मिथिलाका नारीहरूले स्वागतमा गाएको यो गीत निकै प्रचलित छ। यस गीतमा रामको कोमल र सुन्दर चरित्रको वर्णन गरिएको छ। जहाँ एक योद्धा नभई स्वच्छ हृदय भएका, छोरी सीतालाई जीवनपर्यन्त खुसी राख्न सक्ने व्यक्तिको कामना मिथिलावासीले गरेको देखिन्छ। तर, पछिल्लो समय सियारामको कोमल चरित्रलाई श्रीरामको योद्धा चरित्रले छोप्न खोजिएको र श्रीरामको नाममा राजनीति बढेको राजनीतिक विश्लेषक रोशन जनकपुरी बताउँछन्। उत्सवहरू आफ्ना क्रममा सुरु भएका हुन्, जनकपुरी भन्छन्, तत्कालीन समयमा राजाहरूको स्वामित्वमा पनि उत्सवहरू सुरु भएका हुन् त्यसका साथै समाजमा धार्मिकता बढ्दै गएपछि त्यसमा धार्मिक चरित्र पनि हाबी भयो र सोहीअनुसार उत्सव मनाउन थालिए। समयसँगै उत्सव पनि बदलिँदै गएको हो। पछिल्लो समय विवाहपञ्चमी महोत्सव विशुद्ध धार्मिक उत्सवको रूपमा रहेको थियो। जसमा सुख, सुविधा, आधुनिकता वा अन्य कुनै पनि विलासिता माथि धार्मिकता हाबी हुन्थ्यो तर, वर्तमान समयमा यसका राजनीतिक आवरणले बढी ढाल्न थालिएको छ, जनकपुरी थप्छन्र्, अहिले यसमा बजारको प्रभाव निकै बढेको छ। कुनै समयमा धार्मिकता मुख्य थियो, पुण्यको दृष्टिकोण बढी थियो तर, अहिले हेर्नु यसमा नाफा नोक्सानको कुराहरू बढी हुन थालेका छन्। यस वर्ष त दुवै देशका राजनीतिक दलहरूले यसलाई बढी नै प्रभाव पारेको देखिन्छ। यस वर्ष रामसीताको विवाहको नाममा आएको जन्तीमा विश्व हिन्दु परिषद्ले सहभागिता जनायो। जसको सम्बन्ध भारतमा राजनीतिक सत्ताधारीहरूसँग बढी छ। यस्तो अवस्थामा धार्मिकताभन्दा पनि राजनीतिक प्रभाव बढी भएको देखिन्छ। विवाहपञ्चमीको धार्मिकता, मौलिकता यसको शान्त स्वभाव र विशुद्ध धार्मिक चरित्रभन्दा पनि राजनीतिक, आर्थिक र कूटनीतिक चरित्र बढी हाबी भएको देख्छु। मधेस प्रदेश सरकारको बढी सक्रियता विवाहपञ्चमी महोत्सव हुन त जनकपुर क्षेत्रकै सबैभन्दा ठूलो उत्सव रहेको हुनाले यसमा तीनै तहका सरकारहरूको सहभागिता रहने गर्दछ। तर, यस वर्ष मधेस प्रदेश सरकारले विवाहपञ्चमी महोत्सवमा केही बढी नै सक्रियता जनाएको देखियो। जनकपुर र अयोध्याबीचको सम्बन्धलाई बलियो बनाउन विवाहपञ्चमी महोत्सवले विशेष भूमिका निर्वाह गर्दै आएको छ। तर, महोत्सवको सम्पूर्ण कार्यक्रमहरू जनकपुरमा नै हुने गर्दछ। तर, यस वर्ष महोत्सवअघि नै मधेस प्रदेश सरकार विश्व हिन्दु परिषद् धनुषाको अगुवाइमा अयोध्या नै पुगेर तिलकोत्सव मनाएको थियो, जसको आलोचना पनि भयो। सो कार्यक्रममा मधेस प्रदेशका मुख्यमन्त्री सतिशकुमार सिंह नै जम्बो टोलीको अगुवाइ गरी अयोध्या पुगेका थिए। अयोध्याबाट बिना कुनै निमन्त्रणा सोझै पुगेका सिंहलाई त्यहाँ न त परराष्ट्रस्तरको सम्मान प्राप्त भयो, न त उनलाई विशेष स्वागत नै गरियो। तर, पनि मधेस प्रदेश सरकारले विवाहपञ्चमीको नाउँमा राजनीति गर्ने प्रयास गरेको आरोपसमेत प्रतिपक्षीहरूले लगाएका छन्। पाँच वर्ष मधेस प्रदेश सरकारको नेतृत्व गरेका तत्कालीन मुख्यमन्त्री लालबाबु राउतले मुख्यमन्त्री सिंहले कूटनीतिक मर्यादाविपरीत काम गरेको टिप्पणीसमेत गरेका थिए। मुख्यमन्त्रीको हैसियतमा विदेश भ्रमण गर्नुअघि प्रक्रियाहरू पूरा गर्नुपर्ने हुन्छ तर, मधेस प्रदेश सरकारका मुखिया बिना निमन्त्रणा नै अयोध्या पुग्नुले कूटनीतिक मर्यादाविपरीतको काम भएको देखियो। यता, विभिन्न टीकाटिप्पणीका बाबजुद मधेस प्रदेश सरकारले विवाहपञ्चमीका विभिन्न समारोहमा सक्दो सहभागिता जनाएको देखिएको छ। एकातर्फ यसलाई राजनीतिक आस्था भनिए पनि अर्को तर्फ धार्मिक महोत्सवलाई राजनीतिक थलो बनाउन खोजिएको आरोपहरू पनि लागेको छ।"
अचानक सेलाएको शान्तिक्षेत्र,"आज जो कसैलाई पनि ४८ वर्षअघि घोषणा भएको नेपालको शान्तिक्षेत्र प्रस्तावको स्मरण गराउँदा लाग्न सक्छ, यो त सक्किसक्यो अब छैन, यो उहिल्यै फिर्ता लिएको होइन र ?, त्यसै सेलाएर गयो त, खै के पो भएको थियो र ?, सेलाइसक्यो त, केही छ र अझै बाँकी ? यस्तै यस्तै। ती जवाफहरूले दिएको सन्देश हो नेपाली जनता अनभिज्ञ छन्। शान्तिक्षेत्र प्रस्ताव २०४६ सालपछि किन सेलायो ? सो प्रस्तावलाई किन, कसरी, के र कति कारणले व्यवस्थापन नै गरिएन ? यो जिज्ञासा मेटिन जरुरी छ। त्यसैले, आजभन्दा एक वर्षअघि सुरु गरिएको एक अध्ययनबाट प्राप्त भएका तथ्यहरू जनतामाझ साझा गर्नु जो कोही बौद्धिक नागरिकको कर्तव्य हुनजान्छ। नेपाली राजनीतिको अर्थपूर्ण ऐतिहासिक घटनाक्रमहरू पनि यस अध्ययनले समेटेको छ। आजको बदलिँदो भूराजनीतिक परिस्थिति विशेष सम्बन्धको नाम दिएर २००७ सालपछि नेपालको राजनीतिमा दक्षिणको छिमेकीले देखाएको प्रत्यक्ष संलग्नता नेपालको इतिहासको जल्दोबल्दो सत्य हो। सो चुनौती पार गर्न राजा त्रिभुवनका छोरा महेन्द्र राजा हुनु पर्यो। तत्कालीन राजा त्रिभुवनबाट त्यो सम्भव नै थिएन। २०३१ सालमा शान्तिक्षेत्र प्रस्ताव आह्वान गर्दा अन्तर्राष्ट्रिय परिवेशमा शीतयुद्ध चलिरहेकै थियो। त्यही युद्धका प्रतिद्वन्दी मुलुकहरूको प्रभावबाट नेपालले जोगिएर बस्नु थियो। त्यतिमात्र नभई सँधियार मुलुकको हस्तक्षेपलाई पनि दुरुत्साहन गर्दै शान्ति र विकासको बाटोमा देश अघि बढ्नु थियो। यसरी क्षेत्रीय र अन्तर्राष्ट्रिय परिस्थिति आँकलन गरेपछि त्यतिबेलाका परराष्ट्र विज्ञहरूले शान्तिक्षेत्र प्रस्तावलाई सान्दर्भिक मानेका थिए। तर उनीहरूले सान्दर्भिक ठहयाउनुका पछाडि अन्य महत्वपूर्ण कारणहरू पनि जोडेका छन्। आज नेपालमा पहिले जस्तो सँधियार मुलुकको मात्र चासो रहेको छ भनेर भन्ने स्थिति छैन। ती मुलुकबाहेक अन्य महादेशका मुलुकहरूको पनि विशेष चासोको थलो अब नेपाल बनिसकेको छ। यही क्षेत्रीय र अन्तर्राष्ट्रिय चासोका कारण नेपालमा आज भूराजनीतिक परिस्थिति बदलिँदै छ भनेर नेपाली जनता स्पष्ट भइसकेका छन्। त्यतिबेला विश्व दुई ध्रुवमा विभाजित थियो भने आज परिस्थिति भिन्न छ। विश्व बहुध्रुवमा विभाजित भइसकेको छ। यसका कारण पनि नेपालमा थप मुलुकहरूको चासो र अन्य प्रकारान्तर संलग्नता छ। यही परिस्थिति नै नेपालको आजको बदलिँदो भूराजनीतिक परिवेश हो, जसका कारण यसका अवयवहरू पछिल्ला दिनहरूमा देखा परिसकेका छन्। तत्कालीन परिवेशमा सो प्रस्ताव के कसरी सान्दर्भिक थियो भनेर अध्ययन र खोज गरिसकेपछि आजको बदलिँदो भूराजनीतिक परिवेशमा सो प्रस्ताव कत्तिको सान्दर्भिक रहला त भनेरै खोज्ने काम भएको हो। सो अध्ययनका खोजहरू अनभिलिङ द मिस्ट्रिज अफ नेपाल्स पिस जोन एन्ड पोलिटिकल डेडलक नामक पुस्तकमा समेटिएका छन्। आज नेपालले युक्रेन र रुसबीचको संघर्षमा एकको पक्ष लिइसकेको छ। नेपालको तटस्थ वैदेशिक नीतिको प्रतिकूल हुनेगरी संयुक्त राष्ट्रसंघमा एकको पक्षमा मतदान गरेर नेपालले पश्चिमा शिविरमा प्रवेश गरेको अर्थ लाग्ने गरी कदम चालेको छ। नेपाली युवाहरू युक्रेन र रसियाको द्वन्द्वमा दुवै तर्फबाट लड्दैछन् र एकअर्कालाई मार्नका लागि तत्पर छन्। प्रथम र दोस्रो विश्वयुद्धमा नेपाली सेना पठाउँदा पनि यस्तो विडम्बनापूर्ण अवस्था आउन दिएका थिएनन् श्री ३ हरूले। तर आजको नेपालको नीति खतरायुक्त परिणामको द्योतक र कहालिलाग्दो भविष्यको संकेत होइन र ? शान्तिक्षेत्र प्रस्तावको पृष्ठभूमि २००७ सालको राजनीतिक परिवर्तन भइसक्दा अन्तर्राष्ट्रिय मञ्चमा शीतयुद्घ राम्रैसग सुरु भइसकेको थियो। तटस्थ आन्दोलनको सुरुआती विन्दु ईसं १९५५ को वाङडुङ सम्मेलनबाट नै नेपाल तटस्थ आन्दोलनसग जोडिएको थियो। उपनिवेशीकरणविरुद्घ शान्ति र आर्थिक विकासको मुद्दा बोकेर क्षेत्रीय तथा अन्तर्राष्ट्रिय सैद्धान्तिक तथा सैनिक प्रभावबाट मुक्त रहन नेपालले तटस्थ आन्दोलनको सदस्यता लिएको हो। राजा महेन्द्रको पालामा सुरुआत भएको यस अभियानलाई तत्कालीन राजा वीरेन्द्रले पनि निरन्तरता दिएका थिए। तर जब २०२८ सालमा उनै राजाको राज्यारोहण भएको थियो, तब कतिपय क्षेत्रीय तथा अन्तर्राष्ट्रिय भूराजनीतिक परिवेशहरू परिवर्तन भइसकेका थिए। जसबाट नेपाल पनि लामो समयसम्म अछुतो रहिरहन कदापि नसक्ने आकलन राजा वीरेन्द्रले गरे। चीन र रुसको सम्बन्ध बिग्रनु, रुस र भारतबीच सहकार्य सुरु हुनु, अमेरिका र चीन नजिकिँदै जानुजस्ता घटनाक्रम बदलिँदो भूराजनीतिक परिवेशका सूचक थिए। त्यसैले ती राजाले तटस्थ नीतिमात्र नेपालको भविष्य, सार्वभौमिकता र विकासका लागि पर्याप्त नभएको निष्कर्ष निकाले। २०३१ सालको फागुन १३ (ई १९७५) गते आफ्नो राज्याभिषेकमा भोलिपल्टको बिदाइ भोजका अवसर पारेर विभिन्न मुलुकहरूबाट आएका राष्ट्रप्रमुख, सरकार प्रमुख तथा प्रतिनिधिहरूको माझमा राजा वीरेन्द्रले नेपाललाई शान्तिक्षेत्र घोषणा गर्न उनीहरूको मुलुकको सहयोगका लागि आह्वान गरे। ईसं १९७३ को जुलाई २६ तारेखमा काठमाडौंमा नेपाल काउन्सिल अफ वल्र्ड अफेयर्सको उनको भाषणमा यस शान्तिक्षेत्र प्रस्तावको बीजारोपण भएको मानिन्छ। ईसं १९७३ को सेप्टेम्बर ८ तारेखमा अल्जायरस्थित तटस्थ राष्ट्रहरूको चौथो सम्मेलनमा उनले गरेको भाषणमा यसको थप अंकुरण भएको थियो। जुन भाषणमा उनले भूपरिवेष्ठित राष्ट्रहरूको समुद्र माथिको अधिकारलगायतका मुद्दाको पनि उठान गरेका थिए। त्यस सम्मेलनमा हिन्द महासागरीय क्षेत्रलाई शान्तिक्षेत्र घोषित पनि गरिएको थियो, जुन अभियानले नेपालको भरपूर समर्थन पाएको थियो। शान्तिक्षेत्र प्रस्ताव कार्यान्वयन हुनका लागि नेपालका छिमेकी मुलुक तथा अन्तर्राष्ट्रिय शक्ति केन्द्रहरूको समर्थन आवश्यक थियो। यो प्रस्ताव नेपाल लक्षित मात्र थिएन, बरु नेपालमा कार्यान्वयन भइसकेपछि विस्तारै एसिया महादेशभरि फैलनु पर्छ भन्ने मान्यताको विकास पनि यसका प्रतिपादकले गरेका थिए। १ सय १६ राष्ट्रहरूको लिखित समर्थन जुटाइसकेको यस अभियानलाई भारतले भने २०४६ सालसम्म आइपुग्दा पनि समर्थन जनाउन बाँकी नै थियो। २०४६ सालको राजनीतिक परिवर्तनपछि कुनै मुलुकको समर्थन लिखितमा भएको पाइँदैन। त्यसको केही वर्षमा नै नेपालमा सशस्त्र विद्रोह सुरु भयो। २०५८ सालमा राजपरिवारको वंश विनाश भयो। २०६२६३ को माओवादी विद्रोहपछि २०६५ सालमा नेपाल एक गणतान्त्रिक मुलुक बन्यो। सार्क, बिम्स्टेक, तटस्थ आन्दोलन, भूपरिवेष्ठित राष्ट्रहरूको समुदाय, संयुक्त राष्ट्र संघ आदि जस्ता मञ्चहरूमा नेपालको रुचि र भूमिकामा पनि नेपालको वैदेशिक नीति आधारित रहने गरेको छ। सार्क, बिम्स्टेक, तटस्थ आन्दोलनजस्ता सम्मेलनहरूमा नेपालले सरकार प्रमुखको तहबाट सहभागिता जनाउँदै आएको छ। तर २०४६ सालपछि नेपाल सरकारले शान्तिक्षेत्र प्रस्तावलाई कसरी व्यवस्थापन गयो ? यसबारे भने आमनागरिकलाई जानकारी छैन। नागरिकहरूको हक र स्वतन्त्रताका लागि लडाइँ गरेका भनिएका राजनीतिक दलका नेताहरू स्वयंले जनताको सुसूचित हुने अधिकार खोसे होलान् र ? नखोस्नु पर्ने। तर जनता अनभिज्ञ रहन बाध्य भए। नागरिकले पाउनुपर्ने सूचनाको हक कार्यान्वयन हुन भने सकेन। ३४ वर्ष भयो, यो विषयमा राष्ट्रिय रूपमा नै मौनता साँधिएको छ। भरखरै मात्र केही गणतान्त्रिक नेताहरूले शान्तिक्षेत्र प्रस्तावको नाम लिन थालेका छन्। के यो बदलिँदो भूराजनीतिक परिवेशले नेपाललाई पिरोलेको कारणले नै हो त ? या अरू कुनै कारणले हो ? केही नेताहरूले बोल्दैमा यसको दीर्घकालीन असर त नपर्नु पर्ने हो। कारण तिनका आफ्नै दलको विधानमा यसलाई समावेश नगरुन्जेल यसको राजनीतिक अर्थ लाग्न सक्दैन। नेपालको वैदेशिक नीति : प्राचीनकालदेखि आजसम्म नेपालले प्राचीनकालदेखि नै आफ्नो वैदेशिक नीतिमा तटस्थता अपनाउँदै आएको छ। नेपालको इतिहासमा अंशुवर्माकालीन समयमा भने वैदेशिक नीति त्यति प्रस्ट रूपमा देखिँदैन। राजा नरेन्द्रदेवको समयमा उनी उत्तरी छिमेकीसग नजिक देखिन्थे। चौधौं शताब्दीमा आएपछि जयस्थिति मल्लका पालामा तटस्थ तथा सन्तुलित वैदेशिक नीति रहेको पाइन्छ। आधुनिक नेपालको एकीकरणपछि पृथ्वीनारायण शाहले आफ्ना उपदेशमार्फत वैदेशिक नीतिका बारेमा केही मार्गदर्शन गरेको पाइन्छ। उनले यो राज्य दुई ढुंगाबीचको तरुल जस्तो रहेछ, चिनेर बादशाहसित ठूलो घाहा राख्नू, दक्षिणको समुन्द्रको बादशाहसित ठूलो घाहा त राख्नू तर त्यो महाचतुर छ। सन्धि सर्पन हेरी गढी तुल्याई राख्नू र बाटो बाटोमा भाँजा हाली राख्नू, जाई कटक नगर्नू, झिकी कटक गर्नूजस्ता वैदेशिक सम्बन्धसग सरोकार राख्ने सुझावहरू दिएको पाइन्छ। बदलिँदो भूराजनीतिक परिस्थितिमा अर्थात् करिब ४८ वर्षअघि सान्दर्भिक मानिएको शान्तिक्षेत्रको प्रस्ताव त्यतिबेला के कति कारणले सान्दर्भिक मानिएको थियो ? आजको दिनमा खडा भएका ती चुनौतीहरूलाई सामना गर्न पनि के यो शान्तिक्षेत्रको प्रस्ताव उत्तिकै सान्दर्भिक छ वा छैन ? सलाई पछिका शासकहरूले पछ्याए पनि बहादुर शाहको नायबी कालमा उनले देखाएका केही कमजोरीहरूका कारण नेपालले उत्तरी छिमेकीसँग वेत्रावती सन्धि गर्नु पयो। उनले एकै समयमा उत्तर र दक्षिण दुवैतिर युद्ध गरेकाले दुवैतिर नेपाललाई हुन सक्ने उपलब्धि गुमेका थिए। त्यसबखत नेपालको एकीकरण अभियान पश्चिमतर्फ गढवालमा सञ्चालित हुँदै थियो। तर उत्तरी छिमेकीसँगको युद्धमा सेना आवश्यक परेकाले नै सो अभियान छोडेर अधिकांश नेपाली सेना राजधानी फर्कनु परेको थियो। यो नीति राष्ट्र निर्माताको निर्देशनसँग मेल नखाने नीति पनि थियो। उत्तरतर्फ कूटनीतिक कौशलता प्रदर्शन गर्न सक्ने ठाउँहरू हुँदाहुँदै युद्धमा जानु उचित र दूरदर्शी निर्णय पक्कै थिएन। नेपालको उत्तरी छिमेकीसँगको लडाइँका निमित्त आवश्यक सामग्री बेलायतसग खरिद गर्न चाहन्थे बहादुर शाह। त्यसैका कारण ब्रिटिस इन्डियासग सन् १७९२ मा रणनीतिक सहयोग प्राप्त गर्ने उद्देश्यले नेपाल बेलायत वाणिज्य सन्धि गरिएको थियो। दुर्भाग्य, त्यो कार्यान्वयन हुन सकेन। राजा प्रताप सिंह, राजमाता राजेन्द्र लक्ष्मी र बहादुर शाहको नायबी काल नेपालको एकीकरणको दोस्रो चरण थियो भने राजा रणबहादुर शाह र भीमसेन थापाको नेतृत्वमा भएको एकीकरण तेस्रो चरण मानिन्छ। जब राजा रणबहादुर राज्य भार सुम्पिएर वनारसतिर लागे, तब बेलायतीले मौकाको फाइदा उठाउन नेपालसग १८०१ को नेपाल बेलायतमैत्री सन्धि गयो। सन् १७९२ को सन्धिजस्तै यो सन्धि पनि कार्यान्वयन हुन सकेको थिएन। विदेशीसग दूरी अपनाउने राष्ट्र निर्माताको नीतिअनुरूप बेलायतीको आकांक्षालाई नेपालको सरकारले अवमूल्यन गरेका कारण लामो समय सन्धि कार्यान्वयनका पखाईमा रहेका बेलायती दूत क्याप्टेन नक्स खाली हात फर्केर जानु परेको थियो। बहादुर शाहको पालादेखि नै शृंखलाबद्ध रूपमा समय समयमा नेपाल आएका विलियम कर्क प्याट्रिकलगायतका बेलायती दूतहरूले नेपालसग कूटनीतिक सम्बन्ध स्थापित गर्ने उद्देश्य परिपूर्ति गर्न असफल हुँदै आएका थिए। बेलायतलाई नेपालसँग कूटनीतिक सम्बन्ध स्थापित गर्न भीमसेन थापाको कार्यकालमा सन् १८१६ मा सुगौली सन्धि नै गर्नुपर्यो। आज जो कसैलाई पनि ४८ वर्षअघि घोषणा भएको नेपालको शान्तिक्षेत्र प्रस्तावको स्मरण गराउँदा लाग्न सक्छ, यो त सक्किसक्यो अब छैन, यो उहिल्यै फिर्ता लिएको होइन र ?, त्यसै सेलाएर गयो त, खै के पो भएको थियो र ?, सेलाइसक्यो त, केही छ र अझै बाँकी ? सुगौली सन्धिपश्चात् नेपाली सेनाको क्षमता, अनुशासन र वीरता देखेर लोभिएका अंग्रेजहरूले नेपाली सेनालाई साम्राज्य विस्तारको कार्यमा लगाउने चाहना राखेका थिए तर भीमसेन थापाको बेलायत विरोधी नीतिका कारण सो आकांक्षा पूरा हुन सकेन। सुगौली सन्धिपछि नेपालले बेलायतका प्रतिद्वन्द्वी मुलुकहरूसँग सहयोग लिने नीति अपनाएको थियो। भीमसेन थापाको कार्यकालपछि नेपालको राजनीतिमा आन्तरिक द्वन्द्व र अस्थिरता मौलाएको भए पनि वैदेशिक नीति भने उही नै कायम थियो। तर बेलायत भने नेपालको राजनीतिक गतिविधिमाथि आँखा गाडेर बसेको थियो। जंंगबहादुर राणाको उदयपश्चात् नेपालको वैदेशिक नीतिमा नयाँ आयामका साथ नवीनता देखियो। तत्पश्चात् नेपालले बेलायत परस्त नीति लियो। केही राणा प्रधानमन्त्रीहरूले सोही नीतिअन्तर्गत रहेर नै नेपालका केही राष्ट्रिय स्वार्थहरू पनि पूरा गरे। जंगबहादुर राणाले सुगौली सन्धिका कारण गुमेका केही भूमि पुनः प्राप्त गरेर देखाए भने चन्द्रशमशेरले चाहिँ नेपालको सार्वभौम सत्तामा ऐतिहासिक उपलब्धि हुनेगरी सन् १९२३ मा नेपाल बेलायत शान्ति तथा मैत्रीय सन्धिबेलायतसँग गरे। उता वीरशमशेरजस्ता प्रधानमन्त्रीले राजनीतिक स्वार्थसिद्घ गर्ने हेतुले, लाहुरे प्रथा माथि लाग्दै आएको प्रतिबन्ध फुकाए। जसले गर्दा राष्ट्रिय युवाशक्ति विदेशी सेनामा भर्ती हुने प्रचलनको ढोका वैधानिक रूपमै खुल्यो। यस्तै, जुद्घशमशेरले दोस्रो विश्वयुद्धमा बेलायतलाई ठूलै रकम तथा युद्धमा आवश्यक सामग्री समेतका सेना सहयोग गरे। तर, प्रशस्त सम्भावना हुँदाहँुदै पनि राष्ट्रिय स्वार्थको परिपूर्ति गर्नबाट चुके, विदेशीको सेवक मात्र बने। अन्तिम राणा प्रधानमन्त्रीले नेपाललाई सन् १९५० को सन्धिको भार छोडेर गए। राज्य सत्ता गुम्न लागेको तनावमा उनले राष्ट्रिय हितप्रति नै आँखा चिम्लिदिएका पनि हुन्। सन् १९४७ सम्म नेपालले बेलायत परस्त नीति अँगाल्यो। २००७ सालको राजनीतिक परिवर्तनपछि भने नेपाल विश्वसग अलगअलग भएर बस्न छोडी विभिन्न अन्य मुलुकसग कूटनीतिक सम्बन्ध स्थापित गर्दै गयो। नेपालको शान्तिक्षेत्र प्रस्तावमा के थियो ? नेपालले अवलम्बन गर्दै आएको तटस्थ वैदेशिक नीतिमार्फत विभिन्न छिमेकी मुलुकहरूसगको सम्बन्धमा उही पुरानो सन्तुलन कायम राखिरहन नसकेको भान आज नेपालीलाई बारम्बार हुन थालेको छ। तटस्थ वैदेशिक नीतिको कार्यान्वयनको बाटोमा चुनौतीहरू देखा पर्न थालेका छन्। आजको यस्तै यस्तै बदलिँदो भूराजनीतिक परिस्थितिमा आजभन्दा करिब ४८ वर्षअधि सान्दर्भिक मानिएको शान्तिक्षेत्रको प्रस्ताव त्यतिबेला के कति कारणले सान्दर्भिक मानिएको थियो ? भन्ने कुराको अध्ययन गरिसकेपछि आजको दिनमा खडा भएका ती चुनौतीहरूलाई सामना गर्न पनि के यो शान्तिक्षेत्रको प्रस्ताव उत्तिकै सान्दर्भिक छ वा छैन भनेर अध्ययन सुरु गरिएको हो। २०४६ सालपछि नेपाल सरकारले शान्तिक्षेत्र प्रस्तावलाई कसरी व्यवस्थापन गयो ? यसबारे भने आमनागरिकलाई जानकारी छैन। नागरिकहरूको हक र स्वतन्त्रताका लागि लडाइँ गरेका भनिएका राजनीतिक दलका नेताहरू स्वयंले जनताको सुसूचित हुने अधिकार खोसे होलान् र ? सूचनाको हक कार्यान्वयन हुनै सकेन। ३४ वर्ष भयो, यो विषयमा राष्ट्रिय रूपमा नै मौनता साँधिएको छ। यस क्रममा उत्साहजनक प्रतिफलहरू समेत प्राप्त हुँदै आए। यसैगरी, अघि बढ्दै जाँदा अन्य ऐतिहासिक घटनाक्रमहरू पनि उजागर भए। उक्त प्रस्ताव घोषणा भएको १५ वर्षपछि नेपालमा राजनीतिक परिवर्तन भएर बहुदलीय प्रजातन्त्र स्थापना भए। तत्पश्चात्, सो प्रस्ताव कुन रूपमा रह्यो ? वास्तविकतामा यो के थियो ? १ सय १६ राष्ट्रको समर्थन प्राप्त भएको यस प्रस्ताव आज कुन अवस्थामा छ ? यसलाई भारतको समर्थन प्राप्त हुन किन सकेन ? आजको परिस्थितिमा यो प्रस्ताव असान्दर्भिक वा सान्दर्भिक के छ ? सो हुनुमा के कस्ता कारणहरू हुन सक्छन् ? अन्ततोगत्वा नेपालमा भएका ठूला राजनीतिक परिवर्तनहरूसग यो प्रस्ताव कसरी जोडिएको रहेछ ? आदि विषय र सन्दर्भको खोज पनि भएको छ। नेपालको शान्तिक्षेत्र प्रस्ताव वास्तवमा के थियो भन्ने कुराको जानकारी नेपालका अधिकांश प्रमुख नेताहरूलाई नै छैन रहेछ। यस अध्ययनले प्रतिविम्बित गरिदिएको एउटा तितो सत्य यो पनि हो। सन् १९५० को नेपाल भारत मैत्रीय सन्धिलाई असमान भनेर यसको विरोध त नेपाली राजनीतिज्ञहरूले गर्दै हिँडेको पाइयो। तर व्यवहारमा उतार्ने काममा प्रश्न चिह्न यथावत् नै छ। यही प्रश्न चिह्नलाई अध्ययनले विस्तृत बनाएको छ। खोज, अध्ययन : कसरी र किन ? नेपालको परराष्ट्र मामिलासँग सम्बद्ध परराष्ट्रविज्ञ, पूर्वपरराष्ट्रमन्त्री, पूर्वपरराष्ट्रसचिव, पूर्वराजदूत र पूर्वसंयुक्तराष्ट्र संघका स्थायी प्रतिनिधिसहित नेपाली कांग्रेस र पूर्ववाममोर्चा दुवै राजनीतिक धारका प्रतिनिधि पनि समावेश गरेर उहाँहरूसग गहिरो अन्तर्वार्ता गरिएको छ यसमा। प्रयोजनदायी नमुना संकलन परिपूर्ति गर्ने उद्देश्यले कूटनीतिक र राजनीतिक क्षेत्र मात्र नभई त्यसभित्रका सम्बन्धित तह र तप्का नछुट्ने गरी अन्तर्वार्ता दिने व्यक्तित्व छनोट गरियो। त्रिभुवन विश्वविद्यालय इतिहास विभागका एक प्राध्यापकको सल्लाहसमेत यस विधि अवलम्बनमा महत्वपूर्ण सावित भयो। राष्ट्रिय पञ्चायतका पूर्वअध्यक्ष पूर्वगृहमन्त्री, पूर्वउद्योग तथा वाणिज्यमन्त्री, यस प्रस्तावलाई अमेरिकाको समर्थन जुटाउनका निमित्त जगमा काम गरेका कूटनीति विज्ञलाई संयुक्त राष्ट्रसंघमा नेपालको प्रतिनिधिका रूपमा रही चौथो समितिको प्रमुख भई काम गरेका कूटनीतिक व्यक्तित्वसमेत समेटिएको थियो। केही विज्ञहरू तत्कालीन समयमा सो प्रस्तावको कार्यान्वयनको तहमा समेत कार्य गरेका व्यक्तित्वसमेत यस अध्ययनमा संलग्न गरिएको थियो। यस अन्वेषण आगमनात्मक गुणात्मक पद्धतिमार्फत गरिएको हो। तथ्य विश्लेषण औजारको रूपमा कथन विश्लेषण पद्घतिलाई प्रयोग गरिएको छ। २०४६ सालको आन्दोलनमा नेपालका कम्युनिस्टहरू वाम मोर्चा गठन गरी एक ठाउमा आएका थिए। त्यतिबेलाका वाम मोर्चाका प्रखर नेता र नेपाली कांग्रेसका एक अग्रपंक्तिका नेता तथा पूर्वप्रवक्तालाई यस खोजमा समावेश गरिएको छ। साथै आफूले साक्षात्कार गरेका ऐतिहासिक घटनाक्रमको सत्यतथ्य पनि उपलब्ध गराउने जुन साहस उनीहरूले गरेका छन्। राजा महेन्द्र एवं राजा वीरेन्द्रको मन्त्रिमण्डलमा पनि काम गरिसकेका र नेपालको सँधियारसँगको सन्धिलाई पुनरावलोकनलगायतका सम्बन्धित जिम्मेवारीको अनुभव बटुलेका व्यक्तिसमेत यस खोज अध्ययनका अंग बनेका छन्। अनुसन्धानलाई निष्पक्षसँगै वैज्ञानिक बनाइएको छ। यस अध्ययनमा कुनै पनि धारणा, सिद्धान्त, विचार, परिपाटीप्रति समर्थन वा विरोध नराखीकन अध्ययनका खोजहरू प्रस्तुत गर्ने काम गरिएको छ। सम्बन्धित साहित्य र ऐतिहासिक दस्तावेजहरूको अध्ययनपश्चात् प्राथमिक स्रोतका निमित्त उल्लेखित व्यक्तित्वको तथ्य समावेश गरी निष्कर्ष निकालिएको छ। यसले नेपालको अबका दिनका लागि नयाँ बाटो देखाउने प्रयास गरेको छ।"
वाइडबडी खरिदमा निगमका उच्च अधिकारी दोषी,"काठमाडौं : अख्तियारले २०८० चैत २२ मा वाइडबडी खरिदमा भ्रष्टाचार भएको भन्दै तत्कालीन मन्त्रीसहित ३२ जनाविरुद्ध मुद्दा हाल्यो। त्यसको ठ्याक्कै आठ महिनामा २०८१ मंसिर २० गते विशेष अदालतले वाइडबडी जहाज खरिदमा भ्रष्टाचार भएको ठहर गर्दै फैसला सुनायो। विशेषले आंशिक फैसला गर्दै वाइडबडी जहाज खरिदमा १ करोड ३३ लाख ८८ हजार १ सय ९ अमेरिकी डलर (१ अर्ब ४७ करोड १० लाख ८५ हजार ४ सय ८२) भ्रष्टाचारको भएको ठहर गरेको छ। अख्तियारले दोषी दाबी गरेका तत्कालीन संस्कृति, पर्यटन तथा नागरिक उड्डयन मन्त्री जीवनबहादुर शाहीलाई सफाइ दियो। विशेषले बिचौलिया दीपक शर्मालाई छुट्टै अनुसन्धान गरी आवश्यक कारबाही बढाउन अख्तियारमा लेखी पठाउने ठहर गरेको छ। विशेषका अध्यक्ष न्यायाधीश टेकनारायण कुँवर, सदस्य न्यायाधीशहरू तेजनारायणसिंह राई र रितेन्द्र थापाको संयुक्त इजलासले दीपक शर्माविरुद्ध एएआर क्रपले निगमसँग दुईवटा वाइडबडी खरिदसम्बन्धी बोलपत्र प्राप्त गर्न निगमका अधिकारीलाई घूस दिएको कसुरमा सजाय गरिएको छ। शर्मा घूस दिने सौदाबाजी सम्झौतामा हस्ताक्षरको गरेको स्वीकार गरेको पनि फैसलामा उल्लेख छ। सो सम्बन्धमा तत्काल छुट्टै अनुसन्धान गरी आवश्यक कारबाही बढाउन अख्तियारमा लेखिपठाउने समेत ठहर्छ, फैसलामा भनिएको छ। को हुन् दीपक शर्मा ? दोषी ठहर भएका दीपक शर्मा एकजना पूर्वनेपाली, हाल बेलायती नागरिक हुन्। विमान बिक्रेताआपूर्तिकर्ताको तर्फबाट कन्सोर्टियम पार्टनरहरू एएआर इन्टरनेसन सप्लाई चेनका अध्यक्ष दीपक शर्मा हुन्। उनले एएआर, जर्मन एभिएसन क्यापिटल जीएमबीएम र हाइफ्लाइट्रान्सपोर्ट एरोज (हाइफ्लाई एयरलाइन्स) ले स्पेसियल पर्पोज कम्पनीको रूपमा हाइफ्लाई एक्स आयरलाइन्ड लिमिटेड खडा गरेका थिए। नेपाल वायु सेवा निगमबाट विमानको रकम प्राप्त गरी त्यसको व्यवस्थापन नर्टम रोज फुलब्राइट एलएलपीमार्फत गरेका थिए। शर्मासहित विदेशी नगारिक क्यालिस्त्रु, जोन होल्मेस, अना टोपा, पाउलो मोरपुरी, गेराल्ड थ्रोन्टन र क्रिश्चियन न्ह्यालेन दोषी ठहर भएको छ। उनीहरूको हकमा पनि १ वर्ष ६ महिना कैद र जनही १२ करोड २५ लाख ९० हजार रुपैयाँ जरिबाना तथा बिगो असुलको फैसला भएको विशेषका सूचना अधिकारी यज्ञराज रेग्मीले जानकारी दिए। दीपक शर्मालाई त अमेरिकी अदालतले दोषी ठहर गरिसकेको छ। अमेरिकाको संघीय कानुन फरेन करप्ट प्राक्टिसेस एक्ट (एफसीपीए) ले शर्मालाई दोषी ठहर गरेको हो। भ्रष्टाचार प्रकरणमा दुईजना विदेशी नागरिकले सफाइ पाएका छन्। मार्कुस रेडब्रुच र स्प्रिङगरले सफाइ पाएका छन्। निगमका तत्कालीन कार्यकारी अध्यक्षसहित चार उच्च कर्मचारी दोषी ठहर भएका छन्। वाइडबडी भ्रष्टाचार प्रकरणमा नेपाल वायुसेवा निगमका तत्कालीन कार्यकारी अध्यक्ष सुगतरत्न कंसाकार, नेपाल वायुसेवा निगमका तत्कालीन सदस्यहरू एवं पूर्वसचिवद्वय शंकरप्रसाद अधिकारी, शिशिरकुमार ढुंगाना र पूर्वसहसचिव बुद्धिसागर लामिछानेलाई दोषी ठहर गरेको हो। विशेषको फैसलामा कंसाकारलाई २ वर्ष ६ महिना कैद सजाय तोकिएको छ। अधिकारीलाई १ वर्ष ९ महिना, ढुंगाना र लामिछानेलाई १ वर्ष ६ महिना कैद सजाय तोकिएको छ। दोषी ठहर भएकाहरूलाई १२ करोड २४ लाख रुपैयाँका दरले जरिबाना सुनाएको छ। अख्तियार दुरुपयोग अनुसन्धान आयोगले वाइडबडी विमान खरिदमा १ अर्ब ४७ करोड १० लाख ५० हजार ४ सय ८२ रुपैयाँ भ्रष्टाचार ठहर गर्दै तत्कालीन मन्त्री, नेपाल वायुसेवा निगमका कर्मचारीपदाधिकारीसहित ३२ जनाविरुद्ध गत चैत्र २२ गते मुद्दा दायर गरेको थियो। कसुर र सजाय ठहर भएका प्रतिवादीहरूले बदनियतपूर्वक र मिलेमतोमा निगमलाई हानिनोक्सानी पुर्याएको कारणबाट अझै पनि निगमको सुधार र विकास मात्र नभई राष्ट्रिय ध्वजावाहकको प्रतिष्ठा स्थापित गर्न अवरोध रहेको फैसलामा उल्लेख छ। कसरी पाए मन्त्री शाहीले सफाइ ? तत्कालीन संस्कृति, पर्यटन तथा नागरिक उड्डयनमन्त्री जीवनबहादुर शाहीलाई विशेष अदालतले सफाइ दिइएको छ। वाइडबडी जहाज खरिदमा भ्रष्टाचार भए पनि मन्त्रीकै हैसियतमा उनको संलग्नता नरहेको भन्दै विशेषले सफाइ दिएको हो। नेपाल वायु सेवा निगम ऐनमा विषय विषयमा नेपाल सरकारलाई जिम्मेवारी दिइएको भए पनि मन्त्रीलाई त्यस्तो कुनै छुट्टै जिम्मेवारी दिइएको पाइँदैन, विशेषतः निगमको पनि खरिद प्रक्रियामा कुनै प्रकारको जिम्मेवारी तोकिएको पनि देखिँदैन, फैसलामा भनिएको छ। दुई वटा वाइडबडी खरिद प्रक्रिया एमओयू भइसकेपछि मात्रै आपूर्तिकर्तालाई विमान खरिदको सुनिश्चितताको लागि पठाइने कमिटमेन्ट फि अमेरिकी डलरमा भुक्तानी गर्नुपर्ने भएकोले सटही गर्न सम्बन्धित मन्त्रालय, अर्थ मन्त्रालय हुँदै राष्ट्र बैंकमा सिफारिस गर्ने प्रयोजनको लागि तहतहमा टिप्पणी उठी सचिवमार्फत भएकोमा सदरसम्म मात्रै मन्त्री गरेको देखिएको फैसलामा भनिएको छ। सटही सुविधाको सिफारिस पत्र पठाउँदा यो खरिद प्रक्रियाको कागजात मन्त्री समक्ष पेस भएको भन्ने वादी (अख्तियार)को दाबी नरहेको तथा बहसको क्रममा देखाउन सकिएको अवस्था छैन्, फैसलामा भनिएको छ, यस अवस्थामा निगमका तर्फबाट हुने विमान खरिदबापतको रकममध्ये कमिटमेन्ट फी भुक्तानी गर्न अमेरिकी डलर सटहीका लागि सम्बन्धित मन्त्रीको हैसियतमा सिफारिसको टिप्पणी सदर गरेको मात्र कार्यमा मन्त्रीको बदनियतपूर्ण संलग्नता रहेको भन्न मिल्दैन, यसैले मन्त्री शाहीविरुद्धको आरोप दाबी प्रमाण पुष्टि हुन नआएकोले निजले आरोपित कसुरमा सफाइ पाउने ठहर्छ। कसरी सुरुवात भएको थियो जहाज खरिदको प्रक्रिया ? आर्थिक वर्ष २०७१०७२ को वार्षिक बजेटमार्फत नयाँ जहाज थप गर्ने घोषणा भयो। प्रधानमन्त्री तथा मन्त्रिपरिषद्को कार्यालयले तत्काल सुधार कार्ययोजना २०७२ मा अन्तर्राष्ट्रिय उडान सेवा विस्तार तथा विदेशी वायुसेवा कम्पनीहरूसँग प्रतिस्पर्धा गर्न तथा आन्तरिक उडानलाई थप व्यवस्थित र प्रभावकारी बनाउन निगमले आवश्यकताअनुसार विमानहरू खरिद गरी सञ्चालनमा ल्याउने भनेकाले नयाँ जहाज खरिदको बाटो खुलेको थियो। सोही अनुरूप निगमले बनाएको तीनवर्षे सुधार कार्ययोजनाले २०७२ फागुनभित्र दुईवटा वाइडबडी जहाज खरिद प्रक्रिया अघि बढाउने सीमा तोकेको थियो। यसका लागि मंसिरमा एउटा र माघमा अर्को वाइडबडी जहाज किन्न अन्तर्राष्ट्रिय बोलपत्र आह्वान गर्नुपर्ने भनिएको छ। २०७३०७४ को बजेट नीति तथा कार्यक्रममा समेत व्यवस्थापनमा सुधार गर्ने, रणनीतिक साझेदारको खोजी गर्ने र दुईवटा वाइडबडी जहाज खरिद गर्ने भनिएकोमा निगमले भने जहाज किन्नेमा मात्र केन्द्रित भएको थियो। यसरी भयो जहाज खरिद निगम व्यवस्थापन समितिले महाप्रबन्धकको संयोजकत्वमा माघ, २०७२ मा निगम आर्थिक विनियमावली २०६५ को विनियम २३६ को उपविनियम (१)(क) बमोजिम तत्कालीन महाप्रबन्धकको नेतृत्वमा नयाँ विमान खरिद उपसमिति गठन गरिएको थियो। तर, सो उपसमितिलाई निष्क्रिय बनाई २०७३ वैशाखमा सोही विनियमको २३६(१)(ख) बमोजिम विमान खरिद गर्न सञ्चालक समितिका एक सदस्यको संयोजकत्वमा व्यवस्थापनबाट प्रस्तुत खरिद प्रस्तावको अध्ययन गरी प्रतिवेदन पेस गर्न चार सदस्यीय वाइडवडी विमान खरिद उपसमिति गठन गरेको थियो। उक्त उपसमितिले साउन ३१ गते २०७३ मा समिति समक्ष वाइडबडी खरिदसम्बन्धी प्रतिवेदन पेस गर्दै तीनवटा विकल्प सिफारिस गरेको र व्यवस्थापनले ४५ दिनको म्याद दिई अन्तर्राष्ट्रिय बोलपत्र आह्वान गर्न भदौ २९ गते प्रस्ताव समितिमा पेस गरेको थियो। त्यसपछि बोलपत्र आह्वान भयो। निगमले आह्वान गरेको बोलपत्रमा विभिन्न मुलुकका ११ वटा प्रस्तावकहरूको प्रस्ताव आएको थियो। सोमध्येबाट सबैजसो सर्त पूरा भएको र कम मूल्यमा नयाँ विमान उपलब्ध गराउने गरी प्रस्ताव पेस गरेको एएआर इन्टरनेसन सप्लाई चेनसँग विमान खरिद सम्झौता गर्न सिफारिस गरेको देखिन्छ। निगमका महाप्रबन्धक सुगतरत्न कंसाकार र एएआर इन्टरनेसन सप्लाई चेनका अध्यक्ष दीपक शर्माबीच चैत्र २४, २०७३ मा विमान खरिद सम्झौता भयो। निगमले हजार घण्टासम्म उडेको सेकेन्ड ह्यान्ड विमानका लागि प्रस्ताव आह्वान गरेको थियो। एएआरले तयारी अवस्थामा रहेका नयाँ विमान दिने आकर्षक प्रस्ताव राखेको थियो। त्यही आधारमा ऊ छानियो। नयाँ विमानका म्यानिफ्याक्चर्स सिरियल नम्बर (एमएसएन) पनि दिएको थियो। तर, त्यतिन्जेल एएआरसँग जहाजै थिएन। उसले दिएका दुवै सिरियल नम्बरका जहाज एयरबसले अर्कैका नाममा बनाइरहेको थियो। फेरि अर्को कीर्ते भयो। एएआरले आफूमात्र नभएर आफ्ना कन्सोर्टियम पार्टनर हाई फ्लाई ट्रान्सपोर्ट एरोई र जर्मन एभिएसन क्यापिटलसमेत भएको देखाउन थाल्यो। जहाज अझै तीमध्ये कोहीसँग थिएन। एयरबसका दुईवटा वाइड बडी विमान किन्नेबारे नेपाल वायुसेवा निगमले अमेरिकाको एएआर कर्पसँग माघ १४, २०७३ मा समझदारी गर्यो। तर, विमान हाई फ्लाई एक्स आयरल्यान्डसँग किन्यो, जुन कम्पनी त्यसको २६ दिनपछि फागुन १०, २०७३ मा स्थापना भएको सार्वजनिक लेखा समितिको १९औं वार्षिक प्रतिवेदनमा उल्लेख छ। अर्बौंको खरिदमा किर्ते काम यसरी सुरु भएको थियो। निगम सञ्चालक समिति सचिवालयले २०७४ जेठ ३० गते संस्थागत र अर्थ विभागका निर्देशकलाई लेखेको पत्रले यसलाई प्रष्ट्याउँछ। संख्या बीएस०४२७६ को पत्रमा भनिएको थियो, जहाज एयरबस कम्पनीमा निर्माण हुने र कारोबार गर्दा कन्सोर्टियममा रहेका तीन भिन्न मुलुकका कम्पनीसँग कारोबार गर्न व्यावहारिक तथा कानुनी रूपमा असजिलो पर्ने भएकाले यही कारोबारका लागि मात्र स्पेसल पर्पोज कम्पनी गठन गरी कारोबार गर्दा सहज र सरल हुने निष्कर्षमा पुगेको छ। निगम र कन्सोर्टियमको आपसी सहमतिमा युरोपियन कानुनबमोजिम गठन भएको स्पेसल पर्पोज कम्पनी हाई फ्लाई एक्स आयरल्यान्ड लिमिटेड र निगमबीच जहाज खरिदबिक्री सम्झौता भएको। दर्ता नम्बर ५९९०१० भएको हाई फ्लाई एक्सको कार्यालय ग्रान्ड क्यानल हार्बर, डब्लिन २ मा थियो। उक्त कम्पनीको दर्ता उद्देश्यमा हवाई यातायातका उपकरण भाडामा लिनेदिने काम गर्ने भनिएको छ। तर, निगमको जहाज किनेपछि उक्त कम्पनी नै बन्द भएको स्रोतको भनाइ छ। खरिदको रकम व्यवस्थापनले दुईवटा विमान खरिदको लागि तयार गरेको प्रतिविमान लागत अनुमान ११ करोड ८१ लाख ६३ हजार ७ सय ७३ अमेरिकी डलर छ। विमान खरिदका लागि लागत अनुमान तयार गर्दा एयर बस कम्पनीसँग प्रत्यक्ष सम्पर्क रहिरहेको अवस्थामा एयर बसको तत्कालीन मूल्य र छुट रकमलाई नलिई २०६५ सालको आठ वर्ष पुरानो मूल्यमा वार्षिक मूल्यवृद्धि समायोजन गरी लागत अनुमान निर्धारण गरिएको थियो। यसरी लागत मूल्य अनुमान गर्दा नयाँ विमानको मूल्य निर्धारण गरिएको तर हजार घण्टासम्म उडेको र सन् २०७१ पछि निर्मित पुरानो विमानका लागि सूचना गरिएकोमा कुनै पनि फर्म, कम्पनी तथा आधिकारिक बिक्रेताहरूबाट कोटेसन माग भएको देखिँदैन। यसबाट लागत अनुमान नियम संगत नभएको र बजार मूल्यमा आधारित रहेको देखिँदैन। साथै मूल्य वृद्धि एयर बस कम्पनीसँग खरिद गर्दा मात्र लागू हुन्छ। २०७३ मा विमानको मूल्य अमेरिकी डलर ८,८०,९९,३१७ पर्ने र निगम व्यवस्थापनले नै निर्धारण गरेको दर २७६९९५ को मूल्यवृद्धि कायम गर्दा पनि नयाँ विमानको मूल्य अमेरिकी डलर ९,३०,४७,४३४८० पर्ने देखिन्छ। यसबाट एएआर इन्कले अमेरिकी डलर १०४८ मिलियन मूल्य प्रस्ताव पेस गरेको हुँदा निगमलाई करिब अमेरिकी डलर ११८ मिलियनका दरले दुई जहाजमा २३६ मिलियन डलर नोक्सानी भएको देखिन्छ। जहाजको भुक्तानी वाइडबडीको भुक्तानी भने फरकफरक संस्थालाई गरिएको छ। प्रतिबद्धता शुल्क १० लाख डलर (१० करोड रुपैयाँभन्दा बढी) एएआरलाई तिरियो। बैनाबापत ७ करोड ९० लाख अमेरिकी डलर हाई फ्लाई ट्रान्सपोर्ट एरोइजको खातामा पठाइयो। बाँकी रकममा लागि छुट्टै एस्क्रो एजेन्ट खोजियो। यसबारे निगमको पत्राचारमा भनिएको छ, एमओयू गर्ने समयमा स्पेसल पर्पोज कम्पनी गठन भइनसकेकाले हाई फ्लाई ट्रान्सपोर्ट एरोइजको खातामा बैनास्वरूप रकम पठाउने सहमति गरिएको। बाँकी रकम एस्क्रो एजेन्ट नियुक्ति गरी त्यहीमार्फत एयरबसको खातामा पठाउने व्यवस्था मिलाइएको। निगम सञ्चालक समितिको सचिवालयले २०७४ जेठ २९ गते पत्र संख्या बीएस०४२७४ मा संस्थागत विभाग र अर्थ विभागका निर्देशकलाई पत्राचार गरेको छ। त्यसमा दुइटा वाइडबडी किन्न हाईफ्लाई एक्स आयरल्यान्डलाई बैनाबापत ७ करोड ९० लाख अमेरिकी डलर (करिब ८ अर्ब रुपैयाँ) पठाउनुपर्ने भएकाले स्वीकृत गर्न भनिएको छ। त्यसका लागि आवश्यक पर्ने विदेशी मुद्रा सटही सुविधा अनुमति पाउन संस्कृति, पर्यटन तथा नागरिक उड्डयन मन्त्रालयमार्फत नेपाल राष्ट्र बैंकमा पत्राचार गर्न व्यवस्थापनलाई स्वीकृति दिन पनि दुवै निर्देशकलाई पत्रमा निर्देशन दिइएको थियो। त्यही आधारमा २०७४ असार ३ गते ७ करोड ९० लाख अमेरिकी डलर पठाइयो। २०७४ असार २९ गते नै निगम र नागरिक लगानी कोषबीच वाइडबडी जहाज किन्न ऋण सम्झौता भएको थियो। त्यही दिन पत्र संख्या ओएमडी४३६१५ निगमका महाप्रबन्धक कंसाकारले कोषलाई पत्राचार गरे। त्यसको अघिल्लो दिन जेठ २८ गते कर्मचारी सञ्चय कोषसँग पनि १२ अर्ब रुपैयाँको ऋण सम्झौता गरिएको थियो। विभिन्न समितिद्वारा भ्रष्टाचार भएको ठहर पहिलो वाइडबडी विमान ए ३३०२४३, नाइनएलएएलवाई अन्नपूर्ण २०७५ असार १४ मा र दोस्रो वाइडबडी विमान ए ३३०२४३, नाइनएलएएलजेठ मकालु साउन १० गते फ्रान्सको टुलुजबाट त्रिभुवन अन्तर्राष्ट्रिय विमानस्थल, काठमाडौंमा अवतरण गरेको देखिन्छ। तर बोलपत्रका अनुसार ढिलाइले निगम पहिलो जहाजबाट नौ महिनाको आम्दानी र दोस्रो जहाजबाट चार महिनाको आम्दानीबाट बञ्चित भएको देखिन्छ। निगमले प्राप्त गरेका जहाजहरूको गैर दर्ता प्रमाणपत्र फ्रान्सको ईएएसएबाट प्राप्त भएको तर अन्यत्र दर्ता भएको प्रमाण उपलब्ध नभएको देखिन्छ। विमानहरू निर्माता कम्पनीबाट सीधै नेपाल ल्याइएको र नागरिक उड्डयन प्राधिकरणमा दर्ता भई कर्मचारी सञ्चय कोष र नागरिक लगानी कोषका नाममा रोक्का रहेको विभिन्न समितिले ठहर गरेका छन्। यसबाट आईफ्लाई एक्सको नाममा कतै पनि जहाज दर्ता भएको देखिँदैन। र यसले गैरकानुनी खरिद बिक्री प्रक्रिया तथा रकम अपचलन भएको पुष्टि गरेको छ। महालेखा परीक्षकको प्रतिवेदनले के भनेको थियो ? महालेखा परीक्षकको ५५औं वार्षिक प्रतिवेदनमा नेपाल एयरलाइन्सको वाइडबडी (एयरबस ३३०२००) जहाज खरिदमा अनियमितता भएको ठहर गयो। सम्झौता गरिएभन्दा निकै कमसल खालका जहाज ढिला गरी ल्याइएको भन्दै महालेखाले अनियमितताको आशंका गयो। १२ अर्ब रुपैयाँ ऋणमा ल्याइएका दुइटा वाइडबडीको ऋण र साँवा गरी करिब ३३ अर्ब रुपैयाँ निगमको दायित्वमा थोपरिएको थियो। पहिलो वाइडबडी विमान ए ३३०२४३, नाइनएलएएलवाई अन्नपूर्ण २०७५ असार १४ मा र दोस्रो वाइडबडी विमान ए ३३०२४३, नाइनएलएएलजेठ मकालु साउन १० गते फ्रान्सको टुलुजबाट काठमाडौंमा अवतरण भएका थिए। तर, बोलपत्रअनुसार जहाज आउन ढिलाइ हुँदा निगमले पहिलो जहाजबाट नौ महिनाको आम्दानी र दोस्रो जहाजबाट चार महिनाको आम्दानी गुमाएको थियो। ती जहाजको गैरदर्ता प्रमाणपत्र फ्रान्सको ईएएसएबाट प्राप्त भएको तर अन्यत्र दर्ता भएको प्रमाण उपलब्ध भएन। र यसले गैरकानुनी खरिद बिक्री प्रक्रिया तथा रकम अपचलन भएको पुष्टि भएको लेखा समितिको ठहर थियो। एयरबस खरिदका क्रममा भएको आर्थिक अनियमिता, निगमको बदनियत, जहाजको भारवहन क्षमतामा गडबडीलगायतका विषयमा महालेखापरीक्षकको ५५औं वार्षिक प्रतिवेदनले औंल्याएपछि संसदीय छानबिन भएको थियो। महालेखा प्रतिवेदनअनुसार निगमले आर्थिक विनियमावली, २०६५ को विनियम २३६ (१) अनुसार निर्माता कम्पनीसँग विमान खरिद नगरी आपूर्तिकर्तासँग खरिद गरेको देखाएको थियो। बढीमा एक हजार घण्टा उडेको र २०७१ भन्दा पछि बनेको नयाँ जहाज भनी उल्लेख गरेकोमा २०६५ सालभन्दा पहिला नै बनेको जहाज खरिद गरिएका थिए। यस्तै, उल्लेखितभन्दा भारवहन क्षमता पनि प्रतिविमान १२ मेट्रिकटन कम भएको लेखा समितिको निष्कर्ष थियो। पुरानो जहाज खरिद गर्दा सो कम्पनीले बिक्रीमा ठूलो छुट दिएको तर निगमले नयाँ जहाजको नै खरिद मूल्यमा किनेको देखिएको उक्त प्रतिवेदनमा उल्लेख छ। एयर बस कम्पनीसँग सोझै खरिद गर्दा तिर्नुपर्ने मूल्य र बोलपत्रबाट कायम मूल्यबीच तुलना गर्न सकिने अवस्थामा तुलना नगरेका कारण निगमलाई ठूलो आर्थिक नोक्सानी भएको लेखा समितिको ठहर थियो। सफाइ पाउनेहरू १ जीवनबहादुर शाही २ निमानुरु शर्पा ३ मुक्तिराम पाण्डे ४ जीवनप्रकाश सिटौला ५ अच्युतराज पहाडी ६ रामहरि शर्मा सेढार्इं ७ जनकराज कालाखेती ८ प्रभासकुमार कर्माचार्य ९ रमेशबहादुर शाह १० गणेशबहादुर चन्द ११ कर्णबहादुर थापा १२ सुवास रिजाल १३ रवीन्द्रकुमार शेरचन १४ रवीन्द्र श्रेष्ठ १५ उपेन्द्र पौडेल १६ श्रमण रिजाल १७ पारस पौडेल १८ उमेश पौडेल १९ बृहतमान तुलाधर २० टेकनाथ आचार्य सफाइ पाउने विदेशी १मार्कुस रेडब्रच २राल्फ स्प्रिङग दोषी ठहर भएकाहरू १ सुगतरत्न कंसाकार २ शंकरप्रसाद अधिकारी ३ शिशिरकुमार ढुंगाना ४ बुद्धिसागर लामिछाने दोषी ठहर भएका विदेशी १ दीपक शर्मा २ क्यालिस्त्रु ३ जोन होल्मेस ४ अना टोपा ५ पाउलो मोरपुरी ६ गेराल्ड थ्रोन्टन ७ क्रिश्चियन न्ह्यालेन"
सत्य निरूपण र बेपत्ता आयोगमा ४० जना सिफारिस,"काठमाडौं : पुनः नियुक्तिको लागि लबिङ गर्ने पुराना पदाधिकारीलाई पन्छाउँदै सत्य निरूपण तथा मेलमिलाप र बेपत्ता छानबिन आयोगको पदाधिकारीमा नयाँ अनुहारलाई सर्ट लिस्ट गरिएको छ । पूर्वप्रधानन्यायाधीश ओमप्रकाश मि श्र संयोजकको सिफारिस समितिले दुवै आयोगका पदाधिकारीका लागि शुक्रबार सर्ट लिस्ट गरेको हो । बेपत्ता पारिएका व्यक्तिको छानबिन आयोग र सत्य निरूपण तथा मेलमिलाप आयोगको अध्यक्ष तथा सदस्य नाम सिफारिससम्बन्धी छनोट प्रक्रियाअनुसार अध्यक्षमा ८ जनाको नाम सिफारिस गरिएको छ । छनोट सूचीमा रहेकाहरूमा डिल्लीराज आचार्य, शेरबहादुर केसी, काशीराज दाहाल, अच्युतप्रसाद भण्डारी, विजय सिजापति, विश्वराज कोइराला, सुदीप पाठक र महेश थापा छन्् । स्रोतका अनुसार, अध्यक्षमा ८ र सदस्यमा ३२ जनाको नाम छनोट गरिएको छ । सदस्य छनोटमा समावेशितालाई समेत ध्यान दिइएको छ । आयोगमा नियुक्तिको लागि योग्य व्यक्तिहरूको संक्षिप्त सूची शनिबार प्रकाशन गरिने समितिका प्रवक्ता खम्मबहादुर खातीले जानकारी दिए । प्रवक्ता खातीका अनुसार, अध्यक्ष र सदस्यमा सिफारिस भएका ४० जना व्यक्तिहरूको मानव अधिकार, शान्ति, कानुन, द्वन्द्व व्यवस्थापन वा समाजशास्त्रको क्षेत्रमा काम गरेको पृष्ठभूमि रहेको छ । पूर्वप्रधानन्यायाधीश मि श्र संयोजकत्वको सिफारिस समितिमा मनोज दवाडी, अर्जुनबहादुर कार्की, स्टेला तामाङ र खम्मबहादुर खाती सदस्य छन्् । समितिले सर्वसम्मत रूपमा नामहरू सिफारिस गरेको जनाइएको छ । सार्वजनिक प्रतिक्रिया लिइने समितिले यस पटक सिफारिसका क्रममा न्याय र मानव अधिकारको क्षेत्रमा काम गरेका व्यक्तिलाई बढी प्राथमिकता दिएको पाइएको छ । सिफारिसमा सूचीमा परेका व्यक्तिहरूको पृष्ठभूमि, कार्यशैली र व्यवहारका बारेमा सार्वजनिक प्रतिक्रिया लिइने भएको छ । समितिका प्रवक्ता खातीका अनुसार, नैतिक पतन देखिने फौजदारी अभियोगमा अदालतबाट कसुरदार ठहरिएको, मानव अधिकारको गम्भीर उल्लंघनसम्बन्धी कसुरमा सजाय पाएको, सशस्त्र द्वन्द्वमा संलग्न रहेको हो होइन भनी सार्वजनिक प्रतिक्रिया लिइनेछ । मंसिरमै नियुक्ति सार्वजनिक प्रतिक्रियासमेतको आधारमा उपयुक्त देखिएको व्यक्तिलाई दुवै आयोगको अध्यक्ष र सदस्य पदमा नियुक्तिको लागि सिफारिस गरिने प्रवक्ता खातिले बताए । यही मंसिर महिनाभित्र नै नियुक्तिको लागि सिफारिस गर्ने तयारी छ, उनले भने । नियुक्त हुने अध्यक्ष र सदस्यको पदावधि चार वर्षको हुनेछ ।"
आजु मिथिला नगरिया नेहाल सखिया,"जनकपुरधाम : ऐहन सुन्दर मिथिला धाम, एउटा सांस्कृतिक विरासतलाई जनकपुरले त्रेता युगदेखि जोगाएर राखेको छ। जसको प्रत्येक वर्ष विवाहपञ्चमी महोत्सवको रूपमा पुनरावृत्ति हुन्छ। साताव्यापी विवाहपञ्चमी महोत्सवको मुख्य आकर्षण सीताराम विवाह शुक्रबार भव्यताका साथ सम्पन्न भयो। विवाहमा सम्मिलित हुन हजारौंको संख्यामा श्रद्धालुहरू जनकपुर पुगेका थिए। महिना दिनअगावै सुरु हुने महोत्सवको तयारीमा जनकपुरवासी यसरी लाग्छन् मानौं आफ्नै छोरीको विवाह भइरहेको छ। त्रेता युगमा भारतको अयोध्याका राजा दशरथका छोरा राम र मिथिलाका राजा जनककी छोरी सीताबीच जुरेको साइनो वर्तमानसम्म दुई देशबीचको सांस्कृतिक सेतु बनेको छ। जसले गर्दा जनकपुरलाई भगवान् रामको ससुरालीको उपमा दिइएको छ भने अयोध्यालाई माता सीताको घर भनिएको छ। मिथिलाको संस्कृतिअनुसार रामसीता विवाह माता जानकीको भव्य महल जानकी मन्दिर मात्रै नभई विवाह पञ्चमीको अवसरमा सम्पूर्ण जनकपुर नगरीनै दुलहीझैं सजाइएको थियो। मिथिलाको घरघरमा मंगलगान गाइएका हुन्छन् भने आकर्षक पहिरनमा सजिएकी मिथिलाकी नारीहरूले आफ्नो सुन्दर लोकगीतले यस उत्सवलाई अझ बढी भव्य बनाउने गर्छन्। राजा जनकको भूमिकामा रहेका जानकी मन्दिरका महन्थ रामतपेश्वर दास र जानकीका भाइको भूमिका रहेका उत्तराधिकारी महन्थ रामरोशन दासलाई त भ्याइनभ्याइ हुन्छ। सीताको विवाह कसरी भव्यताका साथ सम्पन्न गर्ने र विवाहमा सहभागी हुन आएका जन्तीहरूलाई स्वागत सत्कारमा कुनै कमी नहोस् भन्नका लागि विशेष तयारी गरिन्छ। यो मात्रै एक महोत्सव नभई सांस्कृतिक विरासत छ। यो हाम्रो लागि सबैभन्दा प्रधान पर्व छ त्यसैले यसको भव्यतालाई विशेष ख्याल गरिन्छ, जानकी मन्दिरका महन्थ रामतपेश्वर दास वैष्णव भन्छन्, मन्दिरको सजावट, खानपान, लुगाकपडादेखि लिएर हरेक ससाना कुराहरूलाई समेत ख्याल गरिन्छ। झन् पाँच वर्षको अन्तरालमा जन्ती आउने हुनाले जन्ती आउने वर्ष त अझ बढी चाप हुन्छ। मिथिलामा प्रचलित विवाह पद्धतिअनुसार रामसीताको विवाह हुन्छ। सबै विधि व्यवहार त्यसअनुसार गरिन्छ। रामायणमा वर्णन गरिएअनुसार राजा दशरथले आफ्ना चारजना छोराहरू राम, लक्ष्मण, भरत र शत्रुघनलाई शिक्षा आर्जनका लागि वशिष्ठ ऋषिको आ श्रम पठाएका थिए। जहाँ राजाको छोरा भएर पनि उनीहरूले एक सामान्य शिष्य जस्तो बस्नु पथ्र्यो। सबै सुख सुविधाहरूको परित्याग गरेर गुरुकुलमा शिक्षा आर्जन गरिरहेका राम र उनका भाइहरूलाई गुरु वशिष्ठले नै जनकपुर लिएर आएका थिए। राजा जनकले छोरी सीताको विवाहका लागि प्रमुख सर्त राखेका थिए जुन शिवको धनुषमा प्रत्यन्चा चढाउनु थियो। जनकपुरको भव्य रंगभूमि मैदानमा आयोजित धनुष यज्ञमा राजा जनकको सर्त कुनै पनि राज्यका महाबली राजाहरूले पूरा गर्न नसकेको अवस्थामा आफ्ना गुरु वशिष्ठको अनुमति लिएर नवयुवक राम धनुष यज्ञमा सहभागी भए र उनले शिवको धनुष तीन टुक्रा पारे। यसरी रामले जनकको सर्त जितेर सीतासँग विवाहका लागि अनुमति प्राप्त गरेका थिए। त्यसपछि सीताराम विवाहका बेला मिथिलामा गरिने विवाहका सम्पूर्ण प्रक्रियाहरू अपनाइयो। पूजा फूलका लागि रामसीता बगैंचामा जानु, एकअर्कालाई हेर्नु, मोहित हुनु, नगरदर्शन प्रकरण, धनुषयज्ञ, धनुषको खण्डन, रामपरशुराम संवाद, रामसीता विवाह, रामकलेवा, बिदाइ सबै अत्यन्त विधिवत् हुन्छन्। मार्ग शुक्ल पञ्चमीका दिन जानकी मन्दिरका महन्थको नेतृत्वमा भव्य सरियातीको लस्कर राम मन्दिर महन्थको नेतृत्वमा निस्केको जन्तीको स्वागत गर्न र प्रसिद्ध रंगभूमि मैदानमा मालाफेर अर्थात् स्वयंवर विधि सम्पन्न गर्न निस्कन्छन्। सबै नगरका मानिस सडकमा साथ दिन्छन्। जनकपुरवासीहरू आआफ्नो घरको कौसीबाट यस अलौकिक दृश्यका साक्षीपात्र बन्छन् र जनकपुर जय सियारामको जयजयकारले गुञ्जायमान हुन्छ। बाह्रबिघामा स्वयम्बरपछि नगरपरिक्रमा गरेर डोला जानकी मन्दिरमा पुयाइन्छ। त्यहाँ मन्दिरको प्रांगणमा विशेषरूपले बनाइएको वेदीमा निर्धारित समयमा विधिपूर्वक रामसीताको विवाह गरिन्छ यी सबै प्रसंगहरूमा सहभागी भएकाहरूले त्रेतायुगीन विवाहोत्सवको सुमधुर क्षण स्मरण गर्छन्। मिथिलाकी नारीहरू गीत गाउँछन्, गरदनि में लपटल चादर हे आगू आगू सिया माईकरथी मण्डप परिक्रमा हे दुलहा चारु भाइबसहा जकां सब घुमथिन हे नही चलैं प्रभुताइगाबधि मंगल सोहागिन हे चहुँ दिसी आनन्द छाइ। मंगलगानका साथै दुलहादुलहीको मण्डपको परिक्रमा गर्ने परम्परागत विधि गराइन्छ। यस गीतमा वर्णन गरिएअनुसार मिथिलामा आएर बिहे गर्दाभगवान् पनि सामान्य व्यक्ति झैं भएका हुन्। त्रेतायुग देखिको सांस्कृतिक सम्बन्ध त्रेता युगमा जुरेको सम्बन्धलाई जनकपुरले निरन्तरता दिइरहँदा यसका थुप्रै परिदृश्यहरू फेरिएका छन्। पहिलापहिला त विवाहपञ्चमी छुट्टै खालको हुन्थ्यो। यहाँ पहाडिया गाछी थियो (वर्तमान नगरपालिका कार्यालयनजिकै) जहाँ पहाडबाट आएका व्यापारीहरूले डेरा जमाउँथे। मेला अवधिभरि भटमास, सुन्तला, जडीबुटीहरू बिक्री गरिन्थ्यो। यतिसम्मकि पहाडदेखि आएका महिलाहरू पति रोज्थे र विवाह पनि हुन्थ्यो, ८२ वर्षीय शिवदत्त झा आफू सानो हुँदाको विवाहपञ्चमी महोत्सव सम्झिँदै भन्छन्, पहिलापहिला जानकी मन्दिरबाट माता सीताको डोला निस्कँदा निकै सजिएका हाथी, घोडाहरूसमेत जन्तीको रूपमा सहभागी हुन्थे। त्यसबेला राजाको पनि सवारी हुन्थ्यो छुट्टै रौनक हुन्थ्यो तर, अहिले अवस्था फेरिएको छ। यस वर्ष विवाह महोत्सवमा सहभागी हुन् भारतको अयोध्याबाट पाँच सयको संख्यामा जन्तीहरू जनकपुर आएका थिए। पाँच वर्षको अन्तरालमा जन्ती आउने परम्परा रहिआएको छ। पाँच सय वर्ष पुरानो परम्परालाई हामीले निरन्तरता दिँदै आइरहेका छौं, जानकी मन्दिरका उत्तराधिकारी महन्थ रामरोशन दास वैष्णव भन्छन्, २०६१ सालदेखि अयोध्याबाट विधिवत् रूपमा जन्ती आउन थालेका हुन् । अयोध्याबाट जन्ती ल्याउनका लागि दुवै देशका सरकार र तत्कालीन विश्व हिन्दु परिषद्का अध्यक्ष अशोक सिंघलले विशेष पहल गरेका थिए। पहिलो पटक चार पाँच सय जन्ती गाडीमा आएका थिए। रामायणमा जुन बाटोबाट जन्ती हिँडेको उल्लेख थियो, सोही बाटो भएर अयोध्याबाट जन्तीहरू जनकपुर आउने गर्दछन्। यो महोत्सवले नेपाल भारतको सांस्कृतिक, धार्मिक तथा भावनात्मक एकतालाई प्रगाढ बनाउनेछ। चम्पत राय, महासचिव, रामजन्मभूमि ट्रष्ट यस वर्ष विवाहभन्दा चारदिन पूर्वदेखि नै जन्ती आएर जनकपुरमा बसेका छन्। जन्तीको स्वागत मधेस प्रदेश सरकारले समेत गरेको छ। मुख्यमन्त्री सतिशकुमार सिंहले भारतको अयोध्याबाट विवाहपञ्चमी महोत्सवमा भगवान् रामको जन्ती बनेर आएका पाहुनाहरूलाई मधेस प्रदेश सरकारको प्रशासनिक भवन (मधेस भवन) मा स्वागतसहित दिवा भोजन गराएर सम्मान गरेका छन्। मुख्यमन्त्री सिंहले भारतको अयोध्याबाट रामजन्मभूमि ट्रस्टका महासचिव चम्पत रायको नेतृत्वमा पाँच सयको संख्यामा आएका जन्तीलाई मिथिला भोजन खुवाएर सम्मान गरेका हुन्। प्रदेश सरकारका खेलकुद तथा समाज कल्याण मन्त्री प्रमोद जयसवालको अध्यक्षतामा भएको स्वागत तथा सम्मान कार्यक्रममा बोल्दै मुख्यमन्त्री सिंहले भने, यस महोत्सवले दुई देशबीचको सम्बन्धलाई अझ बढी प्रगाढ बनाउन महŒवपूर्ण भूमिका निर्वाह गरेको छ। त्रेतायुगको झझल्को आउने यस महोत्सवमा अयोध्याबाट आएका जन्तीलाई मिथिलावासीले स्वागत गर्न पाउनु गर्वको विषय हो।, मिथिलामा जन्तीको रूपमा आएपछि भएको स्वागत र सत्कारले निकै खुसी र आनन्दित बनाएको छ, भारतको अयोध्याबाट जन्तीको नेतृत्व गरिआएका रामजन्मभूमि ट्रस्टका महासचिव चम्पत रायले भने, यस महोत्सवले नेपाल भारतको सांस्कृतिक, धार्मिक तथा भावनात्मक एकतालाई प्रगाढ बनाउनेछ। सीताको बिदाइमा भावुक मिथिला रामायणमा जुन बाटोबाट जन्ती हिँडेको उल्लेख थियो, सोही बाटो भएर अयोध्याबाट जन्तीहरू जनकपुर आउने गर्दछन्। महन्थ रामरोशन दास वैष्णव, जानकी मन्दिरका उत्तराधिकारी रामसीताको विवाह सम्पन्न भएसँगै शनिबार रामकलेवा विधि गरिएपछि अयोध्याबाट आएका जन्तीहरू स्वदेश फर्किने छन्। प्रतीकात्मक रूपमा गरिने यस समारोहले छोरीको विवाहको सम्पूर्ण झझल्को दिन्छ। तर, सीतासँग अयोध्यामा भएको व्यवहारलाई मिथिलावासीले स्मरण गर्न चाहँदैनन्। मिथिलामा दर्शन छ यहाँ भनिन्छ, सीताजीको जन्मदेखि उनको विवाहसम्मको कथा मात्रै सुनाइन्छ त्यसपछिको कथा मिथिलावासीले स्मरण गर्न चाहँदैनन्, मैथिली विषयका प्राध्यापक तथा वरिष्ठ सञ्चारकर्मी श्यामसुन्दर शशि भन्छन्, बडो लालनपालन र मायाप्रेमले मिथिलामा सीताजीलाई पालिएको थियो। एउटा विश्वास र आशाका साथ उनको सुखद जीवनको कल्पना गर्दै रामसँग उनलाई अयोध्या पठाइयो तर, त्यहाँ उनीसँग भएको व्यवहार र दुःखका कुराहरूलाई मिथिलावासीहरू स्मरणसमेत गर्न चाहँदैनन्। अहिले पनि राममाथि आक्रोश छ मिथिलामा त्यसैले पनि होला विवाहपञ्चमीको तिथि राम्रो भए पनि मिथिलावासीहरू आफ्नो छोरीको विवाह यस तिथिमा गर्न रुचाउँदैनन्। मान्यता यो पनि छ कि यस तिथिमा यदि विवाह भयो भने छोरीले घर गएर दुःख पाउँछिन् भन्नेछ। मैथिली गीतकार चन्द्रमणिले आफ्नो गीतमा माता सीताको व्यथालाई मैथिलीमा वर्णन गर्दै भनेका छन्, कियो कहे मालिक, कियो कहे परवर, कियो कहे दाता, कियो कहे ईश्वरतदपी कोइली कुहुकी करे सोर, राम जीवते अहाँके सिया आइख नोर यस गीतमा भनिएको छ, कसैले तपाईंलाई मालिक भन्छ, कसैले परवर, कसैले दाता भन्छ त कसैले ईश्वर तर पनि राम तपाईं बाँचिनै राख्दा तपाईंकी सियाको आँखामा आँसु छ यस गीतका माध्यमले मैथिली गीतकारले माता सीतासँग अयोध्यामा भएको दुःखका क्षणहरूको वर्णन गर्न खोजेका छन्। अर्को तर्फ मिथिलावासीहरूले सीतालाई आदर्श नारी मान्छन् जसले हरेक दुःखसुखमा आफ्नो परिवार र आफ्नो पतिको साथ दिएकी थिइन्। यसरी सीताको विवाहसँगै उनको बिदाइको प्रसंगले मिथिलावासीलाई भावुक बनाउने गरेको छ। श्रीरामको राजनीति हमरा ने चाहिँ यो पाहुन धनुष आर वान यो।हमरा त चाहिँ पाहुन, मधुर मुसकान यो।। हामीलाई धनुषवाँण चाहिएको छैन, हामीलाई त मन्द मुस्कान भए पुग्छ, मिथिलामा बेहुला बनेर आएका भगवान् श्रीरामलाई मिथिलाका नारीहरूले स्वागतमा गाएको यो गीत निकै प्रचलित छ। यस गीतमा रामको कोमल र सुन्दर चरित्रको वर्णन गरिएको छ। जहाँ एक योद्धा नभई स्वच्छ हृदय भएका, छोरी सीतालाई जीवनपर्यन्त खुसी राख्न सक्ने व्यक्तिको कामना मिथिलावासीले गरेको देखिन्छ। तर, पछिल्लो समय सियारामको कोमल चरित्रलाई श्रीरामको योद्धा चरित्रले छोप्न खोजिएको र श्रीरामको नाममा राजनीति बढेको राजनीतिक विश्लेषक रोशन जनकपुरी बताउँछन्। उत्सवहरू आफ्ना क्रममा सुरु भएका हुन्, जनकपुरी भन्छन्, तत्कालीन समयमा राजाहरूको स्वामित्वमा पनि उत्सवहरू सुरु भएका हुन् त्यसका साथै समाजमा धार्मिकता बढ्दै गएपछि त्यसमा धार्मिक चरित्र पनि हाबी भयो र सोहीअनुसार उत्सव मनाउन थालिए। समयसँगै उत्सव पनि बदलिँदै गएको हो। पछिल्लो समय विवाहपञ्चमी महोत्सव विशुद्ध धार्मिक उत्सवको रूपमा रहेको थियो। जसमा सुख, सुविधा, आधुनिकता वा अन्य कुनै पनि विलासिता माथि धार्मिकता हाबी हुन्थ्यो तर, वर्तमान समयमा यसका राजनीतिक आवरणले बढी ढाल्न थालिएको छ, जनकपुरी थप्छन्र्, अहिले यसमा बजारको प्रभाव निकै बढेको छ। कुनै समयमा धार्मिकता मुख्य थियो, पुण्यको दृष्टिकोण बढी थियो तर, अहिले हेर्नु यसमा नाफा नोक्सानको कुराहरू बढी हुन थालेका छन्। यस वर्ष त दुवै देशका राजनीतिक दलहरूले यसलाई बढी नै प्रभाव पारेको देखिन्छ। यस वर्ष रामसीताको विवाहको नाममा आएको जन्तीमा विश्व हिन्दु परिषद्ले सहभागिता जनायो। जसको सम्बन्ध भारतमा राजनीतिक सत्ताधारीहरूसँग बढी छ। यस्तो अवस्थामा धार्मिकताभन्दा पनि राजनीतिक प्रभाव बढी भएको देखिन्छ। विवाहपञ्चमीको धार्मिकता, मौलिकता यसको शान्त स्वभाव र विशुद्ध धार्मिक चरित्रभन्दा पनि राजनीतिक, आर्थिक र कूटनीतिक चरित्र बढी हाबी भएको देख्छु। मधेस प्रदेश सरकारको बढी सक्रियता विवाहपञ्चमी महोत्सव हुन त जनकपुर क्षेत्रकै सबैभन्दा ठूलो उत्सव रहेको हुनाले यसमा तीनै तहका सरकारहरूको सहभागिता रहने गर्दछ। तर, यस वर्ष मधेस प्रदेश सरकारले विवाहपञ्चमी महोत्सवमा केही बढी नै सक्रियता जनाएको देखियो। जनकपुर र अयोध्याबीचको सम्बन्धलाई बलियो बनाउन विवाहपञ्चमी महोत्सवले विशेष भूमिका निर्वाह गर्दै आएको छ। तर, महोत्सवको सम्पूर्ण कार्यक्रमहरू जनकपुरमा नै हुने गर्दछ। तर, यस वर्ष महोत्सवअघि नै मधेस प्रदेश सरकार विश्व हिन्दु परिषद् धनुषाको अगुवाइमा अयोध्या नै पुगेर तिलकोत्सव मनाएको थियो, जसको आलोचना पनि भयो। सो कार्यक्रममा मधेस प्रदेशका मुख्यमन्त्री सतिशकुमार सिंह नै जम्बो टोलीको अगुवाइ गरी अयोध्या पुगेका थिए। अयोध्याबाट बिना कुनै निमन्त्रणा सोझै पुगेका सिंहलाई त्यहाँ न त परराष्ट्रस्तरको सम्मान प्राप्त भयो, न त उनलाई विशेष स्वागत नै गरियो। तर, पनि मधेस प्रदेश सरकारले विवाहपञ्चमीको नाउँमा राजनीति गर्ने प्रयास गरेको आरोपसमेत प्रतिपक्षीहरूले लगाएका छन्। पाँच वर्ष मधेस प्रदेश सरकारको नेतृत्व गरेका तत्कालीन मुख्यमन्त्री लालबाबु राउतले मुख्यमन्त्री सिंहले कूटनीतिक मर्यादाविपरीत काम गरेको टिप्पणीसमेत गरेका थिए। मुख्यमन्त्रीको हैसियतमा विदेश भ्रमण गर्नुअघि प्रक्रियाहरू पूरा गर्नुपर्ने हुन्छ तर, मधेस प्रदेश सरकारका मुखिया बिना निमन्त्रणा नै अयोध्या पुग्नुले कूटनीतिक मर्यादाविपरीतको काम भएको देखियो। यता, विभिन्न टीकाटिप्पणीका बाबजुद मधेस प्रदेश सरकारले विवाहपञ्चमीका विभिन्न समारोहमा सक्दो सहभागिता जनाएको देखिएको छ। एकातर्फ यसलाई राजनीतिक आस्था भनिए पनि अर्को तर्फ धार्मिक महोत्सवलाई राजनीतिक थलो बनाउन खोजिएको आरोपहरू पनि लागेको छ।"
"कोशीमा कांग्रेसको सम्मेलन आज, डाक्टर शेखरले बहिष्कार गर्ने","विराटनगर : नेपाली कांग्रेसको कोशी प्रदेशको पहिलो सम्मेलन आज (शनिबार) प्रदेश राजधानी विराटनगरमा हुँदैछ । गृहनगर विराटनगरमा पहिलोपटक हुन लागेको सम्मेलनमा इतर पक्षका नेता डाक्टर शेखर कोइरालाले बहिष्कार गर्ने भएका छन् । आसनग्रहणका लागि दोस्रो वरीयता नपाउने भएपछि सम्मेलनमा कोइराला सहभागी नहुने भएका हुन् । विराटनगरको कार्यक्रम छाडेर उनी चितवनतर्फ लागेका छन् । प्रदेश सम्मेलनको उद्घाटन प्रधानमन्त्री एवं पार्टी सभापति शेरबहादुर देउवाले उद्घाटन गर्ने छन् । सम्मेलनका लागि देउवासहितका केन्द्रीय नेताहरु विराटनगर आइपुगेका छन् । डाक्टर कोइरालाका निजीसचिव दिनेशचन्द्र थपलियाका अनुसार शनिबार कोइराला चितवनमा आयोजित दुईवटा शोकसभामा सहभागी हुनेछन् । गृहनगर विराटनगरमा हुने प्रदेश सम्मेलनमा सभापतिपछिको पोर्टफोलियोमा आफूलाई आशनग्रहण गराउनुपर्ने प्रस्ताव कोइरालाको थियो । तर, प्रदेश समितिले केन्द्रीय समितिको रोलक्रम अनुसार आसनग्रहण गराउने भनेपछि कोइरालाले बहिस्कार गरेका हुन् । पार्टी सभापति शेरबहादुर देउवापछिको वरीयतामा उपसभापति पूर्णबहादुर खड्का छन् । १४ औं महाधिवेशनमा सभापतिमा पराजित कोइरालाले खड्काभन्दा माथि आफ्नो वरीयता हुनुपर्ने बताउँदै आएका छन् । सम्मेलनमा उपस्थितिका लागि कोइरालासहितका केन्द्रीय नेताहरुलाई निम्तो गरिएको नेपाली कांग्रेस कोशी प्रदेश महामन्त्री भूपेन्द्र राईले बताए । प्रदेश सम्मेलनमा सबै नेतालाई बोलाएका छौं । को आउने, को नआउनेभन्ने कुरा कार्यक्रम सुरु भएपछि मात्रै थाहा हुन्छ, उनले भने, पार्टीको केन्द्रीय समितिले पोर्टफोलियो व्यवस्थापन गरेको छ । त्यसलाई प्रदेश समितिले स्वीकार गर्ने हो । कोइरालाले प्रदेश सम्मेलनअघि मंसिर १८ गते विराटनगरमा प्रदेशस्तरीय पालिका सभापतिको सम्मेलन नाम दिएर गुट भेलाको आयोजना गरेका थिए । सम्मेलन १९ गते बेलबारीमा सम्पन्न भयो । यो भेला रोक्नका लागि संस्थापन पक्षले प्रयास गरेपनि सकेन । केन्द्रको सर्कुलरतविपरीत कोइराला पक्षले भेला गरेको हो । कांग्रेसको कोशी प्रदेश समितिमा संस्थापन पक्षको बहुमत छ । संस्थापन पक्षले उपसभापति पूर्णबहादुर खड्कालाई पनि बोलाएको छ । उनी विराटनगर आइसकेका छन् । डाक्टर कोइराला पक्षका सभापति भएको लुम्बिनी प्रदेशको सम्मेलनमा भने उनी दोस्रो वरीयतामा थिए । २०८० मंसिर १६ र १७ गते भएको उक्त सम्मेलनमा उपसभापति पूर्णबहादुर खड्का उपस्थित थिएनन् ।"
अचानक सेलाएको शान्तिक्षेत्र,"आज जो कसैलाई पनि ४८ वर्षअघि घोषणा भएको नेपालको शान्तिक्षेत्र प्रस्तावको स्मरण गराउँदा लाग्न सक्छ, यो त सक्किसक्यो अब छैन, यो उहिल्यै फिर्ता लिएको होइन र ?, त्यसै सेलाएर गयो त, खै के पो भएको थियो र ?, सेलाइसक्यो त, केही छ र अझै बाँकी ? यस्तै यस्तै। ती जवाफहरूले दिएको सन्देश हो नेपाली जनता अनभिज्ञ छन्। शान्तिक्षेत्र प्रस्ताव २०४६ सालपछि किन सेलायो ? सो प्रस्तावलाई किन, कसरी, के र कति कारणले व्यवस्थापन नै गरिएन ? यो जिज्ञासा मेटिन जरुरी छ। आजभन्दा एक वर्षअघि सुरु गरिएको एक अध्ययनबाट प्राप्त भएका तथ्यहरू जनतामाझ साझा गर्नु जो कोही बौद्धिक नागरिकको कर्तव्य हुनजान्छ। नेपाली राजनीतिको अर्थपूर्ण ऐतिहासिक घटनाक्रमहरू पनि यस अध्ययनले समेटेको छ। आजको बदलिँदो भूराजनीतिक परिस्थिति विशेष सम्बन्धको नाम दिएर २००७ सालपछि नेपालको राजनीतिमा दक्षिणको छिमेकीले देखाएको प्रत्यक्ष संलग्नता नेपालको इतिहासको जल्दोबल्दो सत्य हो। सो चुनौती पार गर्न राजा त्रिभुवनका छोरा महेन्द्र राजा हुनु पर्यो। तत्कालीन राजा त्रिभुवनबाट त्यो सम्भव नै थिएन। २०३१ सालमा शान्तिक्षेत्र प्रस्ताव आह्वान गर्दा अन्तर्राष्ट्रिय परिवेशमा शीतयुद्ध चलिरहेकै थियो। त्यही युद्धका प्रतिद्वन्दी मुलुकहरूको प्रभावबाट नेपालले जोगिएर बस्नु थियो। त्यतिमात्र नभई सँधियार मुलुकको हस्तक्षेपलाई पनि दुरुत्साहन गर्दै शान्ति र विकासको बाटोमा देश अघि बढ्नु थियो। यसरी क्षेत्रीय र अन्तर्राष्ट्रिय परिस्थिति आँकलन गरेपछि त्यतिबेलाका परराष्ट्र विज्ञहरूले शान्तिक्षेत्र प्रस्तावलाई सान्दर्भिक मानेका थिए। तर उनीहरूले सान्दर्भिक ठहयाउनुका पछाडि अन्य महत्वपूर्ण कारणहरू पनि जोडेका छन्। आज नेपालमा पहिले जस्तो सँधियार मुलुकको मात्र चासो रहेको छ भनेर भन्ने स्थिति छैन। ती मुलुकबाहेक अन्य महादेशका मुलुकहरूको पनि विशेष चासोको थलो अब नेपाल बनिसकेको छ। यही क्षेत्रीय र अन्तर्राष्ट्रिय चासोका कारण नेपालमा आज भूराजनीतिक परिस्थिति बदलिँदै छ भनेर नेपाली जनता स्पष्ट भइसकेका छन्। त्यतिबेला विश्व दुई ध्रुवमा विभाजित थियो भने आज परिस्थिति भिन्न छ। विश्व बहुध्रुवमा विभाजित भइसकेको छ। यसका कारण पनि नेपालमा थप मुलुकहरूको चासो र अन्य प्रकारान्तर संलग्नता छ। यही परिस्थिति नै नेपालको आजको बदलिँदो भूराजनीतिक परिवेश हो, जसका कारण यसका अवयवहरू पछिल्ला दिनहरूमा देखा परिसकेका छन्। तत्कालीन परिवेशमा सो प्रस्ताव के कसरी सान्दर्भिक थियो भनेर अध्ययन र खोज गरिसकेपछि आजको बदलिँदो भूराजनीतिक परिवेशमा सो प्रस्ताव कत्तिको सान्दर्भिक रहला त भनेरै खोज्ने काम भएको हो। सो अध्ययनका खोजहरू अनभिलिङ द मिस्ट्रिज अफ नेपाल्स पिस जोन एन्ड पोलिटिकल डेडलक नामक पुस्तकमा समेटिएका छन्। आज नेपालले युक्रेन र रुसबीचको संघर्षमा एकको पक्ष लिइसकेको छ। नेपालको तटस्थ वैदेशिक नीतिको प्रतिकूल हुनेगरी संयुक्त राष्ट्रसंघमा एकको पक्षमा मतदान गरेर नेपालले पश्चिमा शिविरमा प्रवेश गरेको अर्थ लाग्ने गरी कदम चालेको छ। नेपाली युवाहरू युक्रेन र रसियाको द्वन्द्वमा दुवै तर्फबाट लड्दैछन् र एकअर्कालाई मार्नका लागि तत्पर छन्। प्रथम र दोस्रो विश्वयुद्धमा नेपाली सेना पठाउँदा पनि यस्तो विडम्बनापूर्ण अवस्था आउन दिएका थिएनन् श्री ३ हरूले। तर आजको नेपालको नीति खतरायुक्त परिणामको द्योतक र कहालिलाग्दो भविष्यको संकेत होइन र ? शान्तिक्षेत्र प्रस्तावको पृष्ठभूमि २००७ सालको राजनीतिक परिवर्तन भइसक्दा अन्तर्राष्ट्रिय मञ्चमा शीतयुद्घ राम्रैसग सुरु भइसकेको थियो। तटस्थ आन्दोलनको सुरुआती विन्दु ईसं १९५५ को वाङडुङ सम्मेलनबाट नै नेपाल तटस्थ आन्दोलनसग जोडिएको थियो। उपनिवेशीकरणविरुद्घ शान्ति र आर्थिक विकासको मुद्दा बोकेर क्षेत्रीय तथा अन्तर्राष्ट्रिय सैद्धान्तिक तथा सैनिक प्रभावबाट मुक्त रहन नेपालले तटस्थ आन्दोलनको सदस्यता लिएको हो। राजा महेन्द्रको पालामा सुरुआत भएको यस अभियानलाई तत्कालीन राजा वीरेन्द्रले पनि निरन्तरता दिएका थिए। तर जब २०२८ सालमा उनै राजाको राज्यारोहण भएको थियो, तब कतिपय क्षेत्रीय तथा अन्तर्राष्ट्रिय भूराजनीतिक परिवेशहरू परिवर्तन भइसकेका थिए। जसबाट नेपाल पनि लामो समयसम्म अछुतो रहिरहन कदापि नसक्ने आकलन राजा वीरेन्द्रले गरे। चीन र रुसको सम्बन्ध बिग्रनु, रुस र भारतबीच सहकार्य सुरु हुनु, अमेरिका र चीन नजिकिँदै जानुजस्ता घटनाक्रम बदलिँदो भूराजनीतिक परिवेशका सूचक थिए। त्यसैले ती राजाले तटस्थ नीतिमात्र नेपालको भविष्य, सार्वभौमिकता र विकासका लागि पर्याप्त नभएको निष्कर्ष निकाले। २०३१ सालको फागुन १३ (ई १९७५) गते आफ्नो राज्याभिषेकमा भोलिपल्टको बिदाइ भोजका अवसर पारेर विभिन्न मुलुकहरूबाट आएका राष्ट्रप्रमुख, सरकार प्रमुख तथा प्रतिनिधिहरूको माझमा राजा वीरेन्द्रले नेपाललाई शान्तिक्षेत्र घोषणा गर्न उनीहरूको मुलुकको सहयोगका लागि आह्वान गरे। ईसं १९७३ को जुलाई २६ तारेखमा काठमाडौंमा नेपाल काउन्सिल अफ वल्र्ड अफेयर्सको उनको भाषणमा यस शान्तिक्षेत्र प्रस्तावको बीजारोपण भएको मानिन्छ। ईसं १९७३ को सेप्टेम्बर ८ तारेखमा अल्जायरस्थित तटस्थ राष्ट्रहरूको चौथो सम्मेलनमा उनले गरेको भाषणमा यसको थप अंकुरण भएको थियो। जुन भाषणमा उनले भूपरिवेष्ठित राष्ट्रहरूको समुद्र माथिको अधिकारलगायतका मुद्दाको पनि उठान गरेका थिए। त्यस सम्मेलनमा हिन्द महासागरीय क्षेत्रलाई शान्तिक्षेत्र घोषित पनि गरिएको थियो, जुन अभियानले नेपालको भरपूर समर्थन पाएको थियो। शान्तिक्षेत्र प्रस्ताव कार्यान्वयन हुनका लागि नेपालका छिमेकी मुलुक तथा अन्तर्राष्ट्रिय शक्ति केन्द्रहरूको समर्थन आवश्यक थियो। यो प्रस्ताव नेपाल लक्षित मात्र थिएन, बरु नेपालमा कार्यान्वयन भइसकेपछि विस्तारै एसिया महादेशभरि फैलनु पर्छ भन्ने मान्यताको विकास पनि यसका प्रतिपादकले गरेका थिए। १ सय १६ राष्ट्रहरूको लिखित समर्थन जुटाइसकेको यस अभियानलाई भारतले भने २०४६ सालसम्म आइपुग्दा पनि समर्थन जनाउन बाँकी नै थियो। २०४६ सालको राजनीतिक परिवर्तनपछि कुनै मुलुकको समर्थन लिखितमा भएको पाइँदैन। त्यसको केही वर्षमा नै नेपालमा सशस्त्र विद्रोह सुरु भयो। २०५८ सालमा राजपरिवारको वंश विनाश भयो। २०६२६३ को माओवादी विद्रोहपछि २०६५ सालमा नेपाल एक गणतान्त्रिक मुलुक बन्यो। सार्क, बिम्स्टेक, तटस्थ आन्दोलन, भूपरिवेष्ठित राष्ट्रहरूको समुदाय, संयुक्त राष्ट्र संघ आदि जस्ता मञ्चहरूमा नेपालको रुचि र भूमिकामा पनि नेपालको वैदेशिक नीति आधारित रहने गरेको छ। सार्क, बिम्स्टेक, तटस्थ आन्दोलनजस्ता सम्मेलनहरूमा नेपालले सरकार प्रमुखको तहबाट सहभागिता जनाउँदै आएको छ। तर २०४६ सालपछि नेपाल सरकारले शान्तिक्षेत्र प्रस्तावलाई कसरी व्यवस्थापन गयो ? यसबारे भने आमनागरिकलाई जानकारी छैन। नागरिकहरूको हक र स्वतन्त्रताका लागि लडाइँ गरेका भनिएका राजनीतिक दलका नेताहरू स्वयंले जनताको सुसूचित हुने अधिकार खोसे होलान् र ? नखोस्नु पर्ने। तर जनता अनभिज्ञ रहन बाध्य भए। नागरिकले पाउनुपर्ने सूचनाको हक कार्यान्वयन हुन भने सकेन। ३४ वर्ष भयो, यो विषयमा राष्ट्रिय रूपमा नै मौनता साँधिएको छ। भरखरै मात्र केही गणतान्त्रिक नेताहरूले शान्तिक्षेत्र प्रस्तावको नाम लिन थालेका छन्। के यो बदलिँदो भूराजनीतिक परिवेशले नेपाललाई पिरोलेको कारणले नै हो त ? या अरू कुनै कारणले हो ? केही नेताहरूले बोल्दैमा यसको दीर्घकालीन असर त नपर्नु पर्ने हो। कारण तिनका आफ्नै दलको विधानमा यसलाई समावेश नगरुन्जेल यसको राजनीतिक अर्थ लाग्न सक्दैन। नेपालको वैदेशिक नीति : प्राचीनकालदेखि आजसम्म नेपालले प्राचीनकालदेखि नै आफ्नो वैदेशिक नीतिमा तटस्थता अपनाउँदै आएको छ। नेपालको इतिहासमा अंशुवर्माकालीन समयमा भने वैदेशिक नीति त्यति प्रस्ट रूपमा देखिँदैन। राजा नरेन्द्रदेवको समयमा उनी उत्तरी छिमेकीसग नजिक देखिन्थे। चौधौं शताब्दीमा आएपछि जयस्थिति मल्लका पालामा तटस्थ तथा सन्तुलित वैदेशिक नीति रहेको पाइन्छ। आधुनिक नेपालको एकीकरणपछि पृथ्वीनारायण शाहले आफ्ना उपदेशमार्फत वैदेशिक नीतिका बारेमा केही मार्गदर्शन गरेको पाइन्छ। उनले यो राज्य दुई ढुंगाबीचको तरुल जस्तो रहेछ, चिनेर बादशाहसित ठूलो घाहा राख्नू, दक्षिणको समुन्द्रको बादशाहसित ठूलो घाहा त राख्नू तर त्यो महाचतुर छ। सन्धि सर्पन हेरी गढी तुल्याई राख्नू र बाटो बाटोमा भाँजा हाली राख्नू, जाई कटक नगर्नू, झिकी कटक गर्नूजस्ता वैदेशिक सम्बन्धसग सरोकार राख्ने सुझावहरू दिएको पाइन्छ। बदलिँदो भूराजनीतिक परिस्थितिमा अर्थात् करिब ४८ वर्षअघि सान्दर्भिक मानिएको शान्तिक्षेत्रको प्रस्ताव त्यतिबेला के कति कारणले सान्दर्भिक मानिएको थियो ? आजको दिनमा खडा भएका ती चुनौतीहरूलाई सामना गर्न पनि के यो शान्तिक्षेत्रको प्रस्ताव उत्तिकै सान्दर्भिक छ वा छैन ? सलाई पछिका शासकहरूले पछ्याए पनि बहादुर शाहको नायबी कालमा उनले देखाएका केही कमजोरीहरूका कारण नेपालले उत्तरी छिमेकीसँग वेत्रावती सन्धि गर्नु पयो। उनले एकै समयमा उत्तर र दक्षिण दुवैतिर युद्ध गरेकाले दुवैतिर नेपाललाई हुन सक्ने उपलब्धि गुमेका थिए। त्यसबखत नेपालको एकीकरण अभियान पश्चिमतर्फ गढवालमा सञ्चालित हुँदै थियो। तर उत्तरी छिमेकीसँगको युद्धमा सेना आवश्यक परेकाले नै सो अभियान छोडेर अधिकांश नेपाली सेना राजधानी फर्कनु परेको थियो। यो नीति राष्ट्र निर्माताको निर्देशनसँग मेल नखाने नीति पनि थियो। उत्तरतर्फ कूटनीतिक कौशलता प्रदर्शन गर्न सक्ने ठाउँहरू हुँदाहुँदै युद्धमा जानु उचित र दूरदर्शी निर्णय पक्कै थिएन। नेपालको उत्तरी छिमेकीसँगको लडाइँका निमित्त आवश्यक सामग्री बेलायतसग खरिद गर्न चाहन्थे बहादुर शाह। त्यसैका कारण ब्रिटिस इन्डियासग सन् १७९२ मा रणनीतिक सहयोग प्राप्त गर्ने उद्देश्यले नेपाल बेलायत वाणिज्य सन्धि गरिएको थियो। दुर्भाग्य, त्यो कार्यान्वयन हुन सकेन। राजा प्रताप सिंह, राजमाता राजेन्द्र लक्ष्मी र बहादुर शाहको नायबी काल नेपालको एकीकरणको दोस्रो चरण थियो भने राजा रणबहादुर शाह र भीमसेन थापाको नेतृत्वमा भएको एकीकरण तेस्रो चरण मानिन्छ। जब राजा रणबहादुर राज्य भार सुम्पिएर वनारसतिर लागे, तब बेलायतीले मौकाको फाइदा उठाउन नेपालसग १८०१ को नेपाल बेलायतमैत्री सन्धि गयो। सन् १७९२ को सन्धिजस्तै यो सन्धि पनि कार्यान्वयन हुन सकेको थिएन। विदेशीसग दूरी अपनाउने राष्ट्र निर्माताको नीतिअनुरूप बेलायतीको आकांक्षालाई नेपालको सरकारले अवमूल्यन गरेका कारण लामो समय सन्धि कार्यान्वयनका पखाईमा रहेका बेलायती दूत क्याप्टेन नक्स खाली हात फर्केर जानु परेको थियो। बहादुर शाहको पालादेखि नै शृंखलाबद्ध रूपमा समय समयमा नेपाल आएका विलियम कर्क प्याट्रिकलगायतका बेलायती दूतहरूले नेपालसग कूटनीतिक सम्बन्ध स्थापित गर्ने उद्देश्य परिपूर्ति गर्न असफल हुँदै आएका थिए। बेलायतलाई नेपालसँग कूटनीतिक सम्बन्ध स्थापित गर्न भीमसेन थापाको कार्यकालमा सन् १८१६ मा सुगौली सन्धि नै गर्नुपर्यो। आज जो कसैलाई पनि ४८ वर्षअघि घोषणा भएको नेपालको शान्तिक्षेत्र प्रस्तावको स्मरण गराउँदा लाग्न सक्छ, यो त सक्किसक्यो अब छैन, यो उहिल्यै फिर्ता लिएको होइन र ?, त्यसै सेलाएर गयो त, खै के पो भएको थियो र ?, सेलाइसक्यो त, केही छ र अझै बाँकी ? सुगौली सन्धिपश्चात् नेपाली सेनाको क्षमता, अनुशासन र वीरता देखेर लोभिएका अंग्रेजहरूले नेपाली सेनालाई साम्राज्य विस्तारको कार्यमा लगाउने चाहना राखेका थिए तर भीमसेन थापाको बेलायत विरोधी नीतिका कारण सो आकांक्षा पूरा हुन सकेन। सुगौली सन्धिपछि नेपालले बेलायतका प्रतिद्वन्द्वी मुलुकहरूसँग सहयोग लिने नीति अपनाएको थियो। भीमसेन थापाको कार्यकालपछि नेपालको राजनीतिमा आन्तरिक द्वन्द्व र अस्थिरता मौलाएको भए पनि वैदेशिक नीति भने उही नै कायम थियो। तर बेलायत भने नेपालको राजनीतिक गतिविधिमाथि आँखा गाडेर बसेको थियो। जंंगबहादुर राणाको उदयपश्चात् नेपालको वैदेशिक नीतिमा नयाँ आयामका साथ नवीनता देखियो। तत्पश्चात् नेपालले बेलायत परस्त नीति लियो। केही राणा प्रधानमन्त्रीहरूले सोही नीतिअन्तर्गत रहेर नै नेपालका केही राष्ट्रिय स्वार्थहरू पनि पूरा गरे। जंगबहादुर राणाले सुगौली सन्धिका कारण गुमेका केही भूमि पुनः प्राप्त गरेर देखाए भने चन्द्रशमशेरले चाहिँ नेपालको सार्वभौम सत्तामा ऐतिहासिक उपलब्धि हुनेगरी सन् १९२३ मा नेपाल बेलायत शान्ति तथा मैत्रीय सन्धिबेलायतसँग गरे। उता वीरशमशेरजस्ता प्रधानमन्त्रीले राजनीतिक स्वार्थसिद्घ गर्ने हेतुले, लाहुरे प्रथा माथि लाग्दै आएको प्रतिबन्ध फुकाए। जसले गर्दा राष्ट्रिय युवाशक्ति विदेशी सेनामा भर्ती हुने प्रचलनको ढोका वैधानिक रूपमै खुल्यो। यस्तै, जुद्घशमशेरले दोस्रो विश्वयुद्धमा बेलायतलाई ठूलै रकम तथा युद्धमा आवश्यक सामग्री समेतका सेना सहयोग गरे। तर, प्रशस्त सम्भावना हुँदाहँुदै पनि राष्ट्रिय स्वार्थको परिपूर्ति गर्नबाट चुके, विदेशीको सेवक मात्र बने। अन्तिम राणा प्रधानमन्त्रीले नेपाललाई सन् १९५० को सन्धिको भार छोडेर गए। राज्य सत्ता गुम्न लागेको तनावमा उनले राष्ट्रिय हितप्रति नै आँखा चिम्लिदिएका पनि हुन्। सन् १९४७ सम्म नेपालले बेलायत परस्त नीति अँगाल्यो। २००७ सालको राजनीतिक परिवर्तनपछि भने नेपाल विश्वसग अलगअलग भएर बस्न छोडी विभिन्न अन्य मुलुकसग कूटनीतिक सम्बन्ध स्थापित गर्दै गयो। नेपालको शान्तिक्षेत्र प्रस्तावमा के थियो ? नेपालले अवलम्बन गर्दै आएको तटस्थ वैदेशिक नीतिमार्फत विभिन्न छिमेकी मुलुकहरूसगको सम्बन्धमा उही पुरानो सन्तुलन कायम राखिरहन नसकेको भान आज नेपालीलाई बारम्बार हुन थालेको छ। तटस्थ वैदेशिक नीतिको कार्यान्वयनको बाटोमा चुनौतीहरू देखा पर्न थालेका छन्। आजको यस्तै यस्तै बदलिँदो भूराजनीतिक परिस्थितिमा आजभन्दा करिब ४८ वर्षअधि सान्दर्भिक मानिएको शान्तिक्षेत्रको प्रस्ताव त्यतिबेला के कति कारणले सान्दर्भिक मानिएको थियो ? भन्ने कुराको अध्ययन गरिसकेपछि आजको दिनमा खडा भएका ती चुनौतीहरूलाई सामना गर्न पनि के यो शान्तिक्षेत्रको प्रस्ताव उत्तिकै सान्दर्भिक छ वा छैन भनेर अध्ययन सुरु गरिएको हो। २०४६ सालपछि नेपाल सरकारले शान्तिक्षेत्र प्रस्तावलाई कसरी व्यवस्थापन गयो ? यसबारे भने आमनागरिकलाई जानकारी छैन। नागरिकहरूको हक र स्वतन्त्रताका लागि लडाइँ गरेका भनिएका राजनीतिक दलका नेताहरू स्वयंले जनताको सुसूचित हुने अधिकार खोसे होलान् र ? सूचनाको हक कार्यान्वयन हुनै सकेन। ३४ वर्ष भयो, यो विषयमा राष्ट्रिय रूपमा नै मौनता साँधिएको छ। यस क्रममा उत्साहजनक प्रतिफलहरू समेत प्राप्त हुँदै आए। यसैगरी, अघि बढ्दै जाँदा अन्य ऐतिहासिक घटनाक्रमहरू पनि उजागर भए। उक्त प्रस्ताव घोषणा भएको १५ वर्षपछि नेपालमा राजनीतिक परिवर्तन भएर बहुदलीय प्रजातन्त्र स्थापना भए। तत्पश्चात्, सो प्रस्ताव कुन रूपमा रह्यो ? वास्तविकतामा यो के थियो ? १ सय १६ राष्ट्रको समर्थन प्राप्त भएको यस प्रस्ताव आज कुन अवस्थामा छ ? यसलाई भारतको समर्थन प्राप्त हुन किन सकेन ? आजको परिस्थितिमा यो प्रस्ताव असान्दर्भिक वा सान्दर्भिक के छ ? सो हुनुमा के कस्ता कारणहरू हुन सक्छन् ? अन्ततोगत्वा नेपालमा भएका ठूला राजनीतिक परिवर्तनहरूसग यो प्रस्ताव कसरी जोडिएको रहेछ ? आदि विषय र सन्दर्भको खोज पनि भएको छ। नेपालको शान्तिक्षेत्र प्रस्ताव वास्तवमा के थियो भन्ने कुराको जानकारी नेपालका अधिकांश प्रमुख नेताहरूलाई नै छैन रहेछ। यस अध्ययनले प्रतिविम्बित गरिदिएको एउटा तितो सत्य यो पनि हो। सन् १९५० को नेपाल भारत मैत्रीय सन्धिलाई असमान भनेर यसको विरोध त नेपाली राजनीतिज्ञहरूले गर्दै हिँडेको पाइयो। तर व्यवहारमा उतार्ने काममा प्रश्न चिह्न यथावत् नै छ। यही प्रश्न चिह्नलाई अध्ययनले विस्तृत बनाएको छ। खोज, अध्ययन : कसरी र किन ? नेपालको परराष्ट्र मामिलासँग सम्बद्ध परराष्ट्रविज्ञ, पूर्वपरराष्ट्रमन्त्री, पूर्वपरराष्ट्रसचिव, पूर्वराजदूत र पूर्वसंयुक्तराष्ट्र संघका स्थायी प्रतिनिधिसहित नेपाली कांग्रेस र पूर्ववाममोर्चा दुवै राजनीतिक धारका प्रतिनिधि पनि समावेश गरेर उहाँहरूसग गहिरो अन्तर्वार्ता गरिएको छ यसमा। प्रयोजनदायी नमुना संकलन परिपूर्ति गर्ने उद्देश्यले कूटनीतिक र राजनीतिक क्षेत्र मात्र नभई त्यसभित्रका सम्बन्धित तह र तप्का नछुट्ने गरी अन्तर्वार्ता दिने व्यक्तित्व छनोट गरियो। त्रिभुवन विश्वविद्यालय इतिहास विभागका एक प्राध्यापकको सल्लाहसमेत यस विधि अवलम्बनमा महत्वपूर्ण सावित भयो। राष्ट्रिय पञ्चायतका पूर्वअध्यक्ष पूर्वगृहमन्त्री, पूर्वउद्योग तथा वाणिज्यमन्त्री, यस प्रस्तावलाई अमेरिकाको समर्थन जुटाउनका निमित्त जगमा काम गरेका कूटनीति विज्ञलाई संयुक्त राष्ट्रसंघमा नेपालको प्रतिनिधिका रूपमा रही चौथो समितिको प्रमुख भई काम गरेका कूटनीतिक व्यक्तित्वसमेत समेटिएको थियो। केही विज्ञहरू तत्कालीन समयमा सो प्रस्तावको कार्यान्वयनको तहमा समेत कार्य गरेका व्यक्तित्वसमेत यस अध्ययनमा संलग्न गरिएको थियो। यस अन्वेषण आगमनात्मक गुणात्मक पद्धतिमार्फत गरिएको हो। तथ्य विश्लेषण औजारको रूपमा कथन विश्लेषण पद्घतिलाई प्रयोग गरिएको छ। २०४६ सालको आन्दोलनमा नेपालका कम्युनिस्टहरू वाम मोर्चा गठन गरी एक ठाउमा आएका थिए। त्यतिबेलाका वाम मोर्चाका प्रखर नेता र नेपाली कांग्रेसका एक अग्रपंक्तिका नेता तथा पूर्वप्रवक्तालाई यस खोजमा समावेश गरिएको छ। साथै आफूले साक्षात्कार गरेका ऐतिहासिक घटनाक्रमको सत्यतथ्य पनि उपलब्ध गराउने जुन साहस उनीहरूले गरेका छन्। राजा महेन्द्र एवं राजा वीरेन्द्रको मन्त्रिमण्डलमा पनि काम गरिसकेका र नेपालको सँधियारसँगको सन्धिलाई पुनरावलोकनलगायतका सम्बन्धित जिम्मेवारीको अनुभव बटुलेका व्यक्तिसमेत यस खोज अध्ययनका अंग बनेका छन्। अनुसन्धानलाई निष्पक्षसँगै वैज्ञानिक बनाइएको छ। यस अध्ययनमा कुनै पनि धारणा, सिद्धान्त, विचार, परिपाटीप्रति समर्थन वा विरोध नराखीकन अध्ययनका खोजहरू प्रस्तुत गर्ने काम गरिएको छ। सम्बन्धित साहित्य र ऐतिहासिक दस्तावेजहरूको अध्ययनपश्चात् प्राथमिक स्रोतका निमित्त उल्लेखित व्यक्तित्वको तथ्य समावेश गरी निष्कर्ष निकालिएको छ। यसले नेपालको अबका दिनका लागि नयाँ बाटो देखाउने प्रयास गरेको छ।"
"हिमाली पर्यटन : नाफा कि घाटा ?, बहस गर्न ढिला भयो","शिलशिला आचार्यले दिगो विकास उद्यमीको रूपमा विश्वभर चर्चा कमाएकी छन्। एमबीबीएस अध्ययनका लागि पूर्ण छात्रवृत्तिामा नाम निकाले पनि त्यसलाई छाडेर उनले महँगो शुल्कमा वातावरण विज्ञान पढिन्। वातावरण क्षेत्रमा समस्या बढ्दै जाने र आफूले केही नयाँ गर्न सक्ने सोचेर उनले उक्त विषय रोजिन्। चार वर्ष सकुन्जेल अलि खर्चिलो भए पनि अन्ततः उनले उत्कृष्ट नतिजा ल्याइन्। राष्ट्रपतिको हातबाट विद्याभूषण पाइन्। नर्वेमा छात्रवृत्तिमा स्नातकोत्तार पूरा गरेकी उनले नेपाल फर्केर हरित उद्यमलाई अँगालिन्। उनले काठमाडौंमा प्लास्टिक निषेध अभियान सुरु गरिन्। सरकारले २०७२ वैशाख १ मा काठमाडौंलाई प्लास्टिक निषेध क्षेत्र घोषणा गरेपछि उनको अभियानले सार्थकता पायो। सन् २०१९ देखि अभ्नी भेन्चर्स नामक कम्पनी स्थापना गरी फोहोर व्यवस्थापनको क्षेत्रमा उल्लेख्य भूमिका निभाउँदै आएकी उनै शिलशिला यस वर्षको बीबीसी १०० प्रभावशाली महिलामा पर्न सफल भइन्। उनीसँग अन्नपूर्णकर्मी रामकला खड्काले गरेको कुराकानी : बीबीसी १०० प्रभावशाली महिलाको सूचीमा पर्दा कस्तो अनुभूति भयो ? तपाईं हाम्रो छनोटमा पर्नुभयो भनेर करिब एक महिना अगाडि बीबीसीबाट इमेल आयो। खोलेर हेर्दा म अचम्मित भएँ । निकै खुसी पनि लाग्यो। यसमा न मैले आवेदन दिएको हुँ, न कसैले मनोनयन गरेका हुन्। उनीहरूकै टिमले अनुसन्धान गरेर विश्वभरका विभिन्न क्षेत्रका प्रभावशाली १०० महिला छनोट गरिएको हो। कामको मूल्यांकन केही हदसम्म भएजस्तो लाग्यो। एमबीबीएसको पूर्ण छात्रवृत्ति अध्ययनको अवसर छाडेर किन महँगो शुल्कमा वातावरण विषय रोज्नुभयो ? म विद्यालयमा राम्रै विद्यार्थीमा पर्थें। कक्षा १२ पढुन्जेल देश र समाजका लागि केही गर्छु भन्ने थियो। तर यही गर्छु भन्ने थिएन। बुवाआमाको इच्छा छोरी डाक्टर बनोस् भन्ने थियो। त्यसैले मैले एमबीबीएसको इन्ट्रान्स तयारी गरें। सँगसँगै अन्य विषयमा पनि बुझ्दै गएँ। यसै क्रममा चिकित्सा क्षेत्रमा भन्दा भविष्यमा वातावरण क्षेत्रमा बढी समस्या हुने र आफूले यही क्षेत्रमा केही गर्न सक्छु जस्तो लाग्यो। वातावरणको क्षेत्रमा लागेर देश र विश्वका लागि नयाँ काम गर्न सक्छु भन्ने आत्मविश्वास जाग्यो। त्यसैले शिक्षा मन्त्रालयको कोटामा पूर्ण छात्रवृत्ति पाउँदा पनि मैले काठमाडौं विश्वविद्यालयमा वातावरण विज्ञानमा स्नातक पढ्ने विचार गरें। मेरो यो निर्णयले घरपरिवारमा कोही सन्तुष्ट थिएनन्। तर आमाबुवालाई विश्वस्त पारें र शैक्षिक यात्रालाई अगाडि बढाएँ। जब मैले राम्रो पढेर राष्ट्रपतिको हातबाट विद्याभूषण प्राप्त गरें, मेहेनतको फल पाएँ जस्तो लाग्यो। आमाबुवा पनि खुसी हुनुभयो। स्नातकोत्तर अध्ययनका लागि नर्वे सरकारको छात्रवृत्ति कार्यक्रममा छनोट भएँ। साथै विश्व वन्यजन्तु कोषको चन्द्र गुरुङ मेमोरियल फेलोसिप पनि पाएँ। यसले पढाइ पूरा गर्न निकै सहज भयो। फोहोर व्यवस्थापनमा यहाँको संलग्नता कहिलेदेखिको हो ? अभ्नी भेन्चर्स किन सुरु गर्नुभयो ? पढाइ सकेर नेपाल फर्केपछि सुरुमा मैले हाम्री बहिनी सामाजिक उद्यम सुरु गरें। हामीले प्लास्टिकबिनै सपिङ सम्भव छ भन्ने सन्देश दिन कपडाको झोला बनाएर भाटभटेनीमा राख्यौं। त्यतिबेला काठमाडौंमा भएका पाँचवटै भाटभटेनीमा यो अभियान चलायौं। भाटभटेनीमा मात्र करिब पाँच सय स्वयंसेवक राखेर कपडाको झोला प्रयोगमा जोड दियौं। त्यसैगरी, घरायसी कामकाजको खोजीमा रहेका महिलालाई घरधनीसँग समन्वय गराइदिने र सम्झौता तयार पारी काममा लगाइदिने भूमिका पनि निभायौं। प्लास्टिक प्रयोग न्यूनीकरण गर्न उहाँहरूलाई तीन हप्ताको ग्रिन तालिम दिएर घरघरमा पठाइन्थ्यो। यसबाट करिब १३ सय महिला लाभान्वित भएका थिए। फोहोर व्यवस्थापनको क्षेत्रमा करिब पाँच वर्ष काम गरिसकेपछि गैरसरकारी संस्थाबाट भन्दा निजी कम्पनीबाट धेरै मात्रामा काम गर्न सहज हुने ठानेर सन् २०१९ मा अभ्नी भेन्चर्स सुरु गरें। प्लास्टिक निषेधको अभियान कत्तिको प्रभावकारी भएको पाउनुभयो ? दुई तीन महिनामा हामीले करिब एक करोड प्लास्टिकको झोला कम गर्न सफल भएछौं। तर हिसाब गर्दा त काठमाडौंमा दुई दिनमै एक करोड प्लास्टिक झोला प्रयोग हुने रहेछ। त्यसैले यो त्यति प्रभावकारी नभएको देखिएपछि नीतिगत रूपमै परिवर्तन नगरी सफल भइन्न भन्ने लाग्यो। हामीले करिब ३४ हजार युवा तयार पारेर भो पर्दैन, मसँग आफ्नै झोला छ अभियान चलायौं। करिब ५० हजारको हस्ताक्षर संकलन गरेर सरकारलाई बुझायौं। फलस्वरूप राजपत्रमै निकालेर २०७२ वैशाख १ मा सरकारले काठमाडौंमा प्लास्टिक निषेध घोषणा गर्यो। यसलाई हामीले ठूलो उपलब्धिको रूपमा लियौं। प्लास्टिक निषेधको पूर्ण कार्यान्वयनका लागि सरकारले कस्तो कदम चाल्नुपर्छ ? हेर्न लाए एउटा प्लास्टिकको झोला जस्तो लाग्छ। तर यसलाई निषेध गर्न धेरै मन्त्रालयको एकमुष्ठ प्रयास आवश्यक छ। वातावरण मन्त्रालय, आपूर्ति मन्त्रालय, उद्योग, अर्थ र गृह मन्त्रालयको समन्वयमा काम हुनुपर्छ। कि सबै मन्त्री मिलेर काम गर्नुपर्यो कि त प्रधानमन्त्रीले यसमा पहल गर्नुपर्छ। उहाँहरूमा यस विषयमा इच्छाशक्ति नै कम भएजस्तो देखिन्छ। उहाँहरूले यसलाई संवेदनशील विषय मानेर निषेधका लागि पहल गर्नुपर्छ। हिमाल सरसफाइ अभियानमा पनि जोडिनुभएको छ। बेसक्याम्पदेखि काठमाडौंसम्म ल्याउँदाको खर्च महँगो छ। कसरी व्यवस्थापन गर्नुहुन्छ ? हामी हिमाल सरसफाइ अभियानमा जोडिएर नेपाली सेनालाई सहयोग गर्दै आएका छौं। सन् २०२१ देखि अभ्नी यसको रिसाइक्लिङ पार्टनर हो। बेसक्याम्पदेखि काठमाडौंसम्म ल्याउँदाको खर्च निकै धेरै लाग्छ। तर हामीले यसलाई नाफाको रूपमा कहिले हेरेनौं। यो हाम्रो दायित्व हो। हामीले यसलाई कमाउनेभन्दा हिमाल बुझ्ने अवसरको रूपमा लियौं। नेपाल सरकार र नेपाल सेनालाई सहयोग गर्न पाउनु ठूलो अवसर र गर्वको विषय हो। वर्षमा एकपटक फोहोर संकलन गरिन्छ। वर्षमा करिब ३५ टनको लक्ष्य राखेर गर्छौं। तर यस वर्ष ११ टन संकलन गर्यौं। अहिलेसम्म हिमालबाट १ सय १९ टन फोहोर निकालिसक्यौं। पाँच वटा लास यो वर्ष ल्यायौं। हालसम्म करिब १२१३ वटा जति लास ल्याइसक्यौं। हिमाली पर्यटनको दिगो व्यवस्थानका लागि के गर्नुपर्ला ? आजको दिनमा नेपालका लागि हिमाल घाटाको व्यवसाय बनिरहेको छ। रोयल्टीबाट आउने आम्दानीभन्दा हिमाल सफाइ गर्न लाग्ने खर्च बढी हुँदै गइसकेको छ। हामीले यस विषयमा एउटा अध्ययन पनि गरेका छौं। सर्वोच्चले पनि हिमाललाई पीडा भयो भन्दै आरोहीको संख्या घटाउन आदेश दिइसक्यो। हिमाल हाम्रो पानीको मुहान हो। बागमतीलाई जसरी हामीले सिध्यायौं, सगरमाथा सिध्याउन सक्दैनौं। त्यसैले नेपाल सरकारले पनि रोयल्टी आइरहेको छ भन्दैमा जति आए पनि आरोहणको अनुमति दिनु हुँदैन। जुन कम्पनीले आरोहणको लागि लगेको छ, सरसफाइका लागि उसैलाई जिम्मेवार बनाउनुपर्छ। सरकारले यसको नियमन गर्नुपर्यो। देशका लागि हिमाली पर्यटन नाफा कि घाटा भन्ने बहस सुरु गर्न ढिला भइसकेको छ। वातावरणमा आर्थिक, सामाजिक र लैंगिक पक्ष समेट्दा कत्तिको प्रभावकारी भएको पाउनुभयो ? अभ्नीमा मधेसी, दलित, जनजाति, पिछडिएकालगायतका सबै वर्गका मानिसलाई रोजगारीको अवसर दिइएको छ। अझै बढी सिमान्तकृत समुदायका महिला समेटिएका छन्। यस क्षेत्रमा पढेलेखेका मात्र होइन, नपढेकाले पनि गर्न सक्ने देखियो। यसले गर्दा धेरैलाई काम पनि दिन सकिन्छ। त्यसैगरी, अन्य अवसर नपाएकाले यस क्षेत्रमा लागेर आयआर्जन गरी आफ्नो परिवार पाल्न सक्छन्। यसले समाजको विकासमा पनि सहयोग पुर्याउँछ। फोहोर व्यवस्थापनको क्षेत्रमा तपाईंहरूले के कस्ता चुनौती सामना गर्नुपरेको छ ? हामी अहिले पनि घरघरमा गएर फोहोर संकलन गर्न सकिरहेका छैनौं। किनभने वर्षौंदेखि ओगटेर बसेका केही कम्पनी छन्। नगरपालिकाले पनि चाहेर पनि यिनलाई व्यवस्थित गर्न सकेको छैन। उनीहरूलाई विस्थापित गर्न सकिन्न। मिलेर काम गर्नुपर्छ। पालिकाहरूले ल्यान्डफिल्डमा फाल्दा कर लगाउनुपर्ने हो। तर ल्यान्डफिल्डबाट जोगाएर ल्याउने हामीलाई पो कर लगाइरहेका छन्। हामीलाई बाटोमा ५, ६ ठाउँमा कर तिर्नुपर्ने अवस्था छ। किलोमा एक रुपैयाँ फाइदा हुन्थ्यो भने त्यही एक रुपैयाँ कर लगाइदिए हामीले के फाइदा लिने। यस्ता थुप्रै चुनौतीलाई पार गर्दै अगाडि बढेका छौं। प्लास्टिकजन्य पदार्थमा काम गर्दा स्वास्थ्य जोखिम उत्तिकै हुन्छ। कामदारको सुरक्षाका लागि के व्यवस्था गर्नुभएको छ ? अस्पतालमा धेरै कन्ट्यामिनेसन हुने भएकाले हामीले यसमा काम गर्दैनौं। घर र फ्याक्ट्रीको फोहोर मात्र गर्छौं। यसमा काम गर्दा पनि कामदारहरूले सुरक्षित पहिरन र मास्क लगाउनुहुन्छ। उहाँहरूलाई खाना खुवाउने र हरेक दिन काम सकिएपछि नुवाइधुवाइको व्यवस्था मिलाइदिएका छौं। स्वास्थ्य बिमाको पनि व्यवस्था छ। यो हाम्रोमा मात्र होइन, फोहोरको क्षेत्रमा काम गर्ने नेपालभरि नै हुनुपर्छ भन्ने हो। कम्पनीले कामदारलाई दिन सक्दैन भने नगरपालिकाले पहल गर्नुपर्छ। किनभने उहाँहरूले नगरपालिकाकै काम गरिरहनु भएको छ। वर्षमा एकपटक भ्याक्सिन लगाइदिने, सबैको बिमा गरिदिने, सबैलाई लुगा दिने काम नगरपालिकाले गर्न सके अझै राम्रो हुन्छ। अवसरको खोजीमा हजारौं युवा बिदेसिरहेको अवस्थामा तपाईंले नेपालमै रोजगारी सिर्जना गरिरहनुभएको छ नि ? हो, नेपालमा अवसरै अवसर छ। यहाँ केही छैन भन्ने भ्रमको पछाडि लाग्नुभन्दा नयाँ केही गर्न सकिन्छ भनेर सोच्नु आवश्यक छ। नेपालमा हुन्जेल उसको कदर नगर्ने र भिसा लागेपछि बधाई दिने समाजको पनि यसमा केही दोष देखिन्छ। आखिर जहाँ गए पनि मेहेनत नगरी खान पाइन्न। आफ्नै देशमा मेहेनत गरे विदेशभन्दा धेरै राम्रो जीवनयापन गर्न सकिन्छ। हामीले यहाँ दोस्रो दर्जाको नागरिक भएर बाँच्नु पर्दैन। त्यसैले म आफू पनि नर्वेबाट पढेर नेपाल फर्किएँ। अमेरिकामा विगत ९ वर्षदेखि अध्ययनरत जीवनसाथी पनि फर्कनुभयो। विवाह गरेर यतै बस्यौं। अहिले हामी दुवै मिलेर व्यवसाय चलाइरहेका छौं। थुप्रैलाई रोजगारीको अवसर पनि सिर्जना भएको छ। हरित क्षेत्रमा महिला उद्यमीलाई प्रोत्साहन गर्न सरकारले के कस्तो नीतिगत व्यवस्था गर्नुपर्ला ? महिलालाई ऋण पाउन धेरै गाह्रो छ। बिना धितो पाइन्न। धितोका लागि सम्पत्ति चाहियो। महिलाले सम्पत्ति कहाँबाट ल्याउने। यसले गर्दा महिला पछाडि परेका छन्। महिलालाई कसरी सौलियत दरमा ऋण दिने भन्नेमा नीतिगत व्यवस्था गरिनुपर्छ। सानासाना ऋण बिना धितो पनि दिइनुपर्छ। सबै सफल नभए पनि एक दुई जना सफल भएकाले देशको नाम राख्न सक्छन् नि। यो व्यवस्था नभएसम्म आफ्नो नाममा सम्पत्ति नहुनेले कसरी व्यवसाय गर्ने त ? यसमा सरकारको ध्यान जानु जरुरी छ। जलवायु कार्यमा युवाको संलग्नता बढाउन के गर्नुपर्ला ? नेपालमा अवसर छैन भन्ने भाष्यलाई चिर्नुपर्यो। हाम्रो पुस्ताको सबैभन्दा ठूलो चुनौती जलवायु परिवर्तनले निम्त्याउने हानी नोक्सानी नै हो। अन्ततः, जति पैसा भए पनि स्वच्छ हावा, पानी र खानेकुरा छैन भने हामी बाँच्न सक्दैनौं। फुर्सदमा भ्याए सोचौंला भन्नुभन्दा बाँच्नका लागि यो अति महŒवपूर्ण विषय हो भनेर यसमा लाग्ने बेला भइसक्यो। वर्षैपिच्छे वर्षाको ढाँचा परिवर्तन भएको छ। धान रोपेपछि भित्र्याउनै मुस्किल पर्न थालिसक्यो। त्यसैले विकास भनेर बाटो र पुल बनाउनेतिर मात्र लाग्नुभन्दा वातावरण जोगाउनेतिर पनि सबैको ध्यान जानु जरुरी छ।"
रुदानेमा टंकको रुझान,"यसपालि सुरुमै निष्कर्ष ठोकियो रुदानेमा टंक चौलागाईंले गरेको मिहिनेतलाई पाठकी हिसाबले मेरो जोडदार अदव औ सलुट छ। रुदाने अर्थात् रूपचन्द्र विष्टको जीवनीमा आधारित उपन्यास जसलाई जीवन्यास पनि भन्न सकिन्छ। यसमा उनले देखाएको खोज, अध्ययन र लेखन शील्पको त्रिवेणीलाई आहा नभनी रहन सकिन्न। एकताका माधवी जस्तो जटिल पौराख्यानलाई सरल रूपमा नाटकीकरण गरी दर्शकको मन जित्न सफल निर्देशक उनी यसपटक भने यही रुदानेमार्फत आफूलाई अब्बल उपन्यासकारका रूपमा प्रमाणित गर्न सफल छन्। रूपचन्द्र विष्टका अनेक किस्सा र कहानी चल्तीमा छन्। चोक, गल्ती, सडक, भित्ता र पर्खालहरूमा थाहा शब्द खोपी हिँड्ने रूपचन्द्र कतिका लागि रहस्यमयी पात्र थिए। युवावयमा सामन्ती संस्कारका विरुद्ध रणमैदानमा उत्रिएका रूपचन्द्र शिक्षक, प्रधानाध्यापक, राजनीतिज्ञ, समाजसेवी, बागी, जोगी हुँदै साधुसम्म बने। उनी एक हिसाबले कवि लेखक हुन्। अर्का हिसालबे दार्शनिक। सामाजिक अभियन्ता पनि हुन्। शिक्षाको मूलमन्त्र गाउँदै हिँड्ने एक स्वप्नद्रष्टा पनि हुन्। तर पनि यिनलाई दर्शन बाँड्दै हिँडे पनि दार्शनिक मानिएन। शिक्षा बाँड्दै हिँडे पनि शिक्षाविद् मानिएन अनि राजनीति गर्दै हिँडे पनि राजनीतिज्ञ मानिएन। यस्तै मान्नु र नमान्नुबीचको अन्तरविरोधबाटै उनी मानिसका दिलमा स्थापित हुन पुगे। गुन बिर्सने नेपाली समाजलाई रुदानेमार्फत टंकले फेरि एकचोटि झस्काउने र सम्झाउने काम गरेका छन्। रूपचन्द्र मानिसलाई मानिस बनाउने अभियानमा अनवरत लागे। झुप्रे र झुत्रेका पक्षमा हरदम उभिने रूपचन तत्कालीन सत्ताको निशानामा थिए। तर उनी जीवनभर कहीँ कतै गिरेनन्, चुकेनन्। आफ्नो आस्था, त्याग र समर्पणको बाँसुरी बजाइरहे। हिसाब पढाउने चस्मे सरको योग्यता थाहा पाऊँ। सानैदेखि ढिट, अराजक, जिद्दी र बाउँठो जस्तो लाग्ने रूपचन्द्र विष्टले स्कुले जीवनमा आफ्नो हिसाब पढाउने मास्टरका बारेमा थाहा पाउन कागजको चिर्कटोमा लेखेर विद्यालय प्रशासनसित गरेको विद्रोहको नमुना थियो यो। थाहा लेखेर गुँडुल्किएको प्रश्न चिह्न भित्ताभित्तामा खोपी हिँड्ने रूपचन्द्र थाहा दर्शनका प्रणेता हुन्। उनको मान्यता थियो जीवनमा थाहा पाउनुपर्ने कुरा धेरै छन्। थाहा पाउन प्रश्न गर्नुपर्छ। प्रश्न गर्नका लागि हिम्मत चाहिन्छ। हिम्मत एउटा ज्ञान हो। ज्ञान शिक्षाबाट प्राप्त हुन्छ। आधुनिक शिक्षा प्रणालीले त हिम्मतलाई पनि व्यवहार कुशल सीपको एउटा नमुना मानिदिन सक्छ। अहिले हामीलाई प्रश्न सोध्ने नागरिकको खाँचो छ। प्रश्नमा गहिरिने मान्छेहरू मानवबाट महामानव बन्न पुग्छन्। बुद्धले, सुकरातले, लिंकनले, आइन्स्टाइनले, न्युटनले, यी सबै सबैले प्रश्न गरेर उत्तरको खोजी गर्दागर्दै साधारण मान्छेभन्दा माथि उठेका हुन्। थाहा र प्रश्नका शृंखलामा जोडिन आउने मानिस विश्वमा अनेक छन्। तिनै मानिसको लहरमा उभिन आइपुग्ने एउटा अग्लो मानिसको नाम हो रूपचन्द्र विष्ट। विद्रोहीले विद्रोहको सुरुआत आफ्नै परिवारबाट गर्छ। परिवार, साथीभाइ, समाज हुँदै राष्ट्रका बेथितिमाथि हुँकार गर्छ। रूपचन्द्रले सामन्ती संस्कारग्रस्त तत्कालीन समाज र परिवारबाट विद्रोह सुरु गरे। हुने बिरुवाको चिल्लो पात, रूपचन्द्रको जीवनमा यो उखान चरितार्थ हुँदैन। उनी हुने बिरुवाको खस्रो पात थिए। खस्रो भएरै खस्रो बोलेरै उनले समाजमा व्यप्त सख्रा खण्डहरूलाई चिल्लो पार्ने प्रयत्न गरिरहे। विष्ट सच्चा क्रान्तिकारी थिए। उमा शाहसित उनको विवाह भयो। विवाह पनि रोचक तरिकाबाट भयो। आफूले जिउमा लगाइराखेका सामान्य लुगामा बिना तामझाम तर धेरै जनताका सामुन्ने दुलहादुलही दुवैले एकएक भाषण ठोकेपछि विवाह सम्पन्न भयो। बिना कर्मकाण्ड, बिना लोकाचार अनि व्िबना आडम्बर। विवाह पत्रमा लेखिएको थियो हामी जनताबीचका दुई जनहितलाई सर्वोपरि राख्ने छौं। धन र मानलाई भन्दा ज्ञान व्यवहार रुचाउने छौं। हाम्रो सम्पूर्ण बचाई इन्साफका पक्षमा हुनेछ। प्रगति मार्ग नै हाम्रो जीवनमार्ग हुनेछ। यति लेखेर दुवैले हस्ताक्षर गरेका थिए। एक थाल भात एक अँगालो लोग्ने र स्वास्नीका लागि जीवन नबिता भाते। आफ्नो विवेक बन्धक राखेर काम गर्ने मानिसलाई यसो भनी भनी रूपचन्द्र जीवनमा केही गर्न घच्घयाई रहन्थे। उनको अर्को घच्चीको विचार थियो आफूभित्र सुतेको मानवलाई नजगाई केही जानिँदैन। यही मान्यताको अभिप्रेरित भएर दिउँसै सुतिरहेका मानिसलाई जगाउन रूपचन्द्र कुदिरहे। उनका स्वभावजन्य विशेषता पनि अनौठा थिए। कहिले गाउँमा रहेको अजंगको ढुंगालाई एक्लै घनले हानेको हानै गरेर फुटाउन खोज्ने, कहिले विद्यालयमा भएको खर्चको विवरण ढाडमा टाँसेर प्रदर्शन गर्दै घरघर हिँड्ने त कहिले साँढेसित एक्लै जुधेर साँढे भगाएर रमिता देखाउने। यस्तैयस्तै कृत्यहरू गरेर उनी आफ्नो जीवनकालभरि चर्चित रहे। उनी महललाई छोडेर झुपडीमा बसे। सुखसयलको बाटो त्यागेर दुःखैदुःखको राजमार्ग अवलम्बन गरे। उनैले पाविस अर्थात् पालुङ विकास समितिको निर्माण गरे। उनका यस्ता अनगिन्ती असल कर्मका बारेमा जनमानसलाई जानकारी गराउन रुदाने उपन्यास सफल देखिन्छ। रूपचन्द्र कृषि, शिक्षा र स्वास्थ्यमा परिवर्तन ल्याउन गाउँगाउँ डुले। पालुङको जनकल्याण माविलाई त्यतिखेरकै नमुना विद्यालय बनाएर चर्चा कमाएका थिए। किताब पढ्नुमात्र पढाइ होइन। समाज, समाजका मानिस, चालचलन र यहाँका समस्या बुझ्नु पढाइ हो भन्ने भाव राख्ने रूपचन्द्र साँच्चै नै शिक्षाका सारथि हुन्। उनको एउटै भनाइबाट नेपाली शिक्षाको हविगत कस्तो छ स्पष्ट हुन्छ। अहिले पनि त हाम्रो देशको शिक्षालाई सबभन्दा बढी शिक्षाबाटै त खतरा छ। उनी भन्थे तँ भातेले जे सिकाइस्, त्यही मान्नलाई यी बाँदर हुन् ? यसो गर भनेर केटाकेटीलाई नसिका। उनीहरूलाई आफैं हुर्किन दे। के यस भनाइले अहिलेको अवस्थालाई पनि प्रतिनिधित्व गर्दैन ? छोराछोरी नपढाउने आमाबाबु मुर्दावाद। विद्यार्थीलाई दिनको एक घण्टा भए पनि श्रम गराउने कुरा पनि पढाइ हो। यस्तै यस्तै विचार राखेर शिक्षामा छर्लंग देखिने गरी परिवर्तन ल्याउन खोज्ने परिवर्तनकर्मी हुन्। आफैं कर्ममा खट्ने कर्मवीर हुन्। श्रमको पूजा गर्नुपर्छ भन्ने श्रम संस्कृतिका अगुवा हुन्। तेरो देश यति राम्रो छ। प्राकृतिक सुन्दरतामा यति धनी छ तर किन यहाँका धेरैजसो मानिस दुःखी र गरिब छन् ? रूपचन्द्रलाई एउटा विदेशी पर्यटकले सोधेको प्रश्न हो यो। यसको जवाफ आज सारा नेपालीले खोजिरहेको छ। लुगा लगाउनु र नलगाउनु लाज होइन। लाज यो सामन्ती ढोङ हो। रूपचन्द्रको विचारमा सामन्ती सोच र संस्कार नै राजनीतिमा हाबी भयो। परिणामस्वरूप राजनीतिले अपेक्षाकृत सफलता प्राप्त गर्न सकेको छैन। १९९० को पुस २६ गते मकवानपुरको घर्तीखोलामा जन्मिएका रूपचन्द्र भन्थे अँध्यारो के हो ? यसलाई चिर्ने कुन बुद्धिले हो ? त्यही थाहा दिन गाउँगाउँ हिँडेको हुँ। थाहाले नै भ्रमको जालो च्यात्छ। त्यसैले आफ्ना बारेमा थाहा पाऊ। आफूलाई परिवर्तन गर। परिवर्तन आफैंबाट सुरु गर्नुपर्छ भनेर उनले आफ्नै नाउँलाई पनि संशोधन गरेर रुदाने राखे। रुदाने अर्थात् रूपचन्द्र दामन नेपाल। मानिसका अँध्यारा मनमा उज्यालोको बिउ सल्काउँदै हिँड्ने जूनकीरी रूपचन्द्र विष्टका बारेमा उपान्यास लेखेर टंक चौलागाईंले नेपाली साहित्यलाई ठूलो गुन लगाए।"
सत्य निरूपण र बेपत्ता आयोगमा ४० जना सिफारिस,"काठमाडौं : पुनः नियुक्तिको लागि लबिङ गर्ने पुराना पदाधिकारीलाई पन्छाउँदै सत्य निरूपण तथा मेलमिलाप र बेपत्ता छानबिन आयोगको पदाधिकारीमा नयाँ अनुहारलाई सर्ट लिस्ट गरिएको छ । पूर्वप्रधानन्यायाधीश ओमप्रकाश मि श्र संयोजकको सिफारिस समितिले दुवै आयोगका पदाधिकारीका लागि शुक्रबार सर्ट लिस्ट गरेको हो । बेपत्ता पारिएका व्यक्तिको छानबिन आयोग र सत्य निरूपण तथा मेलमिलाप आयोगको अध्यक्ष तथा सदस्य नाम सिफारिससम्बन्धी छनोट प्रक्रियाअनुसार अध्यक्षमा ८ जनाको नाम सिफारिस गरिएको छ । छनोट सूचीमा रहेकाहरूमा डिल्लीराज आचार्य, शेरबहादुर केसी, काशीराज दाहाल, अच्युतप्रसाद भण्डारी, विजय सिजापति, विश्वराज कोइराला, सुदीप पाठक र महेश थापा छन्् । स्रोतका अनुसार, अध्यक्षमा ८ र सदस्यमा ३२ जनाको नाम छनोट गरिएको छ । सदस्य छनोटमा समावेशितालाई समेत ध्यान दिइएको छ । आयोगमा नियुक्तिको लागि योग्य व्यक्तिहरूको संक्षिप्त सूची शनिबार प्रकाशन गरिने समितिका प्रवक्ता खम्मबहादुर खातीले जानकारी दिए । प्रवक्ता खातीका अनुसार, अध्यक्ष र सदस्यमा सिफारिस भएका ४० जना व्यक्तिहरूको मानव अधिकार, शान्ति, कानुन, द्वन्द्व व्यवस्थापन वा समाजशास्त्रको क्षेत्रमा काम गरेको पृष्ठभूमि रहेको छ । पूर्वप्रधानन्यायाधीश मि श्र संयोजकत्वको सिफारिस समितिमा मनोज दवाडी, अर्जुनबहादुर कार्की, स्टेला तामाङ र खम्मबहादुर खाती सदस्य छन्् । समितिले सर्वसम्मत रूपमा नामहरू सिफारिस गरेको जनाइएको छ । सार्वजनिक प्रतिक्रिया लिइने समितिले यस पटक सिफारिसका क्रममा न्याय र मानव अधिकारको क्षेत्रमा काम गरेका व्यक्तिलाई बढी प्राथमिकता दिएको पाइएको छ । सिफारिसमा सूचीमा परेका व्यक्तिहरूको पृष्ठभूमि, कार्यशैली र व्यवहारका बारेमा सार्वजनिक प्रतिक्रिया लिइने भएको छ । समितिका प्रवक्ता खातीका अनुसार, नैतिक पतन देखिने फौजदारी अभियोगमा अदालतबाट कसुरदार ठहरिएको, मानव अधिकारको गम्भीर उल्लंघनसम्बन्धी कसुरमा सजाय पाएको, सशस्त्र द्वन्द्वमा संलग्न रहेको हो होइन भनी सार्वजनिक प्रतिक्रिया लिइनेछ । मंसिरमै नियुक्ति सार्वजनिक प्रतिक्रियासमेतको आधारमा उपयुक्त देखिएको व्यक्तिलाई दुवै आयोगको अध्यक्ष र सदस्य पदमा नियुक्तिको लागि सिफारिस गरिने प्रवक्ता खातिले बताए । यही मंसिर महिनाभित्र नै नियुक्तिको लागि सिफारिस गर्ने तयारी छ, उनले भने । नियुक्त हुने अध्यक्ष र सदस्यको पदावधि चार वर्षको हुनेछ ।"
"पनौतीलाई नेवारीमा पलाँती भनिन्छ, जसको अर्थ पाइला राख हो","काभ्रे जिल्लाको पनौती सहर धार्मिक, सांस्कृतिक र पर्यटकीय सम्पदाले परिपूर्ण छ। एउटै चट्टानमाथि रहेको कारण यहाँ भूकम्पजस्ता दैवी विपत्तिाको प्रभाव पनि पर्दैन। तर, यसको प्रचारप्रसार र विकासमा राज्यको ध्यान पुगेको छैन। त्यसैको पहलका लागि पनौती पर्यटन विकास केन्द्र सञ्चालनमा छ। प्रस्तुत छ केन्द्रका अध्यक्ष पुरुषोत्तम कर्माचार्यसँग गरिएको कुराकानीको सम्पादित अंश पनौतीलाई आध्यात्मिक शक्तिको थलो मानिन्छ, खास किन हो ? विगतमा गएका विध्वंशकारी भूकम्पले यहाँका ऐतिहासिक सम्पदामा प्रयोग गरिएका एउटा इँटा, ढुंगा आदि हल्लाउनै सकेनन्। ३३ कोटी देवताले सजिएको, अष्टमात्रिका शक्तिपीठले घेरिएको ठाउँमा पनौती अवस्थित छ। जहाँबाट पुण्यमति र रोशी नदीको पवित्र जल अविरल बगिरहेको छ। यहाँको त्रिवेणी घाटस्थित शक्तिपीठमा विवाह, व्रतबन्धलगायत पवित्र देवकार्यहरू गरिन्छन्। यहाँ रहेकी संकटामाईको दर्शन गर्न प्रत्येक शनिबार भक्तजनको भीड लाग्छ। पनौतीका प्रत्येक दिन हेरिटेज डे हुन्। यो जात्रैजात्राको सहर पनि हो, होइन र ? पनौतीलाई हामी पर्यटकीय नगरी अनि जात्रै जात्राको सहर भनेर चिन्छौं। यो एउटा खुला संग्रहालय पनि हो। जहाँको कलात्मक गेटबाट छिरेपछि जताततै सम्पदा भेटिन्छन्। पनौतीमा रहेका इँटा, शिला, झ्यालढोकाका खापा आदि सबैमा जीवन्त इतिहास संग्रहित छन्। पनौती वडा नं ७ मा मात्रै एक वर्षमा प्रत्यक्ष रूपमा ८० वटा जात्रा हुन्छन्। अप्रत्यक्ष अनि छेउछाउका वडामा समेत त कति हुन्छन् कति। यसलाई किन करुणाको सहर भनिएको हो ? हो, पनौती करुणाको सहर हो। कुनै कालखण्डमा नमोबुद्ध नाम गरेका राजकुमार थिए। उनी जंगलमा विहार गरिरहेका हुन्थे। एक दिन एउटा बघिनी राजकुमारले भेटे। त्यो बघिनी सिकार गर्न नसक्ने अवस्थाकी थिई। भोकले मृत्युको मुखमा पुग्न आँटेकी बघिनीलाई राजकुमारले आफ्नै रगत अनि मासु काटेर खुवाएर बचाए भन्ने लोककथा प्रचलित छ। हो तिनै करुणामय राजकुमारलाई जन्माउने ठाउँ हो पनौती७। पनौतीको प्रख्यात कुम्भमेलाको ऐतिहासिकता के हो ? उत्तरप्रयाग। पनौती भनेर हामीले गर्व गर्ने अर्को कुरा हो उत्तरप्रयाग। १२ वर्षमा कुम्भ मेला लाग्ने दक्षिणप्रयाग भारतमा पर्छ भने अर्को १२ वर्षमा मकर मेला लाग्ने उत्तरप्रयाग पनौतीमा पर्छ। जुन ठाउँमा पुगे मात्रै श्रापमुक्त भइन्छ। शरीरमा लागेका, लाग्ने, दृश्य तथा अदृश्य रोगबाटसमेत मुक्त भइन्छ भन्ने जनविश्वास छ। पनौतीमा आएपछि इन्द्र भगवान् समेत श्रापमुक्त भएका थिए भन्ने किंवदन्ती छ। इन्द्रले गौतम ऋषिकी पत्नी अहिल्यालाई कुदृष्टि लगाएपछि श्रापित भएका थिए। अहिल्याको सतित्व डगाउन इन्द्र गौतम ऋषिको भेष बनाएर जान्छन्। अहिल्याले इन्द्रलाई आफ्नै पति भन्ने ठान्छिन्। त्यसपछि उनको सतित्व डगाउन इन्द्र सफल हुन्छन्। जब गौतम ऋषिलाई त्यो कुरा थाहा हुन्छ अनि उनले पत्नी अहिल्या र इन्द्र दुवैलाई श्राप दिन्छन्। त्यसको पनौतीसँग के सम्बन्ध छ ? गौतम ऋषिले पत्नी अहिल्यालाई तिमी आफ्नो पति पनि नचिन्ने, ढुंगा जस्तो रहेछौं भन्दै शिला भइजाऊ भनी श्राप दिन्छन्। पनौतीको त्रिवेणीस्थित इन्द्रेश्वर महादेव छेउमा रहेको शिला त्यही अर्थात् अहिल्याको रूपमा हो। तपाईंहरूले अहिले पनि त्यो शिला देख्न सक्नुहुन्छ। इन्द्रलाई चाहिँ श्राप दिएनन् ? उनी इन्द्रसँग झन् क्रुद्ध भए। उनले स्वर्गका त्यत्रा अप्सरा र आफ्नी श्रीमती छाडेर आई अर्काकी श्रीमतीमाथि छक्याएर भोगविलास गर्ने, तिम्रो शरीरभरि योनी नै योनी होस् भनी श्राप दिए। अनि के भयो ? अब इन्द्रलाई पर्यो फसाद। उनी आत्तिँदै आफ्ना गुरु वृहस्पतिकहाँ पुगे। सबै इतिवृत्तान्त बताइसकेपछि गुरुले श्रापमुक्त हुने उपाय बताइदिए। उनले एउटा सुकेको बाँस दिए। अनि भने, तिमी यो बाँस लिएर तपस्या गर्न जाऊ। जहाँ यो सुकेको बाँस पलाउँछ त्यहीँ तिमी श्रापमुक्त हुन्छौ। त्यसपछि इन्द्र त्यो सुकेको बाँस बोकेर तपस्या गर्न हिँडे। तपस्या गर्दै हिँड्दा कहीँ पनि त्यो बाँस पलाएन। तपस्याकै सिलसिलामा उनी पनौती आइपुगेछन्। अहिले त्रिवेणीमा रहेको मुक्तेश्वर महादेवको मन्दिर रहेको ठाउँमा बाँस छेउमा गाडेर तपस्यामा बसेछन्। उनी कति समय तपस्यामा बसे पत्तै भएनछ। तपस्याबाट उठेपछि बाँस पलाएको देखेछन्। अनि खुसी हुँदै मेरो श्रापमुक्त हुने ठाउँ यहीँ रहेछ भनेर पुनः घोर तपस्यामा लिन भएछन्। इन्द्रकी पत्नीको अवस्था चाहिँ के भयो ? त्यहीँ इन्द्र पत्नीले इन्द्रायणीले पार्वतीको तपस्या गर्न थालिन्। हजारौं वर्ष तपस्या गरेपछि पार्वती रुद्रावतीको रुपमा प्रकट भएर गंगाको रूपमा बग्न थालिन्। त्यसपछि पनौतीमा त्रिवेणी भयो। त्रिवेणी भएपछि अमृत वर्षा भयो। अमृतले त्यहाँ अवस्थित सबैको पाप पखालिएर गयो। इन्द्र पनि श्रापमुक्त भए। अनि हिँड्ने बेलामा त्यहाँ आफ्नो नाम जोडेर इन्द्रेश्वर महादेव स्थापना गरे भन्ने कथन छ। त्यसै समयदेखि यहाँ मकर मेला सुरु भएको भन्ने किंवदन्ती छ। अमृतवर्षाबारे विस्तृतमा बताइदिनुहोस् न ? एक महिनाभित्रमा एक दिन पनौतीमा अमृत वर्षा हुन्छ भन्ने कथन छ। त्यो अमृत आफ्नो शरीरमा परोस् भन्ने विश्वासले यहाँको मकर मेलामा एक महिना नुहाइन्छ। यहाँ एक पाइला राख्दा पनि सम्पूर्ण पाप पखालिने जनविश्वास छ। पनौतीलाई नेवारीमा पनि पलाँती भनिन्छ। जसको अर्थ पाइला राख हो। अहिलेको पनौतीको नाम समयअनुसार अनेक रहेको पाइन्छ। हामीले कुन समयमा के नाम थियो भन्ने पनि दस्तावेज तयार गर्दै छौं। यहाँको नदी खास कहाँबाट आएको हो ? यहाँको नदीको विषयमा अर्को कथन छ। पनौतीमा खेती गर्नुपर्ने। पानी थिएन। अनि यहाँका राजाले फुलचोकी माईसँग पानी माग्ने निर्णय गरे। पानी माग्न गए। त्यसै बेलामा पाटनका राजा पनि पानी माग्न टुप्लुक्क आइपुगे। फुलचोकी डाँडा पनौती र पाटनको सिमानामा पर्ने। फुलचोकीलाई फसाद पर्यो। अब कसलाई पानी दिने ? उनले दुवै राजालाई भनिन्, जसले मलाई भोलि एउटाएउटा सुन र चाँदीको माला ल्याइदिन्छ, उसैलाई म पानी दिन्छु। हुन्छ भन्दै दुबै राजा हिँडे। पाटनका राजालाई त कुनै चिन्ता थिएन। उनका त धेरै कालिगड थिए। सुनचाँदी प्रशस्तै थियो। पनौतीका राजालाई फसाद पर्यो। कसरी सुनचाँदीको व्यवस्था गर्ने भनेर। त्यो राति उनी राम्रोसँग सुत्न पनि सकेनन्। बिहानीपख मात्रै भुसुक्कै निदाएछन्। ब्युँझिँदा घाम झुल्किसकेछ। फुलचोकी माइसँग गरेको वाचा सम्झिए। हतारहतार बाहिर निस्किए। बारीभरि तोरी फुलेको देखे। झुल्के घामले टल्किएको पहेँलो तोरीको फूलको माला बनाउने निधो गरे। जुन सुनजस्तै देखिन्थ्यो। अनि छेवैमा मुला पनि फुलिरहेको देखे। त्यो पनि चाँदीजस्तै टल्किरहेको थियो। त्यसैको माला बनाए। अनि लागे फुलचोकीतर्फ। रोचक कथा रहेछ फुलचोकी माईकहाँ पुग्दा पाटनका राजा पनि सँगै भएछन्। एकैपल्ट माईकहाँ भित्र पसे। दुवैले आआफ्ना माला टक्र्याए। पाटनका राजाले त साँच्चिकै सुनचाँदीकै ल्याएका थिए। तर, पनौतीका राजाको माला देखेपछि फुलचोकीले भनिन्, पाटनमा भन्दा धेरै किसान त पनौतीमा रहेछन्। त्यसैले धेरै पानी पनौतीमा चाहिने रहेछ। पाटनमा पनि पुग्ने पानी म पठाइदिन्छु। त्यसपछि पनौतीमा १२ वर्षमा र गोदावरीमा ६ वर्षमा मेला लाग्ने गरेको छ। पनौतीमा कुनै दैवी विपत्ति नहुने किंवदन्ती खासमा के हो ? अष्टमात्रिकाले सजिएको पनौतीमा कुनै पनि दैवीय विपत्ति आउँदैन। बाढी पहिरोको त्रास पनि रहँदैन। किनभने यो पवित्र स्थान एउटै शिलामा अवस्थित छ। यो क्षेत्रमा अलौकिक कलाको नमुना देख्न सकिन्छ। सम्पदाले घेरिएको यो पवित्र स्थानमा त्यसै अनुरूपको सभ्यता पनि छ। जुन ठाउँमा पवित्र कला संस्कृति अनि सम्पदा जीवित हुन्छ, त्यहाँ सोही अनुरूपको सभ्यता पनि रहन्छ। वर्तमानमा पनौती कसरी गुज्रिइरहेको छ ? पनौती धार्मिक, पर्यटकीय एवं सांस्कृतिक सम्पदाले सम्पन्न सहर हो। तर, यो मानवीय अतिक्रमणमा पर्दै गएको छ। भौतिक सम्पन्नताको पर्खाइमा पनि छ यो। पनौतीमा पर्यटकीय बसपार्क चाहिएको छ। जसले पर्यटकलाई यातायातमा सहज बनाउँथ्यो। पनौतीको पुरातात्विक गेट भित्रलाई खुला संग्रहालय बनाउन पनौती पर्यटन विकास केन्द्र लागिपरेको छ। हामीले सम्पदामैत्री घर निर्माण गर्नेलाई केही अनुदान पनि दिने गरेका छौं। पनौती पर्यटन विकास केन्द्रको पनि आफ्नै दुःख छ। आफ्नो भवन छैन, भाडामा बसेका छौं। जग्गा मात्रै उपलब्ध भए, घर बनाउँथ्यौं। तपाईंहरूले पक्कै पहल गरिरहनुभएको होला ? पनौतीको प्रचारप्रसारका लागि जनमानसमा विभिन्न तालिमहरू पनि गराइरहेका छौं। लुप्त हुन लागेका सीपहरूलाई पुनः सिकाएर पनौतीको इतिहास अडिग बनाउन लागिपरेका छौं। यस्ता सीपले पनौतीको सम्पदा तथा संस्कृति पनि जोगिने अनि स्थानीयको आम्दानीमा पनि वृद्धि हुन्छ। यसका लागि अहिले भइरहेका सरकारी तथा विभिन्न संघसंस्थाद्वारा गरिएको सहयोगले मात्रै पुग्दैन। विशेष परियोजना नै ल्याउनु पर्छ। धेरैको सहयोग त पाइरहेकै छौं। यतिले मात्रै पुगेन। सरकारले नै केही गर्नुपर्छ भन्ने हाम्रो माग छ। यसलाई विश्व सम्पदा सूचीमा राख्ने पहल चाहिँ कहाँ पुग्यो ? यस्तो इतिहास बोकेको पनौतीलाई विश्व सम्पदा सूचिमा सूचीकरण गर्न पहल गर्नुपर्छ भनेर पनौती नगरपालिकासँगै हामी पनि सबै लागिरहेका छौं। पनौतीलाई विश्वसामु चिनाउने कार्यमा अग्रसर हुन अनि पनौती के हो ? भन्ने कुरा जनमानसमा ल्याउनु पर्छ भन्ने कुरामा हामी हरेक तहतप्काबाट पहल गरिरहेका छौं।"
नेपाली रंगमञ्च देशको संस्कृतिसँग जोडिएको छ,"क्रिसजोन ह्यानकक अर्थात् सीजे। नाटक क्षेत्रमा चलेको यौटा नाम। अस्ट्रेलियाको न्यु साउथ वेल्सस्थित गोल्बर्नमा रहेको लिडर थिएटर कम्पनीमा आर्टिस्टिक डाइरेक्टर हुन् उनी। जो ३० वर्ष कार्यरत रहे त्यहाँ। जुन अस्ट्रेलियाको सबैभन्दा लामो समयदेखि सञ्चालनमा रहेको थिएटर कम्पनी हो। औपचारिक रूपमा अवकाश प्राप्त उनी अनौपचारिक रूपमा भने सक्रिय छन् अझै यो उमेरसम्म। ६७ वर्षीय उनी यतिबेला भने चौथो लालाबाला काठमाडौं अन्तर्राष्ट्रिय थिएटर महोत्सवका लागि आएका छन्। उनै सीजेसँग अन्नपूर्णकर्मी गोपीकृष्ण ढुंगानाले नाटक क्षेत्रबारे गरेकोकुराकानी : रंगमञ्चमा कहिलेदेखि हुनुहुन्छ ? रंगमञ्च विषय अध्ययन गर्नु भएको हो ? मैले अस्ट्रेलियाको सिड्नीस्थित नेशनल इन्स्टिच्युट अफ ड्रामाटिक आर्टस्मा अभिनय सिकें। गोलबर्नमा शिक्षक प्रशिक्षण र योर्क इङ्ल्यान्डमा ड्रामा थेरापीसम्बन्धी प्रशिक्षण लिएको छु। अस्टेलियामा रंगमञ्चको अवस्था कस्तो छ ? अस्ट्रेलियाका हरेक ठूला सहरमा ठूला थिएटर कम्पनीहरू छन्। त्यहाँ थिएटर उत्सवहरू भइरहन्छन्, त्यसैले सामान्य लाग्छन्। सरकारले यस्ता प्रमुख व्यावसायिक कम्पनीहरूलाई समर्थन गर्छ तर सामुदायिक र युवाले सञ्चालन गर्ने थिएटरहरू भने संघर्षरत छन्। बालबालिकाले प्रदर्शन गर्ने नाटकहरू भने विद्यालयहरूमा लोकप्रिय छन्। तपाईं अभिनेता, निर्देशक, प्रशिक्षकमध्ये कुन चाहिँ बढी हो ? जब मैले तालिम लिएँ र प्रदर्शनहरू गरे, तब मैले मेरो जीवनको धेरैजसो समय थिएटर डाइरेक्टर भएर काम गरेको छु र निर्देशनमै आनन्द लिएको छु। हालसम्म कतिवटा नाटकमा काम गर्नु भयो ? नयाँ पुस्तालाई कसरी जोड्नुहुन्छ ? मैले अस्ट्रेलियाभरि १ सय ५० भन्दा बढी नाटकहरू निर्देशन गरेको छु। विशेषगरी युवा साथीहरूसँग काम गर्न मन पराउँछु जो आफ्नो सिर्जनशीलता, कला र क्षमता नाटकमार्फत प्रस्तुत गरेर समाज र देशलाई केही दिन चाहन्छन्। नाटकको मुख्य तत्त्व के हो ? नाटक कसरी बन्छ ? सामान्यतया, म स्क्रिप्ट गरिएका नाटक निर्देशन गर्छु। तर मलाई युवाहरूका साथ सिर्जनात्मक नाटक निर्माण गर्न मन पर्छ। यसरी दर्शकलाई रुचि हुने विषयवस्तुहरू अन्वेषण गर्दै आएको छु। मैले अन्तर्राष्ट्रिय महोत्सवहरूमा लिएका धेरैजसो नाटकहरू मौन किसिमका अर्थात् गैरशाब्दिक हुन्छन्, केही अन्वेषणात्मक हुन्छन्। नेपाल र नेपालीसँग कसरी जोडिनुभयो ? र नाटक महोत्सवमा नेपाल आउनुभयो ? मैले सम्भवत: सन् २०१६ मा पोल्यान्डको एक थिएटर फेस्टिभलमा टंक चौलागाईंलाई भेटेको थिएँ। र हामीले उनलाई सन् २०१९ मा गोल्बर्नमा रहेको हाम्रो लिडर थिएटरमा बालनाटक प्रदर्शन गर्न आमन्त्रित गरेका थियौं। मेरो यो पहिलो नेपाल यात्रा हो र यस वर्ष निम्तो पाएकोमा धेरै उत्साहित छु। लालबालाको यो नाटक महोत्सवमा लिडर थिएटरका अन्य दुई सक्रिय सदस्य ली ग्रे र क्याथी क्याम्पबेल सँगै आएका छन्। ली सिन आर्टिस्ट र फ्रन्ट हाउस म्यानेजर हुन् भने र क्याथी कलाकार र कम्पनीको बोर्डमा पनि कार्यरत छिन्। नेपालमा नाटक हेर्नुभयो ? कस्ता लागे ? मैले काठमाडौंका दुईवटा विद्यालयमा नाटक कार्यशाला सञ्चालन गरेको छु। पश्चिम नेपालबाट आएर प्रदर्शन गरेको एउटा मात्र स्थानीय नाटक हेरेको छु। बालबालिकाले कथाको विषयवस्तुमा लिएको गम्भीरताबाट म प्रभावित भएको छु। तिनीहरूले राम्रो काम गरेको पाएँ। अस्टेलियामा मञ्चन हुने नाटक र नेपाली नाटकमा के भिन्नता पाउनुभयो ? मलाई लाग्दैन कि यी दुई देशबीच नाटक मञ्चनमा धेरै भिन्नता छ। जताततै बालबालिकाको समान रुचि र सपना पाएको छु। अस्ट्रेलियामा नागरिकको संस्कृतिसँग त्यस्तो गहिरो सम्बन्ध छैन। तर अस्ट्रेलियामा पश्चिमी शैलीका नाटक प्रस्तुत हुन्छन्, जो अंग्रेजी, आयरिस र अमेरिकी परम्पराबाट धेरै प्रभावित छन्। मैले देखेको नेपाली रंगमञ्च देशको संस्कृति र परम्परासँग जोडिएको छ। अहिले अस्ट्रेलियामा चलिरहेको संघर्ष भनेको पहिलो राष्ट्रका मानिसहरूसँग विस्तारै सावधानीपूर्वक जोडिने र सम्मानपूर्वक सम्बन्ध स्थापित गर्नु हो। यसले हामीलाई देशभित्रका अनुभव र विविध संस्कृति साझा गर्न सक्षम बनाउँदै मेलमिलापलाई अघि बढाउन सहयोग गरेको छ। हाम्रा बालबालिकालाई निमन्त्रणा दिएर अस्टेलियास्थित आफ्नो थिएटरमा बोलाउनु भएको थियो ? त्यो तारतम्य कसरी मिलाउनु भयो ? टंकसँग मेरो पोल्यान्डमा भेट भएपछि हामी निरन्तर सम्पर्कमा रह्यौं र दुवैलाई उपयुक्त समय मिलाएर नेपालबाट अस्ट्रेलिया आउने योजना बनायौं। हाम्रो कम्पनीले काठमाडौंको एउटा समूहलाई एक हप्तासम्म गोल्बर्नमा स्वागत गर्यो। त्यहाँ हामीले एकअर्काका लागि प्रस्तुतिहरू गर्यौं। एकअर्काका लागि कार्यशालाहरू चलायौं। अस्ट्रेलियन बुस चिडियाखाना र राष्ट्रिय राजधानी क्यानबेरामा गएर क्यानबेरा युथ थिएटर र टुग्गेरानोंगको चिल्ड्रेन थिएटरका बालबालिकासँग कार्यशालाहरू गर्यौं। हाम्रो थिएटरका सदस्यहरूले उक्त भ्रमणको व्यवस्थापन गरे। यो कार्यक्रमका लागि कुनै सरकारी सहयोग थिएन। तपाईंले नेपाली विद्यार्थीलाई के सिकाउनुभयो जुन उनीहरूले नेपालमा पाउँदैनथे ? प्रत्येक थिएटर निर्देशकको आफ्नै शैली हुन्छ। म स्कटल्यान्डको एडिनबर्गका बस्तीहरू र अस्ट्रेलियाको उत्तरी क्षेत्रमा आदिवासी समुदायहरूसँग काम गर्दा धेरै प्रभावित भएको छु। मलाई जीवन्त अभिनय र स्पष्ट उद्देश्य भएका नाटक मन पर्छन्। मैले विगतका अनुभवहरूबाट सिकेका वा विकास गरेका थिएटर खेलहरू खेल्दै खेलाउँदै आएको छु। जीवन नाटक हो भन्छन्। हो ? जीवन र नाटकमा के समानता छन् र के भिन्नता ? हाहाहा ! मलाई पनि लाग्छ, सारा जीवन एउटा नाटक हो। चुनौतीहरूले भरिएको एउटा साहसिक यात्रा हो जीवन जहाँ अनौठा पात्रहरू हुन्छन्। जन्म, प्रेम र मृत्यु दुवै हो जीवन। किनकि मलाई नाटकमा जस्तै मेरो जीवन पनि यस्तै लाग्छ। कहिलेकाहीँ हामी अभिनेता हुन्छौं, कहिलेकाहीँ दर्शक। कहिलेकाहीँ लाग्छ, हामी मानिस जीवनरूपी पानीजहाजलाई अघि बढाउनेहरू हौं, जहाँ सामुद्रिक छालहरूसँग हरपल संघर्ष गरिरहनुपर्छ। मलाई यो अराजकतामा बग्न र अन्त्यसम्म क्रुजजस्तै छालमा सवार हुन मन पर्छ। एउटा नाटकलाई जीवित बनाउन के आवश्यक छ ? उत्साह। स्पष्टता। उद्देश्य र दर्शकसँगको सम्बन्ध। तपाईंको लिडर थिएटरसँग कस्तो सम्बन्ध छ ? तपाईंले ३० वर्षसम्म कलात्मक निर्देशकको रूपमा सेवा गरेर अवकाश लिनुभयो। अब के गर्ने योजना छ ? म अवकाश लिन तयार थिइनँ। तर, कोभिड१९ र परिवारको जिम्मेवारीले विगत चार वर्षमा मेरो ऊर्जा अन्यत्रै मोडिदिएको छ। म थिएटरबाट टाढा भएकै छैन, अहिले फेरि नाटकप्रति आफ्नो माया पुन: जीवन्त गराउँदैछु। तपाईं कुन प्रविधिसँग नजिक हुनुहुन्छ ? त्यो प्रविधि कसरी स्थापना भयो ? तपाईंले आफ्नो गुरुहरूको नाम लिनु परे कसलाई लिने ? मैले धेरै निर्देशकहरूसँग काम गरेको छु, जसलाई मेरो कामले असाध्यै प्रभावित पारेका छन्। ती सबै मेरा गुरु हुन्। ड्रामा स्कुलमा हामीले स्टानिस्लाभस्की प्रविधि अध्ययन गर्यौं। तर अहिले धेरै प्रविधि बजारमा छन्, जसबाट म प्रभावित भइरहेको छु। के थिएटर पेसागत छ ? थिएटरबाट राम्रो जीविका चलाउन सम्भव छ ? अस्ट्रेलियामा कलाका लागि राज्यको भूमिका के छ ? यो कठिन प्रश्न हो। हो, मलाई विश्वास छ कि थिएटर पेसागत हो तर यसबाट जीविका चलाउन कठिन छ। थिएटर जनसमुदायको महत्त्वपूर्ण हिस्सा हो। यो सबै मानिसको स्वास्थ्य र कल्याणका लागि अभिन्न छ। तर पनि सरकारहरूले खासै बुझ्न सकेका छैनन्। विशेषगरी अस्ट्रेलियामा खेलकुदलाई धेरै समर्थन गरिन्छ। लिडर थिएटरले स्थानीय सरकारबाट थोरै आर्थिक सहयोग पाउँछ तर राज्यबाट भने खासै केही पाउँदैन। अन्तमा, तपाईंको नेपाल र नेपालीप्रतिको बुझाइ कस्तो रह्यो ? नेपाली रंगमञ्चका लागि के सुझाव दिन चाहनुहुन्छ ? नेपालमा आउनुअघि मैले नेपालबारे थोरै मात्र थाहा पाएको थिएँ। न त कुनै नेपाली नाटक नै हेरेको थिएँ। तपाईंहरूको समृद्ध संस्कृति र कला अनि परम्परालाई नाटकहरूले प्रतिविम्बित गरेका छन्। जसबाट उत्सव मनाउन र अनुभव साटासाट गर्नका लागि धेरै प्रेरणा मिल्छ। नेपालका लागि नाटक ऐनाको रूपमा वा परिवर्तनका लागि हतियार बन्न सक्छ। मेरो बुझाइमा नाटक विगतसँग जोडिन र भविष्यका सपनाहरू देख्न महत्त्वपूर्ण माध्यम हो।"
वाइडबडी खरिदमा निगमका उच्च अधिकारी दोषी,"काठमाडौं : अख्तियारले २०८० चैत २२ मा वाइडबडी खरिदमा भ्रष्टाचार भएको भन्दै तत्कालीन मन्त्रीसहित ३२ जनाविरुद्ध मुद्दा हाल्यो। त्यसको ठ्याक्कै आठ महिनामा २०८१ मंसिर २० गते विशेष अदालतले वाइडबडी जहाज खरिदमा भ्रष्टाचार भएको ठहर गर्दै फैसला सुनायो। विशेषले आंशिक फैसला गर्दै वाइडबडी जहाज खरिदमा १ करोड ३३ लाख ८८ हजार १ सय ९ अमेरिकी डलर (१ अर्ब ४७ करोड १० लाख ८५ हजार ४ सय ८२) भ्रष्टाचारको भएको ठहर गरेको छ। अख्तियारले दोषी दाबी गरेका तत्कालीन संस्कृति, पर्यटन तथा नागरिक उड्डयन मन्त्री जीवनबहादुर शाहीलाई सफाइ दियो। विशेषले बिचौलिया दीपक शर्मालाई छुट्टै अनुसन्धान गरी आवश्यक कारबाही बढाउन अख्तियारमा लेखी पठाउने ठहर गरेको छ। विशेषका अध्यक्ष न्यायाधीश टेकनारायण कुँवर, सदस्य न्यायाधीशहरू तेजनारायणसिंह राई र रितेन्द्र थापाको संयुक्त इजलासले दीपक शर्माविरुद्ध एएआर क्रपले निगमसँग दुईवटा वाइडबडी खरिदसम्बन्धी बोलपत्र प्राप्त गर्न निगमका अधिकारीलाई घूस दिएको कसुरमा सजाय गरिएको छ। शर्मा घूस दिने सौदाबाजी सम्झौतामा हस्ताक्षरको गरेको स्वीकार गरेको पनि फैसलामा उल्लेख छ। सो सम्बन्धमा तत्काल छुट्टै अनुसन्धान गरी आवश्यक कारबाही बढाउन अख्तियारमा लेखिपठाउने समेत ठहर्छ, फैसलामा भनिएको छ। को हुन् दीपक शर्मा ? दोषी ठहर भएका दीपक शर्मा एकजना पूर्वनेपाली, हाल बेलायती नागरिक हुन्। विमान बिक्रेताआपूर्तिकर्ताको तर्फबाट कन्सोर्टियम पार्टनरहरू एएआर इन्टरनेसन सप्लाई चेनका अध्यक्ष दीपक शर्मा हुन्। उनले एएआर, जर्मन एभिएसन क्यापिटल जीएमबीएम र हाइफ्लाइट्रान्सपोर्ट एरोज (हाइफ्लाई एयरलाइन्स) ले स्पेसियल पर्पोज कम्पनीको रूपमा हाइफ्लाई एक्स आयरलाइन्ड लिमिटेड खडा गरेका थिए। नेपाल वायु सेवा निगमबाट विमानको रकम प्राप्त गरी त्यसको व्यवस्थापन नर्टम रोज फुलब्राइट एलएलपीमार्फत गरेका थिए। शर्मासहित विदेशी नगारिक क्यालिस्त्रु, जोन होल्मेस, अना टोपा, पाउलो मोरपुरी, गेराल्ड थ्रोन्टन र क्रिश्चियन न्ह्यालेन दोषी ठहर भएको छ। उनीहरूको हकमा पनि १ वर्ष ६ महिना कैद र जनही १२ करोड २५ लाख ९० हजार रुपैयाँ जरिबाना तथा बिगो असुलको फैसला भएको विशेषका सूचना अधिकारी यज्ञराज रेग्मीले जानकारी दिए। दीपक शर्मालाई त अमेरिकी अदालतले दोषी ठहर गरिसकेको छ। अमेरिकाको संघीय कानुन फरेन करप्ट प्राक्टिसेस एक्ट (एफसीपीए) ले शर्मालाई दोषी ठहर गरेको हो। भ्रष्टाचार प्रकरणमा दुईजना विदेशी नागरिकले सफाइ पाएका छन्। मार्कुस रेडब्रुच र स्प्रिङगरले सफाइ पाएका छन्। निगमका तत्कालीन कार्यकारी अध्यक्षसहित चार उच्च कर्मचारी दोषी ठहर भएका छन्। वाइडबडी भ्रष्टाचार प्रकरणमा नेपाल वायुसेवा निगमका तत्कालीन कार्यकारी अध्यक्ष सुगतरत्न कंसाकार, नेपाल वायुसेवा निगमका तत्कालीन सदस्यहरू एवं पूर्वसचिवद्वय शंकरप्रसाद अधिकारी, शिशिरकुमार ढुंगाना र पूर्वसहसचिव बुद्धिसागर लामिछानेलाई दोषी ठहर गरेको हो। विशेषको फैसलामा कंसाकारलाई २ वर्ष ६ महिना कैद सजाय तोकिएको छ। अधिकारीलाई १ वर्ष ९ महिना, ढुंगाना र लामिछानेलाई १ वर्ष ६ महिना कैद सजाय तोकिएको छ। दोषी ठहर भएकाहरूलाई १२ करोड २४ लाख रुपैयाँका दरले जरिबाना सुनाएको छ। अख्तियार दुरुपयोग अनुसन्धान आयोगले वाइडबडी विमान खरिदमा १ अर्ब ४७ करोड १० लाख ५० हजार ४ सय ८२ रुपैयाँ भ्रष्टाचार ठहर गर्दै तत्कालीन मन्त्री, नेपाल वायुसेवा निगमका कर्मचारीपदाधिकारीसहित ३२ जनाविरुद्ध गत चैत्र २२ गते मुद्दा दायर गरेको थियो। कसुर र सजाय ठहर भएका प्रतिवादीहरूले बदनियतपूर्वक र मिलेमतोमा निगमलाई हानिनोक्सानी पुर्याएको कारणबाट अझै पनि निगमको सुधार र विकास मात्र नभई राष्ट्रिय ध्वजावाहकको प्रतिष्ठा स्थापित गर्न अवरोध रहेको फैसलामा उल्लेख छ। कसरी पाए मन्त्री शाहीले सफाइ ? तत्कालीन संस्कृति, पर्यटन तथा नागरिक उड्डयनमन्त्री जीवनबहादुर शाहीलाई विशेष अदालतले सफाइ दिइएको छ। वाइडबडी जहाज खरिदमा भ्रष्टाचार भए पनि मन्त्रीकै हैसियतमा उनको संलग्नता नरहेको भन्दै विशेषले सफाइ दिएको हो। नेपाल वायु सेवा निगम ऐनमा विषय विषयमा नेपाल सरकारलाई जिम्मेवारी दिइएको भए पनि मन्त्रीलाई त्यस्तो कुनै छुट्टै जिम्मेवारी दिइएको पाइँदैन, विशेषतः निगमको पनि खरिद प्रक्रियामा कुनै प्रकारको जिम्मेवारी तोकिएको पनि देखिँदैन, फैसलामा भनिएको छ। दुई वटा वाइडबडी खरिद प्रक्रिया एमओयू भइसकेपछि मात्रै आपूर्तिकर्तालाई विमान खरिदको सुनिश्चितताको लागि पठाइने कमिटमेन्ट फि अमेरिकी डलरमा भुक्तानी गर्नुपर्ने भएकोले सटही गर्न सम्बन्धित मन्त्रालय, अर्थ मन्त्रालय हुँदै राष्ट्र बैंकमा सिफारिस गर्ने प्रयोजनको लागि तहतहमा टिप्पणी उठी सचिवमार्फत भएकोमा सदरसम्म मात्रै मन्त्री गरेको देखिएको फैसलामा भनिएको छ। सटही सुविधाको सिफारिस पत्र पठाउँदा यो खरिद प्रक्रियाको कागजात मन्त्री समक्ष पेस भएको भन्ने वादी (अख्तियार)को दाबी नरहेको तथा बहसको क्रममा देखाउन सकिएको अवस्था छैन्, फैसलामा भनिएको छ, यस अवस्थामा निगमका तर्फबाट हुने विमान खरिदबापतको रकममध्ये कमिटमेन्ट फी भुक्तानी गर्न अमेरिकी डलर सटहीका लागि सम्बन्धित मन्त्रीको हैसियतमा सिफारिसको टिप्पणी सदर गरेको मात्र कार्यमा मन्त्रीको बदनियतपूर्ण संलग्नता रहेको भन्न मिल्दैन, यसैले मन्त्री शाहीविरुद्धको आरोप दाबी प्रमाण पुष्टि हुन नआएकोले निजले आरोपित कसुरमा सफाइ पाउने ठहर्छ। कसरी सुरुवात भएको थियो जहाज खरिदको प्रक्रिया ? आर्थिक वर्ष २०७१०७२ को वार्षिक बजेटमार्फत नयाँ जहाज थप गर्ने घोषणा भयो। प्रधानमन्त्री तथा मन्त्रिपरिषद्को कार्यालयले तत्काल सुधार कार्ययोजना २०७२ मा अन्तर्राष्ट्रिय उडान सेवा विस्तार तथा विदेशी वायुसेवा कम्पनीहरूसँग प्रतिस्पर्धा गर्न तथा आन्तरिक उडानलाई थप व्यवस्थित र प्रभावकारी बनाउन निगमले आवश्यकताअनुसार विमानहरू खरिद गरी सञ्चालनमा ल्याउने भनेकाले नयाँ जहाज खरिदको बाटो खुलेको थियो। सोही अनुरूप निगमले बनाएको तीनवर्षे सुधार कार्ययोजनाले २०७२ फागुनभित्र दुईवटा वाइडबडी जहाज खरिद प्रक्रिया अघि बढाउने सीमा तोकेको थियो। यसका लागि मंसिरमा एउटा र माघमा अर्को वाइडबडी जहाज किन्न अन्तर्राष्ट्रिय बोलपत्र आह्वान गर्नुपर्ने भनिएको छ। २०७३०७४ को बजेट नीति तथा कार्यक्रममा समेत व्यवस्थापनमा सुधार गर्ने, रणनीतिक साझेदारको खोजी गर्ने र दुईवटा वाइडबडी जहाज खरिद गर्ने भनिएकोमा निगमले भने जहाज किन्नेमा मात्र केन्द्रित भएको थियो। यसरी भयो जहाज खरिद निगम व्यवस्थापन समितिले महाप्रबन्धकको संयोजकत्वमा माघ, २०७२ मा निगम आर्थिक विनियमावली २०६५ को विनियम २३६ को उपविनियम (१)(क) बमोजिम तत्कालीन महाप्रबन्धकको नेतृत्वमा नयाँ विमान खरिद उपसमिति गठन गरिएको थियो। तर, सो उपसमितिलाई निष्क्रिय बनाई २०७३ वैशाखमा सोही विनियमको २३६(१)(ख) बमोजिम विमान खरिद गर्न सञ्चालक समितिका एक सदस्यको संयोजकत्वमा व्यवस्थापनबाट प्रस्तुत खरिद प्रस्तावको अध्ययन गरी प्रतिवेदन पेस गर्न चार सदस्यीय वाइडवडी विमान खरिद उपसमिति गठन गरेको थियो। उक्त उपसमितिले साउन ३१ गते २०७३ मा समिति समक्ष वाइडबडी खरिदसम्बन्धी प्रतिवेदन पेस गर्दै तीनवटा विकल्प सिफारिस गरेको र व्यवस्थापनले ४५ दिनको म्याद दिई अन्तर्राष्ट्रिय बोलपत्र आह्वान गर्न भदौ २९ गते प्रस्ताव समितिमा पेस गरेको थियो। त्यसपछि बोलपत्र आह्वान भयो। निगमले आह्वान गरेको बोलपत्रमा विभिन्न मुलुकका ११ वटा प्रस्तावकहरूको प्रस्ताव आएको थियो। सोमध्येबाट सबैजसो सर्त पूरा भएको र कम मूल्यमा नयाँ विमान उपलब्ध गराउने गरी प्रस्ताव पेस गरेको एएआर इन्टरनेसन सप्लाई चेनसँग विमान खरिद सम्झौता गर्न सिफारिस गरेको देखिन्छ। निगमका महाप्रबन्धक सुगतरत्न कंसाकार र एएआर इन्टरनेसन सप्लाई चेनका अध्यक्ष दीपक शर्माबीच चैत्र २४, २०७३ मा विमान खरिद सम्झौता भयो। निगमले हजार घण्टासम्म उडेको सेकेन्ड ह्यान्ड विमानका लागि प्रस्ताव आह्वान गरेको थियो। एएआरले तयारी अवस्थामा रहेका नयाँ विमान दिने आकर्षक प्रस्ताव राखेको थियो। त्यही आधारमा ऊ छानियो। नयाँ विमानका म्यानिफ्याक्चर्स सिरियल नम्बर (एमएसएन) पनि दिएको थियो। तर, त्यतिन्जेल एएआरसँग जहाजै थिएन। उसले दिएका दुवै सिरियल नम्बरका जहाज एयरबसले अर्कैका नाममा बनाइरहेको थियो। फेरि अर्को कीर्ते भयो। एएआरले आफूमात्र नभएर आफ्ना कन्सोर्टियम पार्टनर हाई फ्लाई ट्रान्सपोर्ट एरोई र जर्मन एभिएसन क्यापिटलसमेत भएको देखाउन थाल्यो। जहाज अझै तीमध्ये कोहीसँग थिएन। एयरबसका दुईवटा वाइड बडी विमान किन्नेबारे नेपाल वायुसेवा निगमले अमेरिकाको एएआर कर्पसँग माघ १४, २०७३ मा समझदारी गर्यो। तर, विमान हाई फ्लाई एक्स आयरल्यान्डसँग किन्यो, जुन कम्पनी त्यसको २६ दिनपछि फागुन १०, २०७३ मा स्थापना भएको सार्वजनिक लेखा समितिको १९औं वार्षिक प्रतिवेदनमा उल्लेख छ। अर्बौंको खरिदमा किर्ते काम यसरी सुरु भएको थियो। निगम सञ्चालक समिति सचिवालयले २०७४ जेठ ३० गते संस्थागत र अर्थ विभागका निर्देशकलाई लेखेको पत्रले यसलाई प्रष्ट्याउँछ। संख्या बीएस०४२७६ को पत्रमा भनिएको थियो, जहाज एयरबस कम्पनीमा निर्माण हुने र कारोबार गर्दा कन्सोर्टियममा रहेका तीन भिन्न मुलुकका कम्पनीसँग कारोबार गर्न व्यावहारिक तथा कानुनी रूपमा असजिलो पर्ने भएकाले यही कारोबारका लागि मात्र स्पेसल पर्पोज कम्पनी गठन गरी कारोबार गर्दा सहज र सरल हुने निष्कर्षमा पुगेको छ। निगम र कन्सोर्टियमको आपसी सहमतिमा युरोपियन कानुनबमोजिम गठन भएको स्पेसल पर्पोज कम्पनी हाई फ्लाई एक्स आयरल्यान्ड लिमिटेड र निगमबीच जहाज खरिदबिक्री सम्झौता भएको। दर्ता नम्बर ५९९०१० भएको हाई फ्लाई एक्सको कार्यालय ग्रान्ड क्यानल हार्बर, डब्लिन २ मा थियो। उक्त कम्पनीको दर्ता उद्देश्यमा हवाई यातायातका उपकरण भाडामा लिनेदिने काम गर्ने भनिएको छ। तर, निगमको जहाज किनेपछि उक्त कम्पनी नै बन्द भएको स्रोतको भनाइ छ। खरिदको रकम व्यवस्थापनले दुईवटा विमान खरिदको लागि तयार गरेको प्रतिविमान लागत अनुमान ११ करोड ८१ लाख ६३ हजार ७ सय ७३ अमेरिकी डलर छ। विमान खरिदका लागि लागत अनुमान तयार गर्दा एयर बस कम्पनीसँग प्रत्यक्ष सम्पर्क रहिरहेको अवस्थामा एयर बसको तत्कालीन मूल्य र छुट रकमलाई नलिई २०६५ सालको आठ वर्ष पुरानो मूल्यमा वार्षिक मूल्यवृद्धि समायोजन गरी लागत अनुमान निर्धारण गरिएको थियो। यसरी लागत मूल्य अनुमान गर्दा नयाँ विमानको मूल्य निर्धारण गरिएको तर हजार घण्टासम्म उडेको र सन् २०७१ पछि निर्मित पुरानो विमानका लागि सूचना गरिएकोमा कुनै पनि फर्म, कम्पनी तथा आधिकारिक बिक्रेताहरूबाट कोटेसन माग भएको देखिँदैन। यसबाट लागत अनुमान नियम संगत नभएको र बजार मूल्यमा आधारित रहेको देखिँदैन। साथै मूल्य वृद्धि एयर बस कम्पनीसँग खरिद गर्दा मात्र लागू हुन्छ। २०७३ मा विमानको मूल्य अमेरिकी डलर ८,८०,९९,३१७ पर्ने र निगम व्यवस्थापनले नै निर्धारण गरेको दर २७६९९५ को मूल्यवृद्धि कायम गर्दा पनि नयाँ विमानको मूल्य अमेरिकी डलर ९,३०,४७,४३४८० पर्ने देखिन्छ। यसबाट एएआर इन्कले अमेरिकी डलर १०४८ मिलियन मूल्य प्रस्ताव पेस गरेको हुँदा निगमलाई करिब अमेरिकी डलर ११८ मिलियनका दरले दुई जहाजमा २३६ मिलियन डलर नोक्सानी भएको देखिन्छ। जहाजको भुक्तानी वाइडबडीको भुक्तानी भने फरकफरक संस्थालाई गरिएको छ। प्रतिबद्धता शुल्क १० लाख डलर (१० करोड रुपैयाँभन्दा बढी) एएआरलाई तिरियो। बैनाबापत ७ करोड ९० लाख अमेरिकी डलर हाई फ्लाई ट्रान्सपोर्ट एरोइजको खातामा पठाइयो। बाँकी रकममा लागि छुट्टै एस्क्रो एजेन्ट खोजियो। यसबारे निगमको पत्राचारमा भनिएको छ, एमओयू गर्ने समयमा स्पेसल पर्पोज कम्पनी गठन भइनसकेकाले हाई फ्लाई ट्रान्सपोर्ट एरोइजको खातामा बैनास्वरूप रकम पठाउने सहमति गरिएको। बाँकी रकम एस्क्रो एजेन्ट नियुक्ति गरी त्यहीमार्फत एयरबसको खातामा पठाउने व्यवस्था मिलाइएको।निगम सञ्चालक समितिको सचिवालयले २०७४ जेठ २९ गते पत्र संख्या बीएस०४२७४ मा संस्थागत विभाग र अर्थ विभागका निर्देशकलाई पत्राचार गरेको छ। त्यसमा दुइटा वाइडबडी किन्न हाईफ्लाई एक्स आयरल्यान्डलाई बैनाबापत ७ करोड ९० लाख अमेरिकी डलर (करिब ८ अर्ब रुपैयाँ) पठाउनुपर्ने भएकाले स्वीकृत गर्न भनिएको छ। त्यसका लागि आवश्यक पर्ने विदेशी मुद्रा सटही सुविधा अनुमति पाउन संस्कृति, पर्यटन तथा नागरिक उड्डयन मन्त्रालयमार्फत नेपाल राष्ट्र बैंकमा पत्राचार गर्न व्यवस्थापनलाई स्वीकृति दिन पनि दुवै निर्देशकलाई पत्रमा निर्देशन दिइएको थियो। त्यही आधारमा २०७४ असार ३ गते ७ करोड ९० लाख अमेरिकी डलर पठाइयो। २०७४ असार २९ गते नै निगम र नागरिक लगानी कोषबीच वाइडबडी जहाज किन्न ऋण सम्झौता भएको थियो। त्यही दिन पत्र संख्या ओएमडी४३६१५ निगमका महाप्रबन्धक कंसाकारले कोषलाई पत्राचार गरे। त्यसको अघिल्लो दिन जेठ २८ गते कर्मचारी सञ्चय कोषसँग पनि १२ अर्ब रुपैयाँको ऋण सम्झौता गरिएको थियो। विभिन्न समितिद्वारा भ्रष्टाचार भएको ठहर पहिलो वाइडबडी विमान ए ३३०२४३, नाइनएलएएलवाई अन्नपूर्ण २०७५ असार १४ मा र दोस्रो वाइडबडी विमान ए ३३०२४३, नाइनएलएएलजेठ मकालु साउन १० गते फ्रान्सको टुलुजबाट त्रिभुवन अन्तर्राष्ट्रिय विमानस्थल, काठमाडौंमा अवतरण गरेको देखिन्छ। तर बोलपत्रका अनुसार ढिलाइले निगम पहिलो जहाजबाट नौ महिनाको आम्दानी र दोस्रो जहाजबाट चार महिनाको आम्दानीबाट बञ्चित भएको देखिन्छ। निगमले प्राप्त गरेका जहाजहरूको गैर दर्ता प्रमाणपत्र फ्रान्सको ईएएसएबाट प्राप्त भएको तर अन्यत्र दर्ता भएको प्रमाण उपलब्ध नभएको देखिन्छ। विमानहरू निर्माता कम्पनीबाट सीधै नेपाल ल्याइएको र नागरिक उड्डयन प्राधिकरणमा दर्ता भई कर्मचारी सञ्चय कोष र नागरिक लगानी कोषका नाममा रोक्का रहेको विभिन्न समितिले ठहर गरेका छन्। यसबाट आईफ्लाई एक्सको नाममा कतै पनि जहाज दर्ता भएको देखिँदैन। र यसले गैरकानुनी खरिद बिक्री प्रक्रिया तथा रकम अपचलन भएको पुष्टि गरेको छ। महालेखा परीक्षकको प्रतिवेदनले के भनेको थियो ? महालेखा परीक्षकको ५५औं वार्षिक प्रतिवेदनमा नेपाल एयरलाइन्सको वाइडबडी (एयरबस ३३०२००) जहाज खरिदमा अनियमितता भएको ठहर गयो। सम्झौता गरिएभन्दा निकै कमसल खालका जहाज ढिला गरी ल्याइएको भन्दै महालेखाले अनियमितताको आशंका गयो। १२ अर्ब रुपैयाँ ऋणमा ल्याइएका दुइटा वाइडबडीको ऋण र साँवा गरी करिब ३३ अर्ब रुपैयाँ निगमको दायित्वमा थोपरिएको थियो। पहिलो वाइडबडी विमान ए ३३०२४३, नाइनएलएएलवाई अन्नपूर्ण २०७५ असार १४ मा र दोस्रो वाइडबडी विमान ए ३३०२४३, नाइनएलएएलजेठ मकालु साउन १० गते फ्रान्सको टुलुजबाट काठमाडौंमा अवतरण भएका थिए। तर, बोलपत्रअनुसार जहाज आउन ढिलाइ हुँदा निगमले पहिलो जहाजबाट नौ महिनाको आम्दानी र दोस्रो जहाजबाट चार महिनाको आम्दानी गुमाएको थियो। ती जहाजको गैरदर्ता प्रमाणपत्र फ्रान्सको ईएएसएबाट प्राप्त भएको तर अन्यत्र दर्ता भएको प्रमाण उपलब्ध भएन। र यसले गैरकानुनी खरिद बिक्री प्रक्रिया तथा रकम अपचलन भएको पुष्टि भएको लेखा समितिको ठहर थियो। एयरबस खरिदका क्रममा भएको आर्थिक अनियमिता, निगमको बदनियत, जहाजको भारवहन क्षमतामा गडबडीलगायतका विषयमा महालेखापरीक्षकको ५५औं वार्षिक प्रतिवेदनले औंल्याएपछि संसदीय छानबिन भएको थियो। महालेखा प्रतिवेदनअनुसार निगमले आर्थिक विनियमावली, २०६५ को विनियम २३६ (१) अनुसार निर्माता कम्पनीसँग विमान खरिद नगरी आपूर्तिकर्तासँग खरिद गरेको देखाएको थियो। बढीमा एक हजार घण्टा उडेको र २०७१ भन्दा पछि बनेको नयाँ जहाज भनी उल्लेख गरेकोमा २०६५ सालभन्दा पहिला नै बनेको जहाज खरिद गरिएका थिए। यस्तै, उल्लेखितभन्दा भारवहन क्षमता पनि प्रतिविमान १२ मेट्रिकटन कम भएको लेखा समितिको निष्कर्ष थियो। पुरानो जहाज खरिद गर्दा सो कम्पनीले बिक्रीमा ठूलो छुट दिएको तर निगमले नयाँ जहाजको नै खरिद मूल्यमा किनेको देखिएको उक्त प्रतिवेदनमा उल्लेख छ। एयर बस कम्पनीसँग सोझै खरिद गर्दा तिर्नुपर्ने मूल्य र बोलपत्रबाट कायम मूल्यबीच तुलना गर्न सकिने अवस्थामा तुलना नगरेका कारण निगमलाई ठूलो आर्थिक नोक्सानी भएको लेखा समितिको ठहर थियो। सफाइ पाउनेहरू १ जीवनबहादुर शाही २ निमानुरु शर्पा३ मुक्तिराम पाण्डे४ जीवनप्रकाश सिटौला५ अच्युतराज पहाडी ६ रामहरि शर्मा सेढार्इं७ जनकराज कालाखेती८ प्रभासकुमार कर्माचार्य ९ रमेशबहादुर शाह१० गणेशबहादुर चन्द११ कर्णबहादुर थापा१२ सुवास रिजाल १३ रवीन्द्रकुमार शेरचन१४ रवीन्द्र श्रेष्ठ १५ उपेन्द्र पौडेल१६ श्रमण रिजाल १७ पारस पौडेल १८ उमेश पौडेल १९ बृहतमान तुलाधर २० टेकनाथ आचार्य सफाइ पाउने विदेशी १मार्कुस रेडब्रच २राल्फ स्प्रिङग दोषी ठहर भएकाहरू १ सुगतरत्न कंसाकार २ शंकरप्रसाद अधिकारी३ शिशिरकुमार ढुंगाना४ बुद्धिसागर लामिछानेदोषी ठहर भएका विदेशी १ दीपक शर्मा २ क्यालिस्त्रु३ जोन होल्मेस४ अना टोपा५ पाउलो मोरपुरी६ गेराल्ड थ्रोन्टन ७ क्रिश्चियन न्ह्यालेन"
प्रधानमन्त्री ओली चीनमा गएर देशको हितमा महत्त्वपूर्ण निर्णय गर्नुभयो : देउवा,"काठमाडौं : नेपाली कांग्रेसका सभापति शेरबहादुर देउवाले कांग्रेस र एमाले नेतृत्वको सरकारले राम्रो काम गरिरहेको दाबी गरेका छन्। शनिबार विराटनगरमा नेपाली कांग्रेस कोशीको प्रथम प्रदेश सम्मेलनको उद्घाटन गर्दै सभापति देउवाले राजनैतिक स्थायित्व र सरकारको स्थिरताका लागि नयाँ गठबन्धन बनाइएको बताएका हुन्। उनले ले एमालेसँगको सहकार्यप्रति ढुक्क रहन कांग्रेस पंक्तिलाई आग्रह गरे। वर्तमान गठबन्धनलाई २०८४ सम्म निरन्तरता दिइने उनको भनाई छ। प्रधानमन्त्री ओलीको प्रशंसा गर्दै देउवाले भने, उहाँले चीनसँग ऋण लिएको कुरा गर्नुभएन। हामी ऋणको खिलाफ होइन। तर, विश्व बैंक लगायतसँग ऋण लिएका छौं, अन्य राष्ट्रसँग ऋण लिने नीति छैन, ऋणको भार धेरै हुँदा अप्ठ्यारो पर्न सक्ने भएकोले उहाँले महत्त्वपूर्ण निर्णय गरेर आउनुभएको छ। सभापति देउवाले वडा वडामा पार्टीको संगठन निर्माण गर्न कार्यकर्ताहरुलाई निर्देशन दिँदै प्रदेश सम्मेलनबाट आएका सुझाव र मार्गदर्शनहरूलाई केन्द्रीय समितिमा लगेर छलफल गराइने जानकारी गराए।"
"कोशीमा कांग्रेसको सम्मेलन आज, डाक्टर शेखरले बहिष्कार गर्ने","विराटनगर : नेपाली कांग्रेसको कोशी प्रदेशको पहिलो सम्मेलन आज (शनिबार) प्रदेश राजधानी विराटनगरमा हुँदैछ । गृहनगर विराटनगरमा पहिलोपटक हुन लागेको सम्मेलनमा इतर पक्षका नेता डाक्टर शेखर कोइरालाले बहिष्कार गर्ने भएका छन् । आसनग्रहणका लागि दोस्रो वरीयता नपाउने भएपछि सम्मेलनमा कोइराला सहभागी नहुने भएका हुन् । विराटनगरको कार्यक्रम छाडेर उनी चितवनतर्फ लागेका छन् । प्रदेश सम्मेलनको उद्घाटन प्रधानमन्त्री एवं पार्टी सभापति शेरबहादुर देउवाले उद्घाटन गर्ने छन् । सम्मेलनका लागि देउवासहितका केन्द्रीय नेताहरु विराटनगर आइपुगेका छन् । डाक्टर कोइरालाका निजीसचिव दिनेशचन्द्र थपलियाका अनुसार शनिबार कोइराला चितवनमा आयोजित दुईवटा शोकसभामा सहभागी हुनेछन् । गृहनगर विराटनगरमा हुने प्रदेश सम्मेलनमा सभापतिपछिको पोर्टफोलियोमा आफूलाई आशनग्रहण गराउनुपर्ने प्रस्ताव कोइरालाको थियो । तर, प्रदेश समितिले केन्द्रीय समितिको रोलक्रम अनुसार आसनग्रहण गराउने भनेपछि कोइरालाले बहिस्कार गरेका हुन् । पार्टी सभापति शेरबहादुर देउवापछिको वरीयतामा उपसभापति पूर्णबहादुर खड्का छन् । १४ औं महाधिवेशनमा सभापतिमा पराजित कोइरालाले खड्काभन्दा माथि आफ्नो वरीयता हुनुपर्ने बताउँदै आएका छन् । सम्मेलनमा उपस्थितिका लागि कोइरालासहितका केन्द्रीय नेताहरुलाई निम्तो गरिएको नेपाली कांग्रेस कोशी प्रदेश महामन्त्री भूपेन्द्र राईले बताए । प्रदेश सम्मेलनमा सबै नेतालाई बोलाएका छौं । को आउने, को नआउनेभन्ने कुरा कार्यक्रम सुरु भएपछि मात्रै थाहा हुन्छ, उनले भने, पार्टीको केन्द्रीय समितिले पोर्टफोलियो व्यवस्थापन गरेको छ । त्यसलाई प्रदेश समितिले स्वीकार गर्ने हो । कोइरालाले प्रदेश सम्मेलनअघि मंसिर १८ गते विराटनगरमा प्रदेशस्तरीय पालिका सभापतिको सम्मेलन नाम दिएर गुट भेलाको आयोजना गरेका थिए । सम्मेलन १९ गते बेलबारीमा सम्पन्न भयो । यो भेला रोक्नका लागि संस्थापन पक्षले प्रयास गरेपनि सकेन । केन्द्रको सर्कुलरतविपरीत कोइराला पक्षले भेला गरेको हो । कांग्रेसको कोशी प्रदेश समितिमा संस्थापन पक्षको बहुमत छ । संस्थापन पक्षले उपसभापति पूर्णबहादुर खड्कालाई पनि बोलाएको छ । उनी विराटनगर आइसकेका छन् । डाक्टर कोइराला पक्षका सभापति भएको लुम्बिनी प्रदेशको सम्मेलनमा भने उनी दोस्रो वरीयतामा थिए । २०८० मंसिर १६ र १७ गते भएको उक्त सम्मेलनमा उपसभापति पूर्णबहादुर खड्का उपस्थित थिएनन् ।"
जनतामा निरासाको खेती गर्नेका कारण समाजमा अराजकता बढ्यो : महासचिव पोखरेल,"दाङ : नेकपा एमालेका महासचिव शंकर पोखरेलले जनतामा निरासाको खेती गर्नेहरुका कारण समाजमा अराजकता बढेको दाबी गरेका छन्। तुलसीपुर उपमहानगरपालिका१९ को प्रशासनिक भवनको उद्घाटन गर्दै उनले देश बलियो बनाउनका लागि बलियो शक्तिको आवश्यकता रहेको बताएका हुन्। उनले विगतभन्दा वर्तमान धेरै उपलब्धि प्राप्त भएको बताए। लुम्बिनी प्रदेशका प्रथम मुख्यमन्त्रीसमेत रहेका पोखरेलले राजनीतिक अस्थिरताका कारण विकासमा समस्या सिर्जना भएको दाबी गरे। कार्यक्रममा तुलसीपुर उपमहानगरपालिकाका नगरप्रमुख टीकाराम खड्काले पालिकाका अब १९ वटै वडाले आफ्नै भवनबाट सेवा प्रारम्भ गरेको जानकारी दिए। यसै महिनामा कृषि,पशु शाखा, वडा र स्वास्थ्य संस्थाले आफ्नै भवनबाट सेवा सुरु गरेको छ। वडाको प्रशासनिक कार्यालयसम्म आउने सडकलाई कालोपत्रे सुरुवात गरिने तयारी छ। तुलसिपुर उपमहानगरपालिकाको १९ तोप्पापानीमा २०७४ सालमै शिलान्यास भएपनि निर्माण कार्य अधुरो रहेको थियो।"
"राजनीतिक कोर्ष बदल्ने बेला भएको छ, शासकीय स्वरूप र निर्वाचन प्रणाली फेरौं : प्रचण्ड","काठमाडौं : नेकपा माओवादी केन्द्रका अध्यक्ष पुष्पकमल दाहाल प्रचण्डले राजनीतिक कोर्ष बदल्नुपर्ने बेला आएको बताएका छन्। माओवादी केन्द्र गोरखाकाठमाडौ सम्पर्क समन्वय समितिको दोस्रो अधिवेशन उद्घाटन गर्दै उनले शासकीय स्वरुप र निर्वाचन प्रणाली बदलेर मात्रै राजनीतिक कोर्ष बदल्न सकिने बताएका हुन्। आफ्नो पार्टीको चुनबाङ बैठकबाट गणतन्त्रको अभ्यास गर्दै जाँदा यसलाई यथास्थितिमा राख्ने र जनताको गणतन्त्र बनाउने शक्तिबीच टक्कर पर्ने अड्कल गरेको स्मरण गर्दै उनले अब त्यो बेला आएको बताए । प्रचण्डले प्रत्यक्ष निर्वाचित कार्यकारी प्रमुख रहने शासकीय प्रमुख, पूर्ण समानुपातिक निर्वाचन प्रणाली र सांसद होइन विज्ञ मन्त्री बन्ने व्यवस्थामा गएर मात्रै जनताको गणतन्त्र सुदृढ गर्न सकिने धारणा व्यक्त गरे। उनले अरु दलभन्दा राष्ट्र र परिवर्तनप्रति इमान्दार माओवादी नै रहेछ भन्ने जनतामा बोध हुँदै जानु निकै महत्त्वपूर्ण पक्ष रहेको बताए । प्रचण्डले विभाजनको शृङ्खला रोकिएर एकताको प्रक्रिया सुरु भएको उल्लेख गर्दै उनले अब कोही समूह वा नेताले मात्रै रोकेर कार्यकर्ता र जनता नरोकिने बताए । पार्टीको वैचारिक र नेतृत्वको केन्द्रीकरणले आगामी समाजवादी अभियान अघि बढाउन सम्भव हुने उल्लेख गर्दै उनले विभिन्न धारामा बाँडिएका शक्ति बीचको एकतालाई जोड दिएर लैजानुपर्ने बताए ।"
शान्ति प्रक्रिया पूरा गर्न राष्ट्रिय सहमति आवश्यक छ : प्रचण्ड,"काठमाडौं : नेकपा (माओवादी केन्द्र)का अध्यक्ष पुष्पकमल दाहाल प्रचण्डले शान्ति प्रक्रिया पूरा गर्न राष्ट्रिय सहमति आवश्यक रहेको बताएका छन्। उनले विगतमा शान्ति प्रक्रिया बहुमतबाट टुङ्गोमा पुर्याउन दायाँ र बायाँ कोणबाट प्रस्ताव आए पनि आफूले सहमतिमै जोड दिएका कारण केही ढिलोगरी भए पनि यो राष्ट्रिय सहमतिबाट पूरा हुने बताए। एकथरि शक्तिमा यो माओवादी र काङ्ग्रेसको मात्रै समस्या हो जस्तो देखाउने प्रवृत्ति देखिएको छ। प्रचण्डले भने, यसलाई राष्ट्रिय सहमतिबाटै टुंगोमा पुर्याउनुपर्छ र त्यो अन्तिम चरणमा पुगेको छ। आज मात्रै तीन वामपन्थी दलसित एकता वार्ता भएको जानकारी दिँदै उनले अब एकताको विकल्प नभएकोमा धेरैको साझा निष्कर्ष बन्न थालेको बताए। शैक्षिक सुधारमा अपेक्षित परिणाम देखिएननेपालको राजनीति आन्दोलनमा जागरण पैदा गर्न शिक्षकहरूको ऐतिहासिक भूमिका रहँदै आएको बताए। अहिलेसम्म सरकारको नेतृत्व गर्ने धेरै नेताहरू शिक्षक पृष्ठभूमिका भएपनि शैक्षिक सुधारमा अपेक्षित परिणाम नदेखिनु दु:खद रहेको उनको भनाई छ। प्रचण्डले शिक्षा विधेयकलाई पारित गराउन फेरि एकपटक जोड दिए। उनले विधेयक अझै पूर्ण नभएको र शिक्षक आन्दोलनका माग समेटेर संशोधित विधेयक संसदको आउँदो अधिवेशनबाट पारित गर्नुपर्ने बताए। त्यसका लागि शिक्षकहरूले पुनः आन्दोलन गर्ने चेतावनी दिनु सही नै हुने उनको भनाई छ । यो विधेयक पारित गराउन आफूले प्रमुख प्रतिपक्षी दलको तर्फबाट पूरै जोड लगाउने उल्लेख गरे।"
"बीआरआई नेपालको हितमा छ, हस्ताक्षर गर्नु अगाडि सरकारले नाटक देखायो : पूर्वप्रधानमन्त्री खनाल","काठमाडौं : पूर्वप्रधानमन्त्री झलनाथ खनालले बीआरआईको फ्रेमवर्कमा हस्ताक्षर भएकोप्रति खुसी व्यक्त गरेका छन्। चीन भ्रमणबाट स्वदेश फर्किएपछि शनिबार त्रिभुवन विमानस्थलमा पत्रकार सम्मेलन गर्दै नेकपा एकीकृत समाजवादीका सम्मानीत नेता खनालले उनले बीआरआई फ्रेमवर्कमा हस्ताक्षर गर्नैपर्ने भएपनि त्यसअघि सरकारले नाटक देखाएको टिप्पणी गरेका हुन्। उनले बीआरआईमा हस्ताक्षर गर्नु अगाडि सरकारले पर्याप्त ध्यान पुर्याउन नसकेको टिप्पणी गरे। बीआरआईका बारेमा पहिले नै अध्ययन गर्नुपर्नेमा चीन पुगेपछि अलमलका साथ सरकारले बीआरआईको फ्रेमवर्कमा हस्ताक्षर गरेको बताए। छिमेकी देशहरुसँग राम्रो सम्बन्ध बनाउन नसक्नेले अन्य देशहरूसँग पनि राम्रो सम्बन्ध बनाउन नसक्ने उनको भनाई छ। उनले बीआरआई नेपालको हितमा रहेको दोहोर्याए। खनालले चीनबाट नेपालमा सडक माध्यमबाट सामान ल्याउँदा धेरै कष्ट बेहोर्नुपरेको भन्दै पारवहनका विषयमा सरकारले चीनसँग आवश्यक छलफल अघि बढाउनुपर्ने जिकिर गरे। प्रधानमन्त्री केपी शर्मा ओलीको चीन भ्रमणको क्रममा नेपाल र चीनबीच बेल्ट एण्ड रोड सहकार्य फ्रेमवर्कमा १० आयोजना निर्माणको सम्झौता भएको छ। भ्रमणका क्रममा भएका सम्झौतामा टोखाछहरे सुरुङमार्ग सम्बन्धी पत्र आदानप्रदान, नेपाल चीन व्यापार अभिवृद्धि सम्बन्धी पत्र आदानप्रदान,निर्यात सम्बन्धी प्रोटोकल, नौतले वसन्तपुर दरबार पुन:निर्माण सम्पन्न प्रमाणपत्रको आदानप्रदान, विकास योजना सम्बन्धी समझदारी पत्र, आर्थिक तथा प्राविधिक सहयोग सम्बन्धी समझदारी पत्र, नगद सहयोग सम्बन्धी पत्र आदानप्रदान, स्वयंसेवी चिनियाँ भाषा शिक्षक सम्बन्धी समझदारी पत्र, नेपाल टेलिभिजन र चिनियाँ सञ्चार समूहबीच सञ्चार प्रविधि सम्बन्धी समझदारी भएको उल्लेख छ। भ्रमणको क्रममा चीनका राष्ट्रपति सि चिनफिङले ५०० मिलियन अर्थात् नेपाली रुपैयाँ ९ अर्ब ३४ करोड थप अनुदान दिने घोषणा गरेका थिए । प्रधानमन्त्री ओलीले जारी गरेको प्रेस विज्ञप्तिमा भनिएको छ, चीन सरकारका तर्फबाट विसं २०७२ देखि हालसम्म घोषणा गरिएको अनुदान रकम र नगद सहयोग अमेरिकी डलर २० मिलियन (करिब नेरू २ अर्ब ७० करोड) का अतिरिक्त राष्ट्रपति सि चिनफिङद्वारा थप अनुदान ५०० मिलियन (करिब नेरू ९ अर्ब ३४ करोड) घोषणा भएको छ।"
"बीआरआई सम्झौतामा ऋण लिने उल्लेख छैन, नेपालमा बुझ्दै नबुझी टिप्पणी भइरहेका छन् : परराष्ट्रमन्त्री","काठमाडौं : परराष्ट्रमन्त्री डा आरजु राणा देउवाले नेपाल सरकार र चीनबीच बिआरआइ सम्झौतामा ऋण लिने भन्ने विषय कतै उल्लेख नभएको स्पष्ट पारेकी छन्। इन्टरनेसनल कोर्ट अफ जस्टिस् (आईसिजे)मा को कार्यक्रममा सहभागी हुन नेदरल्याण्ड्स् प्रस्थान गर्नुअघि आज त्रिभुवन अन्तर्राष्ट्रिय विमानस्थलमा बोल्दै उनले बीआरआईको फ्रेमवर्कमा भएको हस्ताक्षरप्रति नेपालमा बुझ्दै नबुझी टिप्पणी भइरहेको बताएकी हुन्। उनले भनिन्, हामीले बीआरआइअन्तर्गत सहयोगमा आधारित परियोजनामा हस्ताक्षर गरेका हौँ, ऋण लिने भन्ने कुरा कतै छैन । बीआरआई सम्झौता अनुसारका परियोजनाहरू पनि दुवै देशको सहमतिबाट अघि बढाइने विषय स्पष्टसँग लेखिएकाले नेपालको सहमतिअनुसार नै सम्झौता अघि बढ्ने पनि उनले जानकारी गराइन्। उनले भनिन्,ऋण लिने भन्ने कुरा त लिने पक्षको मञ्जुरी र आग्रहमा हुने हो नि । हामीले लिँदैनौँ, हामीलाई आवश्यक छैन भने दिने पक्षले पनि कहाँ जबर्जस्ती गर्छ त ? त्यसैले सरकारले ऋण लिने गरी सम्झौतामा हस्ताक्षर गर्यो भन्नु बचपना मात्र हो । नेपालले चीनसँग बीआरआई सम्झौता अन्तर्गत अनुदानमा परियोजनाहरू निर्माण गर्ने गरी हस्ताक्षर गरेको र त्यो पनि सुरक्षा या अन्य कुनै विषयमा नभएर ग्लोबल डेभलपमेण्ट इनिसिएटिभ्स् अन्तर्गत सहमति गरेको उनको दाबी छ। नेपाल अहिले ऋण लिन सक्ने अवस्थामा छैन भन्ने कुरा आफूले चिनियाँ विदेश मन्त्रीसँग पनि राखेको थिएँ। चीनसँग यस विषयमा सहमत भएपछि निकै मेहनत गरेर नेपालले बीआरआइ अन्तर्गत नै कोअपरेसन फ्रेमवर्क निर्माण गरी दुवै पक्षको सहमति अनुसार हस्ताक्षर भएको हो,उनले भनिन्। उनले बीआरआइअन्तर्गत नेपालले चीनसँगको व्यापार, हवाई एवं स्थलगत कनेक्टिभिटी, पूर्वाधार निर्माण तथा आर्थिक सहायता जस्ता विषयलाई प्राथमिकतामा राखेको बताइन्। मन्त्री डा राणा अन्तर्राष्ट्रिय अदालत (आइसिजे) मा जलवायु परिवर्तनका कारण नेपाललाई परेको असर र नेपालले पाउनुपर्ने क्षतिपूर्तिबारे कुरा उठाउन नेपाली प्रतिनिधिमण्डलको नेतृत्व गर्दै आज त्यसतर्फ प्रस्थान गरेको परराष्ट्र मन्त्रालयले जनाएको छ । अन्तर्राष्ट्रिय अदालतमा नेपालले पहिलो पटक नेपालमा जलवायु परिवर्तनको वर्तमान अवस्था र यसका कारण नेपालमा परेको असरका बारेमा आफ्नो अवस्था र धारणा राख्न लागेको हो । विश्वका धनी तथा विकसित मुलुकहरुले कार्बन उत्सर्जन गर्दा नेपालजस्ता मुलुकलाई परेको असरका साथै यसका कारण नेपालले पाउनुपर्ने क्षतिपूर्तिका विषयमा मन्त्री डा राणाले यही मङ्सिर २४ गते विषय उठान गर्नेछिन्। उनको प्रतिनिधिमण्डलमा कानुन न्याय तथा संसदीय मामिला मन्त्रालयका सचिव उदयराज सापकोटा र परराष्ट्र मन्त्रालयका अधिकारीहरू छन्।"
"चीनसँग भएको बीआरआई सम्झौतामा विवाद नगरौं, कांग्रेसकै सहमतिमा भएको हो : गृहमन्त्री लेखक","विराटनगर : गृहमन्त्री रमेश लेखकले नेपाल सरकारले मित्रराष्ट्र चीनसँग बीआरआई सम्बन्धी सम्झौता काँग्रेससँगको सहमतिमै भएको बताएका छन्। नेपाली कांग्रेस कोशी प्रदेशको प्रथम सम्मेलनमा गृहमन्त्री लेखकले बीआरआई सम्झौता कांग्रेसको धारणा, सल्लाह र सहमतिमा भएको दाबी गरेका हुन्। उनले भने, नेपाल सरकारले मित्रराष्ट्र चीनसँग बीआरआई सम्बन्धि थप सम्झौता गरेको छ । यो सम्झौता नेपाली कांग्रेसको धारण सल्लाह र सहमति अनुसार भएको हो। यसमा अन्यथा सोच्न जरुरी छैन। गृहमन्त्री लेखकले मुलुकको समग्र विकास गर्नका लागि आर्थिक सहायता लिने आवश्यक रहेको भन्दै बीआरआईमा ऋण लिने कुरा नभएको बताए । कांग्रेस नेता लेखकले भने,कांग्रेसले ऋण लिन्न भनेर भनिसकेको छ । सम्माननीय प्रधानमन्त्रीजीले ऋण लिने कुरा भएको छैन भनिसक्नु भएको छ । अब यसको ठीक कार्यान्वयन लाग्नुपर्छ। संविधान संशोधनको विषय उठेको भन्दै संघीय लोकतान्त्रिक शासन व्यवस्था र समावेशितालाई थप उन्नत बनाउन गरिने बताए । संविधान संशोधनका लागि आन्तरिक छलफल सुरु भइसकेको उनको भनाइ छ। कांग्रेस र एमालेले सत्ता समीकरणलाई ८४ निर्वाचनसम्म पुर्याउनुपर्नेमा गृहमन्त्री लेखकको जोड दियो। उनले भने, वर्तमान व्यवस्थामाथि आक्रमण हुँदैछ । यो संविधानमाथि आक्रमण हुँदै छ । यसलाई सुरक्षित गर्नु कांग्रेसको पहिलो दायित्व हो।"
चीन भ्रमण र उपनिर्वाचनको समीक्षा गर्न एमालेले बोलायो सचिवालय बैठक,"काठमाडौं : नेकपा (एमाले) ले केन्द्रीय सचिवालयले सचिवालय बैठक बोलाएको छ। मंगलबार दिउँसो ४ बजे पार्टी एमाले केन्द्रीय कार्यालय च्यासलमा बैठक बोलाइएको पार्टी कार्यालयका सचिव डा भीष्म अधिकारीले जानकारी दिए। उनका अनुसार बैठकमा प्रधानमन्त्री एवं एमाले अध्यक्ष केपी शर्मा ओलीको चीन भ्रमण, उपनिर्वाचन र समसामयिक राजनीतिक विषयमा छलफल हुनेछ। चार दिने चीन भ्रमणको क्रममा चीनका राष्ट्रपति सि चिनफिङले ५०० मिलियन अर्थात् नेपाली रुपैयाँ ९ अर्ब ३४ करोड थप अनुदान दिने घोषणा गरेका थिए ।प्रधानमन्त्री ओलीले जारी गरेको प्रेस विज्ञप्तिमा भनिएको छ, चीन सरकारका तर्फबाट विसं २०७२ देखि हालसम्म घोषणा गरिएको अनुदान रकम र नगद सहयोग अमेरिकी डलर २० मिलियन (करिब नेरू २ अर्ब ७० करोड) का अतिरिक्त राष्ट्रपति सि चिनफिङद्वारा थप अनुदान ५०० मिलियन (करिब नेरू ९ अर्ब ३४ करोड) घोषणा भएको छ। भ्रमणको क्रममा नेपाल र चीनबीच बेल्ट एण्ड रोड सहकार्य फ्रेमवर्कमा १० आयोजनाहरु रहेका छन्। भ्रमणका क्रममा भएका सम्झौतामा टोखाछहरे सुरुङमार्ग सम्बन्धी पत्र आदानप्रदान, नेपाल चीन व्यापार अभिवृद्धि सम्बन्धी पत्र आदानप्रदान,निर्यात सम्बन्धी प्रोटोकल, नौतले वसन्तपुर दरबार पुन:निर्माण सम्पन्न प्रमाणपत्रको आदानप्रदान, विकास योजना सम्बन्धी समझदारी पत्र, आर्थिक तथा प्राविधिक सहयोग सम्बन्धी समझदारी पत्र, नगद सहयोग सम्बन्धी पत्र आदानप्रदान, स्वयंसेवी चिनियाँ भाषा शिक्षक सम्बन्धी समझदारी पत्र, नेपाल टेलिभिजन र चिनियाँ सञ्चार समूहबीच सञ्चार प्रविधि सम्बन्धी समझदारी भएको उल्लेख छ। अहिले चीन भ्रमणको क्रममा भएका सम्झौता ऋणमा हुने गरि नगरिएको ओलीले जानकारी दिएका छन्। अस्ति मैले आमसभामा पनि ऋण लिन जाँदै छैनौं। ऋण सम्बन्धि कुरा पनि चलेन, छलफल पनि भएन। हामीले यस पटक बीआरआईअन्तर्गतका विभिन्न परियोजनाका कुरा गर्यौं।हरेक परियोजनामाअन्तर्गत पछि हामी छुट्टै छलफल गर्छौं, सम्झौता गर्छौं, कसरी कार्यान्वयन गर्ने भनेर। विमानस्थलमा ओलीले थपे,हामीले अहिले जे प्राप्त गरेका छौं, सम्झौता ऋण होइन। ऋणको कुरा किन आउँछ। ऋणको सारंगी किन पटकपटक बजिरहेको छ। ह सञ्चारमाध्यमबाट पनि सोही अनुसार समाचार आएका छन्। ऋणसँग सरोकार राख्दैन, हरेक प्रोजेक्टको छुट्टाछुट्टै सम्झौता हुन्छन्।"
"सभापतिमा म उठ्छु, गगनजीको कुरा उहाँलाई सोध्नुस् : डा कोइराला","चितवन : नेपाली काँग्रेसका नेता डा शेखर कोइरालाले कोशी प्रदेश भेलालाई आफूले कार्यक्रम बहिष्कार नगरेको बताएका छन्। भरतपुर विमानस्थलमा पत्रकारसँग कुराकानी गर्दै नेता कोइरालाले काँग्रेस नेता दिनेश कोइराला र उद्धव लोहनीको बुवाको निधनमा समवेदनाको लागि आफू चितवन आउने तयारी भएकाले विराटनगर नगएको बताएका छन्। यता मंसिर १८ मा विराटनगरमै भएको कोशीका पालिका सभापतिको भेलालाई अवैधानिक भन्दै केन्द्रीय कार्यालयले विज्ञप्ति जारी गरेको भन्दै उनले आपत्ति जनाए। केन्द्रले कार्यक्रम रोक्न धेरै पटक प्रयास गरेको भन्दै उनले यो पार्टीभित्रको कुरा भएकोले धेरै प्राथमिकता दिने विषय नभएको धारणा राखे। १३७ पालिकामध्ये ११३ पालिकाका सभापति सहभागी भएको कार्यक्रमलाई केन्द्रले वक्तव्य जारी गरेर अवैधानिक भनेपछि उनले असन्तुष्टि जनाएका छन्। बहिस्कार भनेको होइन प्रदेशका पालिका सभापतिले मिलेर गर्ने भनेर मैले समय निकाले। पछि केन्द्रीय कार्यालयको आधिकारिक होइन वैधानिक होइन भनेर विज्ञप्ति निकाल्यो। नेपाली काँग्रेसमा आधिकारिक भन्ने कुरा के हो, आधिकारिक भनेको के हो ? मलाई वक्तव्यसँग चित्त दुखेको हो उनले भने , चिन्ता गर्नुपर्दैन। यो पार्टीभित्रको कुरालाई निहुँ बनाएको भए बेग्लै कुरा हो। तर यस्तो वक्तव्यहरू पार्टीमा आउनहुन्थेन। कोइरालाले सरकार परिवर्तनको कुनै सम्भावना नभएको बताए। संविधान संशोधनतर्फ केही भएकोमा असन्तुष्टि राख्दै उनले संसदका सबैलाई सहभागी गराएर साझा संविधान बनाउनुपर्नेमा जोड दिए। एमाले र काँग्रेसले सरकारमा सहकार्य बाहिर प्रतिस्पर्धामा रहेको बताए।"
"संविधान संशोधनको प्रक्रिया सुरु भइसकेको छ, अनावश्यक भ्रम नछरौं : महामन्त्री थापा",थापाले कांग्रेस र एमालेबीचको गठबन्धन मुलुकको लागि गरिएको बताए। काठमाडौं : नेपाली कांग्रेसका महामन्त्री गगन थापाले संविधान संशोधनको प्रक्रिया सुरु भइसकेकोले भ्रम नछर्न आग्रह गरेका छन्। शनिबार विराटनगरमा नेपाली कांग्रेस कोशीको प्रथम प्रदेश सम्मेलनको उद्घाटन कार्यक्रमलाई सम्बोधन गर्दै थापाले कांग्रेस र एमालेबीचको गठबन्धन मुलुकको लागि गरिएको बताएका हुन्। सरकारले विधिको शासन कायम गर्न लाग्नुपर्ने उनको भनाई छ। उनले अपराध र भ्रष्टाचार गर्ने जो कोहीलाई कारबाहीको दायरामा ल्याउनै पर्ने बताए। थापाले बीआरआईको सम्झौताबारे अनावश्यक भ्रम र आक्षेप आएकाले संसदमा लगेर छलफल गराउनुपर्ने धारणा राखे। नेपाली कांग्रेस कोशी प्रदेश समितिले आयोजना गरेको सम्मेलनमा सहभागी केन्द्रीय नेताहरूले पार्टीलाई एक जुट र एकतावद्ध बनाउन सबैले आआफ्नो तहबाट प्रयास गर्नुपर्ने जिकिर गरेका थिए। अहिले पनि पार्टीभित्र गुट उपगुटको झगडा रहेकाले नेतृत्वले पार्टीलाई एकताबद्ध बनाउन योजना ल्याउनुपर्ने बताएका थिए।
दशौं नेपालगन्ज म्याराथनको उपाधि नेपाली सेनाका खडक बहादुर खड्कालाई,"काठमाडौं : दशौं नेपालगञ्ज म्याराथनको उपाधि नेपाली सेनाका खडक बहादुर खड्काले जितेका छन्। शनिबार भएको म्याराथन अन्तर्गत ४२ दशमल १९५ किलोमिटर दूरीको दौडमा उपाधिसँगै खड्काले दुई लाख रुपैयाँ पुरस्कार हात पारेका छन्। नेपाली सेनाकै राजन रोकाय द्वितीय र सेनाकै सुशील कुमार शाही तृतीय भएका छन्। द्वितीय भएका रोकायले १ लाख रुपैयाँ पुरस्कार प्राप्त गरेका छन् भने तेश्रो स्थान प्राप्त गरेका शाहीले ५० हजार रुपैयाँ पाए। २१ किलोमिटर हाफ म्याराथन धादिङकी सन्तोषी श्रेष्ठले जितेकी छन्। उनले लगातार चौथो पटक उपाधि जितेकी हुन्। एपीएफकी पुष्पा भण्डारीलाई पछि पार्दै सागकी स्वर्णपदकधारी श्रेष्ठले फेरि उपाधि जितेकी हुन्। सुर्खेतकी विमला कार्की तृतीय भइन्। प्रथम भएकी सन्तोषीले ७५ हजार, द्वितीय भएकी पुष्पाले ५० हजार र तृतीय स्थान हासिल गरेकी विमलाले २५ हजार रुपैयाँ पुरस्कार प्राप्त गरेका छन्। नेपालगन्ज उपमहानगरपालिकाको गेटबाट सुरु भएको म्याराथन कोहलपुर नगरपालिकादेखि चार किलोमिटर उत्तर बानियाभार पुगेर सोही रुट भई सुरुवाती बिन्दुमा पुगेपछि समापन भएको थियो।"
रेड स्टार गीत गजलका सञ्चालक मृत फेला,विराटनगर : विराटनगर महानगरपालिका१० मा रहेको रेड स्टार गीत गजलका सञ्चालक शनिबार बिहान मृत फेला परेका छन्। मोरङ प्रहरीका प्रवक्ता डीएसपी वेदप्रकाश जोशीले गीत गजलका सञ्चालक विराटनगर१२ का ३८ वर्षीय भीम राई मृत फेला परेको जानकारी दिए। उनका अनुसार शुक्रबार राति गीत गजलमै सुतेका राई शनिबार बिहान ८ः३० बजेतिर अचेत अवस्थामा भेटिएका थिए। बेहोस अवस्थामा फेला पारेर गीत गजलकै कर्मचारीले उपचारका लागि विराटनगरको कोशी अस्पताल पुर्याए। अस्पताल पुर्याउनसाथ बिहान ९ बजेतिर चिकित्सकले मृत घोषित गरिदिएको डीएसपी जोशीले बताए। शवलाई पोस्टमार्टमका लागि कोशी अस्पतालमै राखिएको छ। घटनाका बारेमा थप बुझ्न र अनुसन्धान गर्नका लागि वडा प्रहरी कार्यालय विराटनगरबाट इन्स्पेक्टर राजेश दत्त नेतृत्वको टोली परिचालन गरिएको थियो। प्रारम्भिक अनुसन्धानबाट घटना शंकास्पद नदेखिएको प्रहरीले जनाएको छ। राईलाई उच्च रक्तचाप र मधुमेहको पुरानै समस्या रहेको प्रहरीले पत्ता लगाएको छ। घटना अनुसन्धानको थप प्रक्रिया अघि बढाइएको जोशीले बताए।
रामकलेवा गरी सम्पन्न भयो विवाहपञ्चमी महोत्सव,"जनकपुरधाम : साताव्यापी विवाहपञ्चमी महामहोत्सव शनिबार रामकलेवा (जन्ती भोज) गरी सम्पन्न भएको छ। रामसीताको वैवाहिक समारोहमा सहभागि हुन भारतको अयोध्या तथा विभिन्न स्थानबाट आएका सयौं जन्तीहरूलाई भोज खुवाएर ससम्मान बिदाइ गरी विवाह महोत्सवको समापन भएको छ। जानकी मन्दिरको परिसरमा बनाइएको वैवाहिक मण्डपमा रामसीता, लक्ष्मण उर्मिलाको स्वरूपमा सजाइएका प्रतीकात्मक स्वरूपलाई ५६ व्यञ्जन पस्किएको थियो। यहाँ सयौं साधुसन्त तथा श्रद्धालुहरूलाई समेत भोज खुवाइएको थियो। मन्दिरले आयोजना गरेको भोजमा प्रशासनिक निकायका व्यक्ति, सञ्चारकर्मी, राजनीतिकर्मी, व्यवसायी तथा समाजसेवीहरू रहेका थिए। रामसीताको विवाहका लागि आएका जन्तीस्वरुप साधुसन्तहरूलाई भोज खुवाएपछि धोती, पानसुपारी र दक्षिणा दिएर जानकी मन्दिरका महन्थ रामतपेश्वर दास वैष्णव र उत्तराधिकारी महन्थ रामरोशन दास वैष्णवले स सम्मान बिदाइ गरेका थिए। रामकलेवाका अवसरमा विभिन्न सांस्कृतिक लोक गीत गाउँदै जन्तीहरूलाई भोजन गराइएको हो। एक सातादेखि जनकपुरमा आयोजित विवाहमहोत्सव अन्तर्गत यसवर्ष लाखौंको संख्यामा देशीविदेशी पर्यटकहरूको सहभागिता रहेको थियो। महोत्सवलाई आकर्षक बनाउनका लागि विभिन्न संघसंस्थाहरूद्वारा सांस्कृतिक कार्यक्रम तथा विभिन्न कलात्मक कार्यक्रमहरूको आयोजना गरिएको थियो। महोत्सव अवधिभरीका लागि जानकी मन्दिरलाई दुलहीझैं सजाएर भव्य बनाइएको थियो। यस वर्ष तीन लाखभन्दा बढी श्रद्धालुहरूले समारोहमा सहभागिता जनाएको अनुमान गरिएको छ। महोत्सव अवधि भरी शान्ति सुव्यवस्थाका लागि प्रशासनिक निकायले कडा सुरक्षाको बन्दोबस्त गरेको थियो। नगर क्षेत्रमा बिना चेकजाँच सवारी साधन प्रवेशमा समेत रोक लगाइएको थियो। रामकलेवा गरी विवाहमहोत्सव सम्पन्न भएपछि जनकपुर आएका श्रद्धालु पर्यटकहरू घर फर्किन थालेका छन्।"
"न्यायालय लयमा आयो अब गरिमामय बनाउनुछ, साथ दिनुस् : प्रधानन्यायाधीश","काठमाडौं : प्रधानन्यायाधीश प्रकाशमान सिंह राउतले सबैको अथक प्रयासले अहिले न्यायालय एउटा लयमा फर्किएको बताएका छन्। काठमाडौंमा वरिष्ठ अधिवक्ताहरूलाई प्रमाणपत्र वितरण समारोहमा उनले लयमा फर्किएको न्यायालयलाई अब गरिमामय बनाउनुपर्नेमा जोड दिए। प्रधानन्यायाधीश भने, न्यायालय लयमा फर्किएकामा मात्रै चित्त बुझाउने हो कि गरिमामय बनाउने हो, यो आफैँ गरिमामय त बन्दैन है। यसलाई गरिमामय बनाउने जिम्मेवारी वर्तमान परिवेशले हामी सबैलाई सुम्पेको छ, हामीले आफूलाई निर्मम समीक्षा गर्न जरुरी छ, हामीले न्यायालयलाई गरिमामय बनाउन सकिरहेका छौँ कि छैनौँ, त्यसतर्फ हाम्रो भूमिका उन्मुख छ कि छैन ? विचार गर्नुपर्ने भएको छ। उनले आफू भने न्यायालयलाई गरिमामय बनाउन तयार रहेको बताउँदै साथ दिन वरिष्ठ अधिवक्ताहरूसँग अनुरोध पनि गरे। प्रधानन्यायाधीश राउतले भने, तपाईंहरूको साथ सहयोग र सहकार्य गर्न पाए न्यायालय गरिमामय नहुने कुरै छैन, एकपटक प्रयास त गरौँ, म नम्रतापूर्व सम्पूर्ण वरिष्ठ अधिवक्ताहरूमा नमन गर्न चाहन्छु। उनले वरिष्ठ अधिवक्ताले उच्च तहको मर्यादाको अभ्यास गर्नुपर्नेमा जोड दिँदै नैतिकताको लक्ष्मण रेखाभित्र बस्न सक्नुपर्नेमा जोड दिए। उनले निजी स्वार्थ, अनुचित, नाजायज र बेमनासिब कुरालाई त्याग्न सकिएन भने नैतिकता जोगाउन नसकिने बताए। प्रमाण र कानुनका आधारमा न्याय दिनै सकिँदैन भन्ने जस्ता मुद्दा अदालत पुगेको सन्दर्भ जोड्दै उनले भने, कहिले साथी, कहिले पावर सेन्टरको दबाबमा कहिलेकाहीँ आकर्षक पारिश्रमिकको आधारमा पुग्छ नि, त्यतिखेर टिक्दै नटिक्ने मुद्दामा वरिष्ठज्यूहरूको अदालतमा उपस्थिति देखियो भने इमेज कस्तो होला ?, स्तर कस्तो होला ? अरूले पनि नियाल्छ नि, जस्तै हामी न्यायाधीशहरूलाई अरूले नियालेका छन् नि, इमेज कस्तो हुन्छ ? यसको उत्तर मैले दिनु शोभनीय हुन्न, यो जिम्मा मैले तपाईंहरूलाई छाडेँ। महान्यायाधिवक्ता रमेश बडालले वरिष्ठ अधिवक्ताको गरिमा जोगाउन कानुन व्यवसायीहरूलाई अनुरोध गरे। अर्धन्यायिक निकायमा वरिष्ठ अधिवक्ताहरू जान नहुने, कुनै पनि मुद्दाका बहसमा जाँदा एकजना अधिवक्ता सहयोगी भएर जानुपर्ने स्पष्ट व्यवस्था भए पनि त्यो अभ्यास नभएको उल्लेख गर्दै उनले यसतर्फ वरिष्ठ अधिवक्ताहरूले ख्याल गर्नुपर्नेमा जोड दिए। समारोहमा वरिष्ठ अधिवक्ताको प्रमाणपत्र ग्रहण गरेका डा भीमार्जुन आचार्यले अब न्याय निरूपणमा प्रविधिको विकासले चुनौती खडा गरेकाले त्यसतर्फ ध्यान दिन सकिएन भने गरिमामाथि आँच आउने बताए। उनले अधिवक्ताहरूले पनि विधागत विशेषज्ञ भएर अघि बढ्न जरुरी रहेको औँल्याए। समारोहमा सर्वोच्च अदालतका वरिष्ठतम् न्यायाधीश सपना प्रधान मल्ल, वरिष्ठ अधिवक्ता कविता बस्नेत लगायतले धारणा राख्नुभएको थियो। आज कार्यक्रममा प्रधानन्यायाधीश राउतले एक सय ५९ जना वरिष्ठ अधिवक्ताहरूलाई प्रमाणपत्र दिएका थिए।"
भगवानको बिहे देख्न पाउनु अलौकिक अनुभव,"जनकपुरधाम : प्रसिद्ध विवाह पञ्चमी महोत्सवमा सहभागी भएका नेपालका लागि इजरायली राजदूत श्मुलिक आरी बासले यो आफ्नो जीवनको निकै अनौठो र रमाइलो अनुभव रहेको बताएका छन् । शनिबार सञ्चारकर्मीसँग जनकपुरमा कुराकानी गर्दै राजदूत बासले भने, मैले यो कहिल्यै कल्पना समेत गरेको थिइन् की एकदिन भगवानको बिहेमा सहभागी हुन पाउने छु । भारत र नेपाल बीचको सांस्कृतिक सम्बन्धको साक्षी बन्न पाउँदा मलाई निकै खुशी लागेको छ । राजदूत बासले मधेश प्रदेशका लागि इजरायल सरकारद्वारा विशेष खालका कार्यक्रमहरू ल्याउन आफूले पहल गर्ने जानकारी समेत गराए ।उनले आफ्नो भ्रमणको क्रममा मधेश प्रदेशका मुख्यमन्त्री सतिश सिंहसँग समेत भेटघाट गरेका छन् । जानकी मन्दिरको तर्फबाट जनकपुरधाम उपमहानगरपालिकाका पूर्वनगरप्रमुख बजरंग साहद्वारा विवाहपञ्चमी महोत्सवमा सहभागी हुन आमन्त्रण पाएपछि उनी जनकपुर आएका हुन्।"
"अर्घाखाँचीमा बस दुर्घटना, २४ जना घाइते",अर्घाखाँची : अर्घाखाँचीको शितगंगा नगरपालिकामा बस दुर्घटना हुँदा २४ जना घाइते भएका छन्। शितगंगा नगरपालिका ४ कोप्चेवासमा नरपानीबाट गोरुसिंगेतर्फ जाँदै गरेको भे १ ख२११८ नम्बरको बसले विपरीत दिशातर्फ आउँदै गरेको लु ३० प २५४४ नम्बरको मोटरसाइकललाई ठक्कर दिँई बस अनियन्त्रित भएको हो। सडकदेखि अन्दाजी १० मिटर तल खस्दा बस र मोटर साइकलमा सवार २४ जना घाइते भएको जिल्ला प्रहरी कार्यालय अर्घाखाँचीका प्रहरी निरीक्षक विष्णु पौडेलले बताए। गम्भीर घाइते ४ जनालाई प्राथमिक स्वास्थ्य केन्द्र ठाडामा प्राथमिक उपचार गरेर लुम्बिनी प्रादेशिक अस्पतालमा रिफर गरिएको छ। अन्य घाइतेको प्राथमिक स्वास्थ्य केन्द्र ठाडामा उपचार भइरहेको छ। अधिकांश घाइते बाँके जिल्लाका रहेका छन्। बस चालकलाई प्रहरीले नियन्त्रणमा लिएको र घटनाको अनुसन्धान भइरहेको जिल्ला प्रहरी कार्यालय अर्घाखाँचीका प्रमुख डीएसपी चक्रबहादुर मल्लले बताए।
आइतबार देशका यी स्थानमा हुने छ वर्षा,"काठमाडौं : आइतबार कोशी प्रदेश लगायत देशको पहाडी भूभागमा आंशिक बदली रही बाँकी भूभागमा आंशिक बदलीदेखि मौसम मुख्यतया सफा रहने छ। मौसम पूर्वानुमान महाशाखाका अनुसार कोशी प्रदेश, गण्डकी प्रदेश, कर्णाली प्रदेश र सुदूरपश्चिम प्रदेशका उच्च पहाडी तथा हिमाली भूभागको एकदुई स्थानमा हल्का वर्षाहिमपातको सम्भावना रहेको छ। आइतबार सुदूरपश्चिम प्रदेश, कर्णाली प्रदेश र लुम्बिनी प्रदेश लगायत गण्डकी प्रदेशको पहाडी भूभागमा साधारणतयादेखि पूर्णतया बदली रही बाँकी भूभागमा आंशिकदेखि साधारणतया बदली रहने छ। सुदूरपश्चिम प्रदेश, कर्णाली प्रदेश र लुम्बिनी प्रदेशका केही स्थानहरूमा हल्कादेखि मध्यम वर्षा, गण्डकी प्रदेशका थोरै स्थानहरू तथा बागमती प्रदेश र कोशी प्रदेशका पहाडी भूभागका एकदुई स्थानमा हल्का वर्षाको सम्भावना रहेको छ। सुदूरपश्चिम प्रदेश र कर्णाली प्रदेशका उच्च पहाडी तथा हिमाली भूभागका धेरै स्थानहरूमा, गण्डकी प्रदेशका उच्च पहाडी तथा हिमाली भूभागका थोरै स्थानहरूमा तथा बागमती प्रदेश र कोशी प्रदेशका उच्च पहाडी तथा हिमाली भूभागका एकदुई स्थानमा हल्कादेखि मध्यम हिमपात हुने सम्भावना रहेको महाशाखाले जनाएको छ।"
गाउँवासीमाझ प्रहरी प्रशासन,"नुवाकोट : नुवाकोटका प्रहरी तथा प्रशासन गाउँवासीमाझ पुग्न थालेको छ। सर्वसाधारणको विभिन्न गुनासा तथा समस्या बुझ्नका लागि प्रहरी प्रशासनले गाउँ सुन्ने अभियान सञ्चालन गरेको छ। सोही अन्तर्गत नुवाकोटको पूर्वी भेगमा रहेको बेलकोटगढी नगरपालिका२ कुमरीमा जिल्ला प्रशासन कार्यालय र जिल्ला प्रहरी कार्यालय नुवाकोटको संयुक्त आयोजनामा नागरिक समस्या सुनुवाइ सम्पन्न भएको छ। कार्यक्रममा प्रमुख जिल्ला अधिकारी रामकृष्ण अधिकारी र जिल्ला प्रहरी कार्यालय नुवाकोटका प्रमुख तथा प्रहरी उपरीक्षक शान्तिराज कोइरालाले सर्वसाधारणको विविध समस्या प्रत्यक्ष रूपमा सुनेर नागरिकसँग अन्तरक्रियासमेत गरेका छन्। गाउँवासीले शिक्षा, स्वास्थ्य, पिउनेपानी तथा प्रशासनिक सेवाका सम्बन्धमा गुनासा तथा मागहरू राखेका थिए। बेलकोटगढी नगरपालिका र नुवाकोटमा भएको अपराध, दुर्घटना तथा कानुनको सम्बन्धमा अन्तरक्रिया गरिएको प्रजिअ रामकृष्ण अधिकारीले बताए। गाउँ समाजमा प्रहरीको काम, कर्तव्य र क्षेत्रका बारेमा जानकारी गराइएको थियो। कार्यक्रममा सर्वसाधारण, स्थानीय जनप्रतिनिधिहरू, समाजसेवी, बुद्धिजीवी, विभिन्न राजनीतिक दलका प्रतिनिधिहरूबाट प्रहरी प्रशासनको काम कारबाहीका सम्बन्धमा चासो राखेका थिए। सहभागीहरुले दिएका सुझाव, जिज्ञासा र गुनासोको बारेमा प्रहरी उपरीक्षक शान्तिराज कोइराला र प्रजिअ रामकृष्ण अधिकारीले आगामी दिनहरूमा प्रहरी प्रशासनबाट गरिने कार्य सम्पादन प्रभावकारी ढंगबाट सम्पादन गरिने प्रतिबद्धतासहित नागरिक सुनुवाइ कार्यक्रम सम्पन्न भएको थियो।"
"भैरहवा तौलीहवा सडक खण्डमा बस, कार र मोटरसाइकल एकआपसमा ठोक्कियो : १ जनाको मृत्यु १३ घाइते","कपिलवस्तु : भैरहवा तौलीहवा सडक खण्डको लवनी नजिक बस, कार र मोटरसाइकल एक आपसमा दुर्घटना हुँदा १ जनाको मृत्यु भएको छ। उक्त दुर्घटनामा १३ जना घाइते भएका छन् । भैरहवाबाट तौलिहवा जाँदै गरेको लु २ ख २३१ नम्बरको बस, बा १४ च ७४४८ नम्बरको कार र लु ३८ प ९१९९ नम्बरको मोटरसाइकल एक आपसमा ठोक्किएका हुन् । कार चालकको घटना स्थलमा मृत्यु भएको छ । मृतक कार चालकको सनाखत भएको छैन । कारमा सवार बाँकी २ जना गम्भीर घाइते भएका छन् । बसमा सवार ४ जनाको स्थानीय अलशेख हस्पिटलमा उपचार भइरहेको छ। ६ जना घाइतेको भैरहवामा उपचार भइरहेको छ । मोटरसाइकलमा सवार २ जनाको भैरहवामा उपचार भइरहेको प्रहरीले जनाएको छ ।"
"कपिलवस्तु दुर्घटना अपडेट : कारमा सवार ड्राइभरसहित २ जनाको मृत्यु, १ जना गम्भीर","कपिलवस्तु : भैरहवा तौलिहवा सडक खण्डको लुम्बिनीमा आज बिहान बस, कार र मोटरसाइकल ठोक्किंदा भएको दुर्घटनामा २ जनाको मृत्यु भएको छ। लु २ ख २३१ नम्बरको बस, बा १४ च ७४४८ नम्बरको कार र लु ३८ प ९१९९ नम्बरको मोटरसाइकल एक आपसमा ठोक्किएका थिए। मृत्यु हुनेहरूमा गाडी चालक वाणगंगा नगरपालिका वडा नं ४ का ४५ वर्षीय इन्द्रबहादुर सार्की र सोही गाडीमा सवार प्युठान जिल्ला पकला गाउँपालिका वडा नं ७ बस्ने ४३ वर्षीय भीमबहादुर सारु रहेको रहेका छन्। दुर्घटनाका ११ जना घाइतेहरू मध्ये १ गम्भीर घाइते, २ जना मध्यम र ८ जना सामान्य रहेको जिल्ला ट्राफिक प्रहरीका प्रमुख प्रहरी निरीक्षक पंकज चुदालीले बताए। दुर्घटनामा परी कारमा सवार थप १ जना गम्भीर घाइते रहेको र उनको भैरहवा स्थित मेडिकल कजेलमा उपचार भइरहेको छ। बस चालक कपिलवस्तु मायादेवी गाउँपालिका वडा नं ४ बनकसियाका ३७ वर्षीय सुरेश धोबीलाई प्रहरीले नियन्त्रणमा लिएको छ।"
वाइडबडी खरिदमा निगमका उच्च अधिकारी दोषी,"काठमाडौं : अख्तियारले २०८० चैत २२ मा वाइडबडी खरिदमा भ्रष्टाचार भएको भन्दै तत्कालीन मन्त्रीसहित ३२ जनाविरुद्ध मुद्दा हाल्यो। त्यसको ठ्याक्कै आठ महिनामा २०८१ मंसिर २० गते विशेष अदालतले वाइडबडी जहाज खरिदमा भ्रष्टाचार भएको ठहर गर्दै फैसला सुनायो। विशेषले आंशिक फैसला गर्दै वाइडबडी जहाज खरिदमा १ करोड ३३ लाख ८८ हजार १ सय ९ अमेरिकी डलर (१ अर्ब ४७ करोड १० लाख ८५ हजार ४ सय ८२) भ्रष्टाचारको भएको ठहर गरेको छ। अख्तियारले दोषी दाबी गरेका तत्कालीन संस्कृति, पर्यटन तथा नागरिक उड्डयन मन्त्री जीवनबहादुर शाहीलाई सफाइ दियो। विशेषले बिचौलिया दीपक शर्मालाई छुट्टै अनुसन्धान गरी आवश्यक कारबाही बढाउन अख्तियारमा लेखी पठाउने ठहर गरेको छ। विशेषका अध्यक्ष न्यायाधीश टेकनारायण कुँवर, सदस्य न्यायाधीशहरू तेजनारायणसिंह राई र रितेन्द्र थापाको संयुक्त इजलासले दीपक शर्माविरुद्ध एएआर क्रपले निगमसँग दुईवटा वाइडबडी खरिदसम्बन्धी बोलपत्र प्राप्त गर्न निगमका अधिकारीलाई घूस दिएको कसुरमा सजाय गरिएको छ। शर्मा घूस दिने सौदाबाजी सम्झौतामा हस्ताक्षरको गरेको स्वीकार गरेको पनि फैसलामा उल्लेख छ। सो सम्बन्धमा तत्काल छुट्टै अनुसन्धान गरी आवश्यक कारबाही बढाउन अख्तियारमा लेखिपठाउने समेत ठहर्छ, फैसलामा भनिएको छ। को हुन् दीपक शर्मा ? दोषी ठहर भएका दीपक शर्मा एकजना पूर्वनेपाली, हाल बेलायती नागरिक हुन्। विमान बिक्रेताआपूर्तिकर्ताको तर्फबाट कन्सोर्टियम पार्टनरहरू एएआर इन्टरनेसन सप्लाई चेनका अध्यक्ष दीपक शर्मा हुन्। उनले एएआर, जर्मन एभिएसन क्यापिटल जीएमबीएम र हाइफ्लाइट्रान्सपोर्ट एरोज (हाइफ्लाई एयरलाइन्स) ले स्पेसियल पर्पोज कम्पनीको रूपमा हाइफ्लाई एक्स आयरलाइन्ड लिमिटेड खडा गरेका थिए। नेपाल वायु सेवा निगमबाट विमानको रकम प्राप्त गरी त्यसको व्यवस्थापन नर्टम रोज फुलब्राइट एलएलपीमार्फत गरेका थिए। शर्मासहित विदेशी नगारिक क्यालिस्त्रु, जोन होल्मेस, अना टोपा, पाउलो मोरपुरी, गेराल्ड थ्रोन्टन र क्रिश्चियन न्ह्यालेन दोषी ठहर भएको छ। उनीहरूको हकमा पनि १ वर्ष ६ महिना कैद र जनही १२ करोड २५ लाख ९० हजार रुपैयाँ जरिबाना तथा बिगो असुलको फैसला भएको विशेषका सूचना अधिकारी यज्ञराज रेग्मीले जानकारी दिए। दीपक शर्मालाई त अमेरिकी अदालतले दोषी ठहर गरिसकेको छ। अमेरिकाको संघीय कानुन फरेन करप्ट प्राक्टिसेस एक्ट (एफसीपीए) ले शर्मालाई दोषी ठहर गरेको हो। भ्रष्टाचार प्रकरणमा दुईजना विदेशी नागरिकले सफाइ पाएका छन्। मार्कुस रेडब्रुच र स्प्रिङगरले सफाइ पाएका छन्। निगमका तत्कालीन कार्यकारी अध्यक्षसहित चार उच्च कर्मचारी दोषी ठहर भएका छन्। वाइडबडी भ्रष्टाचार प्रकरणमा नेपाल वायुसेवा निगमका तत्कालीन कार्यकारी अध्यक्ष सुगतरत्न कंसाकार, नेपाल वायुसेवा निगमका तत्कालीन सदस्यहरू एवं पूर्वसचिवद्वय शंकरप्रसाद अधिकारी, शिशिरकुमार ढुंगाना र पूर्वसहसचिव बुद्धिसागर लामिछानेलाई दोषी ठहर गरेको हो। विशेषको फैसलामा कंसाकारलाई २ वर्ष ६ महिना कैद सजाय तोकिएको छ। अधिकारीलाई १ वर्ष ९ महिना, ढुंगाना र लामिछानेलाई १ वर्ष ६ महिना कैद सजाय तोकिएको छ। दोषी ठहर भएकाहरूलाई १२ करोड २४ लाख रुपैयाँका दरले जरिबाना सुनाएको छ। अख्तियार दुरुपयोग अनुसन्धान आयोगले वाइडबडी विमान खरिदमा १ अर्ब ४७ करोड १० लाख ५० हजार ४ सय ८२ रुपैयाँ भ्रष्टाचार ठहर गर्दै तत्कालीन मन्त्री, नेपाल वायुसेवा निगमका कर्मचारीपदाधिकारीसहित ३२ जनाविरुद्ध गत चैत्र २२ गते मुद्दा दायर गरेको थियो। कसुर र सजाय ठहर भएका प्रतिवादीहरूले बदनियतपूर्वक र मिलेमतोमा निगमलाई हानिनोक्सानी पुर्याएको कारणबाट अझै पनि निगमको सुधार र विकास मात्र नभई राष्ट्रिय ध्वजावाहकको प्रतिष्ठा स्थापित गर्न अवरोध रहेको फैसलामा उल्लेख छ। कसरी पाए मन्त्री शाहीले सफाइ ? तत्कालीन संस्कृति, पर्यटन तथा नागरिक उड्डयनमन्त्री जीवनबहादुर शाहीलाई विशेष अदालतले सफाइ दिइएको छ। वाइडबडी जहाज खरिदमा भ्रष्टाचार भए पनि मन्त्रीकै हैसियतमा उनको संलग्नता नरहेको भन्दै विशेषले सफाइ दिएको हो। नेपाल वायु सेवा निगम ऐनमा विषय विषयमा नेपाल सरकारलाई जिम्मेवारी दिइएको भए पनि मन्त्रीलाई त्यस्तो कुनै छुट्टै जिम्मेवारी दिइएको पाइँदैन, विशेषतः निगमको पनि खरिद प्रक्रियामा कुनै प्रकारको जिम्मेवारी तोकिएको पनि देखिँदैन, फैसलामा भनिएको छ। दुई वटा वाइडबडी खरिद प्रक्रिया एमओयू भइसकेपछि मात्रै आपूर्तिकर्तालाई विमान खरिदको सुनिश्चितताको लागि पठाइने कमिटमेन्ट फि अमेरिकी डलरमा भुक्तानी गर्नुपर्ने भएकोले सटही गर्न सम्बन्धित मन्त्रालय, अर्थ मन्त्रालय हुँदै राष्ट्र बैंकमा सिफारिस गर्ने प्रयोजनको लागि तहतहमा टिप्पणी उठी सचिवमार्फत भएकोमा सदरसम्म मात्रै मन्त्री गरेको देखिएको फैसलामा भनिएको छ। सटही सुविधाको सिफारिस पत्र पठाउँदा यो खरिद प्रक्रियाको कागजात मन्त्री समक्ष पेस भएको भन्ने वादी (अख्तियार)को दाबी नरहेको तथा बहसको क्रममा देखाउन सकिएको अवस्था छैन्, फैसलामा भनिएको छ, यस अवस्थामा निगमका तर्फबाट हुने विमान खरिदबापतको रकममध्ये कमिटमेन्ट फी भुक्तानी गर्न अमेरिकी डलर सटहीका लागि सम्बन्धित मन्त्रीको हैसियतमा सिफारिसको टिप्पणी सदर गरेको मात्र कार्यमा मन्त्रीको बदनियतपूर्ण संलग्नता रहेको भन्न मिल्दैन, यसैले मन्त्री शाहीविरुद्धको आरोप दाबी प्रमाण पुष्टि हुन नआएकोले निजले आरोपित कसुरमा सफाइ पाउने ठहर्छ। कसरी सुरुवात भएको थियो जहाज खरिदको प्रक्रिया ? आर्थिक वर्ष २०७१०७२ को वार्षिक बजेटमार्फत नयाँ जहाज थप गर्ने घोषणा भयो। प्रधानमन्त्री तथा मन्त्रिपरिषद्को कार्यालयले तत्काल सुधार कार्ययोजना २०७२ मा अन्तर्राष्ट्रिय उडान सेवा विस्तार तथा विदेशी वायुसेवा कम्पनीहरूसँग प्रतिस्पर्धा गर्न तथा आन्तरिक उडानलाई थप व्यवस्थित र प्रभावकारी बनाउन निगमले आवश्यकताअनुसार विमानहरू खरिद गरी सञ्चालनमा ल्याउने भनेकाले नयाँ जहाज खरिदको बाटो खुलेको थियो। सोही अनुरूप निगमले बनाएको तीनवर्षे सुधार कार्ययोजनाले २०७२ फागुनभित्र दुईवटा वाइडबडी जहाज खरिद प्रक्रिया अघि बढाउने सीमा तोकेको थियो। यसका लागि मंसिरमा एउटा र माघमा अर्को वाइडबडी जहाज किन्न अन्तर्राष्ट्रिय बोलपत्र आह्वान गर्नुपर्ने भनिएको छ। २०७३०७४ को बजेट नीति तथा कार्यक्रममा समेत व्यवस्थापनमा सुधार गर्ने, रणनीतिक साझेदारको खोजी गर्ने र दुईवटा वाइडबडी जहाज खरिद गर्ने भनिएकोमा निगमले भने जहाज किन्नेमा मात्र केन्द्रित भएको थियो। यसरी भयो जहाज खरिद निगम व्यवस्थापन समितिले महाप्रबन्धकको संयोजकत्वमा माघ, २०७२ मा निगम आर्थिक विनियमावली २०६५ को विनियम २३६ को उपविनियम (१)(क) बमोजिम तत्कालीन महाप्रबन्धकको नेतृत्वमा नयाँ विमान खरिद उपसमिति गठन गरिएको थियो। तर, सो उपसमितिलाई निष्क्रिय बनाई २०७३ वैशाखमा सोही विनियमको २३६(१)(ख) बमोजिम विमान खरिद गर्न सञ्चालक समितिका एक सदस्यको संयोजकत्वमा व्यवस्थापनबाट प्रस्तुत खरिद प्रस्तावको अध्ययन गरी प्रतिवेदन पेस गर्न चार सदस्यीय वाइडवडी विमान खरिद उपसमिति गठन गरेको थियो। उक्त उपसमितिले साउन ३१ गते २०७३ मा समिति समक्ष वाइडबडी खरिदसम्बन्धी प्रतिवेदन पेस गर्दै तीनवटा विकल्प सिफारिस गरेको र व्यवस्थापनले ४५ दिनको म्याद दिई अन्तर्राष्ट्रिय बोलपत्र आह्वान गर्न भदौ २९ गते प्रस्ताव समितिमा पेस गरेको थियो। त्यसपछि बोलपत्र आह्वान भयो। निगमले आह्वान गरेको बोलपत्रमा विभिन्न मुलुकका ११ वटा प्रस्तावकहरूको प्रस्ताव आएको थियो। सोमध्येबाट सबैजसो सर्त पूरा भएको र कम मूल्यमा नयाँ विमान उपलब्ध गराउने गरी प्रस्ताव पेस गरेको एएआर इन्टरनेसन सप्लाई चेनसँग विमान खरिद सम्झौता गर्न सिफारिस गरेको देखिन्छ। निगमका महाप्रबन्धक सुगतरत्न कंसाकार र एएआर इन्टरनेसन सप्लाई चेनका अध्यक्ष दीपक शर्माबीच चैत्र २४, २०७३ मा विमान खरिद सम्झौता भयो। निगमले हजार घण्टासम्म उडेको सेकेन्ड ह्यान्ड विमानका लागि प्रस्ताव आह्वान गरेको थियो। एएआरले तयारी अवस्थामा रहेका नयाँ विमान दिने आकर्षक प्रस्ताव राखेको थियो। त्यही आधारमा ऊ छानियो। नयाँ विमानका म्यानिफ्याक्चर्स सिरियल नम्बर (एमएसएन) पनि दिएको थियो। तर, त्यतिन्जेल एएआरसँग जहाजै थिएन। उसले दिएका दुवै सिरियल नम्बरका जहाज एयरबसले अर्कैका नाममा बनाइरहेको थियो। फेरि अर्को कीर्ते भयो। एएआरले आफूमात्र नभएर आफ्ना कन्सोर्टियम पार्टनर हाई फ्लाई ट्रान्सपोर्ट एरोई र जर्मन एभिएसन क्यापिटलसमेत भएको देखाउन थाल्यो। जहाज अझै तीमध्ये कोहीसँग थिएन। एयरबसका दुईवटा वाइड बडी विमान किन्नेबारे नेपाल वायुसेवा निगमले अमेरिकाको एएआर कर्पसँग माघ १४, २०७३ मा समझदारी गर्यो। तर, विमान हाई फ्लाई एक्स आयरल्यान्डसँग किन्यो, जुन कम्पनी त्यसको २६ दिनपछि फागुन १०, २०७३ मा स्थापना भएको सार्वजनिक लेखा समितिको १९औं वार्षिक प्रतिवेदनमा उल्लेख छ। अर्बौंको खरिदमा किर्ते काम यसरी सुरु भएको थियो। निगम सञ्चालक समिति सचिवालयले २०७४ जेठ ३० गते संस्थागत र अर्थ विभागका निर्देशकलाई लेखेको पत्रले यसलाई प्रष्ट्याउँछ। संख्या बीएस०४२७६ को पत्रमा भनिएको थियो, जहाज एयरबस कम्पनीमा निर्माण हुने र कारोबार गर्दा कन्सोर्टियममा रहेका तीन भिन्न मुलुकका कम्पनीसँग कारोबार गर्न व्यावहारिक तथा कानुनी रूपमा असजिलो पर्ने भएकाले यही कारोबारका लागि मात्र स्पेसल पर्पोज कम्पनी गठन गरी कारोबार गर्दा सहज र सरल हुने निष्कर्षमा पुगेको छ। निगम र कन्सोर्टियमको आपसी सहमतिमा युरोपियन कानुनबमोजिम गठन भएको स्पेसल पर्पोज कम्पनी हाई फ्लाई एक्स आयरल्यान्ड लिमिटेड र निगमबीच जहाज खरिदबिक्री सम्झौता भएको। दर्ता नम्बर ५९९०१० भएको हाई फ्लाई एक्सको कार्यालय ग्रान्ड क्यानल हार्बर, डब्लिन २ मा थियो। उक्त कम्पनीको दर्ता उद्देश्यमा हवाई यातायातका उपकरण भाडामा लिनेदिने काम गर्ने भनिएको छ। तर, निगमको जहाज किनेपछि उक्त कम्पनी नै बन्द भएको स्रोतको भनाइ छ। खरिदको रकम व्यवस्थापनले दुईवटा विमान खरिदको लागि तयार गरेको प्रतिविमान लागत अनुमान ११ करोड ८१ लाख ६३ हजार ७ सय ७३ अमेरिकी डलर छ। विमान खरिदका लागि लागत अनुमान तयार गर्दा एयर बस कम्पनीसँग प्रत्यक्ष सम्पर्क रहिरहेको अवस्थामा एयर बसको तत्कालीन मूल्य र छुट रकमलाई नलिई २०६५ सालको आठ वर्ष पुरानो मूल्यमा वार्षिक मूल्यवृद्धि समायोजन गरी लागत अनुमान निर्धारण गरिएको थियो। यसरी लागत मूल्य अनुमान गर्दा नयाँ विमानको मूल्य निर्धारण गरिएको तर हजार घण्टासम्म उडेको र सन् २०७१ पछि निर्मित पुरानो विमानका लागि सूचना गरिएकोमा कुनै पनि फर्म, कम्पनी तथा आधिकारिक बिक्रेताहरूबाट कोटेसन माग भएको देखिँदैन। यसबाट लागत अनुमान नियम संगत नभएको र बजार मूल्यमा आधारित रहेको देखिँदैन। साथै मूल्य वृद्धि एयर बस कम्पनीसँग खरिद गर्दा मात्र लागू हुन्छ। २०७३ मा विमानको मूल्य अमेरिकी डलर ८,८०,९९,३१७ पर्ने र निगम व्यवस्थापनले नै निर्धारण गरेको दर २७६९९५ को मूल्यवृद्धि कायम गर्दा पनि नयाँ विमानको मूल्य अमेरिकी डलर ९,३०,४७,४३४८० पर्ने देखिन्छ। यसबाट एएआर इन्कले अमेरिकी डलर १०४८ मिलियन मूल्य प्रस्ताव पेस गरेको हुँदा निगमलाई करिब अमेरिकी डलर ११८ मिलियनका दरले दुई जहाजमा २३६ मिलियन डलर नोक्सानी भएको देखिन्छ। जहाजको भुक्तानी वाइडबडीको भुक्तानी भने फरकफरक संस्थालाई गरिएको छ। प्रतिबद्धता शुल्क १० लाख डलर (१० करोड रुपैयाँभन्दा बढी) एएआरलाई तिरियो। बैनाबापत ७ करोड ९० लाख अमेरिकी डलर हाई फ्लाई ट्रान्सपोर्ट एरोइजको खातामा पठाइयो। बाँकी रकममा लागि छुट्टै एस्क्रो एजेन्ट खोजियो। यसबारे निगमको पत्राचारमा भनिएको छ, एमओयू गर्ने समयमा स्पेसल पर्पोज कम्पनी गठन भइनसकेकाले हाई फ्लाई ट्रान्सपोर्ट एरोइजको खातामा बैनास्वरूप रकम पठाउने सहमति गरिएको। बाँकी रकम एस्क्रो एजेन्ट नियुक्ति गरी त्यहीमार्फत एयरबसको खातामा पठाउने व्यवस्था मिलाइएको। निगम सञ्चालक समितिको सचिवालयले २०७४ जेठ २९ गते पत्र संख्या बीएस०४२७४ मा संस्थागत विभाग र अर्थ विभागका निर्देशकलाई पत्राचार गरेको छ। त्यसमा दुइटा वाइडबडी किन्न हाईफ्लाई एक्स आयरल्यान्डलाई बैनाबापत ७ करोड ९० लाख अमेरिकी डलर (करिब ८ अर्ब रुपैयाँ) पठाउनुपर्ने भएकाले स्वीकृत गर्न भनिएको छ। त्यसका लागि आवश्यक पर्ने विदेशी मुद्रा सटही सुविधा अनुमति पाउन संस्कृति, पर्यटन तथा नागरिक उड्डयन मन्त्रालयमार्फत नेपाल राष्ट्र बैंकमा पत्राचार गर्न व्यवस्थापनलाई स्वीकृति दिन पनि दुवै निर्देशकलाई पत्रमा निर्देशन दिइएको थियो। त्यही आधारमा २०७४ असार ३ गते ७ करोड ९० लाख अमेरिकी डलर पठाइयो। २०७४ असार २९ गते नै निगम र नागरिक लगानी कोषबीच वाइडबडी जहाज किन्न ऋण सम्झौता भएको थियो। त्यही दिन पत्र संख्या ओएमडी४३६१५ निगमका महाप्रबन्धक कंसाकारले कोषलाई पत्राचार गरे। त्यसको अघिल्लो दिन जेठ २८ गते कर्मचारी सञ्चय कोषसँग पनि १२ अर्ब रुपैयाँको ऋण सम्झौता गरिएको थियो। विभिन्न समितिद्वारा भ्रष्टाचार भएको ठहर पहिलो वाइडबडी विमान ए ३३०२४३, नाइनएलएएलवाई अन्नपूर्ण २०७५ असार १४ मा र दोस्रो वाइडबडी विमान ए ३३०२४३, नाइनएलएएलजेठ मकालु साउन १० गते फ्रान्सको टुलुजबाट त्रिभुवन अन्तर्राष्ट्रिय विमानस्थल, काठमाडौंमा अवतरण गरेको देखिन्छ। तर बोलपत्रका अनुसार ढिलाइले निगम पहिलो जहाजबाट नौ महिनाको आम्दानी र दोस्रो जहाजबाट चार महिनाको आम्दानीबाट बञ्चित भएको देखिन्छ। निगमले प्राप्त गरेका जहाजहरूको गैर दर्ता प्रमाणपत्र फ्रान्सको ईएएसएबाट प्राप्त भएको तर अन्यत्र दर्ता भएको प्रमाण उपलब्ध नभएको देखिन्छ। विमानहरू निर्माता कम्पनीबाट सीधै नेपाल ल्याइएको र नागरिक उड्डयन प्राधिकरणमा दर्ता भई कर्मचारी सञ्चय कोष र नागरिक लगानी कोषका नाममा रोक्का रहेको विभिन्न समितिले ठहर गरेका छन्। यसबाट आईफ्लाई एक्सको नाममा कतै पनि जहाज दर्ता भएको देखिँदैन। र यसले गैरकानुनी खरिद बिक्री प्रक्रिया तथा रकम अपचलन भएको पुष्टि गरेको छ। महालेखा परीक्षकको प्रतिवेदनले के भनेको थियो ? महालेखा परीक्षकको ५५औं वार्षिक प्रतिवेदनमा नेपाल एयरलाइन्सको वाइडबडी (एयरबस ३३०२००) जहाज खरिदमा अनियमितता भएको ठहर गयो। सम्झौता गरिएभन्दा निकै कमसल खालका जहाज ढिला गरी ल्याइएको भन्दै महालेखाले अनियमितताको आशंका गयो। १२ अर्ब रुपैयाँ ऋणमा ल्याइएका दुइटा वाइडबडीको ऋण र साँवा गरी करिब ३३ अर्ब रुपैयाँ निगमको दायित्वमा थोपरिएको थियो। पहिलो वाइडबडी विमान ए ३३०२४३, नाइनएलएएलवाई अन्नपूर्ण २०७५ असार १४ मा र दोस्रो वाइडबडी विमान ए ३३०२४३, नाइनएलएएलजेठ मकालु साउन १० गते फ्रान्सको टुलुजबाट काठमाडौंमा अवतरण भएका थिए। तर, बोलपत्रअनुसार जहाज आउन ढिलाइ हुँदा निगमले पहिलो जहाजबाट नौ महिनाको आम्दानी र दोस्रो जहाजबाट चार महिनाको आम्दानी गुमाएको थियो। ती जहाजको गैरदर्ता प्रमाणपत्र फ्रान्सको ईएएसएबाट प्राप्त भएको तर अन्यत्र दर्ता भएको प्रमाण उपलब्ध भएन। र यसले गैरकानुनी खरिद बिक्री प्रक्रिया तथा रकम अपचलन भएको पुष्टि भएको लेखा समितिको ठहर थियो। एयरबस खरिदका क्रममा भएको आर्थिक अनियमिता, निगमको बदनियत, जहाजको भारवहन क्षमतामा गडबडीलगायतका विषयमा महालेखापरीक्षकको ५५औं वार्षिक प्रतिवेदनले औंल्याएपछि संसदीय छानबिन भएको थियो। महालेखा प्रतिवेदनअनुसार निगमले आर्थिक विनियमावली, २०६५ को विनियम २३६ (१) अनुसार निर्माता कम्पनीसँग विमान खरिद नगरी आपूर्तिकर्तासँग खरिद गरेको देखाएको थियो। बढीमा एक हजार घण्टा उडेको र २०७१ भन्दा पछि बनेको नयाँ जहाज भनी उल्लेख गरेकोमा २०६५ सालभन्दा पहिला नै बनेको जहाज खरिद गरिएका थिए। यस्तै, उल्लेखितभन्दा भारवहन क्षमता पनि प्रतिविमान १२ मेट्रिकटन कम भएको लेखा समितिको निष्कर्ष थियो। पुरानो जहाज खरिद गर्दा सो कम्पनीले बिक्रीमा ठूलो छुट दिएको तर निगमले नयाँ जहाजको नै खरिद मूल्यमा किनेको देखिएको उक्त प्रतिवेदनमा उल्लेख छ। एयर बस कम्पनीसँग सोझै खरिद गर्दा तिर्नुपर्ने मूल्य र बोलपत्रबाट कायम मूल्यबीच तुलना गर्न सकिने अवस्थामा तुलना नगरेका कारण निगमलाई ठूलो आर्थिक नोक्सानी भएको लेखा समितिको ठहर थियो। सफाइ पाउनेहरू १ जीवनबहादुर शाही २ निमानुरु शर्पा ३ मुक्तिराम पाण्डे ४ जीवनप्रकाश सिटौला ५ अच्युतराज पहाडी ६ रामहरि शर्मा सेढार्इं ७ जनकराज कालाखेती ८ प्रभासकुमार कर्माचार्य ९ रमेशबहादुर शाह १० गणेशबहादुर चन्द ११ कर्णबहादुर थापा १२ सुवास रिजाल १३ रवीन्द्रकुमार शेरचन १४ रवीन्द्र श्रेष्ठ १५ उपेन्द्र पौडेल १६ श्रमण रिजाल १७ पारस पौडेल १८ उमेश पौडेल १९ बृहतमान तुलाधर २० टेकनाथ आचार्य सफाइ पाउने विदेशी १मार्कुस रेडब्रच २राल्फ स्प्रिङग दोषी ठहर भएकाहरू १ सुगतरत्न कंसाकार २ शंकरप्रसाद अधिकारी ३ शिशिरकुमार ढुंगाना ४ बुद्धिसागर लामिछाने दोषी ठहर भएका विदेशी १ दीपक शर्मा २ क्यालिस्त्रु ३ जोन होल्मेस ४ अना टोपा ५ पाउलो मोरपुरी ६ गेराल्ड थ्रोन्टन ७ क्रिश्चियन न्ह्यालेन"
जुवातास खेलिरहेको अवस्थामा ८ जना पक्राउ,कैलाली : जुवातास खेलिरहेको अवस्थामा ८ जना पक्राउ परेका छन्। चुरे गाउँपालिका५ खानिडाँडा बजार बस्ने अर्जुन सापकोटाको घरमा जुवातास खेलिरहेको अवस्थामा सापकोटा समेत ८ जनालाई शुक्रबार राति प्रहरीले पक्राउ गरेको हो। इलाका प्रहरी कार्यालय फल्टुडेबाट खटिएको प्रहरीले उनीहरूलाई नगद ५५ हजार ९ सय ९० रुपैयाँ र ४ बुक तास सहित पक्राउ गरेको हो। यस सम्बन्धमा प्रहरीले आवश्यक अनुसन्धान गरिरहेको छ।
"काठमाडौं महानगरका ८९ प्रतिशत मःम बनाउने होटल फोहोरी, सुधार गर्न निर्देशन","काठमाडौं : काठमाडौं महानगरपालिकाभित्र सञ्चालनमा रहेका मःम पसलका कार्यस्थल, भान्छा र व्यक्तिगत सरसफाइ तथा स्वच्छतामा समस्या भेटिएको छ। गएको कार्तिक २९ गतेदेखि महानगरपालिकाका फुड टेक्नोलोजिष्ट, माइक्रोवायोलोजिष्ट सहितको टोलीले अहिलेसम्म अनगुमन गरेका ८५ वटा मःम बनाउने होटल तथा रेष्टुरेन्टमध्ये ७५ वटा (८८२४) मा सरसफाइ मुख्य समस्या देखिएको अनुगमन प्रतिवेदन मा उल्लेख छ। यससँगै ६६ वटा (७७६५) प्रतिशतमा भान्छा र कार्यस्थलको सरसफाइमा कमजोरी छ। सुन्धारा, न्युरोड,मखन, त्यौड, कमलपोखरी लगायतको क्षेत्रमा महानगरले अनुगमन गरेको हो। उनीहरुले दैनिक रुपमा प्रयोग गर्ने एप्रोनसमेत फोहर रहेको महानगरले जनाएको छ। भान्छामा लगाउने वा होटलमा लगाउने एप्रोन बाहिर पनि लगाउने गरेका छन्। मसला राख्ने भाँडा फोहर छ। भान्छाको भुइँमा पानी जमेर फोहर छ। डस्टबिनको उचित प्रयोग भएको छैन। पकाएका खानेकुरा खुला राख्ने गरिएको छ। मांसाहारी र शाकाहारीका भोजन सँगसँगै भण्डारण गर्ने गरिएको छ। पकाएको र नपकाएका खानेकुरा पनि सँगसँगै राखिएको छ। किराको समस्या समाधान गर्न आफैँ रसायनको प्रयोग गर्ने गरिएको पाइएको छ।महानगरबाट जारी गरिएको प्रेस नोटमा भनिएको छ, फ्रिज सफाइ गरिएको छैन। फ्रिजमा अटुञ्जेल सामान कोचेर राखिएको छ। त्यहाँ राखिएको अचार र मसलामा लेवल राखिएको छैन। मसला राख्ने भाँडा, मःम बनाउने टेवल र मेसिन फोहर छ। भाँडा माझ्ने ठाउँ झन् फोहर छ। महानगरको अनुगमन टोलीले स्थलगतरुपमै निर्देशन र सुझाव दिएको जनाएको छ। सरसफाइ र स्वच्छतामा कमजोरी देखिएका पसलहरुलाई सुधारका लागि निर्देशन दिइएको महानगरले जनाएको छ।"
निर्माण क्षेत्रलाई सरकारले प्राथमिकता दिएको छ : मन्त्री दाहाल,काठमाडौं : भौतिक पूर्वाधार तथा यातायात मन्त्री देवेन्द्र दाहालले निर्माण क्षेत्रलाई गति दिन सरकारले प्राथमिकता दिएको बताएका छन्। १७ औ राष्ट्रिय निर्माण दिवसका अवसरमा नेपाल निर्माण व्यवसायी महासंघले निकालेको प्रभातफेरीको त्रिपुरेश्वरमा उद्घाटनका क्रममा उनले अधुरा योजनाहरूलाई समयमा नै पूरा गराउने प्रमुख प्राथमिकता रहेको बताएका हुन्। निर्माण व्यवसायीलाई दिन बाँकी भुक्तानी केही उपलब्ध गराइएको भन्दै बाँकी रकम समेत आउँदा साता निकासा हुने उनको भनाइ थियो। निर्माण क्षेत्रमा देखिने सुस्तताले नागरिक निराश हुने भएकाले सबै तिर उत्साह जगाउने गरी काम गर्न उनले निर्माण व्यवसायीहरूलाई आग्रह समेत गरे। नीतिगत र कानुनी समस्याका कारण कुनै पनि योजना अवरुद्ध हुन नदिने उनको प्रतिबद्धता थियो। कार्यक्रममा निर्माण व्यवसायी महासंघका अध्यक्ष रवि सिंहले देशलाई समृद्ध बनाउन निर्माण क्षेत्रलाई गति दिन जरुरी रहेको बताए। यसका लागि सरकारले कतिपय नीतिगत र कानुनी व्यवस्थामा सुधार गर्न खाँचो रहेको बताए। महासंघले निर्माण दिवसको अवसर पारी प्रभातफेरी तथा रक्तदान कार्यक्रमको आयोजना गरेको महासचिव रोशन दाहालले बताए।
कृष्णनगर नाकाबाट मानव बेचबिखनको आरोपमा एकजना पक्राउ,कपिलवस्तु : मानव बेचबिखन तथा ओसारपसार कार्यमा संलग्न रहेको आरोपमा प्रहरीले एक जनालाई पक्राउ गरेको छ। पक्राउ पर्नेमा नुवाकोटको दुप्चेश्वर गाउँपालिका७ का २५ वर्षीय शिशिर तामाङ रहेका छन्। उनले काठमाडौंबाट विभिन्न प्रलोभनमा पारी झुक्याएर बेचबिखन तथा ओसारपसार गर्ने उद्देश्यले एक महिलालाई नेपाल तर्फको कृष्णनगर सीमा नाकाबाट भारततर्फ लैजान लागेको अवस्थामा उनलाई पक्राउ गरिएको प्रहरी निरीक्षक माधव विश्वकर्माले बताए। पक्राउ गरिएका उनलाई प्रहरीले जिल्ला अदालतबाट थप अनुसन्धानका लागि ७ दिनको म्याद थप गराई इलाका प्रहरी कार्यालय कृष्णनगरको हिरासतमा राखेको छ।
टिपरको ठक्करबाट साइकलयात्रीको मृत्यु,धरान : सुनसरीको हरिनगर गाउँपालिका४ स्थित टिपर गाडीको ठक्करबाट साइकलयात्रीको मृत्यु भएको छ। हरिनगरको मुख्य बजारस्थित भित्री सडकमा दक्षिणबाट उत्तरतर्फ आउँदै गरेको को१ख ६४३१ नंको टिपरले ठक्कर दिँदा देवानगञ्ज गाउँपालिका७ बस्ने ४५ वर्षीय झलु उरावको मृत्यु भएको जिल्ला प्रहरी कार्यालय सुनसरीका प्रहरी उपरीक्षक सुमनकुमार तिमल्सिनाले बताए। टिपरको ठक्करबाट साइकल यात्रीको घटनास्थलमै ३:३० बजे मृत्यु भएको उपरीक्षक तिमल्सिनाले बताए। उक्त घटनापछि स्थानीयले टिपर आगजनी गर्न खोजेपछि भीड नियन्त्रण गर्न प्रहरीले अश्रुग्यास प्रहार गरेको उनले बताए। ठक्कर दिने गाडी र चालक इटहरी उपमहानगपालिका१६ बस्ने ३३ वर्षीय अब्दुल रहमान अन्सरीलाई इलाका प्रहरी कार्यलय देवानगञ्ज सुनसरीले नियन्त्रणमा लिएको छ भने घटनाबारे थप अनुसन्धान भइरहेको उपरीक्षक तिमल्सिनाले बताए।
भारत सरकारको ३ करोड ५४ लाख लागतमा खाम्लालुङ स्वास्थ्य चौकी निर्माण हुने,"काठमाडौं : भारत सरकारको सहयोगमा तेह्रथुमको आठराई गाउँपालिकास्थित खाम्लालुङ स्वास्थ्य चौकी भवन निर्माणका लागि शिलान्यास गरिएको छ। तेह्रथुमका प्रतिनिधिसभा सदस्य सीता गुरुङ, आठराई गाउँपालिकाका अध्यक्ष दिलकुमार पाहिम र भारतीय राजदूतावासका प्रथम सचिव अविनाश कुमार सिंहले संयुक्त रूपमा शिलान्यास गरेका हुन्। भारत सरकारको ३ करोड ५४ लाख लागतमा खाम्लालुङ स्वास्थ्य चौकीको निर्माण गरिनेछ। भारतीय दूतावासका अनुसार स्वास्थ्य चौकीमा आकस्मिक वार्ड, प्रसूति वार्ड, जनरल वार्ड, प्रशासन शाखा र अन्य सम्बन्धित सुविधासहितको दुई तल्ले भवन निर्माण हुनेछ। यस परियोजनालाई उच्च प्रभाव सामुदायिक विकास परियोजनाको रूपमा अघि बढाइएको हो। तेह्रथुम जिल्लामा अघि बढाइएको यो पहिलो उच्च प्रभाव सामुदायिक विकास परियोजना भएको र यस परियोजनाको कार्यान्वयन तेह्रथुमको आठराई गाउँपालिकामार्फत गरिने भारतीय दूतावासले जनाएको छ। सन् २००३ यता भारत सरकारले नेपालका विभिन्न क्षेत्रमा ५६३ वटा भन्दा बढी उच्च प्रभाव सामुदायिक विकास परियोजना अघि बढाएको छ। जसमा ४९० वटा परियोजना सम्पन्न गरिसकेको छ। यीमध्ये कोशी प्रदेशमा ९१ वटा परियोजना रहेका छन्। यसका साथै भारत सरकारले भारतको स्वतन्त्रता दिवस र गणतन्त्र दिवसको अवसरमा नेपालका विभिन्न अस्पताल, स्वास्थ्य चौकी र शैक्षिक संस्थालाई १००९ वटा एम्बुलेन्स र ३०० वटा स्कुल बस उपहारस्वरुप प्रदान गरिसकेको छ। त्यसमध्ये खाम्लालुङ स्वास्थ्य चौकीलाई एउटा एम्बुलेन्ससहित कोशी प्रदेशलाई १४६ वटा एम्बुलेन्स र ४८ वटा स्कुल बस उपहारस्वरुप प्रदान गरिएको छ नजिकको छिमेकी भएको नाताले भारत र नेपालबीच व्यापक र बहुक्षेत्रीय सहकार्य रहेको छ। यी परियोजनाको कार्यान्वयनले नेपाली जनताको समुन्नतिका लागि र प्राथमिकताका क्षेत्रमा पूर्वाधारको विस्तारका लागि नेपाल सरकारले चालेका प्रयासमा भारत सरकार सदैव हातेमालो गर्न तयार रहेको कुरालाई प्रतिबिम्बित गरेको छ भारतीय दूतावासले जनाएको छ।"
अशक्तलाई बाख्रा हस्तान्तरण,"नुवाकोट : नुवाकोटको तारकेश्वरमा अपांगता भएकालाई पुनःस्थापना कार्यक्रम सञ्चालन गरिएको छ। सोही अन्तर्गत अपांगता भएकालाई बाख्रा हस्तान्तरण गरिएको छ। अपांगता मानव अधिकार मञ्च नुवाकोटले र बागमती प्रदेश सरकारको आर्थिक सहयोगमा जिविकोपार्जन कार्यक्रम अन्तर्गत तारकेश्वर गाउँपालिकाका अपांगता भएका १० जनाको लागि बाख्रा हस्तान्तरण गरेको हो। तारकेश्वर १ दाङसिङमा वास्तविकता पहिचान गरि बाख्रा हस्तान्तरण गरिएको आयोजकले जनाएको छ। तारकेश्वर गापा अध्यक्ष शिव अधिकारी अविरलले अपाङ्गता भएकाहरूलाई बाख्रा हस्तान्तरण गरे। उनले अपांगको प्रोत्साहन, आत्मसम्मान तथा स्वरोजगारका लागि गाउँपालिकाले समेत विशेष कार्यक्रम सञ्चालन गरेको बताए।"
आजु मिथिला नगरिया नेहाल सखिया,"जनकपुरधाम : ऐहन सुन्दर मिथिला धाम, कहा पाएब दोसर ठाँम, दुलहा दुलहिन सीताराम जनकपुरमे। यस्तो राम्रो मिथिलाधाम, कहाँ पाउने अर्को ठाउँ, बेहुला, बेहुली सीताराम जनकपुरमा परम्परागत गीतले जनकपुर गुञ्जमान छ। उल्लासले भरिपूर्ण छ। किनकि, जनकपुरमा भगवान्कै बिहे भएको छ जसका साक्षी दुई देशका करोडौं श्रद्धालु छन्। प्रत्येक वर्ष धूमधामसाथ विवाह हुन्छ। एउटा सांस्कृतिक विरासतलाई जनकपुरले त्रेता युगदेखि जोगाएर राखेको छ। जसको प्रत्येक वर्ष विवाहपञ्चमी महोत्सवको रूपमा पुनरावृत्ति हुन्छ। साताव्यापी विवाहपञ्चमी महोत्सवको मुख्य आकर्षण सीताराम विवाह शुक्रबार भव्यताका साथ सम्पन्न भयो। विवाहमा सम्मिलित हुन हजारौंको संख्यामा श्रद्धालुहरू जनकपुर पुगेका थिए। महिना दिनअगावै सुरु हुने महोत्सवको तयारीमा जनकपुरवासी यसरी लाग्छन् मानौं आफ्नै छोरीको विवाह भइरहेको छ। त्रेता युगमा भारतको अयोध्याका राजा दशरथका छोरा राम र मिथिलाका राजा जनककी छोरी सीताबीच जुरेको साइनो वर्तमानसम्म दुई देशबीचको सांस्कृतिक सेतु बनेको छ। जसले गर्दा जनकपुरलाई भगवान् रामको ससुरालीको उपमा दिइएको छ भने अयोध्यालाई माता सीताको घर भनिएको छ। मिथिलाको संस्कृतिअनुसार रामसीता विवाह माता जानकीको भव्य महल जानकी मन्दिर मात्रै नभई विवाह पञ्चमीको अवसरमा सम्पूर्ण जनकपुर नगरीनै दुलहीझैं सजाइएको थियो। मिथिलाको घरघरमा मंगलगान गाइएका हुन्छन् भने आकर्षक पहिरनमा सजिएकी मिथिलाकी नारीहरूले आफ्नो सुन्दर लोकगीतले यस उत्सवलाई अझ बढी भव्य बनाउने गर्छन्। राजा जनकको भूमिकामा रहेका जानकी मन्दिरका महन्थ रामतपेश्वर दास र जानकीका भाइको भूमिका रहेका उत्तराधिकारी महन्थ रामरोशन दासलाई त भ्याइनभ्याइ हुन्छ। सीताको विवाह कसरी भव्यताका साथ सम्पन्न गर्ने र विवाहमा सहभागी हुन आएका जन्तीहरूलाई स्वागत सत्कारमा कुनै कमी नहोस् भन्नका लागि विशेष तयारी गरिन्छ। यो मात्रै एक महोत्सव नभई सांस्कृतिक विरासत छ। यो हाम्रो लागि सबैभन्दा प्रधान पर्व छ त्यसैले यसको भव्यतालाई विशेष ख्याल गरिन्छ, जानकी मन्दिरका महन्थ रामतपेश्वर दास वैष्णव भन्छन्, मन्दिरको सजावट, खानपान, लुगाकपडादेखि लिएर हरेक ससाना कुराहरूलाई समेत ख्याल गरिन्छ। झन् पाँच वर्षको अन्तरालमा जन्ती आउने हुनाले जन्ती आउने वर्ष त अझ बढी चाप हुन्छ। मिथिलामा प्रचलित विवाह पद्धतिअनुसार रामसीताको विवाह हुन्छ। सबै विधि व्यवहार त्यसअनुसार गरिन्छ। रामायणमा वर्णन गरिएअनुसार राजा दशरथले आफ्ना चारजना छोराहरू राम, लक्ष्मण, भरत र शत्रुघनलाई शिक्षा आर्जनका लागि वशिष्ठ ऋषिको आ श्रम पठाएका थिए। जहाँ राजाको छोरा भएर पनि उनीहरूले एक सामान्य शिष्य जस्तो बस्नु पथ्र्यो। सबै सुख सुविधाहरूको परित्याग गरेर गुरुकुलमा शिक्षा आर्जन गरिरहेका राम र उनका भाइहरूलाई गुरु वशिष्ठले नै जनकपुर लिएर आएका थिए। राजा जनकले छोरी सीताको विवाहका लागि प्रमुख सर्त राखेका थिए जुन शिवको धनुषमा प्रत्यन्चा चढाउनु थियो। जनकपुरको भव्य रंगभूमि मैदानमा आयोजित धनुष यज्ञमा राजा जनकको सर्त कुनै पनि राज्यका महाबली राजाहरूले पूरा गर्न नसकेको अवस्थामा आफ्ना गुरु वशिष्ठको अनुमति लिएर नवयुवक राम धनुष यज्ञमा सहभागी भए र उनले शिवको धनुष तीन टुक्रा पारे। यसरी रामले जनकको सर्त जितेर सीतासँग विवाहका लागि अनुमति प्राप्त गरेका थिए। त्यसपछि सीताराम विवाहका बेला मिथिलामा गरिने विवाहका सम्पूर्ण प्रक्रियाहरू अपनाइयो। पूजा फूलका लागि रामसीता बगैंचामा जानु, एकअर्कालाई हेर्नु, मोहित हुनु, नगरदर्शन प्रकरण, धनुषयज्ञ, धनुषको खण्डन, रामपरशुराम संवाद, रामसीता विवाह, रामकलेवा, बिदाइ सबै अत्यन्त विधिवत् हुन्छन्। मार्ग शुक्ल पञ्चमीका दिन जानकी मन्दिरका महन्थको नेतृत्वमा भव्य सरियातीको लस्कर राम मन्दिर महन्थको नेतृत्वमा निस्केको जन्तीको स्वागत गर्न र प्रसिद्ध रंगभूमि मैदानमा मालाफेर अर्थात् स्वयंवर विधि सम्पन्न गर्न निस्कन्छन्। सबै नगरका मानिस सडकमा साथ दिन्छन्। जनकपुरवासीहरू आआफ्नो घरको कौसीबाट यस अलौकिक दृश्यका साक्षीपात्र बन्छन् र जनकपुर जय सियारामको जयजयकारले गुञ्जायमान हुन्छ। बाह्रबिघामा स्वयम्बरपछि नगरपरिक्रमा गरेर डोला जानकी मन्दिरमा पुयाइन्छ। त्यहाँ मन्दिरको प्रांगणमा विशेषरूपले बनाइएको वेदीमा निर्धारित समयमा विधिपूर्वक रामसीताको विवाह गरिन्छ यी सबै प्रसंगहरूमा सहभागी भएकाहरूले त्रेतायुगीन विवाहोत्सवको सुमधुर क्षण स्मरण गर्छन्। मिथिलाकी नारीहरू गीत गाउँछन्, गरदनि में लपटल चादर हे आगू आगू सिया माई करथी मण्डप परिक्रमा हे दुलहा चारु भाइ बसहा जकां सब घुमथिन हे नही चलैं प्रभुताइ गाबधि मंगल सोहागिन हे चहुँ दिसी आनन्द छाइ। मंगलगानका साथै दुलहादुलहीको मण्डपको परिक्रमा गर्ने परम्परागत विधि गराइन्छ। यस गीतमा वर्णन गरिएअनुसार मिथिलामा आएर बिहे गर्दाभगवान् पनि सामान्य व्यक्ति झैं भएका हुन्। त्रेतायुग देखिको सांस्कृतिक सम्बन्ध त्रेता युगमा जुरेको सम्बन्धलाई जनकपुरले निरन्तरता दिइरहँदा यसका थुप्रै परिदृश्यहरू फेरिएका छन्। पहिलापहिला त विवाहपञ्चमी छुट्टै खालको हुन्थ्यो। यहाँ पहाडिया गाछी थियो (वर्तमान नगरपालिका कार्यालयनजिकै) जहाँ पहाडबाट आएका व्यापारीहरूले डेरा जमाउँथे। मेला अवधिभरि भटमास, सुन्तला, जडीबुटीहरू बिक्री गरिन्थ्यो। यतिसम्मकि पहाडदेखि आएका महिलाहरू पति रोज्थे र विवाह पनि हुन्थ्यो, ८२ वर्षीय शिवदत्त झा आफू सानो हुँदाको विवाहपञ्चमी महोत्सव सम्झिँदै भन्छन्, पहिलापहिला जानकी मन्दिरबाट माता सीताको डोला निस्कँदा निकै सजिएका हाथी, घोडाहरूसमेत जन्तीको रूपमा सहभागी हुन्थे। त्यसबेला राजाको पनि सवारी हुन्थ्यो छुट्टै रौनक हुन्थ्यो तर, अहिले अवस्था फेरिएको छ। यस वर्ष विवाह महोत्सवमा सहभागी हुन् भारतको अयोध्याबाट पाँच सयको संख्यामा जन्तीहरू जनकपुर आएका थिए। पाँच वर्षको अन्तरालमा जन्ती आउने परम्परा रहिआएको छ। पाँच सय वर्ष पुरानो परम्परालाई हामीले निरन्तरता दिँदै आइरहेका छौं, जानकी मन्दिरका उत्तराधिकारी महन्थ रामरोशन दास वैष्णव भन्छन्, २०६१ सालदेखि अयोध्याबाट विधिवत् रूपमा जन्ती आउन थालेका हुन् । अयोध्याबाट जन्ती ल्याउनका लागि दुवै देशका सरकार र तत्कालीन विश्व हिन्दु परिषद्का अध्यक्ष अशोक सिंघलले विशेष पहल गरेका थिए। पहिलो पटक चार पाँच सय जन्ती गाडीमा आएका थिए। रामायणमा जुन बाटोबाट जन्ती हिँडेको उल्लेख थियो, सोही बाटो भएर अयोध्याबाट जन्तीहरू जनकपुर आउने गर्दछन्। यो महोत्सवले नेपाल भारतको सांस्कृतिक, धार्मिक तथा भावनात्मक एकतालाई प्रगाढ बनाउनेछ। चम्पत राय, महासचिव, रामजन्मभूमि ट्रष्ट यस वर्ष विवाहभन्दा चारदिन पूर्वदेखि नै जन्ती आएर जनकपुरमा बसेका छन्। जन्तीको स्वागत मधेस प्रदेश सरकारले समेत गरेको छ। मुख्यमन्त्री सतिशकुमार सिंहले भारतको अयोध्याबाट विवाहपञ्चमी महोत्सवमा भगवान् रामको जन्ती बनेर आएका पाहुनाहरूलाई मधेस प्रदेश सरकारको प्रशासनिक भवन (मधेस भवन) मा स्वागतसहित दिवा भोजन गराएर सम्मान गरेका छन्। मुख्यमन्त्री सिंहले भारतको अयोध्याबाट रामजन्मभूमि ट्रस्टका महासचिव चम्पत रायको नेतृत्वमा पाँच सयको संख्यामा आएका जन्तीलाई मिथिला भोजन खुवाएर सम्मान गरेका हुन्। प्रदेश सरकारका खेलकुद तथा समाज कल्याण मन्त्री प्रमोद जयसवालको अध्यक्षतामा भएको स्वागत तथा सम्मान कार्यक्रममा बोल्दै मुख्यमन्त्री सिंहले भने, यस महोत्सवले दुई देशबीचको सम्बन्धलाई अझ बढी प्रगाढ बनाउन महŒवपूर्ण भूमिका निर्वाह गरेको छ। त्रेतायुगको झझल्को आउने यस महोत्सवमा अयोध्याबाट आएका जन्तीलाई मिथिलावासीले स्वागत गर्न पाउनु गर्वको विषय हो।, मिथिलामा जन्तीको रूपमा आएपछि भएको स्वागत र सत्कारले निकै खुसी र आनन्दित बनाएको छ, भारतको अयोध्याबाट जन्तीको नेतृत्व गरिआएका रामजन्मभूमि ट्रस्टका महासचिव चम्पत रायले भने, यस महोत्सवले नेपाल भारतको सांस्कृतिक, धार्मिक तथा भावनात्मक एकतालाई प्रगाढ बनाउनेछ। सीताको बिदाइमा भावुक मिथिला रामायणमा जुन बाटोबाट जन्ती हिँडेको उल्लेख थियो, सोही बाटो भएर अयोध्याबाट जन्तीहरू जनकपुर आउने गर्दछन्। महन्थ रामरोशन दास वैष्णव, जानकी मन्दिरका उत्तराधिकारी रामसीताको विवाह सम्पन्न भएसँगै शनिबार रामकलेवा विधि गरिएपछि अयोध्याबाट आएका जन्तीहरू स्वदेश फर्किने छन्। प्रतीकात्मक रूपमा गरिने यस समारोहले छोरीको विवाहको सम्पूर्ण झझल्को दिन्छ। तर, सीतासँग अयोध्यामा भएको व्यवहारलाई मिथिलावासीले स्मरण गर्न चाहँदैनन्। मिथिलामा दर्शन छ यहाँ भनिन्छ, सीताजीको जन्मदेखि उनको विवाहसम्मको कथा मात्रै सुनाइन्छ त्यसपछिको कथा मिथिलावासीले स्मरण गर्न चाहँदैनन्, मैथिली विषयका प्राध्यापक तथा वरिष्ठ सञ्चारकर्मी श्यामसुन्दर शशि भन्छन्, बडो लालनपालन र मायाप्रेमले मिथिलामा सीताजीलाई पालिएको थियो। एउटा विश्वास र आशाका साथ उनको सुखद जीवनको कल्पना गर्दै रामसँग उनलाई अयोध्या पठाइयो तर, त्यहाँ उनीसँग भएको व्यवहार र दुःखका कुराहरूलाई मिथिलावासीहरू स्मरणसमेत गर्न चाहँदैनन्। अहिले पनि राममाथि आक्रोश छ मिथिलामा त्यसैले पनि होला विवाहपञ्चमीको तिथि राम्रो भए पनि मिथिलावासीहरू आफ्नो छोरीको विवाह यस तिथिमा गर्न रुचाउँदैनन्। मान्यता यो पनि छ कि यस तिथिमा यदि विवाह भयो भने छोरीले घर गएर दुःख पाउँछिन् भन्नेछ। मैथिली गीतकार चन्द्रमणिले आफ्नो गीतमा माता सीताको व्यथालाई मैथिलीमा वर्णन गर्दै भनेका छन्, कियो कहे मालिक, कियो कहे परवर, कियो कहे दाता, कियो कहे ईश्वर तदपी कोइली कुहुकी करे सोर, राम जीवते अहाँके सिया आइख नोर यस गीतमा भनिएको छ, कसैले तपाईंलाई मालिक भन्छ, कसैले परवर, कसैले दाता भन्छ त कसैले ईश्वर तर पनि राम तपाईं बाँचिनै राख्दा तपाईंकी सियाको आँखामा आँसु छ यस गीतका माध्यमले मैथिली गीतकारले माता सीतासँग अयोध्यामा भएको दुःखका क्षणहरूको वर्णन गर्न खोजेका छन्। अर्को तर्फ मिथिलावासीहरूले सीतालाई आदर्श नारी मान्छन् जसले हरेक दुःखसुखमा आफ्नो परिवार र आफ्नो पतिको साथ दिएकी थिइन्। यसरी सीताको विवाहसँगै उनको बिदाइको प्रसंगले मिथिलावासीलाई भावुक बनाउने गरेको छ। श्रीरामको राजनीति हमरा ने चाहिँ यो पाहुन धनुष आर वान यो। हमरा त चाहिँ पाहुन, मधुर मुसकान यो।। हामीलाई धनुषवाँण चाहिएको छैन, हामीलाई त मन्द मुस्कान भए पुग्छ, मिथिलामा बेहुला बनेर आएका भगवान् श्रीरामलाई मिथिलाका नारीहरूले स्वागतमा गाएको यो गीत निकै प्रचलित छ। यस गीतमा रामको कोमल र सुन्दर चरित्रको वर्णन गरिएको छ। जहाँ एक योद्धा नभई स्वच्छ हृदय भएका, छोरी सीतालाई जीवनपर्यन्त खुसी राख्न सक्ने व्यक्तिको कामना मिथिलावासीले गरेको देखिन्छ। तर, पछिल्लो समय सियारामको कोमल चरित्रलाई श्रीरामको योद्धा चरित्रले छोप्न खोजिएको र श्रीरामको नाममा राजनीति बढेको राजनीतिक विश्लेषक रोशन जनकपुरी बताउँछन्। उत्सवहरू आफ्ना क्रममा सुरु भएका हुन्, जनकपुरी भन्छन्, तत्कालीन समयमा राजाहरूको स्वामित्वमा पनि उत्सवहरू सुरु भएका हुन् त्यसका साथै समाजमा धार्मिकता बढ्दै गएपछि त्यसमा धार्मिक चरित्र पनि हाबी भयो र सोहीअनुसार उत्सव मनाउन थालिए। समयसँगै उत्सव पनि बदलिँदै गएको हो। पछिल्लो समय विवाहपञ्चमी महोत्सव विशुद्ध धार्मिक उत्सवको रूपमा रहेको थियो। जसमा सुख, सुविधा, आधुनिकता वा अन्य कुनै पनि विलासिता माथि धार्मिकता हाबी हुन्थ्यो तर, वर्तमान समयमा यसका राजनीतिक आवरणले बढी ढाल्न थालिएको छ, जनकपुरी थप्छन्र्, अहिले यसमा बजारको प्रभाव निकै बढेको छ। कुनै समयमा धार्मिकता मुख्य थियो, पुण्यको दृष्टिकोण बढी थियो तर, अहिले हेर्नु यसमा नाफा नोक्सानको कुराहरू बढी हुन थालेका छन्। यस वर्ष त दुवै देशका राजनीतिक दलहरूले यसलाई बढी नै प्रभाव पारेको देखिन्छ। यस वर्ष रामसीताको विवाहको नाममा आएको जन्तीमा विश्व हिन्दु परिषद्ले सहभागिता जनायो। जसको सम्बन्ध भारतमा राजनीतिक सत्ताधारीहरूसँग बढी छ। यस्तो अवस्थामा धार्मिकताभन्दा पनि राजनीतिक प्रभाव बढी भएको देखिन्छ। विवाहपञ्चमीको धार्मिकता, मौलिकता यसको शान्त स्वभाव र विशुद्ध धार्मिक चरित्रभन्दा पनि राजनीतिक, आर्थिक र कूटनीतिक चरित्र बढी हाबी भएको देख्छु। मधेस प्रदेश सरकारको बढी सक्रियता विवाहपञ्चमी महोत्सव हुन त जनकपुर क्षेत्रकै सबैभन्दा ठूलो उत्सव रहेको हुनाले यसमा तीनै तहका सरकारहरूको सहभागिता रहने गर्दछ। तर, यस वर्ष मधेस प्रदेश सरकारले विवाहपञ्चमी महोत्सवमा केही बढी नै सक्रियता जनाएको देखियो। जनकपुर र अयोध्याबीचको सम्बन्धलाई बलियो बनाउन विवाहपञ्चमी महोत्सवले विशेष भूमिका निर्वाह गर्दै आएको छ। तर, महोत्सवको सम्पूर्ण कार्यक्रमहरू जनकपुरमा नै हुने गर्दछ। तर, यस वर्ष महोत्सवअघि नै मधेस प्रदेश सरकार विश्व हिन्दु परिषद् धनुषाको अगुवाइमा अयोध्या नै पुगेर तिलकोत्सव मनाएको थियो, जसको आलोचना पनि भयो। सो कार्यक्रममा मधेस प्रदेशका मुख्यमन्त्री सतिशकुमार सिंह नै जम्बो टोलीको अगुवाइ गरी अयोध्या पुगेका थिए। अयोध्याबाट बिना कुनै निमन्त्रणा सोझै पुगेका सिंहलाई त्यहाँ न त परराष्ट्रस्तरको सम्मान प्राप्त भयो, न त उनलाई विशेष स्वागत नै गरियो। तर, पनि मधेस प्रदेश सरकारले विवाहपञ्चमीको नाउँमा राजनीति गर्ने प्रयास गरेको आरोपसमेत प्रतिपक्षीहरूले लगाएका छन्। पाँच वर्ष मधेस प्रदेश सरकारको नेतृत्व गरेका तत्कालीन मुख्यमन्त्री लालबाबु राउतले मुख्यमन्त्री सिंहले कूटनीतिक मर्यादाविपरीत काम गरेको टिप्पणीसमेत गरेका थिए। मुख्यमन्त्रीको हैसियतमा विदेश भ्रमण गर्नुअघि प्रक्रियाहरू पूरा गर्नुपर्ने हुन्छ तर, मधेस प्रदेश सरकारका मुखिया बिना निमन्त्रणा नै अयोध्या पुग्नुले कूटनीतिक मर्यादाविपरीतको काम भएको देखियो। यता, विभिन्न टीकाटिप्पणीका बाबजुद मधेस प्रदेश सरकारले विवाहपञ्चमीका विभिन्न समारोहमा सक्दो सहभागिता जनाएको देखिएको छ। एकातर्फ यसलाई राजनीतिक आस्था भनिए पनि अर्को तर्फ धार्मिक महोत्सवलाई राजनीतिक थलो बनाउन खोजिएको आरोपहरू पनि लागेको छ।"
सत्य निरूपण र बेपत्ता आयोगमा ४० जना सिफारिस,"काठमाडौं : पुनः नियुक्तिको लागि लबिङ गर्ने पुराना पदाधिकारीलाई पन्छाउँदै सत्य निरूपण तथा मेलमिलाप र बेपत्ता छानबिन आयोगको पदाधिकारीमा नयाँ अनुहारलाई सर्ट लिस्ट गरिएको छ । पूर्वप्रधानन्यायाधीश ओमप्रकाश मि श्र संयोजकको सिफारिस समितिले दुवै आयोगका पदाधिकारीका लागि शुक्रबार सर्ट लिस्ट गरेको हो । बेपत्ता पारिएका व्यक्तिको छानबिन आयोग र सत्य निरूपण तथा मेलमिलाप आयोगको अध्यक्ष तथा सदस्य नाम सिफारिससम्बन्धी छनोट प्रक्रियाअनुसार अध्यक्षमा ८ जनाको नाम सिफारिस गरिएको छ । छनोट सूचीमा रहेकाहरूमा डिल्लीराज आचार्य, शेरबहादुर केसी, काशीराज दाहाल, अच्युतप्रसाद भण्डारी, विजय सिजापति, विश्वराज कोइराला, सुदीप पाठक र महेश थापा छन्् । स्रोतका अनुसार, अध्यक्षमा ८ र सदस्यमा ३२ जनाको नाम छनोट गरिएको छ । सदस्य छनोटमा समावेशितालाई समेत ध्यान दिइएको छ । आयोगमा नियुक्तिको लागि योग्य व्यक्तिहरूको संक्षिप्त सूची शनिबार प्रकाशन गरिने समितिका प्रवक्ता खम्मबहादुर खातीले जानकारी दिए । प्रवक्ता खातीका अनुसार, अध्यक्ष र सदस्यमा सिफारिस भएका ४० जना व्यक्तिहरूको मानव अधिकार, शान्ति, कानुन, द्वन्द्व व्यवस्थापन वा समाजशास्त्रको क्षेत्रमा काम गरेको पृष्ठभूमि रहेको छ । पूर्वप्रधानन्यायाधीश मि श्र संयोजकत्वको सिफारिस समितिमा मनोज दवाडी, अर्जुनबहादुर कार्की, स्टेला तामाङ र खम्मबहादुर खाती सदस्य छन्् । समितिले सर्वसम्मत रूपमा नामहरू सिफारिस गरेको जनाइएको छ । सार्वजनिक प्रतिक्रिया लिइने समितिले यस पटक सिफारिसका क्रममा न्याय र मानव अधिकारको क्षेत्रमा काम गरेका व्यक्तिलाई बढी प्राथमिकता दिएको पाइएको छ । सिफारिसमा सूचीमा परेका व्यक्तिहरूको पृष्ठभूमि, कार्यशैली र व्यवहारका बारेमा सार्वजनिक प्रतिक्रिया लिइने भएको छ । समितिका प्रवक्ता खातीका अनुसार, नैतिक पतन देखिने फौजदारी अभियोगमा अदालतबाट कसुरदार ठहरिएको, मानव अधिकारको गम्भीर उल्लंघनसम्बन्धी कसुरमा सजाय पाएको, सशस्त्र द्वन्द्वमा संलग्न रहेको हो होइन भनी सार्वजनिक प्रतिक्रिया लिइनेछ । मंसिरमै नियुक्ति सार्वजनिक प्रतिक्रियासमेतको आधारमा उपयुक्त देखिएको व्यक्तिलाई दुवै आयोगको अध्यक्ष र सदस्य पदमा नियुक्तिको लागि सिफारिस गरिने प्रवक्ता खातिले बताए । यही मंसिर महिनाभित्र नै नियुक्तिको लागि सिफारिस गर्ने तयारी छ, उनले भने । नियुक्त हुने अध्यक्ष र सदस्यको पदावधि चार वर्षको हुनेछ ।"
