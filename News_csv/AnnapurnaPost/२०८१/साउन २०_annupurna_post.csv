शीर्षक,विवरण
कहिले खोज्ने विद्यार्थी अयोग्य हुनुको कारण ?,"अस्ति भर्खर माध्यमिक शिक्षा परीक्षा (एसईई) को नतिजाले नेपाली शिक्षा प्रणालीको पटाक्षेप गर्दै कमजोरी उदांगो पारेको थियो। आधाभन्दा बढी विद्यार्थी कक्षा ११ का लागि भर्ना हुन अयोग्य भएका थिए। त्यसमा परीक्षा प्रणालीलगायत कमजोरीहरू त औंल्याइयो नै, नेपाल राज्यले शिक्षामा गरिरहेको लगानीको सही र व्यवस्थित सदुपयोग नभएको पनि टिप्पणीहरू आए। शुक्रबार कक्षा १२ को परीक्षाले पनि मुलुकको विद्यालय शिक्षाको हालत कमजोर भएकै देखाएको छ। एसईईको परीक्षा प्रणालीमा अपनाइएको फरक मापदण्ड अर्थात् सैद्धान्तिकतर्फ ३५ अंक ल्याएकै हुनुपर्ने मात्रै धेरै विद्यार्थी अयोग्य हुनुको कारण थिएन। मुख्य त सामुदायिक शिक्षामा राज्यको ध्यान नपुग्नु र सुधार्न कत्ति प्रयास नगर्नु र राजनीतिक हस्तक्षेपमात्रै गर्नुलगायत कारण हुन्। १२ कक्षाको नतिजा कमजोर आउनु अर्थात् १२ को नतिजामा ५२९१ प्रतिशतमात्रै विद्यार्थी उत्तीर्ण हुनु र ४७ प्रतिशत बढी विद्यार्थी अनुत्तीर्ण हुनुले फेरि विद्यालय शिक्षाको ऐना देखाएको हो। कक्षा १२ बाट ३ लाख ९० हजार ८ सय ६८ विद्यार्थीले परीक्षा दिएका थिए। २ लाख ३ हजार ८ सय ४७ विद्यार्थीमात्रै सफल भएका छन्। त्यत्तिले विद्यार्थीको पूरै जिन्दगी असफल भएको त होइन। तर, विद्यालय तह पनि उत्तीर्ण नभएको नागरिक भोलिका दिनमा दक्ष जनशक्तिचाहिँ नबन्न पनि सक्छ। शिक्षितको संख्या यसै पनि कम हुने नै भयो। कक्षा १२ सम्म अर्थात् विद्यालय तहको शिक्षा निःशुल्क छ। राज्यको अर्बौं रुपैयाँ लगानी छ। शिक्षण र सिकाइका लागि अनेक उपाय पनि बेलाबेला गरिन्छ। तर, मूल कुरा त नतिजा नै हो, जुन कमजोर आएको छ। गत वर्षको नतिजा पनि सन्तोषप्रद थिएन। भनेको मतलब विद्यालय शिक्षा खस्किरहेको छ। शिक्षक अभावलाई पूर्ति गर्ने र शिक्षण पद्धतिको कमजोरीलाई सुधार्नपट्टि सबैभन्दा पहिला ध्यान दिन जरुरी छ। राज्यले जति लगानी गरेको छ, त्यो आफैंमा पनि पर्याप्त छैन र लगानी वृद्धि गर्दै शिक्षा प्रणालीका तमाम कमजोरीमा सुधार नगरेसम्म विद्यालय शिक्षा खस्किइरहन्छ। शिक्षा संवेदनशील विषय हो, राज्य संवेदनशील हुन जरुरी छ।"
भेडा र चौरीको संरक्षणमा जुट्यो कर्णाली सरकार,"सुर्खेत : पछिल्लो समय कर्णालीका हिमाली जिल्लामा भेडा र चौंरीपालन घट्दो छ। किसानले पाल्न छोडेपछि चौंरीगाई लोप हुने अवस्थामा छन् भने भेडाको संख्या पनि घट्दो छ। यसले प्रत्यक्ष रूपमा किसानको जीविकोपार्जनमा नै असर पुगेको छ। यही कारण कर्णाली प्रदेश सरकारले भेडा र चौंरीगाईको व्यावसायिक पालन गर्ने किसानलाई प्रोत्साहन गर्ने नीति लिएको हो। प्रदेश सरकारले भेडा र चौंरीको संरक्षण गर्न हिमाली जिल्लाका किसानलाई व्यावसायिक पालनमा प्रोत्साहन गर्न थालेको छ। यसका लागि व्यावसायिक रूपमा पालन गर्ने किसानले आर्थिक सहयोग पाउन थालेका हुन्। लोप हुने अवस्थामा पुगेका चौंरीगाई र भेडाको संरक्षणका लागि किसानलाई प्रोत्साहन गर्न थालिएको भूमि व्यवस्था, कृषि तथा सहकारी मन्त्रालयले जनाएको छ। मन्त्रालयका अनुसार भेडा र चौंरीको व्यावसायिक पालन गर्ने किसानलाई प्रोत्साहनस्वरूप नगद उपलब्ध गराउन थालिएको हो। जसअन्तर्गत गएको आर्थिक वर्षमा मात्र प्रोत्साहनबापत भेडा र चौंरी पाल्ने किसानलाई ८३ लाख रकम वितरण गरिएको छ। मन्त्रालयका प्रवक्ता धनबहादुर कठायतले भेडा र चौंरीको व्यावसायिक पालनमा मन्त्रालयले प्रोत्साहन गरेको बताए। उनका अनुसार ५० वटाभन्दा बढी भेडा र १० भन्दा बढी चौंरी पाल्ने किसानलाई यस्तो प्रोत्साहन गर्न थालिएको हो। उनले भने, एक जना किसानले वर्षमा १८ हजारका दरले रकम पाउँछन्, हामीले दुई किस्तामा किसानकै खातामा रकम जम्मा गरिदिन्छौं। किसानलाई भेडा र चौंरीपालनमा प्रोत्साहन गर्न यो रकम दिन थालेका छौं, भेडा र चौंरीपालन घटेर लोप हुन लागेकाले पनि सरकारले संरक्षणमा चासो दिएको हो। गत आर्थिक वर्षमा मन्त्रालयले ४ सय ६३ भेडापालक किसान र ४१ जना चौंरीपालक किसानलाई १८ हजारका दरले ८३ लाख ७ हजार रकम प्रोत्साहनस्वरूप वितरण गरेको छ। मन्त्रालयका प्रवक्ता कठायतका अनुसार कर्णालीका हुम्ला, जुम्ला, डोल्पा, मुगु, कालीकोट, जाजरकोट र रुकुमपश्चिमका किसानलाई प्रोत्साहन गर्न थालिएको छ। यी जिल्लामा भेडा र चौंरीपालन हुने भए पनि पछिल्लो समय किसानले व्यावसायिक रूपमा पालन नगर्दा भेडा र चौंरीको संख्या घट्दै गएको छ। भेडापालन घट्दै गएको र चौंरी लोप हुने अवस्थामा पुगेपछि प्रदेश सरकारले तिनको संरक्षण र प्रबद्र्धनमा लगानी गर्न थालेको हो। कठायतले भने, हिमाली जिल्लाका किसानको जीविकोपार्जनका लागि पशुपालन नै मुख्य आम्दानी हो, त्यस क्षेत्रमा हुँदै आएको भेडा र चौंरीपालन घटेको देखियो। यसलाई प्रबद्र्धन गर्न मन्त्रालयले किसानलाई प्रोत्साहन गर्न थालेको छ, यो वर्ष पनि हामी किसानलाई प्रोत्साहन जारी राख्नेछौं। भेडा र चौंरीको व्यावसायिक पालन भएमा किसानको जीविकोपार्जनमा सहज हुने र प्रदेशको आम्दानी पनि बढ्ने प्रदेश सरकारको अपेक्षा छ। भेडा मासु र ऊनका लागि पाल्ने गरिन्छ। विगतमा कर्णालीका दुर्गम क्षेत्रमा भेडालाई खाद्यान्न र नुनको ढुवानीमा समेत प्रयोग गरिन्थ्यो। तर, हिजोआज कर्णालीका धेरै स्थानमा सडक यातायात र गाडी पुगेका कारण भेडालाई सामान ढुवानीमा भन्दा पनि मासु र ऊनका लागि पाल्ने गरिन्छ। यस्तै चौंरीगाई दूधका लागि पालिन्छ। हिमाली जिल्लामा चौंरीको पुच्छरसमेत बिक्री हुन्छ। लामा रौं भएको पुच्छर धार्मिक कार्यमा शुभ मानिने भएकाले पनि चौंरीको पुच्छरले मूल्य पाउने गरेको हो। चौंरीगाईको दूधबाट छुर्पीसमेत बनाएर किसानले आम्दानी गर्छन्। कर्णालीबाट ४ अर्बको कृषिउपज निर्यात कर्णालीबाट एक वर्षमा चार अर्बको कृषिजन्य वस्तु निर्यात भएको छ। गएको आर्थिक वर्षमा प्रदेशभित्र उत्पादन भएको कृषि र पशुजन्य उपजहरू गरी ४ अर्ब ११ करोड ७७ लाख ८१ हजार रुपैयाँबराबरको निर्यात भएको हो। भूमि व्यवस्था, कृषि तथा सहकारी मन्त्रालयका अनुसार यो अवधिमा २ अर्ब २६ करोड ६७ लाख ११ हजारबराबरको तरकारी, फलफूल, मह र मसलाबाली निर्यात भएको छ। यस्तै, सोही अवधिमा १ अर्ब ८४ करोड ९० लाख ७० हजार मूल्यबराबरको खसी, दूध, माछा, राडीपाखी र छुर्पीलगायतका पशुजन्य उपज निर्यात भएको मन्त्रालयको भनाइ छ। भूमि व्यवस्था, कृषि तथा सहकारी मन्त्री विनोदकुमार शाहले विस्तारै प्रदेशले कृषिजन्य उपजहरू निर्यात गर्न थालेको बताए। साथै उनले कृषिबाटै प्रदेशलाई आत्मनिर्भर बनाइने भन्दै यसका लागि सरकारले कृषि र किसानमा लगानी बढाउने बताए। कृषि उत्पादनमा वृद्धि भए मात्र प्रदेशलाई आत्मनिर्भर बनाउन सकिने उनको भनाइ छ।"
सबै डुबेका छैनन् सहकारी,"बुटवल : सहकारी भनेकै ठग हुन् भन्ने भ्रम समाजमा दिनानुदिन फैलिँदै गएको छ। सरकारले सहकारीप्रति नागरिकहरूमा टुट्दै गएको विश्वासलाई पुरानै लयमा फर्काउन कुनै नीति, तथा कार्यक्रम पनि ल्याएको छैन। सहरी क्षेत्रका केही सहकारीहरूले सदस्यको बचत हिनामिना गर्दा आम नागरिकमा सहकारीप्रति विश्वास टुट्दै गएको हो। गाउँगाउँमा सहकारी, घरघरमा भकारी नारालाई सरकारले प्रभावकारी रुपमा कार्यान्वयन गर्नुपर्छ। खराब र असल सहकारीलाई एउटै दाँजोमा राखेर हेर्नुहुँदैन्। समुदायका नागरिकहरूको सारथी बनेर उभिएका सहकारी धेरैको सुख, दुःख बिसाउने थलो पनि बनेका छन्। समुदायको भरोसा बनेका छौं करिब ५४ प्रतिशत थारु समुदायको बाहुल्यता रहेको ठाकुरबाबा नगरपालिका१ मा सञ्चालन भएको हाम्रो मध्यवर्ती बचत तथा ऋण सहकारी संस्था लिमिटेड त्यस समुदायका नागरिकहरूको भरोसा बनेको छ। समुदायमा आधारित भएर भएर मात्रै सहकारीले आफ्नो बचत तथा ऋण प्रवाहलाई केन्द्रित बनाएको हो। हाम्रो सबै आशा समुदायसँग छ, सहकारीका प्रमुख कार्यकारी अधिकृत गणेशबहादुर थापाले भने, जस्तोसुकै आर्थिक मन्दी र चुनौतीमा पनि हामीले सदस्यलाई सन्तुष्टि दिलाएर सरल र सहज रूपमा सेवा गरिरहेका छौँ। उनले सदस्यहरूको ऋणको बीमा, एक लाख बरावरको दुर्घटना बिमा, बचत सुरक्षित गर्ने ग्यारेन्टी, सदस्यको मृत्यु भएका काजकिरिया खर्च, सुत्केरी प्रोत्साहन तथा नवजात शिशु भेटघाट, जन्मदाबित्तिकै ७ सय बचतलगायत कार्यक्रममार्फत सदस्यको मन जितिरहेको उनले सुनाए। थारु समुदायको मुख्य पर्व माघीमा विशेष कार्यक्रम गरेर साथ दिन्छौँ, थापाले भने, सदस्यहरूको हरेक सुख, दुःखमा हामी सँगसँगै हुन्छौं। त्यसैले पनि हामीप्रति धेरैको आशा छ। उनले सहकारीमा ६० प्रतिशत सदस्य महिला रहेको जानकारी दिए। सेयर सदस्यको मृत्यु भएमा ३२ हजार ५ सय रुपैयाँ सहयोग गर्ने गरिएको छ। १६ हजार सदस्यमध्ये ९ हजार सात जना महिला छन्। यस सहकारीले हालसम्म ४२ करोड बचत र ४६ करोड ऋण लगानी गरेको छ। सेयर पुँजी मात्र साढे ७ करोड छ। १७ वर्षअघि स्थापना भएको यस सहकारीको कार्यक्षेत्र बर्दिया जिल्ला मात्र हो। १० वटा कार्यालयमार्फत ४१ जना कर्मचारीलाई प्रत्यक्ष रोजगारी दिइएको कार्यकारी अधिकृत थापाले बताए। सहकारीको तरलता १५ नै प्रतिशत छ। कृषि, व्यापार व्यवसाय, सामाजिक क्षेत्र र आय आर्जनमा सहकारीले लगानीलाई केन्द्रीत गरेको छ। जगेडा कोषै ३० करोड रुपन्देहीको तिलोत्तमा नगरपालिकामा रहेको जनउत्थान बचत तथा ऋण सहकारी संस्था लिमिटेडमा रकम बचत गर्ने सदस्यले कुनै तनाव खेप्नु परेको छैन। ढुक्कसँग सदस्यले बचत गर्छन्। सहकारीको जगेडा कोषमै ३० करोड ३९ लाख ५५ हजार २ सय ५५ रुपैयाँ छ। जो लुम्बिनी प्रदेशमै सबैभन्दा धेरै जगेडा कोष बनाउने सहकारी हो। वित्तीय सूचक जहिल्यै सकरात्मक छन्। २४ दशमलव ६० प्रतिशत तरलता कायम राखिएको अध्यक्ष ज्ञानु पौड्यालले जानकारी दिइन्। स्थापना भएको २२ वर्षको अवधिमा हामीले कुनै पनि समस्या झेल्नुपरेको छैन, पौड्यालले भनिन्, सदस्यहरूले ढुक्कसँग बचत गर्छन्। हामी पनि निर्धक्कसँग ऋण दिन्छौँ। विपद्को बेला सहकारी सारथी बनेर उभिएको छ। लडकडाउनभरी कृषि एम्बुलेन्स चलाएर नागरिकको घरघरै तरकारी पुयायौं, पौड्याल भन्छिन्, सामाजिक उत्तरदायित्व सम्झेर हामी समुदायमा काम गरिरहेका छौं। यस सहकारीमा कुल सेयर सदस्य ४० हजार २ सय ४ जना छन्। १० वटा कार्यालयमार्फत ८९ जना कर्मचारीहरूले प्रत्यक्ष रोजगारी पाएका छन्। बहुसंख्यक महिलासहित महिलाहरूकै नेतृत्वमा उत्कृष्ट सहकारी भन्दै देशभरबाट सिकाइ आदानप्रदान गर्न सहकारीहरू त्यहाँ पुग्छन्। वार्षिक कम्तीमा ३ सयवटा सहकारी र ९ हजार बढी सदस्य कार्यालयमा आएर असल अभ्यासको सिको गर्ने गरेको अध्यक्ष पौड्याल बताउँछिन्। सहकारीले हालसम्म ३ अर्ब ३ करोड बचत संकलन, २ अर्ब ८९ करोड ऋण लगानी र ३ अर्व ७९ करोड पुँजी बनाएको छ। १० हजार ६ सय ९८ जनाले यस सहकारीबाट ऋण लगेका छन्। उक्त सहकारीमा ९ हजार १ सय ५१ जनाले मोबाइल एप्सबाटै सेवा लिन्छन्। उत्कृष्ट काम गरेको भन्दै सहकारी मन्त्रालय, दक्षिण एसियाकै एक्सेस शिल्भर अवार्ड, उत्कृष्ट संस्थापक अध्यक्ष र व्यवस्थापक पुरस्कार हासिल गरिएको अध्यक्ष पौड्यालले बताइन्। सहकारी सबै डुबेका छन् भन्ने भाष्यलाई अध्यक्ष पौड्यालले खण्डन गरेकी छन्। नियतबस खुलेका र चलेका सहकारीहरूमा मात्र समस्या छ, उनले भनिन्, गलत नियतले खुलेका सहकारीलाई राज्यले कारबाही गर्नै पर्छ। सहकारी चलाउन ४६ कार्यविधि वीरेन्द्रनगर सुर्खेतमा रहेको जनहितकारी बचत तथा ऋण सहकारी संस्था लिमिटेडले कुनै पनि विधि र प्रक्रिया बीना आफ्नो कार्य संचालन गर्दैन्। सहकारी सञ्चालनकै लागि उक्त सहकारीले हालसम्म ४६ वटा कार्यविधि बनाएको छ। सदस्यहरूको बचत फिर्ता गर्नका लागि हामीसँगै कुनै समस्या छैन, निवर्तमान अध्यक्ष हरिहरनाथ योगीले भने, २५ प्रतिशत बढी तरलता छ। उत्पादनमूलक सहकारीहरूमा खास समस्या छैन। वित्तीय सहकारीहरूमा मात्र समस्या छ। राम्रा सहकारीहरूले समाजमा धेरै योगदान पुयाएका छन्। राम्रो काम गर्ने सहकारीलाई बोर्डले उनीहरूको पूर्वाधार निर्माणका लागि २ दशमलव ३ प्रतिशतमा कर्जा उपलब्ध गराउँछ। व्यवस्थापन राम्रो गर्ने सहकारीहरू डुबेका छैनन्। उनीहरूको वित्तीय सुशासन राम्रो छ। खराब सहकारीहरूले राम्राको अनुशरण गर्नुपर्छ। विष्णु पौडेल, सदस्य सचिव, राष्ट्रिय सहकारी विकास बोर्ड हाल सहकारीमा १० हजार ५ सय जना सेयर सदस्य छन्। सहकारीले पाँच वर्षअघि ६ सय ५० जना युवाहरूलाई तीनपांग्रे टेम्पो बिना धितोमा दिएर स्वरोजगारलाई प्रबद्र्धन गरेको थियो। ती सबै सदस्यहरूले लगेको ऋण अहिले चुक्ता गरिसकेका छन्। जसले वैदेशिक रोजगार जानबाट युवाहरूलाई रोकेको छ। उत्पादन, प्रशोधन र बजारीकरणलाई केन्द्रित गरी ६० प्रतिशत ऋण लगानी गरिएको योगीले बताए। लघुउद्यम सञ्चालन गरेकालाई प्रोत्साहन, सदस्यलाई क्षमता र सीप विकास, सवै सदस्यको दुर्घटना बिमा, १ लाख बढी मृत्यु बीमा, अपांगतालाई सहयोग, प्रत्येक वर्ष चार विद्यालयमा सहकारी शिक्षा र विपन्न बस्तीमा पुगेर राहत र शिक्षा दिने गरिएको उनले जानकारी दिए। सहकारीले कुल पुँजी १ अर्ब पुयाएको छ। ४६ करोड कर्जा प्रवाह र ८५ करोड बचत संकलन भएको छ। सुशासनको क्षेत्रमा हेलचक्रयाइँ गर्ने सहकारीमा मात्र समस्या देखिएको योगी सुनाउँछन्। नियतै खराव राखेर खोलिएका केही सहकारीको संचालनमा समस्या रहेको पाइया, उनी भन्छन्, आम रूपमा समस्या देखिँदैन। केही सहकारीमा क्षमता विकास गर्नसक्ने ज्ञानको अभाव पनि देखियो। उनले पाँचवटा कार्यालयमार्फत सेवा दिएको बताए। कार्यकारीलाई व्यवस्थापकीय अधिकार रुपन्देहीको तिलोत्तमा नगरपालिका३ मा रहेको सामूहिक विकास बचत तथा ऋण सहकारी संस्था लिमिटेडले विधिलाई मिचेर कहिल्यै काम गरेन्। त्यसैका कारण अहिले सहकारीको प्रतिष्ठामा कत्ति पनि तलमाथि भएको छैन। यहाँ सहकारीका अध्यक्षलगायत सञ्चालकहरूले जथाभावी गर्नै पाउँदैनन्, किनभने सहकारी सञ्चालन गर्ने सम्पूर्ण व्यवस्थापकीयसहितको अधिकार प्रमुख कार्यकारी अधिकृतलाई दिइएको छ। सफा नियतका साथ सञ्चालन गरेपछि कुनै समस्या झेल्नुपर्दैन्, प्रमुख कार्यकारी अधिकृत देवराज ज्ञवालीले भने, कतिपय सहकारीहरू सञ्चालकले डुबाएको भन्ने देखिन्छ। नियतै खराब भएपछि आउने परिणाम खराबै हो। सहकारीको तरलता २३ प्रतिशत छ। ३ अर्ब ५७ करोड वासलात र २ अर्ब ७६ करोड ऋण लगानी गरिएको छ। ११ हजार २ सय ३० जना सदस्यले कुल २ अर्ब ७२ करोड रुपैयाँ बचत संकलन गरेका छन्। सहकारीको जगेडा कोषमा हालसम्म २५ करोड रुपैयाँ संकलन भएको छ। जति जना सदस्यहरू पनि लाइन लागेर पैसा माग्न आउनुभयो भने हामीले दिनसक्ने सामथ्र्य राख्छौँ, प्रमुख कार्यकारी अधिकृत ज्ञवालीले भने, हामीसँग ६१ दशमलव ३३ प्रतिशत नियमित बचत छ। मुद्दतीमा पैसा राखेर दिनुपर्ने बाध्यता धेरै छैन। उनले सहकारीका सबै सूचकहरू सकारात्मक रहेको समेत सुनाए। ज्ञवालीले बढ्दो सूचना र प्रविधिलाई उच्चतम प्रयोग गरेको समेत जानकारी दिए। व्यावासायिक उत्पादनमा मात्र कर्जा प्रवाहलाई केन्द्रित गरेको सुनाउँदै उनले त्यस क्षेत्रमा १० प्रतिशत ब्याजदरमै कर्जा प्रवाह गरिएको जानकारी दिए। जहाँ राष्ट्र बैंकका कर्मचारी मात्र सदस्य काठमाडौंको बालुवाटारमा रहेको आपसी सहयोग वचत तथा ऋण सहकारी संस्था लिमिटेड त्यस्तो सहकारी हो, जहाँ राष्ट्र बैंकमा कार्यरत कर्मचारीहरू मात्र सदस्य हुन पाउँछन्। तर, ती कर्मचारीहरू अवकाश भएपछि नयाँ सदस्यको रुपमा आबद्ध हुन पाउँदैनन्। पुरानो सदस्यतालाई निरन्तरता दिन सकिन्छ। बढीमा १२ लाख रुपैयाँ कर्जा प्रवाह हुन्छ, सहकारीका अध्यक्ष सुशील ज्ञवालीले भने, अरूभन्दा फरक छौं। हाम्रो सहकारीमा हालसम्म कुनै समस्या उत्पन्न भएको छैन। उनले सहकारीको वासलात २० करोड रुपैयाँ पुगेको जानकारी दिए। १३ करोड रुपैयाँ कर्जा प्रवाह र १६ करोड रुपैयाँ बचत संकलन भएको ज्ञवालीले बताए। सामाजिक उत्तरदायित्व सम्झेर अनाथ बालबालिकाहरूलाई सहयोग र सेयर सदस्यहरूका सन्तानलाई छात्रवृत्ति दिने गरिएको समेत उनले सुनाए। सहकारीमा हाल एक हजार एक सय जना सेयर सदस्य छन्। उत्पादनमूलक सहकारीमा समस्या छैन राष्ट्रिय सहकारी बिकास बोर्डका सदस्य सचिव विष्णु पौडेलले देशका उत्पादनमूलक सहकारीहरूमा खास समस्या नदेखिएको जानकारी दिए। वित्तीय सहकारीहरूमा मात्र समस्या रहेको सुनाउँदै उनले धेरै राम्रा सहकारीहरूले समाजमा योगदान गरिरहेको बताए। राम्रो काम गर्ने सहकारीलाई बोर्डले उनीहरूको पूर्वाधार निर्माणका लागि २ दशमलव ३ प्रतिशतमा कर्जा सहयोग प्रवाह गर्छ, उनले भने, व्यवस्थापन राम्रो गर्ने सहकारीहरू डुबेका छैनन्। उनीहरूको वित्तीय शुसासन राम्रो छ। खराब सहकारीहरूले राम्राको अनुशरण गर्नुपर्छ। देशभरका सहकारीहरूको प्रबद्र्धनका लागि बोर्डले साथ दिइरहेको पौडेलले जानकारी दिए। विभिन्न क्षेत्रगत रूपमा रहेका सहकारीमध्येबाट ३३ वटा नमुना सहकारीहरूलाई काठमाडौं बोलाएर उनीहरूले गरेका असल अभ्यासका बारेमा अनुभव आदानप्रदान गरेका छौं। खराब सहकारीहरूको छानबिन चलिरहेको छ। तर, यही बीचमा राम्रा सहकारीहरूको पनि अनुभव सुन्नुपर्छ भनेर देशभरबाट नमुनाका रूपमा उत्कृष्ट सहकारीको भेला गरेका हाँंै। सिद्धान्तअनुसार चलेका सहकारीहरूमा कुनै समस्या देखिएको छैन। राम्रा सहकारीलाई खराबकै बीचमा राखेर तुलना गर्नुहुँदैन। जनताको रकम अपचलन गर्ने सहकारीको निष्पक्ष छानबिन समितिले गर्छ। केही खराब सहकारीकै कारण बचतकर्ताले बचत गर्न छाडेको पाइएको छ। देशभर विभिन्न प्रकृतिका ३१ हजार ३ सय ७३ वटा सहकारी छन्। त्यसमध्ये १४ हजार बचत तथा ऋण सहकारी छन्। चार हजार सहकारीहरू निष्क्रिय छन्। सूर्य थापा, सभापति, सहकारी बचत रकम दुरुपयोग संसदीय छानबिन विशेष समिति छानबिन समितिमा असल अभ्यासको आदानप्रदान बचतकर्ताको रकम हिनामिना गर्ने सहकारीको छानबिन गर्नका लागि संघीय सरकारले सहकारी बचत रकम दुरुपयोग सम्बन्धमा संसदीय छानबिन विशेष समिति गठन गरेको छ। देशभरका २० वटा समस्याग्रस्त र ९ वटा विवादित गरी २९ वटा सहकारीको विशेष समितिले छानबिन गरिरहेको छ। तर, यही बीचमा विशेष समितिले सहकारीहरू विग्रेका मात्रै छैनन्। केही सहकारीहरूले देशमा उत्कृष्ट काम पनि गरिरहेका छन् भन्ने सन्देश फैलाउन उत्कृष्ट सहकारीबीचमा अनुभव आदानप्रदान गरेको छ। विभिन्न क्षेत्रगत रुपमा रहेका सहकारीमध्ये ३३ वटा नमुना सहकारीहरूले आफ्नो असल अभ्यास आदानप्रदान गरेको सहकारी बचत रकम दुरुपयोग संसदीय छानबिन विशेष समितीका सभापती सूर्य थापाले जानकारी दिए। हाम्रो सहकारीमा रकम बचत गर्ने सदस्यले कुनै तनाव खेप्नु पर्दैन। ढुक्कसँग सदस्यले बचत गर्छन्। सहकारीको जगेडा कोषमै ३० करोड ३९ लाख ५५ हजार २ सय ५५ रुपैयाँ छ। जो लुम्बिनी प्रदेशमै सबैभन्दा धेरै जगेडा कोष बनाउने सहकारी हाम्रो हो। वित्तीय सूचक जहिल्यै सकारात्मक छन्। २४ दशमलव ६० प्रतिशत तरलता कायम छ। विपद्को बेला सहकारी सारथी बनेर उभिएको छ।लकडाउनभरि कृषि एम्बुलेन्स चलाएर नागरिकको घरघरै तरकारी पुयायौं। बहुसंख्यक महिलासहित महिलाहरूकै नेतृत्वमा उत्कृष्ट सहकारी भन्दै देशभरबाट सिकाइ आदानप्रदान गर्न सहकारीकर्मीहरू हाम्रो कार्यालयमा आउँछन्। उत्कृष्ट काम गरेको भन्दै सहकारी मन्त्रालय, दक्षिण एसियाकै एक्सेस शिल्भर अवार्ड, उत्कृष्ट संस्थापक अध्यक्ष र व्यवस्थापक पुरस्कार प्राप्त गरिसकेका छौं। सबै सहकारी डुबेका छैनन्। नियतबस खुलेका र चलेका सहकारीहरूमा मात्र समस्या हो। ज्ञानु पौड्याल, अध्यक्ष, जनउत्थान बचत तथा ऋण सहकारी संस्था लिमिटेड बिग्रेका सहकारीहरूको छानबिन चलिरहेको छ, थापाले भने, राम्रा सहकारीहरूको पनि अनुभव सुन्नुपर्छ भनेर केही उत्कृष्ट सहकारीको भेला गरेका थियौँ। सातै प्रदेशबाट प्रतिनिधित्व हुने गरी सहकारीहरूलाई भेला गराइएको उनले बताए। सिद्दान्त अनुसार चलेका सहकारीमा समस्या छैन, थापाले भने, राम्रा सहकारीलाई एकै ठाउँमा राखेर हेर्नुहुँदैन्। जनताको रकम अपचलन गर्ने सहकारीको निष्पक्ष छानबिन समितीले गर्छ। उनले केही खराब सहकारीकै कारण वचतकर्ताले बचत गर्न छाडेको पाइएको समेत उनले अनुभव सुनाए। थापाका अनुसार देशभर विभिन्न प्रकृतिका ३१ हजार ३ सय ७३ वटा सहकारी छन्। त्यसमध्ये १४ हजार बचत तथा ऋण सहकारी छन्। चार हजार सहकारी अझै निष्क्रिय रहेको थापाले बताए। असल अभ्यास छलफलका लागि सहकारी छानबिन विशेष समितिले छानेका देशभरका उत्कृष्ट ३३ सहकारी"
पार्टीभित्र शुद्धीकरणको विषयलाई गम्भिरतापूर्वक लिन्छौं : थापा,"काठमाडौं : कांग्रेस महामन्त्री गगनकुमार थापाले पार्टीको विचार उच्च भए जनसमर्थन बढ्दै जाने बताएका छन् । आइतबार कांग्रेस पार्टी कार्यालय सानेपामा प्रजातन्त्र सेनानी संघको प्रशिक्षण कार्यक्रममा बोल्दै थापाले पार्टीभित्र उठेको शुद्धिकरणको विषयलाई युवा नेताहरुले गम्भीरताका साथ लिने बताएका हुन्। उनले पार्टी नेतृत्वले गल्ती कमजोरीहरु सच्याएर अघि बढ्न सक्नुपर्ने धारणा राखे। थापाले भने,पार्टी भित्रको शुद्धीकरणको विषयलाई गम्भिरतापूर्वक लिन्छौं। गल्ती कमजोरीहरू सच्याएर पार्टीलाई भरोसा गर्ने ठाउँसम्म पुर्याउँछौं। थापाले पार्टीले गर्ने निर्णयहरूको कारणले गर्दा कसैको शीर निहुरिनु नहुने बताए।"
विद्युत् प्राधिकरण सञ्चालक समितिको सदस्यमा गुरुङ र कार्की नियुक्त,"काठमाडौं : ऊर्जा जलस्रोत तथा सिँचाइ मन्त्रालयले नेपाल विद्युत् प्राधिकरणको सञ्चालक समितिमा दुई सदस्यलाई नियुक्त गरेको छ। ऊर्जा जलस्रोत तथा सिँचाइमन्त्री दिपक खड्काले मन्त्रिस्तरीय निर्णय गर्दै आइतबार नेपाल विद्युत् प्राधिकरणका सञ्चालकद्वयमा महेन्द्रबहादुर गुरुङ र देवेन्द्र कार्कीलाई नियुक्ति दिएका हुन्। उनीहरुलाई नेपाल विद्युत प्राधिकरण ऐन, २०४१ को दफा ९ को उपदफा (३) को खण्ड (च) बमोजिम विद्युत क्षेत्रमा विशेषज्ञता हाँसिल गरेका गैरसरकारी व्यक्तिबाट कार्की र विद्युत उपभोक्ताहरु मध्येबाट गुरुङलाई सञ्चालक समितिको सदस्यमा मनोनयन गरिएको मन्त्रालयले जनाएको छ। ओखलढुङ्गा रुम्जाटारका गुरुङ विद्युत् विकास विभागका पूर्वमहानिर्देशक एवम् एवम् पञ्चेश्वर विकास प्राधिकरणका पूर्वसीईओ र दोलखाको तामाकोशी गाउँपालिका २ का कार्की ऊर्जा मन्त्रालयका पूर्वसचिव हुन्। उर्जामन्त्रीको साउन १८ गतेको निर्णयअनुसार कार्की र गुरुङलाई चार वर्षका लागि सञ्चालक समिति सदस्य पदमा मनोनित गरिएको हो। यस अगाडि शुक्रबार ऊर्जा जलस्रोत तथा सिँचाइमन्त्री दिपक खड्काले नेपाल विद्युत् प्राधिकरणका सञ्चालकद्वय भक्तबहादुर पुन र कपिल आचार्यलाई बर्खास्त गरेका थिए। नेकपा माओवादी केन्द्र र नेकपा एकीकृत समाजवादीको कोटामा नियुक्त भएका उनीहरूलाई ऊर्जा जलस्रोत तथा सिँचाइमन्त्री खड्काले शुक्रबार पदमुक्त गरेका हुन्। उनीहरुले सञ्चालक समितिको मर्यादा र अनुशासन विपरीतका कार्यहरु गरेको विषयमा सोधिएको स्पष्टीकरणमा चित्तबुझ्दो जवाफ नदिएकाले पदमुक्त गरिएको हो। नेपाल विद्युत प्राधिकरण ऐन, २०४१ को दफा ९ को उपदफा (४) को प्रतिबन्धात्मक वाक्यांश बमोजिम उनीहरुलाई कारबाही गरिएको छ। आयोगले लिखित निर्देशन विपरीत नोट अफ डिसेन्ट लेखेर नेपाल सरकारको निर्देशन पालना गर्न असहयोग गरेको भन्दै सदस्यद्वयलाई मन्त्री खड्काले स्पष्टीकरण सोधेका थिए। सो स्पष्टीकरण चित्तबुझ्दो नभएको भन्दै दुवै जनालाई पदबाट हटाएको जानकारी मन्त्रालयका सहसचिव इन्दिरा दाहालले जानकारी दिएकी छन्।"
जल यातायात सञ्चालन हुने गरी काम गर्नुस् : प्रधानमन्त्री ओली,"काठमाडौं : प्रधानमन्त्री केपी शर्मा ओलीले मुलुकलाई पानीजहाज र रेल यातायातको युगमा रुपान्तरित गर्ने कार्यमा प्राथमिकता दिन आग्रह गरेका छन्। भौतिक पूर्वाधार तथा यातायात मन्त्रालयअन्तर्गत सडक विभागको आर्थिक वर्ष २०८००८१ को वार्षिक प्रगति समीक्षा गोष्ठीको समापनपत्रलाई सम्बोधन गर्दै प्रधानमन्त्री ओलीले भारतीय सिमाना हनुमानगरदेखि त्रिवेणी र देवघाटसम्म पानीजहाज सञ्चालनको योजना ल्याउन आग्रह गरेका हुन्। नेपालमा २०२७ सालमै पानीजहाजको कानुन बने पनि हालसम्म सेवा सञ्चालन नहुनु विडम्बना भएको उल्लेख गर्दै उनले छिट्टै जल यातायात सञ्चालन हुने गरी काम गर्न आग्रह गरे। पानीजहाजबाट सीमापारदेखि सामानहरु ल्याउनलान सुलभ र छिटो हुने तथा यात्रुहरु पनि त्यसबाट ओहोरदोहोर गर्न सक्ने उनको भनाइ थियो। पानीजहाजको तयारीसँगै हनुमानगरमा एउटा बन्दरगाह बनाऔँ, भिसा सेन्टर खेलौँ । ठूला भन्सार पनि खोलौँ। सबै काम त्यहीँबाट हुन्छ। यसबाट ढुवानी क्षेत्रमा फड्को मार्न सकिन्छ। पानीजहाजसँगै रेल यातायातमा जानुपर्ने बताउँदै उनले हाल सञ्चालित कुर्थाजनकपुर रेलमार्गमा दुई वटा रेल थप्नुपर्ने बताए। त्यहाँको मार्गलाई बर्दिबाससम्म ल्याउनुपर्छ। पूर्व पश्चिम रेलमार्ग विस्तार गर्नुपर्छ। काठमाडौंमा जमिनमुनि रेल चल्न सम्भव छैन भने स्काइ रेल चलाउनुपर्छ, उनले भने। प्रधानमन्त्री ओलीले पूर्व पश्चिम रेल सञ्चालन भएपछि भारतीयहरू पनि ग्वाँटीबाट नेपाल हुँदै छोटोमार्गबाट दिल्ली तथा सिलीगुरीबाट हरिद्वारसम्म पुग्न सक्ने बताए।"
सुदूरपश्चिम प्रदेशको मुख्यमन्त्रीमा शाह नियुक्त,"सुदूरपश्चिम : सुदूरपश्चिमको मुख्यमन्त्रीमा नेपाली कांग्रेस प्रदेशसभा संसदीय दलका नेता कमलबहादुर शाह नियुक्त भएका छन्। प्रदेश प्रमुख नजिर मियाँले नेपालको संविधानको धारा १६८ को उपधारा (२) बमोजिम कांग्रेस र नेपाल कम्युनिष्ट पार्टी (एमाले) को समर्थनमा शाहलाई आज मुख्यमन्त्रीमा नियुक्त गरेका हुन्। शाहलाई नागरिक उन्मुक्ति पार्टीको पनि समर्थन रहेको छ। यसअघि आजै बसेको कांग्रेस संसदीय दलको बैठकले दलका नेता शाहलाई मुख्यमन्त्रीमा अघि सार्ने निर्णय गरेको थियो। राससका अनुसार मुख्यमन्त्रीका लागि कांग्रेसभित्र दलका नेता शाहलगायत बहादुरसिंह थापा, प्रकाशबहादुर देउवा र दिवानसिंह विष्ट आकांक्षी रहेका थिए। केन्द्रको निर्देशनअनुसार शाहलाई नै मुख्यमन्त्रीमा अघि सार्ने निर्णय गरिएको कांग्रेसले जनाएको छ। शाह दोस्रो पटक प्रदेशको मुख्यमन्त्रीमा नियुक्त भएका हुन्। उनी विसं २०७९ मा भएको आमनिर्वाचनमा कैलाली निर्वाचन क्षेत्र नं २ (क) बाट निर्वाचित भएका थिए। यसअघि विसं २०७९ माघ २७ गते नेकपा (माओवादी केन्द्र) नागरिक उन्मुक्ति पार्टी, नेकपा (एकीकृत समाजवादी) को समर्थनमा उनी मुख्यमन्त्रीमा नियुक्त भएका हुन्। केन्द्रमा फेरिएको समीकरणसँगै माओवादी केन्द्र र एकीकृत समाजवादीले समर्थन फिर्ता लिएपछि अल्पमतमा परेका शाहले गत चैत्र २२ गते पदबाट राजीनामा दिएका थिए। त्यसपछि बनेको नयाँ समीकरणअनुसार गएको वैशाख ६ गते एकीकृत समाजवादी प्रदेशसभा संसदीय दलका नेता दीर्घबहादुर सोडारी मुख्यमन्त्री बने। फेरि केन्द्रमा कांग्रेस र एमालेसहितको सत्ता गठबन्धन बनेपछि अल्पमनमा परेका सोडारीले यही साउन १८ गते पदबाट राजीनामा दिएका थिए। सोही दिन मुख्यमन्त्री नियुक्तिका लागि प्रदेश प्रमुखद्वारा आह्वान भएअनुसार आज दिउँसो शाहले दाबी पेस गरेका थिए। मुख्यमन्त्रीका लागि ५३ सदस्यीय प्रदेशसभामा २७ जना आवश्यक पर्नेमा कांग्रेस र एमालेका २९ सदस्य छन्। नागरिक उन्मुक्तिले समर्थन गर्दा मुख्यमन्त्रीको पक्षमा ३६ सदस्य पुग्छ। प्रदेशसभामा नेपाली कांग्रेसका १८, माओवादी केन्द्रका सभामुखबाहेक १०, एमालेका ११, नागरिक उन्मुक्तिका सात, एकीकृत समाजवादीका चार, राप्रपाका एक र एक स्वतन्त्र सदस्य छन्।"
राजनीतिक दबाबमा जनतालाई फाइदा नहुने ठाउँमा सडक निर्माण आवश्यक छैन : प्रधानमन्त्री ओली,"पाटन : प्रधानमन्त्री केपी शर्मा ओलीले राजनीतिक दबाबका आधारमा जनतालाई फाइदा नहुने ठाउँमा सडक निर्माणमा ध्यान दिनु आवश्यक नभएको बताएका छन्। आइतबार सडक विभागले ललितपुर आयोजना गरेको आर्थिक वर्ष २०८०८१ मा सञ्चालन गरेका कामको प्रगति समीक्षा गोष्ठीलाई सम्बोधन गर्दै एउटै खालका योजना पटकपटक बनाउन नहुने बताएका हुन्। एउटै खालका योजना पटकपटक बनाउने भन्ने हुँदैन। उनले भने,सडकको सुरक्षा र मानिसको सुरक्षा हुनेगरी काम गर्नु आवश्यक छ। उनले योजना निर्माण गर्दा गुणस्तरमा ध्यान दिन विभाग र मातहतका कार्यालयलाई निर्देशन दिए। उनले सडकको सुरक्षा र मानिसको सुरक्षा हुनेगरी चालु योजना सम्पन्न गर्न निर्देशन दिए। ओलीले भने,मानिसलाई आवश्यक नै नहुने वन र भिरमा सडक खनेर कुनै फाइदा छैन, मानव बस्ती छुने र छोटो हुनेगरी सडक निर्माण गर्न आवश्यक छ, अनावश्यक ठाउँमा ट्र्याक खोलेर उपयुक्त हुँदैन, भिरमा बाटो लगेर मानिसका लागि फाइदा हुँदैन, यसका लागि ध्यान दिन जरुरी छ। प्रधानमन्त्री ओलीले अन्तर मन्त्रालयबीच समन्वय गरेर परिणाम आउनेगरी काम काम गर्न सुझाव दिए। एमाले अध्यक्षसमेत रहेका ओलीले नेपाललाई पानीजहाज र रेलमार्गको सञ्जाल विस्तार गरेर अन्तरदेशीय र सहज यातायात सञ्चालनको योजना तर्जुमा गर्न आवश्यक रहेको बताए।"
निर्वाचन प्रणालीलाई सुधार गर्न संविधान संशोधन गर्नुपर्छ : कोइराला,"काठमाडौं : नेपाली कांग्रेसका नेता डा शेखर कोइरालाले राजनीतिक स्थिरताका लागि कांग्रेस र एमालेको सरकार बनाइएको बताएका छन्। आइतबार कांग्रेस पार्टी कार्यालय सानेपामा प्रजातन्त्र सेनानी संघको प्रशिक्षण कार्यक्रममा बोल्दै कोइरालाले पटक पटक सरकार परिवर्तन हुँदा राजनीतिक स्थीरता हुन नसकेको बताएका हुन्। उनले राजनीतिक स्थिरता लागि कारण सरकारलाई टिकाइराख्नुपर्ने बताए। कोइरालाले कांग्रेसएमाले लगायत साना दलको गठबन्धन सरकार ठीक ढंगले अगाडि बढ्ने बताए । उनले अहिलेको सरकारले गल्ती गरे आवाज उठाउनुपर्ने र सहि दिशा दिनका लागि सुझाव दिनुपर्ने धारणा राखे। कोइरालाले अब निर्वाचन प्रणालीलाई सुधार गर्नका लागि संविधान संशोधन गर्नुपर्ने बताए। उनले भने,मिश्रित प्रणालीबाट चुनावमा जाँदा कुनै पनि दलको बहुमत आउँदैन। बहुमत ल्याउनका लागि प्रत्यक्ष निर्वाचित हिसाबले जानुपर्छ। संविधान संशोधनका नाममा परिवर्तनको उपलब्धि गुम्न सक्ने आशंका पैदा भएका अवस्थामा नेतृत्वलाई झकझकाउने काम कांग्रेस नेता तथा कार्यकर्ताले गर्नुपर्ने उनको भनाइ छ। उनले सरकारले सम्पूर्ण ध्यान सुशासनका साथै आर्थिक विकासमा दिनुपर्ने धारणा उल्लेख गरे। कोइरालाले कांग्रेसलाई पुरानै अवस्थामा फर्काउने दाबी गरे।"
कर्णाली सरकारका नवनियुक्त मन्त्री चारैजना नयाँ अनुहार,"८ सदस्यीय मन्त्रिपरिषदमा मुख्यमन्त्रीसहित तीन मन्त्रालय एमाले र ४ मन्त्रालय कांग्रेसले पाएको छ । कांग्रेस सरकारमा सहभागी भएसँगै मुख्यमन्त्री कँडेलले सोमबार संसदबाट विश्वासको मत लिने तयारी गरेका छन् । वीरेन्द्रनगर : कर्णाली प्रदेश सरकारका नवनियुक्त चारजना मन्त्रीहरूले शपथ लिएका छन् । नेपाली कांग्रेसको तर्फबाट शुक्रबार सिफारिस भएका चारजना मन्त्रीहरूले आइतबार पद तथा गोपनीयताको शपथ लिएका हुन् । नवनियुक्त मन्त्रीहरूलाई प्रदेश प्रमुख यज्ञराज जोशीले आइतबार शपथ खुवाएका छन् । प्रदेश सरकारमा नेपाली कांग्रेसबाट आर्थिक मामिला तथा योजना मन्त्री राजीवविक्रम शाह, सामाजिक विकास मन्त्री घनश्याम भण्डारी,उद्योग,पर्यटन,वन तथा वातावरण मन्त्री सुरेश अधिकारी, जलस्रोत तथा ऊर्जा मन्त्री विजया बुढा मन्त्री बनेका हुन् । कांग्रेसबाट सरकारमा सहभागी हुने मन्त्रीहरूको नाम शुक्रबार नै मुख्यमन्त्री तथा मन्त्रिपरिषदको कार्यालय पठाइए पनि आन्तरिक तयारी नपुगेको भन्दै मुख्यमन्त्री यामलाल कँडेलले शपथ अगाडि बढाएका थिएनन् । जम्मा ८ सदस्यीय मन्त्रिपरिषदमा मुख्यमन्त्रीसहित तीन मन्त्रालय एमाले र ४ मन्त्रालय कांग्रेसले पाएको छ । कांग्रेस सरकारमा सहभागी भएसँगै मुख्यमन्त्री कँडेलले सोमबार संसदबाट विश्वासको मत लिने तयारी गरेका छन् । प्रदेश सरकारमा नयाँ अनुहार कर्णालीमा प्रदेश सरकारमा नयाँ अनुहारले प्रवेश पाएका छन् । केन्द्रमा कांग्रेसएमालेको सत्ता समीकरण बनेपछि सरकारमा पुनरागमन भएको कांग्रेसले प्रदेश सरकारमा सबै नयाँ अनुहार पठाएको छ । यसअघि पनि मन्त्रीका लागि दौडधुप गरेर पनि मन्त्री बन्न नसकेका प्रदेश सांसद राजीवबिक्रम शाह अहिलेको गठबन्धन सरकारमा आर्थिक मामिला तथा योजना मन्त्री बनेका छन् । ललितपुरमा जन्मेका शाहको अहिले स्थायी ठेगाना जाजरकोटको शिवालय गाउँपालिका वडा नं९ हो । उनलाई प्राय : समाजसेवीका रूपमा चिन्ने गरिन्छ । स्नातकसम्मको अध्ययन पुरा गरेका शाहीले १ दर्जनभन्दा बढी देशहरूमा भ्रमण गरेका छन् । उनको राजनीतिक पृष्ठभूमि खासै लामो भने छैन । उनी २०७० मा जाजरकोट जिल्ला निर्वाचन क्षेत्र२ बाट संविधानसभा सदस्य निर्वाचित भएका थिए । अहिले पार्टीको केन्द्रीय सदस्य रहेका उनी खेलतर्फ पनि अग्रसर छन् । सामाजिक विकास मन्त्री बनेका घनश्याम भण्डारी पूर्व पत्रकार हुन् । दुल्लु नगरपालिका वडा नं ८, मा २०४० असार १४ गते जन्मिएका भण्डारी २०५६ सालमा नेविसंघको रत्नराज्य लक्ष्मी क्याम्पसको इकाई सचिव भए । उनी कांग्रेस निकट पत्रकारको संस्था नेपाल प्रेस युनियन दैलेखको संस्थापक सभापति समेत हुन् । यस्तै पत्रकार महासंघको जिल्ला सचिव समेत बनेका भण्डारी पछिल्लो समय दैलेखमा देउवा पक्षको बागडोर समाल्ने नेता हुन् । यसअघिको कांग्रेस जिल्ला अधिवेशनमा उनी देउवा समूहबाट जिल्ला सभापतिमा पराजित उम्मेदवार पनि हुन् । नेपाली कांग्रेसको दैलेख क्षेत्र नं२ को दुई पटक क्षेत्रीय सभापति रहेका उनी २०७४ मा दुल्लु नगरपालिकाको मेयर निर्वाचित भएका थिए । २०७९ सालमा दैलेख २ (क) बाट प्रत्यक्षतर्फ चुनाव लडेर निर्वाचित भएका उनी अहिले पनि प्रदेशसभा सामाजिक विकास समितिका सभापति समेत छन् । एमएसीसम्मको अध्ययन गरेका उनी विभिन्न सामाजिक अभियानमा पनि सक्रिय व्यक्ति हुन् । उद्योग, पर्यटन, वन तथा वातावरण मन्त्री बनेका सुरेश अधिकारी २०४६ को जनआन्दोलनका क्रममा हिरासत समेत बसेका नेता हुन् । उनी नेपाल विद्यार्थी संघको तर्फबाट सल्यान बहुमुखी क्याम्पसको संस्थापक स्ववियु सभापति, नेपाल निजामती कर्मचारी संघको संस्थापक सल्यान जिल्ला अध्यक्ष, शारदा नगरपालिका सल्यानको प्रथम नगर प्रमुख समेत भइसकेका छन् । कांग्रेसभित्र शेखर कोइराला समूहका उनी अहिले कांग्रेस सल्यानको प्रदेशसभा २ (ख) को क्षेत्रीय सभापति छन् भने सोही क्षेत्रबाट प्रत्यक्षतर्फ चुनाव लडेर सांसद बनेका हुन् । उनले स्नातकोत्तरसम्मको अध्ययन गरेका छन् । यस्तै हुम्लाको खार्पुनाथ गाउँपालिका वडा नं १ मा २०३५ साउन ८ गते जन्मिएकी जलस्रोत तथा ऊर्जा विकास मन्त्री विजया बुढा २०५९ सालदेखि सक्रिय रूपमा कांग्रेसको राजनीतिमा लागेकी महिला नेतृ हुन् । २०६३ सालमा तरुण दलको जिल्ला सचिव भएकी उनी २०६३ सालमा महिला सघ हुम्लाको सचिव हुँदै २०६४ सालमा महाधिवेशन प्रतिनिधि भएकी थिइन् । उनी २०७९ सालको निर्वाचनमा समानुपातिक कोटाबाट प्रदेशसभा सांसद बनेकी हुन्।"
"लोकप्रियतावादी विचारले मात्र समाजको नेतृत्व गर्न सक्दैन, शिक्षकलाई अनावश्यक लाञ्छना नलगाऔं : भट्टराई","पोखरा : शिक्षा, विज्ञान तथा प्रविधि मन्त्री विद्या भट्टराईले लोकप्रियता वादी विचारले मात्र समाजको नेतृत्व गर्न नसकिने स्पष्ट पारेकी छन्। आइतबार पोखरामा आयोजित पत्रकार सम्मेलनमा मन्त्री भट्टराईले शिक्षकहरूलाई अनावश्यक लाञ्छना लगाउने, झोले हुन् भन्ने भाष्य बनाउन नहुने बताएकी हुन्। शिक्षकहरूलाई कारबाही गर्न ऐनहरू भएकाले ऐनहरू कार्यान्वयन गर्ने कुरामा सरकार दत्तचित्त भएर लाग्न बताइन्। विद्यालय शिक्षा ऐन विचाराधीन छ, संसदमा छलफल चलिराखेको छ, त्यहाँ शिक्षकको हैसियत, भूमिका के रहने भन्ने कुराको मापदण्ड त्यसले बनाइसकेको छ, निर्वाचन ऐनलाई लागू गर्ने कुरा लागू हुँदा स्वतः: कारबाही परिहाल्नुहुन्छ। यदि शिक्षकहरू आरोपित हुँदाखेरि हामीसँग छुट्टा छुट्टै ऐनहरू छँदैछन्। यी ऐनहरूमार्फत उहाँहरू कारबाहीमा पर्ने आधारहरू अलरेडी छन्। भएका ऐनहरू कार्यान्वयन गर्ने कुरामा सरकार दत्तचित्त भएर लाग्छ। अदालतमा विचाराधीन भएका कारण शिक्षक निर्देशिका चलाउने नसकिएको छैन। लोकप्रियता वादी भन्दा नीतिगत र कानुनी रुपमा हिसाबले अगाडि बढ्दा दीर्घकालिन हुने उनको भनाई छ। शिक्षकहरूलाई अनावश्यक लाञ्छना लगाउने, यी झोले हुन् भन्ने, तिनिहरु बेठीक हुन् भन्ने तिनै शिक्षकहरूले विद्यालय धान्न पर्ने कुराले मलाई लाग्छ हामीले खोजेको गुणस्तरीयता पाउन फेरि सकिँदैन। उहाँहरूलाई विद्यालयमा बस्नुपर्छ, काम गर्नुपर्छ भन्ने कुरामा कसरी त्यसप्रति समर्पित गराउने भन्ने कुरा विद्यालय शिक्षा ऐन आएपछि स्वतः: हल हुन्छ। पूर्व शिक्षामन्त्री सुमना श्रेष्ठलाई लक्षित गर्दै भट्टराईले भनिन्,लोकप्रियता वादी विचारले मात्रै समाजलाई नेतृत्व गर्न सक्दैन, हामी लोकप्रिय पनि हुनुपर्छ, व्यवहारिक पनि हुनुपर्छ। व्यवहारिक अवस्थालाई अवमूल्यन गर्न हुँदैन। अदालतमा विचाराधीन भएका कारण शिक्षक निर्देशिका चलाउने नसकिएको मन्त्री भट्टराईले बताइन्। उनले विचाराधीन विषयमा आदेश नआउञ्जेल आफूले केही पनि गर्न नसकेको स्पष्ट पारिन्। शिक्षामन्त्री भट्टराईले भनिन्,शिक्षक निर्देशिका अदालतमा छ। अदालतमा विचाराधीन भएको कुरा अहिलेको मन्त्रीले खण्डन गरेर जान त सकिँदैन। मैले अदालतको परमादेश पर्खेर बसेको छु।"
शिक्षा क्षेत्रका विकृति समाधान गर्न नीतिगत व्यवस्था गर्छौं : मन्त्री भट्टराई,"पोखरा : शिक्षा ,विज्ञान तथा प्रविधी मन्त्री विद्या भट्टराईले शिक्षा क्षेत्रका विकृति समाधान गर्ने गरी नीतिगत व्यवस्था गर्न लागिएको बताएकी छन्। आइतबार जिल्ला समन्वय समिति कास्कीको सातौं स्थापना दिवसको कार्यक्रमलाई सम्बोधन गर्दै उनले प्रस्तावित शिक्षा ऐनलाई परिमार्जनसहित जारी गर्ने संकेत गरेकी हुन्। उनले भनिन्,शिक्षामा हाम्रो होइन राम्रो मान्छेले नेतृत्व गर्ने परिपाटी बसाल्छौं। हाम्रा विश्वविद्यालय सक्षम र सबल छ्न् भन्ने सन्देश निर्माणमा लागि पर्छौं। उनले शिक्षालाई राज्यको दायित्व हो भनेर कार्यान्वयन गर्ने वातावरण सिर्जनामा लाग्ने बताइन्। उनले विकास निर्माणलाई उत्कृष्ट बनाउन जिल्ला समन्वय समिति अति आवश्यक भएको भन्दै आवश्यक ऐन ,कानुन, नीति निर्माणमा सरोकारवाला मन्त्रालयलाई जानकारी गराउने प्रतिबद्धता व्यक्त गरिन्। मन्त्री भट्टराईले ऐनको प्रभावकारी कार्यान्वयनमार्फत समस्या समाधानमा केन्द्रित हुने धारणा राखिन्।"
"एकीकृत समाजवादीबाट एमाले प्रवेश गर्नेक्रम जारी, नागेन्द्र राय यादवसहितका नेता एमालेमै फर्किए","काठमाडौं : नेकपा एकीकृत समाजवादीका नेता नागेन्द्र राय यादव नेकपा एमालेमा प्रवेश गरेका छन्। एकीकृत समाजवादीबाट मधेश प्रदेश सरकारमा राज्यमन्त्री समेत बनिसेकका यादव आइतबार एमाले प्रवेश गरेका हुन्। उनीसहित मधेश प्रदेशबाट विभिन्न दलका नेता तथा कार्यकर्तालाई आइतबार पार्टी कार्यालय च्यासलमा एमाले अध्यक्ष केपी ओलीले पार्टी प्रवेश गराएका थिए। गत आइतबार पनि नेकपा एकीकृत समाजवादीका खड्ग कार्की, निर्माण चौहान,मोहन मगर र जङ्गबहादुर मगर लगायत एमालेमा प्रवेश गरेका थिए। पार्टी प्रवेश कार्यक्रममा अध्यक्ष ओलीले इमान्दारीताका साथ पार्टी, देश र जनतामा केन्द्रीत भइ काम गर्न आग्रह गरे । उनले गुटका पछाडी नभइ पार्टीका पक्षमा दृढ रुपमा उभिनुपर्नेमा जोड दिए। विभिन्न कठिनाई,षड्यन्त्रलाई चिरेर अहिलेको अवस्थामा आइपुगेको भन्दै ओलीले भविष्यमा थप सफलता प्राप्त गर्दै अघि बढ्ने उल्लेख गरे। एमाले प्रवेश गरेका यादवले कम्युनिष्टलाई समाप्त पार्ने गरि नेकपा एकीकृत समाजवादी अघि बढेकाले पुरानो एमाले पार्टीमा प्रवेश गरेको बताए।"
सरकारप्रति जनताको आशा र भरोसा पलाएको छ : प्रमुख सचेतक घिमिरे,"मौद्रिक नीति पनि व्यवसायी अनुकूल छ । यो सरकारले आर्थिक नीति पनि व्यासायी मैत्री ल्याउँछ, प्रमुख सचेतक घिमिरेले भने, यसले सम्पूर्ण अर्थतन्त्रलाई चलायमान बनाउँछ । ढल्केवर(धनुषा) : नेपाली कांग्रेसका प्रमुख सचेतक श्याम कुमार घिमिरेले अहिलेको सरकार निर्माण भएलगत्तै जनतामा आशा र भरोसा पलाएको जिकिर गरेका छन् । नेपाल प्रेस युनियन महोत्तरी शाखाले बर्दिवासमा आयोजना गरेको पत्रकार सम्मेलनमा बोल्दै प्रमुख सचेतक घिमिरेले वर्तमान सरकारमाथि जनतामा आशा पलाएको दावी गरे। उनले सरकारमाथि जनताको आशा पलाएकै कारण सेयर बजारले लय लिएको जिकिर गरे। जनतामा आशा पलाएकै कारण नेप्से परिसूचक माथिल्लो लेवलमा पुगेको छ । रियलस्टेटमा पनि बढोत्तरी भइरहेको छ । जनताको आशा र भरोसाले अर्थतन्त्रलाई मजबुत बनाउन मद्दत पग्छ,'उनले भने। उनले यो गठबन्धन बाँकी संसदको अवधिभर जाने दावी गरे। उनले भने,यसैले जनताको यो आशा र भरोसा तोड्ने अधिकार वर्तमान सरकारलाई छैन । संविधानमा देखिएका केही समस्या,जटिलता र अप्ठ्याराहरूलाई समाधान गर्न संविधान संशोधन जरुरी रहेकाले सरकारमा रहेका दलको सहमतिमा आयोग बनाएर त्यसको गृहकार्य पछि संशोधन गरिने उनको भनाइ छ । सरकारले व्यवसायीमैत्री आर्थिक नीति ल्याउन लागेको पनि उनले सुनाए । मौद्रिक नीति पनि व्यवसायी अनुकूल रहेको उनको भनाइ छ । मौद्रिक नीति पनि व्यवसायी अनुकूल छ । यो सरकारले आर्थिक नीति पनि व्यासायी मैत्री ल्याउँछ, प्रमुख सचेतक घिमिरेले भने, यसले सम्पूर्ण अर्थतन्त्रलाई चलायमान बनाउँछ । गिरिबन्धु टी स्टेट प्रकरणमा दोषी प्रमाणित भएकालाई कारबाही हुने उनले बताए । गिरीबन्धुको विषय पार्टीले आधिकारिक निर्णय गरेर उठाको विषय होइन । सांसदहरुले आफ्नो ढंगले उठाउनुभएको हो । त्यसमा कोही दोषी प्रमाणित हुन्छ भने कारबाही हुन्छ । कारबाही प्रक्रिया अगाडि बढ्छ,'उनले भने,' चाहे त्यो जोसुकै मान्छे होस्।' गिरिबन्धुको विषयलाई बचाउ गर्दै प्रमुख सचेत घिमिरेले गिरीबन्धु टि स्टेको बारेमा एउटा कानुन बनाएर जग्गा साटफेर गर्ने कुरा गरियो । तर, त्यो साटफेर भएन । त्यसलाई अदालतले रोक्यो । त्यो प्रक्रिया नै अगाडि बढेन । छिमेकी मुलुकहरू र अन्तराष्ट्रिय शक्ति राष्ट्रहरूलाई विश्वासमा लिन दरिलो सरकारको आवश्यकतालाई ध्यानमा राखेर यो सरकार निर्माण भएको उनले दावी गरे । संविधानमा देखिएका केही समस्या,जटिलता र अप्ठ्याराहरूलाई समाधान गर्न संविधान संशोधन जरुरी रहेकाले सरकारमा रहेका दलको सहमतिमा आयोग बनाएर त्यसको गृहकार्य पछि संशोधन गरिने उनको भनाइ छ ।"
देश चलाउन वैचारिक र सांगठनिक हिसाबले हकदार पार्टी एमाले हो : ओली,"राजनीतिमा अधिकार लडेर लिने हो। काठमाडौं : नेकपा एमालेका अध्यक्ष केपी शर्मा ओलीले एमाले देश चलाउन वैचारिक र सांगठनिक हिसाबले हकदार पार्टी भएको बताएका छन्। आज च्यासलमा एमालेका पदाधिकारी र केन्द्रीय सदस्यलाई सपथ ग्रहण गराएपछि उनले संघर्षको लामो इतिहास बोकेको पार्टी भएको बताएका हुन्। नेकपा एमाले एउटा बलिदानपूर्ण संघर्षको लामो इतिहास बोकेको पार्टी हो । ७५ वर्षको राजनीतिक आन्दोलनमा संलग्नता सहभागिता मात्र होइन नेतृत्व गरेको पार्टी हो। कहिले वैचारिक, कहिले व्यवहारिक र सांगठनिक हिसाबले नेतृत्व गरेको पार्टी हो। ओलीले वैचारिक र दृष्टिकोणको हिसाबले स्थापनादेखि नै पार्टीले नेतृत्व गरिरहेको उनको भनाई छ। ओलीले भने, वैचारिक स्पष्टता र सांगठनिक एकता, अनुशासित र गतिशील संगठन भएकाले मात्र हामीले हैसियत प्राप्त गर्न सक्छौं। अरुले कसैले मौका दिएन भन्ने कुरा होइन। राजनीतिमा अधिकार लडेर लिने हो। त्यो पनि पटक पटक लड्नुपर्छ। लोकतान्त्रिक र स्वस्थ प्रतिस्पर्धा हुनुपर्छ। ओलीले एमाले र संविधान संशोधनप्रति भ्रम फैलाउने कोसिस भइरहेको समेत बताए।"
एमालेका मनोनीत उपाध्यक्षसहित केन्द्रीय सदस्यले गरे सपथ ग्रहण,"काठमाडौं : नेकपा एमालेका मनोनीत विभिन्न पदाधिकारी तथा केन्द्रीय सदस्यहरुले आज सपथ ग्रहण गरेका छन्। सचिवालय बैठकबाट मनोनित उपाध्यक्ष, स्थायी कमिटी सदस्य तथा केन्द्रीय सदस्यहरुले पद तथा गोपनियताको सपथ लिएका हुन्। एमालेको सचिवालय बैठकले उपाध्यक्षमा गुरु बरार र दुई स्थायी कमिटी सदस्य तथा १७ जना केन्द्रीय सदस्य मनोनित गरेको थियो । उनीरूलाई पार्टी अध्यक्ष एवं प्रधानमन्त्री केपी ओलीले शपथ गराएका छन्। कोको मनोनित भएका थिए ? केन्द्रीय कमिटीको रिक्त स्थानमा मनोनयन केन्द्रीय कमिटीका सदस्यहरुमध्येबाट रिक्त स्थायी कमिटी र पदाधिकारीमा मनोनयन स्थायी कमिटी सदस्य"
कांग्रेसएमालेको समीकरणले पपुलिस्ट र स्टन्टबाजीका लागि कुनै काम गर्दैन : प्रधानमन्त्री ओली,"ओलीले पार्टीमा कुनै पनि हिसाबको गुटबन्दी स्वीकार्य नहुने चेतावनी दिए। काठमाडौं : प्रधानमन्त्री एवम् एमाले अध्यक्ष केपी शर्मा ओलीले कांग्रेसएमालेको समीकरणले पपुलिस्ट हुनका लागि र स्टन्टबाजीका रुपमा कुनै काम नगर्ने स्पष्ट पारेका छन्। आइतबार च्यासलमा एमालेका पदाधिकारी र केन्द्रीय सदस्यलाई सपथ ग्रहण कार्यक्रममा सम्बोधन गर्दै उनले ओलीले जनता र सुशासनमा केन्द्रित रहेर सरकार अगाडि बढ्ने धारणा राखेका हुन्। अहिले कांग्रेस र एमालेको समीकरणले संविधान संशोधनको कुरा गर्दा प्रतिगमनको मुद्दा बोकेर हिँडेका पार्टीहरुले भ्रम फिजाउन सक्रिय बनेको उनको भनाई छ। प्रधानमन्त्री ओलीले अहिले कुनै भुलभुलैयामा, अफवाहको भरमा अन्यौलग्रस्त भएर अथवा पपुलिस्ट हुनका लागि वा स्टन्टबाजीका रुपमा कुनै काम र विचार नगर्ने समेत बताए। ओलीले लोकतन्त्रका लडेका एमाले र कांग्रेसले संविधान संशोधन लोकतन्त्रलाई सुदृढ गर्ने, संविधानको ग्राह्यता, स्वीकार्यता र प्रभावकारी अभिवृद्धि गर्नका लागि भनेको बताए। एमाले अध्यक्ष ओलीले कतिपयले संविधान संशोधनको विषयमा भ्रम फिजाउने कोशिस भइरहेको बताए। कतिपयले अहिले पनि हाम्राविरुद्ध भ्रम फैलाउन कोसिस गरिरहेका छन्, हामी संविधान संशोधन गर्न पर्छ भनिरहेका छौं तर धार्मिकहरुको ग्रन्थ जस्तो असंशोधनीय, विश्वास मात्र गर्नुपर्ने,फेर्न नपर्नेनपाइने ग्रन्थ जस्तो गरेर संविधानलाई व्याख्या गरिरहेका छन्। संविधान जनताको भलाईका लागि, सुशासन र विकासका लागि, आफ्नो मौलिक संस्कृति संरक्षणका लागि, परिमार्जन हुँदै जाने दस्ताबेजलाई पनि भ्रम फिजाई रहेका छन्। उनले जनतासँग एकाकार हुन र कम्युनिष्ट आचरणमा रहन कार्यकर्तालाई निर्देशन दिए। ओलीले पार्टीमा कुनै पनि हिसाबको गुटबन्दी स्वीकार्य नहुने चेतावनी दिए। ओलीले गुटबन्दीका कारण एमाले विभाजन भएको स्मरण गर्दै पार्टीमा गुटबन्दी स्वीकार्य नहुने चेतावनी दिए।"
कर्णालीमा कांग्रेसका चार जना मन्त्रीले लिए सपथ,"काठमाडौं : कर्णाली प्रदेशमा कांग्रेस सरकारमा सहभागी भएको छ। आइतबार प्रदेश प्रमुख यज्ञराज जोशीले कांग्रेसबाट प्रदेश सरकारमा सहभागी मन्त्रीहरुलाई पद तथा गोपनियताको सपथ ग्रहण गराएका हुन् । सत्ता साझेदार दल नेपाली कांग्रेसले शुक्रबार सरकारमा सहभागी हुने चार जना मन्त्रीको नाम पठाएको थियो। जसमा आर्थिक मामिला तथा योजना मन्त्री राजिव विक्रम शाह, सामाजिक विकास मन्त्रीमा घनश्याम भण्डारी, उद्योग, पर्यटन, वन तथा वातावरण मन्त्रीमा सुरेश अधिकारी र जलस्रोत तथा ऊर्जा विकास मन्त्रीमा विजया बुढा छन् । माओवादी सरकारबाट बाहिरीएपछि उक्त चार मन्त्रालय खाली रहेको थियो ।"
सुदूरपश्चिमको मुख्यमन्त्रीमा कांग्रेसका शाहले गरे दाबी पेश,धनगढी : सुदूरपश्चिम प्रदेशको मुख्यमन्त्रीमा कांग्रेस संसदीय दलका नेता कमल बहादुर शाहले दाबी पेश गरेका छन्। शाहले प्रदेश प्रमुख नजिर मियाँसमक्ष प्रदेशको चौथो मुख्यमन्त्रीका रुपमा दाबी पेश गरेका हुन् । आइतबार बिहान बसेको नेपाली कांग्रेस संसदीय दलको बैठकले सुदूरपश्चिममा शाहलाई मुख्यमन्त्री बनाउने निर्णय गरेको थियो। शाहले कांग्रेसका १८ र एमालेका ११ गरी २९ जनाको हस्ताक्षरसहित दाबी पेश गरेका हुन् । सरकार गठनका लागि २७ प्रदेश सभा सदस्य संख्या बहुमत हो । नागरिक उन्मुक्तिको रेशम पक्षका ५ जनाको पनि हस्ताक्षर आउने भनिएकोमा उनीहरुको संसदीय दलको बैठक बसिरहेकाले हस्ताक्षर हुन नपाएको कांग्रेस निकट स्रोतले बताएको छ। योसँगै सुदूरपश्चिममा आज चौथो पटक सरकार गठन हुन लागेको हो। मुख्यमन्त्री दीर्घबहादुर सोडारीले शुक्रबार राजीनामा दिएपछि प्रदेश प्रमुख मियाँले आज बेलुकी ५ बजेसम्म नयाँ सरकार गठनका लागि आह्वान गरेका थिए । केन्द्रमा एमाले र कांग्रेसबीच नयाँ गठबन्धन भएपछि सुदूरपश्चिमको मुख्यमन्त्री कांग्रेसको भागमा परेको थियो।
उर्जा मन्त्रीले गरे विद्युत प्राधिकरण सञ्चालक समिति सदस्यद्वय आचार्य र पुनलाई बर्खास्त,"उनीहरुले सञ्चालक समितिको मर्यादा र अनुशासन विपरीतका कार्यहरु गरेको विषयमा सोधिएको स्पष्टीकरणमा चित्तबुझ्दो जवाफ नदिएकाले पदमुक्त गरिएको हो। काठमाडौं : ऊर्जा जलस्रोत तथा सिँचाइमन्त्री दिपक खड्काले नेपाल विद्युत् प्राधिकरणका सञ्चालकद्वय भक्तबहादुर पुन र कपिल आचार्यलाई बर्खास्त गरेका छन्। नेकपा माओवादी केन्द्र र नेकपा एकीकृत समाजवादीको कोटामा नियुक्त भएका उनीहरूलाई ऊर्जा जलस्रोत तथा सिँचाइमन्त्री खड्काले शुक्रबार पदमुक्त गरेका हुन्। उनीहरुले सञ्चालक समितिको मर्यादा र अनुशासन विपरीतका कार्यहरु गरेको विषयमा सोधिएको स्पष्टीकरणमा चित्तबुझ्दो जवाफ नदिएकाले पदमुक्त गरिएको हो। नेपाल विद्युत प्राधिकरण ऐन, २०४१ को दफा ९ को उपदफा (४) को प्रतिबन्धात्मक वाक्यांश बमोजिम उनीहरुलाई कारबाही गरिएको छ। सत्ता गठबन्धन फेरिएसँगै प्रधानमन्त्री बनेका केपी शर्मा ओलीले काटिएका उद्योगको लाइन जोड्न प्राधिकरणलाई निर्देशन दिएका थिए। ओलीले प्राधिकरणका कार्यकारी निर्देशक कुलमान घिसिङ र उद्योगहरूसँग छलफलका क्रममा प्राधिकरण सञ्चालक समितिको बैठक बोलाएर लाइन जोड्न प्रक्रिया अघि बढाउन भनेका थिए। त्यसपछि पनि लिखित निर्देशन नआएसम्म लाइन नजोड्ने भन्दै कार्यकारी निर्देशक घिसिङले अटेर गरेपछि विद्युत् नियमन आयोगले प्राधिकरणलाई पत्र पठाउँदै काटिएको लाइन तत्काल जोड्न निर्देशन दिएको थियो। आयोगले विद्युत् उपभोक्त हित संरक्षणसम्बन्धी निर्देशिका २०८० को दफा १३ को उपदफा (१) देखि उपदफा (१०) उल्लंघन भनिएको छ। जसले उपभोक्ताले गरेको गुनासो समाधान सम्बोधन हुन अघि नै विद्युत् दिने संस्थाले लाइन काट्न नमिल्ने व्यवस्था छ। डेडिकेटेड तथा ट्रंक लाइनका ग्राहकहरूले निवेदन दिएका कारण लाइन जोड्न र किन लाइन जोड्न उपयुक्त नहुने सम्बन्धमा ३० दिनभित्र आयोगमा सबुत तथा प्रमाणसहित भनाइ पेस गर्न प्राधिकरणलाई निर्देशन दिएको थियो। नेपाल विद्युत प्राधिकरण ऐन, २०४१ को दफा ९ को उपदफा (४) को प्रतिबन्धात्मक वाक्यांश बमोजिम उनीहरुलाई कारबाही गरिएको छ। त्यसपश्चात प्राधिकरण सञ्चालक समितिको बैठकमा काटिएको लाइन जोड्नुपर्छ भन्ने बहुमत सदस्यको निर्णयसँगै कार्यकारी निर्देशक घिसिङले माइन्युट उठाएका थिए। तीन महिनाभित्र सबै शुल्क तिर्ने सर्तमा प्राधिकरण सञ्चालक समितिले लाइन काटिएका उद्योगहरूमा पुनः लाइन जोडिदिएको हो। आयोगले लिखित निर्देशन विपरीत नोट अफ डिसेन्ट लेखेर नेपाल सरकारको निर्देशन पालना गर्न असहयोग गरेको भन्दै सदस्यद्वयलाई मन्त्री खड्काले स्पष्टीकरण सोधेका थिए। सो स्पष्टीकरण चित्तबुझ्दो नभएको भन्दै दुवै जनालाई पदबाट हटाएको जानकारी मन्त्रालयका सहसचिव इन्दिरा दाहालले जानकारी दिएकी छन्। पत्रमा भनिएको छ,उपरोक्त विषयमा नेपाल विद्युत प्राधिकरण ऐन, २०४१ को दफा ९ बमोजिम नेपाल सरकारद्वारा नेपाल विद्युत प्राधिकरणको सञ्चालक समितिमा मनोनित सदस्य तपाईंलाई सञ्चालक समितिको मर्यादा र अनुशासन विपरीतका कार्यहरु गरेको भनी प्राप्त जानकारी र गुनासोको आधारमा मिति २०८१।०४।१५ मा माननीय मन्त्रीस्तरीय निर्णयानुसार सोधिएको स्पष्टीकरणका विषयमा तपाईंले मिति २०८१।०४।१८ मा पेश गर्नुभएको स्पष्टीकरणको जवाफ सन्तोषजनक र चित्तबुझ्दो नदेखिएकोले मिति २०८१।४।१८ को नेपाल सरकार (माननीय मन्त्रीस्तरीय) को निर्णय अनुसार नेपाल विद्युत प्राधिकरण ऐन, २०४१ को दफा ९ को उपदफा (४) को प्रतिबन्धात्मक वाक्यांश बमोजिम तपाईंलाई सोही मितिदेखि लागु हुने गरी नेपाल विद्युत प्राधिकरण सञ्चालक समितिको सदस्य पदबाट हटाइएको व्यहोरा जानकारीको लागि अनुरोध छ।"
धरानमा खानेपानीको महसुल वृद्धिविरुद्ध आन्दोलन,"धरान : धरान उपमहानगरपालिकामा खानेपानीको चर्को मूल्य वृद्धि गरिएपछि धरानका जनप्रतिनिधि, राजनीतिक दल र स्थानीयवासीले आन्दोलन सुरु गरेका छन्। धरान खानेपानी व्यवस्थापन बोर्डका अध्यक्ष समेत रहेका धरानका मेयर हर्कराज राईले बोर्डको बैठक नै नबसी आफूखुसी खानेपानीको मूल्य वृद्धि गरेपछि धरानमा १० राजनीतिक दल, उपमेयर अइन्द्र विक्रम बेघा, २० वटै वडाध्यक्ष सहितका जनप्रतिनिधिहरू आन्दोलनमा उत्रिएका हुन्। चालू आर्थिक वर्षबाट खानेपानी महसुल वृद्धि विरुद्ध धरानवासी सडकमा उत्रिएका छन्। १० राजनीतिक दलको नेतृत्वमा उद्योगी, व्यवसायी, मजदुर लगायतका धरानमा बसोबास गनेहरू सडकमा उत्रिएका हुन्। उपमेयर बेघा सहितका जनप्रतिनिधि समेत आन्दोलनमा उत्रिएपछि मेयर राईले खानेपानीको मूल्य वृद्धि आफूखुसी गरेको छर्लंग भएको कांग्रेस महाधिवेशन प्रतिनिधि रवि राईले बताए। धरान खानेपानी व्यवस्थापन बोर्डको अध्यक्ष समेत रहेका हर्कराज राईले एकल निर्णय गरी आर्थिक वर्ष २०८१८२ देखि लागू हुने खानेपानीमा ९ हजार ९ सय रुपैयाँसम्म वृद्धि गरेकाले नगरवासी आन्दोलनमा उत्रनु परेको उनले बताए। शुल्क वृद्धि विरुद्ध १० राजनीतिक दलले चरणवद्ध कार्यक्रम अन्तर्गत धरान१ स्थित सिंहदेवि चोकदेखि नारा जुलुस लगाउँदै खानेपानी व्यवस्थापन बोर्डको कार्यालयसम्म पुगेका थिए। जनविरोधी निर्णय खारेज गर, जनता ठग्न र मार्न पाइँदैन, खानेपानी बोर्डलाई विधिसम्मत सञ्चालन गर्, खानेपानीको नाममा भएका भ्रष्टचार बन्द गर लगायतका प्ले कार्ड बोकेका थिए। उनीहरूले नारा बाजीसहित खानेपानी व्यवस्थापनमा कोण सभामा परिणत गरेर धर्ना समेत दिएका थिए। आन्दोलनकारीले बोर्डका कार्यकारी निर्देशक राजु पोखरेलको कार्यकक्ष र प्रशासनमा तालाबन्दी गरेका छन्। नागरिक उन्मुक्ति पार्टीका केन्द्रीय सहसचिव अमर इजमले साबिकको महसुल कायम नगरे आन्दोलन थप सशक्त बनाउने चेतावनी दिएका छन्। आन्दोलनकारीका मागलाई समयमै सम्बोधन नगरे आन्दोलनबाट उत्पन्न परिस्थितिको जिम्मेवारी पनि मेयर राईले लिनुपर्ने उनले बताए। उनले मेयर राईले नेपालभरमा सबैभन्दा बढी महसुल वृद्धि गरेको बताए। नेवार एकता समाजका अध्यक्ष महेश श्रेष्ठले धरान खानेपानी संस्थापनलाई व्यवस्थापन बोर्डमा गाभ्न नदिने हर्क साम्पाङ षडयन्त्रकारी भएको बताए। उनले राई निःशुल्क खानेपानी वितरण गर्छु भनेर मेयरमा निर्वाचित भएपनि चुनावी एजेन्डा बिर्सिएर खानेपानीमा चर्को मूल्य वृद्धि गरेको बताए। एमाले नेता तथा पूर्व सांसदद्वय कुमार राईले हर्क साम्पाङका कारण धरानमा अशान्ति र अराजक बढेको बताए। उनले हर्कले धराने जनतालाइ निःशुल्क खानेपानी खुवाउने बाचा गरेर उल्टै मूल्य वृद्धि गरी जनविश्वासको कुठाराघात गरेको बताए। माओवादी केन्द्र धरान इन्चार्ज फोक्वाहाङ सुब्बा (चोत्लुङ)ले मेयर राईले स्वघोषित खानेपानी बोर्डको अध्यक्ष भएर अवैध रूपमा खानेपानीको महसुल वृद्धि गरेको बताए। मेयर राईले एडीबीको ५७ करोड १९ लाख १० हजार ९ सय ९० रुपैयाँ ऋण तिर्न बाँकी रहेकाले खानेपानीको मूल्य वृद्धि गर्नु परेको बताए।"
मिटरब्याजको उजुरीमा मनोमानी : मोरङका प्रजिअको शंकास्पद भूमिकाप्रति गृहको चासो,"विराटनगर : मोरङका प्रमुख जिल्ला अधिकारी प्रेमप्रसाद भट्टराईको शंकास्पद एवं विवादास्पद भूमिकाप्रति गृह मन्त्रालयले चासो व्यक्त गरेको छ। मिटरब्याजको कारबाहीका सवालमा सरकारको निर्देशन र आदेशको अवज्ञा गरेका उनीमाथि मन्त्रालयले आन्तरिक हिसाबले छानबिन सुरु गरेको हो। मिटरब्याज (अनुचित लेनदेन)का उजुरी आफ्नै नियन्त्रणमा राखेर मनोमानी गर्दै गृह मन्त्रालयको परिपत्र उल्लंघन गरेको विषय सार्वजनिक भएपछि प्रजिअ भट्टराई विवादमा तानिएका छन्। सरकारलाई ठाडै चुनौती दिइरहेका उनको कार्यशैलीप्रति पछिल्लो समय व्यापक प्रश्न उठिरहेको छ। मन्त्रिपरिषद्ले बनाएको कार्यविधि मिचेका भट्टराईले ६ महिनाअघि गृहले गरेको परिपत्रलाई नटेरिकन मिटरब्याजका उजुरी आफैंसँग राखेर जथाभावी गरिरहेको कुरा बाहिरिएपछि उनको भूमिका शंकास्पद एवं विवादास्पद देखिएको हो। मन्त्रिपरिषद्बाट मिटरब्याज सम्बन्धी उजुरीहरु संकलन तथा फर्छ्यौटका लागि कार्यसम्पादन कार्यविधि पास भएको थियो। मन्त्रिपरिषद्को निर्णयका आधारमा गृहले मिटरब्याज सम्बन्धी विचाराधीन उजुरीलाई फर्छ्यौटका लागि सम्बन्धित जिल्ला प्रहरी कार्यालयमा पठाउन २०८० माघ ८ गते मुलुकभरका ७७ वटै जिल्ला प्रशासन कार्यालयलाई एकसाथ परिपत्र गरेको थियो। तर, गृहले गरेको सर्कुलर कार्यान्वयन गर्नैपर्ने जिम्मेवारीमा रहेका प्रजिअ भट्टराईले त्यसका विरुद्ध गएर क्षेत्राधिकार मिच्दै उजुरीहरु आफ्नै कब्जामा राखिरहेका थिए। मोरङ प्रहरीले उजुरी फर्छ्यौटको काम गर्नै पाएको थिएन। छिमेकी जिल्लाहरु झापा र सुनसरीमा भने माघदेखि नै प्रहरीले मिटरब्याजका उजुरी फर्छ्यौटको काम प्रहरीले गरिरहेको छ। प्रहरीले पीडक र पीडितबीच मिलापत्र गराउन र मिलापत्र हुन नसकेमा आवश्यक प्रमाण जुटाएर उजुरीलाई मुद्दाको प्रक्रियामा अघि बढाउनसक्ने व्यवस्था कार्यविधिमा गरिएको थियो। मिटरब्याजीले सर्वसाधारणको उठिबास लगाएको विषय गम्भीर रूपमा उठिरहेको छ। तर, मिटरब्याजीसँग साँठगाँठ गरेर त्यसबाट लाभ लिइरहेको आरोप प्रजिअ भट्टराईमाथि लागेको हो। मिटरब्याजीको स्वार्थ अनुकूल निर्णय गरेर पैसा असुल्दै मिटरब्याजीलाई उन्मुक्ति दिइरहेको विवादमा उनी मुछिएका छन्। गृह प्रवक्ता एवं सहसचिव नारायणप्रसाद भट्टराई मन्त्रालयबाट भएको परिपत्रको उल्लंघन गरेका प्रजिअ भट्टराईमाथि आन्तरिक हिसाबले छानबिन सुरु गरिएको बताउँछन्। कारबाही अघि बढाउनका लागि मन्त्रालयले आन्तरिक हिसाबबाट छानबिन सुरु गरेको छ। थप कुरा बुझ्ने काम भइरहेको छ। लगातार दुई दिन बिदा (शनिबार सार्वजनिक र आइतबार काठमाडौं उपत्यकामा बिदा) परेकाले धेरै प्रक्रिया अघि बढ्न त सकेको छैन, प्रवक्ता भट्टराईले भने, आवश्यक देखियो भने समिति गठन गरेर नै छानबिन प्रक्रिया अघि बढाउँछौं। गृहले गरेको परिपत्र पालना नगर्नु प्रजिअको लापरबाही र बदमासी हो। सरकारको निर्देशनलाई चुनौती हो। कुनै पनि प्रजिअले गृहको परिपत्र पालना गर्दिन भनेर अटेर गर्नै नपाउने उनले बताए। प्रजिअ भट्टराईले भने गृहको परिपत्र उल्लंघन नगरेको दाबी गर्दै आएका छन्। मिटरब्याज सम्बन्धी उजुरी प्रशासनले संकलन गर्ने र प्रहरीमा लेखेर पठाउने गरिएको उनको जिकिर छ। अलि गम्भीर उजुरीहरु आफैंले हेर्ने गरेको भट्टराई बताउँछन्। उनी प्रजिअका रूपमा २०८० पुस ९ गते मोरङ हाजिर भएका हुन्। के हुन्छ कारबाही ? गृह मन्त्रालयले मिहीन ढंगले र गहिराइमा पुगेर छानबिन गरेमा प्रजिअ भट्टराईमाथि निजामती सेवा ऐन, २०४९ अनुसार कारबाही हुनसक्ने देखिन्छ। ऐनको दफा ६० मा निजामती कर्मचारीको हकमा नसिहत दिने वा बढीमा दुई वर्ष तलब वृद्धि रोक्का गर्ने वा दुई वर्षसम्म बढुवा रोक्का गर्नेसम्मको सजाय हुनसक्ने व्यवस्था छ। सम्पादन गरेको काम सन्तोषजनक नभएमा, प्रचलित कानुनले तोकेको पदीय दायित्व जिम्मेवारीपूर्वक पूरा नगरेमा, कार्य विवरण लागू गर्ने गराउने दायित्व भएको पदाधिकारीले सो कार्य नगरेमा लगायतका विषयमा उक्त कारबाही हुन्छ। मन्त्रालयले जिम्मेवारीबाट हटाउन पनि सक्छ। स्रोतका अनुसार प्रजिअ भट्टराईको कामकारबाही सन्तोषजनक छैन। उनीमाथि अवैध धन्दा चलाइरहेको र स्वार्थ समूहसँग मिलेमतोमा रहेको आरोप छ। ढुंगा, गिट्टीलगायतका नदीजन्य पदार्थको तस्करी र अवैध उत्खननमा सहयोग पुयाएको आरोप पनि छ। अर्कोतर्फ सरकारको निर्देशन नै उल्लंघन गरेका कारण पदीय दायित्व जिम्मेवारीपूर्वक निर्वाह नगरेको प्रष्ट हुन्छ। पूर्वप्रशासक गणेशराज कार्की गृहको परिपत्र पालना नगर्नु प्रजिअको गम्भीर लापरबाही भएको बताउँछन्। दायित्व पूरा नगर्नेलाई तत्काल सरकारले कारबाही गर्नुपर्नेमा उनी सहमत छन्। कर्मचारीले सरकारको निर्देशन र आदेशको अवज्ञा गर्दा मुलुकलाई नै अप्ठेरो पर्ने पूर्वसहसचिव कार्कीको भनाइ छ। हतारहतार बुझाइयो उजुरी प्रजिअले स्वार्थपूर्ण हिसाबबाट कब्जामा राखेर मिटरब्याजीको अनुकूल निर्णय गरिरहेको विषय सार्वजनिक भएपछि मिटरब्याजसँग सम्बन्धित उजुरीहरु हतारहतार जिल्ला प्रहरी कार्यालय मोरङमा बुझाइएको छ। यस विषयमा अन्नपूर्ण अनलाइनमा बिहीबार समाचार प्रकाशन भएको थियो। समाचार प्रकाशन भएर खैलाबैला मच्चिएसँगै आफू अप्ठेरोमा पर्ने बुझेपछि प्रजिअ भट्टराईले हतारहतार गरेर भोलिपल्टै उजुरीहरु प्रहरीको जिम्मा लगाएको पाइएको छ। मोरङका सहायक प्रमुख जिल्ला अधिकारी प्रदीप साहले मिटरब्याजसँग सम्बन्धित ४ सय ७९ वटा उजुरी फर्छ्यौटका लागि शुक्रबार प्रहरी कार्यालयमा पठाइसकिएको जानकारी दिए। हामीले सबै उजुरी प्रहरीमा पठाइसक्यौं, सहायक प्रजिअ साह भन्छन्, अब बाँकी कारबाही उतैबाट अघि बढ्छ। मोरङ प्रहरीका प्रवक्ता डीएसपी ज्ञानेन्द्रबहादुर बस्नेतले प्रशासनबाट मिटरब्याजसँग सम्बन्धित उजुरीहरु प्राप्त भइसकेको बताए। जिल्ला प्रहरी कार्यालयमा छुट्टै डेस्क स्थापना गरेर मिटरब्याजको उजुरी हेर्न वरिष्ठ सइ प्रमोद रायमाझीको नेतृत्वमा टोली खटाइएको उनको भनाइ छ। उजुरीउपर जाँचबुझ गर्ने र पीडित तथा पीडकबीच छलफल एवं मेलमिलाप गराउने काम प्रहरीबाट हुन्छ, डीएसपी बस्नेतले भने, मिलापत्र हुन नसकेका उजुरीलाई भने कानुन बमोजिम अनुसन्धान गरी आवश्यक प्रमाण जुटाएर मुद्दाको प्रक्रियामा अघि बढाइने छ।"
माछा मार्ने क्रममा करेन्ट लागेर एकको मृत्यु,"सिन्धुली : सिन्धुलीमा माछा मार्ने क्रममा करेन्ट लागेर एक युवकको मृत्यु भएको छ। मृत्यु हुनेमा दुधौली नगरपालिका१ गिच्यानीका २७ वर्षीय नवीन धामी दनुवार रहेका छन्। जिल्ला प्रहरी कार्यालय, सिन्धुलीका प्रमुख प्रहरी उपरीक्षक गोविन्दराज काफ्लेका अनुसार आज नवीन, सोही ठाउँका ५० वर्षीय जङ्गबहादुर धामी र ५१ वर्षीय ईन्द्र सापकोटा विद्युतीय तारको प्रयोग गरी स्थानीय बंका खोलामा माछा मार्न गएका थिए। करेन्ट लागेर गम्भीर घाइते भएका उनलाई दुधौली नगर अस्पताल सिर्थौली पुर्याइएकोमा चिकित्सकले मृत घोषणा गरेका उनले जानकारी दिए। मृतक नविनको साथमा गएका जङ्गबहादुर र इन्द्र सम्पर्कमा नरहेको प्रहरीले जनाएको छ। घटनाबारे थप अनुसन्धान भइरहेको प्रहरी उपरीक्षक काफ्लेले बताए।"
भक्तपुरको नगदेशमा गुँला पर्व सुरु,"भक्तपुर : मध्यपुर थिमिको नगदेशमा गुँला पर्व सुरु भएको छ। मध्यपुर थिमिको नगदेशमा श्री सिद्धि गणे द्यो दाफा भजन खलको आयोजनामा गुँला पर्व सुरु भएको हो। गुँला पर्वको पहिलो दिन आइतबार गुँला बाजासहित नगदेश बासीहरूले नगदेशको भित्री बस्तीमा स्थापना गरिएका चैत्य, बिहार, गुम्बा र मठ मन्दिर दर्शन गरेका छन्। गुँला पर्वको पहिलो दिनमा चार सयभन्दा बढी नगदेश वासीहरूले गुँला बाजासँगै नगदेशको भित्री इलाका परिक्रमा गरेको आयोजक श्री सिद्धि गणे द्यो दाफा भजन खलका बाजा व्यवस्थापक भाइजान घवाले बताएका छन्। गुँला पर्व नेवार समुदायले वर्षभरि मनाउने विभिन्न लामो पर्व मध्य एक हो। गुँला पर्व मुख्यता श्रावण शुक्ल प्रतिप्रदादेखि सुरु हुने गर्छ। तर नगदेशमा हरेक गथांमुग: चर्हेको भोलिपल्ट वा दिल्लाग आमै अर्थात श्रावण कृष्ण औंसीदेखि सुरु हुन्छ। काठमाडौं उपत्यकालाई चोबारको पहाड काटेर उपत्यकालाई जलमुक्त बनाए पछि उपत्यकामा मजुश्रीले कमलको फूल रोपेको र कमललाई छोप्न बनाइएको स्वयम्भू चैत्यलाई निर्माण गर्ने क्रममा हरेक दिन हेरचाह गर्न जाने कार्यबाट नै गुँला पर्व सुरु भएको थिमि गुँला बाजा खलका केन्द्रीय सदस्य आदित्य बजराचार्य बताउँछन्। महाबिहारका केन्द्रीय सदस्य आदित्य बजराचार्य गुँला शाब्दले नेपाल सम्बतको ९ ओ औ महिना लाई जनाउँछ। जसमा गुँ शब्द भन्नाले ९ र ला भन्नाले महिना हो। नेपाल सम्बतको नवौं महिना नै गुँला पर्व हो। गुँला शब्दलेजंगलकोबाटो लाई पनि जनाउने आदित्य बजराचार्य हो। जसमा गुँ भन्नाले जंगल बुझिन्छ। र ला भन्नाले बाटो पनि बुझिन्छ। उनका अनुसार धा बाजा बजाएर चैत्य परिक्रम गर्ने चलनबाटै बिभिन्न मठ मन्दिर घुम्ने परम्परा सुरु भएको हो। उनले चैत्य मन्दिर बहालहरू घुम्ने क्रममा नजिकका मन्दिर पनि घुम्ने चलन बढ़्दै गएपछि धर्मावलम्बीहरूले मठ मन्दिर घुम्न थालेको बताए।"
चिनियाँ प्राविधिकले गरे साततले दरबारको अवलोकन,"नुवाकोट : नुवाकोटको प्रसिद्ध साततले दरबार राष्ट्रिय संग्रहालयको चिनियाँ प्राविधिक टोलीले स्थलगत अवलोकन गरेका छन्। भूकम्पले क्षति गरेको दरबारको आइतबार चिनियाँ प्राविधिको टोलीले निरीक्षण गरेको विदुर नगरपालिका२ नुवाकोट टाकुरोमा रहेको साततले दरबार राष्ट्रिय संग्रहालय मर्मत नुहुँदा जीर्ण हुँदै गएको छ। चिनियाँ पक्षले पुनर्निर्माण सुरु गरिने बताएका छन्। पुनर्निर्माणका लागि विदुर नगरपालिकाका मेयर राजन श्रेष्ठ र चिनियाँ प्राविधिक टोलीका प्रतिनिधिले संयुक्त रूपमा स्थलगत अवलोकन गरेका हुन्। दरबार मर्मतका लागि नगरपालिकाले खानेपानी, बिजुली, सडक र खाली जग्गा व्यवस्थापन गर्ने र चिनियाँ पक्षले काम सुरुवात गर्ने सहमति भएको मेयर श्रेष्ठले बताए। आवश्यक भौतिक कार्यको व्यवस्थापनपछि मर्मत तथा पुनर्निर्माण सुरु गरिने चिनियाँ पक्षले प्रतिबद्धता जनाएको छ।"
बोलबम तीर्थयात्री सवार ट्याक्टर दुर्घटना हुँदा महिलाको मृत्यु,मलंगवा : बोलबल तीर्थयात्री बोकेका ट्याक्टर दुर्घटना हुँदा महिलाको मृत्यु भएको छ। ३ जना घाइते भएका छन्। मृत्यु हुनेमा चक्रघट्टा गाउँपालिका५ की अन्दाजी ५४ वर्षीया पतही देवी रहेको जिल्ला प्रहरी कार्यालय सर्लाहीले जनाएको छ। दुर्घटनामा परी गम्भीर घाइते भएकी पतहीको उपचारको क्रममा वीरगन्जमा मृत्यु भएको हो। भारतको मढिया शिव मन्दिरमा जल चढाएर फर्किएका तीर्थयात्रीलाई चक्रघट्टा गाउँपालिका८ औरही तर्फ आउँदै गरेको ज २ प ३२७ नम्बरको ट्याक्टर मलंगवा नगरपालिका१२ गम्हरिया छेउको नहरमा खसेको थियो। दुर्घटनामा घाइते भएकाहरूको मलंगवास्थित प्रादेशिक अस्पतालमा उपचार भइरहेको छ।
रेसुंगा पोखरीमा स्नान गर्ने भक्तजनको घुइँचो,गुल्मी : गुल्मीको धार्मिक ऐतिहासिक तथा पर्यटकीय स्थल रेसुङ्गामा साउने मेला चलिरहेको छ। कृष्ण औंसीको दिन आज रेसुंगा पोखरीमा स्नान गर्ने श्रद्धालु भक्तजनको बिहानैदेखि घुइँचो लागेको छ। पोखरीमा स्नान गरेपछि जीवनमा गरेका पाप नष्ट हुन्छ भन्ने धार्मिक विश्वास रहेको छ। रेसुंगामा एकादशी र औँसीको दिन विशेष पूजा आराधना गर्न गुल्मी लगायत आसपासका क्षेत्रबाट श्रद्धालु आउने गर्छन्।
ललितपुरमा बागमती नदी किनारमा पुरूषको शव भेटियो,काठमाडौं : ललितपुरको कुपन्डोलस्थित बागमती नदी किनारामा एकजना पुरूषको शव भेटिएको छ। आइतबार बिहान ८ बजेतिर ललितपुर महानगरपालिका वडा नम्बर १ को कार्यालय नजिकै बागमती नदी किनारामा अन्दाजी ४०४२ वर्षीय पुरूषको शव भेटिएको ललितपुर प्रहरीले जनाएको छ। प्रहरीका अनुसार शव घोप्टो परेको अवस्थामा भेटिएको हो। शवको पहिचान खुलेको छैन। शव बाढीले कतैबाट बगाएर ल्याएको हुनसक्ने प्रहरीको अनुमान छ।
"आज यी प्रदेशमा भारी वर्षा हुने, सतर्क रहन आग्रह","काठमाडौं : आज बिहानबाट गण्डकी, कर्णाली र सुदूरपश्चिम प्रदेशका एकदुई स्थानमा हल्का वर्षा भइरहेको जल तथा मौसम विज्ञान विभागले जनाएको छ । विभागका अनुसार आज दिउँसो केही स्थानहरूमा मेघगर्जन र चट्याङसहित हल्का देखिमध्यम वर्षाको सम्भावना छ । बागमती, गण्डकी, लुम्बिनी, कर्णाली र सुदूरपश्चिम प्रदेशका एकदुई स्थानमा भारी मुसलधारे पानी पर्ने बुलेटिनमा उल्लेख छ। आज राति पनि केही स्थानहरूमा मेघगर्जन र चट्याङसहित हल्कादेखि मध्यम वर्षा तथा कोशी र लुम्बिनी प्रदेशका एकदुई स्थानमा भारी वर्षाको सम्भावना रहेको विभागले उल्लेख गरेको छ । कोशी, बागमती, गण्डकी, लुम्बिनी, कर्णाली र सुदूरपश्चिम प्रदेशका एकदुई स्थानमा भारी वर्षाको सम्भावना रहेकाले ती क्षेत्रमा हुन सक्ने गेग्रान बहाव, बाढी, पहिरोबाट हुनसक्ने क्षतिबाट जोगिन विभागले अनुरोध गरेको छ ।"
भोलिदेखि स्वयम्भूमा एकमहिने मेला,"काठमाडौं : स्वयम्भूमा भोलि सोमबारदेखि एक महिनासम्म जारी रहने मेलाको सम्पूर्ण तयारी पूरा भएको छ । स्वयम्भू व्यवस्थापन तथा संरक्षण महासमितिले विश्वसम्पदा स्वयम्भू तथा त्यस आसपास क्षेत्रका सम्पदास्थलमा दर्शनका लागि आउने भक्तजनको सुरक्षा, भीड व्यवस्थापन, सरसफाइ, रङरोगन, सडकबत्ती व्यवस्थापनलगायत सम्पूर्ण तयारी पूरा भएको जनाएको छ । प्राचीन सम्पदास्थलका चैत्य तथा विभिन्न भाग मर्मत तथा जीर्णोद्धार सम्पन्न गरिएकाले मेलामा आउनेको सङ्ख्या बढ्ने अपेक्षा गरिएको छ । महासमितिका महासचिव अशोक बुद्धाचार्यले मन्दिर आसपासमा अस्थायी पसल हटाइएको तथा सहयोगापेक्षीलाई बस्न नदिने व्यवस्था गरिएको राससलाई जानकारी दिए। थेरवाद, महायान र वज्रयान सम्प्रदायका अनुयायीहरू राष्ट्रिय तथा अन्तर्राष्ट्रिय क्षेत्रबाट पाँच लाख मानिस आउने अपेक्षा गरिएको महासमितिले जनाएको छ । काठमाडौं महानगरपालिका१५ का वडाध्यक्ष ईश्वरमान डङ्गोलले महासमितिसँग समन्वय गरी मेला व्यवस्थापनको प्रबन्ध भएको जानकारी दिए । स्वयम्भूस्थित महानगरीय प्रहरी वृत्तले ट्राफिक प्रहरीसँगको सहकार्यमा सडक जामलाई व्यवस्थापन गर्ने जनाएको छ । गुँला पर्वका रूपमा बौद्ध धर्मावलम्बीले मनाउने चाडका अवसरमा आयोजित मेलाअवधिभर हरेक दिन बिहान गुँला बाजा बजाउँदै स्वयम्भू महाचैत्यको दर्शन परिक्रममा, शोभाभगवतीसँगै विजेश्वरी र सेतो मत्स्येन्द्रनाथको परिक्रमा तथा करुणामयको नामबाट पनि चिनिने सेतो मत्स्येन्द्रनाथको दर्शन गर्ने परम्परा छ ।"
भरतपुरमा मर्निङवाक गएका मानिस बाघको आक्रमणबाट घाइते,चितवन : बाघको आक्रमणबाट भरतपुर महानगरपालिका२ बेलटाडीका ६० वर्षीय पशुपति श्रेष्ठ घाइते भएका छन् । मर्निङवाक क्रममा उनी बाघको आक्रमणमा परेका हुन् । भरतपुर महानगरपालिका१ नारायणी नदी किनारमा हिँडिरहेका बेला उनलाई बाघले आक्रमण गरेको प्रमुख जिल्ला अधिकारी इन्द्रदेव यादवले बताए। आक्रमणबाट घाइते श्रेष्ठको चितवन मेडिकल कलेजमा उपचार भइरहेको छ । उनको मुख र हातमा चोट लागेको र अवस्था स्थिर रहेको जानकारी उनले दिए। प्रमुख जिल्ला अधिकारी यादवका अनुसार बाघको खोजीका लागि जिल्ला वन कार्यालयबाट एउटा टोली परिचालन भएको छ । रासस
अकबरेखेतीबाट वार्षिक १५ लाख आर्जन गर्दै इलामका खड्गबहादुर,"इलाम : जिल्लाको माङसेबुङ गाउँपालिका२ का खड्गबहादुर कार्कीलाई घरखर्च टार्न अरुको मुख ताक्नुपरेको छैन । आफ्नै बारीमा गरेको व्यावसायिक अकबरेखेतीबाट घरखर्च चलेको छ । वार्षिक उहाँले रु १५ लाख आर्जन गर्दै आएका छन्। मलेसियाको रोजगारीबाट फर्केर दुई वर्षअघि बताहा कृषि तथा नर्सरी फार्म दर्ता गरी व्यावसायिक रूपमा अकबरेखेती सुरु गरेका उद्यमी कार्कीले वार्षिक तीन लाख आम्दानी गर्दै आएका छन्। 'गत वर्ष एक हजार बोटबाट ११ क्विन्टल अकबरे उत्पादन भएको थियो, पहिलोपटक नै प्रशस्त आम्दानी भयो', कार्कीले भने, 'प्रतिकेजी रु दुई सय ५० देखि रु तीन सयसम्ममा बारीमा नै बिक्री हुने भएकाले यस वर्षदेखि खेती विस्तार गरेको छु ।' यो वर्ष उनले पाँच हजार बोट अकबरे रोप्नुभएको छ । आफ्नै चार तथा छिमेकीको चार रोपनी जग्गा भाडामा लिएर आठ रोपनी क्षेत्रमा खेती विस्तार गरेका हुन्। उत्पादिन अबकरे बिक्रीका लागि बजारको चिन्ता नभएपछि खेती विस्तार गरेको उनी बताउँछन्। 'सबै खर्च कटाएर वार्षिक १० देखि १५ लाखसम्म कमाइ गर्ने लक्ष्यका साथ खेती विस्तार गरेको छु । दुई वर्षसम्म यही बोटले उत्पादन दिन्छ, हरियो खुर्सारी दिनैपिच्छे पनि टिप्न पाइन्छ तर पाकेको भने सातामा दुईपटक टिप्न मिल्छ, एक हजार बोटबाट पहिलोपटक ३० र दोस्रो खेपमा २० केजीसम्म उत्पादन हुन्छ', कार्कीले भने। हरियो खुर्सानी प्रतिकेजी दुई सय ५० मा बारीबाटै बिक्री हुने गरेको छ । यहाँ उत्पादित अकबरे इलाम बजारसहित झापाको दमक र सुनसरीको इटहरीसम्मका व्यापारीले लैजाने गरेका छन् । सुरुमा थोरै लगानीमा आफ्नै बारीमा अकबरेखेती सुरु गरेका कार्कीले १० हजार बोट अकबरे विस्तार गर्ने योजनामा रहेको सुनाए। उनले अबकरेका साथै गोलभेँडा, भण्टा, बन्दाकोभी, प्याजखेती तथा एभोकाडो र कफीका बिरुवा पनि उत्पादन गर्दै आएका छन्। रासस"
मोरङमा स्कुल बसको ठक्करबाट साइकल यात्रीको मृत्यु,विराटनगर : मोरङमा तीव्र गतिमा रहेको स्कुल बसले ठक्कर दिँदा आइतबार बिहान साइकल यात्रीको मृत्यु भएको छ । विद्यार्थी लिनलाई विराटनगरबाट आमबारीतर्फ जाँदै गरेको को १ क १७०० नम्बरको बसले रंगेली नगरपालिका२ चेका पुलमा साइकलयात्रीलाई ठक्कर दिएको प्रहरीले जनाएको छ । मोरङ प्रहरीका प्रवक्ता डीएसपी ज्ञानेन्द्रबहादुर बस्नेतका अनुसार विराटनगरस्थित अरनिको स्कुलको बसले ठक्कर दिँदा साइकलमा यात्रा गरिरहेका धनपालथान गाउँपालिका३ मायागन्जका ५५ वर्षीय जगन्नाथ ठाकुरको मृत्यु भएको हो । ठाकुरलाई बिहान ९: ४५ बजेतिर बसले ठक्कर दिएको थियो । गम्भीर घाइते भएका उनलाई उपचारका लागि रंगेली अस्पताल पुर्याउनसाथ चिकित्सकले मृत घोषित गरेको डीएसपी बस्नेतले बताए । शवलाई पोस्टमार्टमका लागि रंगेली अस्पतालमै राखिएको छ । बस र चालक झापाको कन्काई नगरपालिका१ का ५७ वर्षीय इन्द्रप्रसाद मिश्रलाई नियन्त्रणमा लिएर घटनाको अनुसन्धान सुरु गरिएको जानकारी डीएसपी बस्नेतले दिए । उनका अनुसार बसमा विद्यार्थी थिएनन् । बसको तीव्र गति र चालकको लापरबाहीका कारण दुर्घटना भएको प्रहरीको प्रारम्भिक अनुसन्धानबाट खुलेको छ । इलाका प्रहरी कार्यालय रंगेलीका इन्सपेक्टर सन्तोष खड्का नेतृत्वको टोलीले दुर्घटनाको थप अनुसन्धान अघि बढाएको छ ।
एकै वर्षमा स्याउ फलेपछि किसान उत्साहित,"ढोरपाटन (बागलुङ) : निसीखोला गाउँपालिका२ अर्नाकोटका स्थानीय व्यावसायिक स्याउ खेती गर्न थालेका छन्। समुद्री सतहबाट करिब दुई हजार मिटर उचाइमा रहेको बागलुङ अर्नाकोटमा तीन वर्ष अगाडि परीक्षणका लागि लगाइएको स्याउ फलेपछि व्यावसायिक खेती गर्न थालिएको हो। विसं २०७८ मा गाउँका अगुवा किसानले परीक्षणका लागि स्याउखेती सुरु गरेका थिए। हाल गाउँका धेरै किसान यसप्रति आकर्षित भएका छन्। पोखराबाट इटिलियन गालाफुजी जातका बिरुवा ल्याएर लगाएको एक वर्षमा फल लागेपछि किसान उत्साहित भएका हुन्। पहिलो वर्ष गाउँमा किसानले कृषि ज्ञान केन्द्रबाट ६० बिरुवा अनुदानमा लिएर लगाएका थिए। बिरुवा हुर्किएर फल दिन थालेपछि दोस्रो वर्ष थप ९० वटा बिरुवा अनुदानमा लिएर लगाए। यस वर्ष निसीखोला गाउँपालिकाबाट ५० प्रतिशत अनुदानमा सात सय बिरुवा लगाएको अगुवा किसान चेतबहादुर कुँवरले बताए। गाउँमा स्याउखेतीको सम्भावना देखेपछि गाउँका अधिकांशले स्याउका बिरुवा लगाउन थालेका उनले बताए। अर्नाकोटमा खानेपानीको अभाव हुँदा बिरुवा हुर्काउन समस्या भएको सुनाउँदै अब सिङ्गो गाउँ नै स्याउ उत्पादनबाट आत्मनिर्भर बन्ने आशा पलाएको कुँवर बताउँछन्। खानेपानी अभावमा धेरै नागरिक बसाइँसराइ गर्न बाध्य भएको सन्दर्भमा गाउँमा स्याउ उत्पादनको ठूलो सम्भावना देखिएपछि धेरै गाउँमै बस्न थालेको उनी बताउँछन्। तीन वर्ष अगाडि लगाएको स्याउ थोरै भए पनि बजारमा पठाउन थालेको कुँवरले सुनाए। उनका अनुसार अहिले अर्नाकोटमा करिब एक सय ५० बोटमा स्याउ फलेका छन्। स्थानीय किसान दुर्गाबहादुर ओलीले पहिलो वर्ष २२ वटा स्याउका बिरुवा लिएर लगाएको सुनाउँदै अहिले बिरुवा बढाउँदै गएको बताए। वर्षौँदेखि पशुपालनसँगै निर्वाहमुखी खेतीपाती गर्दै आएका उनी पछिल्लो समय स्याउखेतीलाई नै बढी जोड दिएको बताउँछन्। यहाँको हावापानी स्याउखेतीका लागि उपयुक्त रहेछ, पोहोर लगाएका बिरुवाले फल दिएका छन्, यसले हामीलाई हर्षित बनाएको छ, ओलीले भने, खानेपानी नभएको ठाउँमा स्याउ लगायौँ, सिँचाइको व्यवस्था हुने हो भने व्यावसायिक रूपमा उत्पादन गर्न सकिन्छ। निसीखोला गाउँपालिकाका कृषि प्राविधिक तारा परियारले स्याउखेतीतर्फ किसानको चासो बढेपछि इटालियन जातको स्याउका बिरुवा जुम्लाबाट ल्याएर वितरण गरिएको बताइन्। गाउँपालिकाले रु चार लाख ११ हजार दुई सय ५० मा बिरुवा खरिद गरी ५० प्रतिशत अनुदानमा किसानलाई उपलब्ध गराएको हो। यहाँका किसानले करिब ४० रोपनी क्षेत्रफलमा स्याउका बिरुवा लगाएका उनले बताए।"
भोलिदेखि स्वयम्भूमा एकमहिने मेला,"काठमाडौं : स्वयम्भूमा भोलि (सोमबार)देखि एक महिनासम्म जारी रहने मेलाको सम्पूर्ण तयारी पूरा भएको छ। स्वयम्भू व्यवस्थापन तथा संरक्षण महासमितिले विश्वसम्पदा स्वयम्भू तथा त्यस आसपास क्षेत्रका सम्पदास्थलमा दर्शनका लागि आउने भक्तजनको सुरक्षा, भीड व्यवस्थापन, सरसफाइ, रङरोगन, सडकबत्ती व्यवस्थापनलगायत सम्पूर्ण तयारी पूरा भएको जनाएको छ। प्राचीन सम्पदास्थलका चैत्य तथा विभिन्न भाग मर्मत तथा जीर्णोद्धार सम्पन्न गरिएकाले मेलामा आउनेको सङ्ख्या बढ्ने अपेक्षा गरिएको छ। महासमितिका महासचिव अशोक बुद्धाचार्यले मन्दिर आसपासमा अस्थायी पसल हटाइएको तथा सहयोगापेक्षीलाई बस्न नदिने व्यवस्था गरिएको बताए। थेरवाद, महायान र वज्रयान सम्प्रदायका अनुयायीहरू राष्ट्रिय तथा अन्तर्राष्ट्रिय क्षेत्रबाट पाँच लाख मानिस आउने अपेक्षा गरिएको महासमितिले जनाएको छ। काठमाडौं महानगरपालिका१५ का वडाध्यक्ष ईश्वरमान डङ्गोलले महासमितिसँग समन्वय गरी मेला व्यवस्थापनको प्रबन्ध भएको जानकारी दिए। स्वयम्भूस्थित महानगरीय प्रहरी वृत्तले ट्राफिक प्रहरीसँगको सहकार्यमा सडक जामलाई व्यवस्थापन गर्ने जनाएको छ। गुँला पर्वका रूपमा बौद्ध धर्मावलम्बीले मनाउने चाडका अवसरमा आयोजित मेलाअवधिभर हरेक दिन बिहान गुँला बाजा बजाउँदै स्वयम्भू महाचैत्यको दर्शन परिक्रममा, शोभाभगवतीसँगै विजेश्वरी र सेतो मत्स्येन्द्रनाथको परिक्रमा तथा करुणामयको नामबाट पनि चिनिने सेतो मत्स्येन्द्रनाथको दर्शन गर्ने परम्परा छ। रासस"
संगीत गुरू कामतको शोकमा मधेस प्रदेश सरकारले राष्ट्रिय झण्डा आधा झुकायो,"जनकपुर : मधेस प्रदेश सरकारले शास्त्रीय सङ्गीतका गुरु गुरुदेव कामतको निधनको शोकमा आज राष्ट्रिय झण्डा आधा झुकाएको छ । गायक कामतको गत बिहीबार निधन भएको थियो । कामतको असामयिक निधनले स्तब्ध भएकाले सम्मानका लागि प्रदेश सरकारले आधा झण्डा झुकाउने निर्णय गरेको थियो । सोही निर्णयबमोजिम आइतबार आधा झण्डा झुकाइएको मुख्यमन्त्री सतिशकुमार सिंहले जानकारी दिए। आज दिनभर आधा झण्डा झुकाएर सबै मन्त्रालयलाई कामकाज गर्न निर्देशन दिइएको मुख्यमन्त्री कार्यालयले जनाएको छ । सिरहाको पतारी गाउँपालिका२ पोखरभिण्डास्थित आफ्नै निवासमा गायक कामतको निधन भएको थियो । उनी लामो समयदेखि मिर्गौला रोगबाट पीडित थिए। काठमाडौंमा बस्दै आएका उनी आर्थिक संकटका कारण उपचार गराउन नसकेपछि एक महिनाअघि गाउँ फर्किएका थिए। शास्त्रीय संगीतमा निकै श्रद्धाका साथ नाम लिइने कामत पछिल्ला ४० वर्षदेखि निरन्तर काठमाडौंमा रहेर नेपाली गीत, संगीत, शास्त्रीय गायन क्षेत्रमा योगदान गर्दै आएका थिए । कामतको २०१२ साउन १७ गते सिरहाको पोखरभिण्डामा जन्म भएको थियो ।"
ताप्लेजुङको आँखोप केन्द्रविन्दू भएर भूकम्प,काठमाडौं : ताप्लेजुङको आँखोप आसपास केन्द्रविन्दु भएर भूकम्प गएको छ। राष्ट्रिय भूकम्प मापन तथा अनुसन्धान केन्द्र लैनचौरकानुसार आज दिउँसो ४:०४ मिनेटमा ताप्लेजुङको आँखोप आसपास केन्द्रविन्दु भएर चार दशमलव दुई रेक्टर स्केलको भूकम्प गएको हो। यसअघि साउन १३ गते ताप्लेजुङकै खेजेनिम आसपास केन्द्रविन्दु भएर चार दशमवल एक रेक्टर स्केलको भूकम्प गएको थियो। नेपालमा पछिल्लो समय साना भूकम्प जाने क्रम जारी छ।
अझै ओझेलमा नेपालको बाबाधाम,"टुटेश्वर(महोत्तरी) : हर हर महादेवे ! जय शम्भू !! यस्तै गानले टुटेश्वरनाथ महादेव मन्दिर श्रावन महिनाभरी गुञ्जायमान हुन्छ। जहाँ भक्तजनको थामिनसक्नु घुइँचो हुन्छ। कोही धन माग्न आएका छन् त कोही सन्तान। कोही मनोकामना पूरा भएपछि टुटेश्वरनाथलाई जलफूल चढाउन लामबद्ध छन्। आँखाले देखेसम्म भक्तजनको लाम छ। कानले सुनेसम्म टुटेश्वरनाथ महादेवको महिमा गान छ। टुटेश्वरलाई नेपालको बाबाधाम भनेर चिनिन्छ। लाखौं भक्तजनको घुइँचो लागे पनि प्रचारप्रसारको कमीले टुटेश्वरनाथ महादेव मन्दिर गुमनाम जस्तै छ। यसले धामका रूपमा चर्चा कमाउन सकेको छैन। हिन्दू धर्मालाम्बीहरूको आस्था, विश्वास र मोक्ष फल प्राप्तिको स्थल हो टुटेश्वरनाथधाम। महोत्तरीको बर्दिबास नगरपालिका५ स्थित टुटेश्वरलाई नेपालको बाबाधाम भनेर पनि चिनिन्छ। समुद्री सतहबाट २६८ मिटर उचाइमा टुटेश्वरनाथ मन्दिर अवस्थित छ। जहाँ श्रावण महिनामा नेपाल र भारतका दशौं लाख भक्तजनहरू पूजापाठ गर्न, जल चढाउन र मेला भर्न आउँछन्। तर, मिथिलाञ्चलको प्रसिद्ध स्थान टुटेश्वरधाम प्रचारप्रसार र विकासको दृष्टिकोणबाट निकै पछाडि रहेको बर्दिबास नगरपालिका वडा नम्बर ५ का वडाध्यक्ष कहारमान स्यांग्वाले बताए। मधेशको कैलाश पर्वतको नामले चर्चा बटुलेको यो मन्दिरको संरक्षण, सम्वर्द्धन र विकासमा सरोकारवालाहरूले गम्भीर ध्यान दिनुपर्ने उनले सुनाए। उनका अनुसार धनुषा र सिरहाको साँधमा पर्ने कमला नदीको उत्तराहिनी, सर्लाही र रौतहटको बागमती र महोत्तरीको गौशालास्थित माण्डवी गंगाको त्रिवेणीबाट जल लिएर भक्तजनहरू टुटेश्वरनाथ महादेवलाई चढाउँछन्। प्राचीन, धार्मिक, सांस्कृतिक तथा पुरातात्विक सम्पदाका रूपमा चर्चा पाएको टुटेश्वरनाथ महादेव मन्दिर स्थलको उत्खनन, यसको अध्ययन, अनुसन्धान हुनु पर्ने माग गरिएको छ। यसका लागि पुरातात्विक विभागलाई पत्राचार गरिने बर्दिबास नगरपालिकाका मेयर प्रह्लाद कुमार क्षेत्रीले बताए। ३४ वर्षदेखि डण्ड काट्दै बासुदेव ! मन्दिरको विकास र संरक्षणका लागि सबैले आआफ्नो स्थानबाट पहल गर्दै आएका छन्। महोत्तरीको गौशाला नगरपालिका४ रजखोरका ७२ वर्षीय पूर्व प्रधानाध्यापक बासुदेव महतोले नेतृत्व गर्दै मन्दिरमा २०२७ सालदेखि भजनकीर्तन सुरु गरेका थिए। त्यसपछि महतोको नेतृत्वमा धनुषा, सिरहा र उदयपुरको संगमस्थल उत्तराहिनी र सर्लाहीको बागमतीबाट डाँक बम सुरु भएको थियो। धार्मिक तथा प्राचीन मठ मन्दिरका रूपमा ख्याति कमाएको टुटेश्वरनाथ महादेवलाई उनले ३४ वर्षदेखि डण्ड काट्दै जल चढाउँदै आएका छन्। मैले गौशालाको गोलिमाईस्थानस्थित माण्डवी, स्वर्णमती र बरुणमतिको सँगमस्थलबाट जल लिएर करीब १६ किलोमिटर डण्ड काट्दै टुटेश्वरनाथ महादेव मन्दिरमा पूजा गर्दै आएका छौं, उनले भने, २०४८ सालदेखि निरन्त टुटेश्वरनाथ महादेव मन्दिरको गरिमा बढाउन डण्ड काट्दै आएको छु। डण्डी बमको यात्रा गर्दा भगवान् प्रति आस्था बढ्नुका साथै शारीरिक स्वास्थ्य तन्दुरुस्ती प्राप्त हुने गरेको महतोको भनाइ छ। उनी भन्छन्, जब सम्म बाँच्छु, सकुन्जेल डण्डी बमलाई निरन्तरता दिन्छौं। उनी जस्ता हजारौं डण्डी बम, डाँक बम, कँबरी बम र भक्तजनले टुटेश्वरनाथमा जल चढाउँछन्। बोल बम यात्रीहरू मन्दिरका आकर्षण रहेको स्थानीय सञ्चारकर्मी रोशन कुमार महतो सुनाउँछन्। औझेलमा महाभारतकालीन इतिहास पूर्वपश्चिम राजमार्ग अन्तर्गत महोत्तरीको घनाजंगलमा पर्ने टुटेश्वरचोकबाट करिब सात किलोमिटर उत्तरतिरको सघन वनक्षेत्र छिचोलेर पुगिन्छ टुटेश्वरधाम। प्राचीन शिवालयका रूपमा ख्याति कमाएको टुटेश्वरनाथ महादेव मन्दिर प्राचीन माण्डवीगङ्गा (मरहा खोला) नदीको पूर्वी किनारको चुरिया पहाडमा अवस्थित छ। पछिल्लो समय यसलाई मधेशको कैलाश पर्व पनि भनिन्छ। १९८२ सालतिरबाट टुटेश्वरमा फँडानी भइ बस्ती बिस्तार भएको तत्कालीन माइस्थान गाविसका अध्यक्ष धन बहादुर स्यांग्वाले बताए। २००२ सालमा डिठ्ठा गौरीनारायण गिरीले वन फडानी गरी बस्ती बसाउने क्रममा टुटेश्वरमा अति प्राचीन शिवलिङ्ग, पत्थर कुदिएर बनेको बसाहासहित पुरातात्विक महत्त्वका सामग्री फेला परेको प्रेस स्वतन्त्रता सेनानी गोपाल प्रसाद बरालले जनाए। विभिन्न समयमा श्रद्धालु भक्तजनको सरसहयोगबाट मन्दिर निर्माण भएको थियो। शिवलिङ्ग, बसाहा र अन्य पुरातात्विक महत्त्वका सामग्रीको अध्ययनबाट यसलाई संस्कृति अध्येताहरूले महाभारतकालीन भनेका छन्। यो प्राचीन शिवालय द्वापर युगमा अर्जुनले शिवजीको तपस्या गरी पाशुपतास्त्र प्राप्त गरेका ठाउँ रहेको नेपाल होटल तथा पर्यटन व्यवसायी संघ महोत्तरीका अध्यक्ष गोपाल कार्कीले बताए। विभिन्न पुस्तकहरूमा यो मन्दिर चार हजार वर्ष पुरानो रहेको उल्लेख छ। कहाँ हरायो नदीको नाम ? ऐतिहासिक टुटेश्वरनाथ महादेव मन्दिर वरिपरीका नदीहरूको नामनै परिवर्तन गरिएको पाइएको छ। माण्डवी गंगा, वरुणमति र स्वणर्मति नदीका माझ टुटेश्वरनाथ महादेव मन्दिखर अवस्थित छ। यो ठाउँमा शिवजीलाई पुकारदा मनोवाञ्छित फल पाइने श्रद्धालुहरूको विश्वास छ। प्राचीन यी नदीहरू , जसको मिथिला माहात्म्यमा वणर्न छ, माण्डवीगङ्गा , वरुणमति र स्वणर्मतिको नाउँ पूर्वपश्चिम राजमार्ग बन्नेबेला ठेकदारहरूले बिगारेर मडहा, बेलगाछी र सोनी बनाएका डण्डी बमका अभियन्ता बाबुदेव महतोले गुनासो गरे। बर्दिबास नगर नेतृत्वले यी नदीहरूको शिवालयसँग अनुन्यास्रित सम्बन्ध रहेको हुँदा पहिलेकै नाउँ कायम गरिदिन पनि उनले आग्रह गरे। कैलास पर्वतटुटेश्वरनाथधामलाई सीता सर्किट जोडिने टुटेश्वरनाथ महादेव मन्दिरलाई मधेशको कैलाश पर्वका रूपमा विकास गर्नका लागि नेपाल होटल तथा पर्यटन व्यवसायी महासंघ मधेश प्रदेश र बर्दिबास नगरपालिका अन्तर्गतको संस्कृति तथा पर्यटन प्रवर्द्धन समितिले चासो लिएको छ। मधेश प्रदेश सरकार, बर्दिबास नगरपालिका, सामाजिक सरोकारवला संघसंस्था, राजनीतिक दल , प्रहरी तथा प्रशासनिक निकाय तथा स्थानीय नागरिक समाजले टुटेश्वरनाथ महादेव मन्दिर र बोलबम मेला प्रचारप्रसार गर्ने प्रतिबद्धता व्यक्त गरेका छन्। मन्दिरलाई पर्यटकीयस्थलका रुपमा विकास गरिने मधेश प्रदेश सरकारका मुख्यमन्त्री सतिशकुमार सिंहले बताए। मन्दिरमा विशेष पूजा अर्चना गर्दै उनले यहाँको पूर्वाधार विकास गरेर धार्मिक महत्त्वका पर्यटकीयस्थलका रूपमा विकास गर्नुपर्नेमा जोड दिए। टुटेश्वर क्षेत्रको विकास, विस्तार र प्रचारप्रसारले यस क्षेत्रकै अर्थतन्त्र मजबुत हुन्छ। यसले स्थानीयको जीविकोपार्जनमा पनि सहयोग पुग्छ , मुख्यमन्त्री सिंहले अन्नपूर्णसँग भने, टुटेश्वरनाथ महादेव मन्दिर क्षेत्रको पूर्वाधार विकास र प्रचारप्रसारका लागि बर्दिवास नगरपालिकासँग समन्वय गरेर मधेश प्रदेश सरकारले आवश्यक कदम अगाडि बढाउँछ। मधेश प्रदेश सरकारका शिक्षा तथा संस्कृति राज्यमन्त्री शारदा थापाले संस्कृतिको जगेर्ना र पर्यटन प्रवर्द्धनका क्षेत्रमा सबै एकजुट भएर लाग्नुपर्नेमा जोड दिइन्। यी सम्पदा हाम्रा पहिचान र समृद्धिका आधार हुन्, यिनको संरक्षण र सम्वर्द्धनमा सबै जना एकजुट हुन आवश्यक छ, उनले भनिन्। मधेश प्रदेश सरकारको उद्योग, वाणिज्य तथा पर्यटन मन्त्रालयका सचिव राजिव पोखरेलले टुटेश्वरनाथ महादेव मन्दिरलाई सीता सर्किटका रूपमा विकास गरिने बताए। जानकी मन्दिर, धनुषाधाम, टुटेश्वरनाथ महादेव मन्दिर, जलेश्वरनाथ महादेव मन्दिरलाई सीता सर्किटमा जोडेर विकास गरिने उनले बताए। टुटेश्वरनाथको संरक्षण, सम्वर्द्धन र विकासका लागि यसलाई ट्रस्टमा लान पनि नगर नेतृत्वलाई सुझाएका छन्। त्यस्तै यस ठाउँको विकासका लागि दीर्घकालीन योजना निर्माण र साउने मेला व्यवस्थापनका दुई पाटोमा काम गरिन आवश्यक रहेको बर्दिबास नगरपालिकाकाको संस्कृति तथा पर्यटन प्रवर्द्धन समितिका अध्यक्ष हिरा गौतमले बताए। उनका अनुसार टुटेश्वरधाम मधेश र मुलुककै अन्य भेगका श्रद्धालुका लागि मात्र नभइ छिमेकको भारतका विभिन्न जिल्लाबाट बर्सेनि साउने मेलामा लाखौं श्रद्धालु यहाँ दर्शनका लागि आउने गरेका छन्। यति महत्त्वको स्थल भएर पनि बाटोघाटो, खानेपानी, शौचालय, सुरक्षा र सवारी पार्किङको समुचित प्रबन्ध हुन नसक्नुले श्रद्धालुहरूले अप्ठ्यारो झेल्दै आएका छन्।"
जावलाखेलमा रातो मच्छिन्द्रनाथको भोटो देखाइयो,"काठमाडौं : वर्षा र सहकालका देवताका रूपमा मानिने रातो मच्छिन्द्रनाथको भोटो देखाउने जात्रा ललितपुरमा सम्पन्न भएको छ। आइतबार जावलाखेलमा विशेष समारोहका बीच मच्छिन्द्रनाथको भोटो देखाइएपछि रातो मच्छिन्द्रनाथको रथजात्रा पनि औपचारिक रुपमा सम्पन्न भएको छ । भोटो जात्रा समारोहमा राष्ट्रप्रमुखका रुपमा राष्ट्रपति रामचन्द्र पौडेल, उपराष्ट्रपति रामसहाय यादव, प्रधानमन्त्री केपी शर्मा ओली, सभामुख देवराज घिमिरे, राष्ट्रियसभा अध्यक्ष नारायण दाहाल लगायतको पनि उपस्थिति रहेको थियो। सोही अवसरमा राष्ट्रपति पौडेलले मच्छिन्द्रनाथको दर्शन गर्दै प्रसाद ग्रहण गरेका थिए। मच्छिन्द्रनाथको रथलाई लगनखेलबाट जावलाखेल पुर्याएको चार दिनपछि भोटो देखाउने जात्रा हुने परम्पराअनुसार भोटोजात्रा मनाइएको हो। मच्छिन्द्रनाथलाई अन्नदाता,पानी पार्ने देवताका रुपमा तथा अनिष्ट र अनिकाललाई सामना गर्ने देवताका रुपमा मानिने भएकाले पनि यसको पुरातात्विक, ऐतिहासिक, सांस्कृतिक र धार्मिक महत्व रहिआएको छ।"
भरतपुरमा मान्छेलाई आक्रमण गर्ने बाघ खोज्न ड्रोन र हात्तीको प्रयोग,"चितवन : मान्छेलाई आक्रमण गर्ने बाघको खोजी गर्न ड्रोन र हात्तीको प्रयोग गर्ने तयारी गरिएको छ । आज बिहान नारायणगढस्थित मानवबस्ती नजिक नारायणी नदी किनारमा मान्छेलाई आक्रमण गरेको बाघलाई नियन्त्रण गर्ने तयारी गरिएको हो । जिल्ला वन कार्यालय चितवनका प्रमुख थिरबहादुर कार्कीका अनुसार नारायणी किनारमा रहेको झाडीमा बाघ लुकेको आशङ्का गरिएको छ । उक्त बाघ खोजी गर्नका लागि ड्रोन क्यामराबाट हेर्ने तयारीसहित चितवन राष्ट्रिय निकुञ्ज कार्यालयबाट ड्रोन मगाइएको उनले जानकारी दिए । उनका अनुसार ड्रोनले बाघ पहिचान गरेपछि हात्तीको सहायताले डार्ट (बेहोस) गर्ने योजना छ । नारायणी किनारमा नदीमा मिसिनुअघि ढललाई प्रशोधन गर्न बनाइएको ट्याङ्क क्षेत्रको नर्कट झाडीमा बाघ रहेको अनुमान गरिएको प्रमुख कार्कीले जानकारी दिए। सो क्षेत्रमा एकातर्फ मानवबस्ती छ भने अर्कोतर्फ नारायणी नदी पर्दछ । चितवन राष्ट्रिय निकुञ्जका वरिष्ठ भेटेनरी चिकित्सक डा विजयकुमार श्रेष्ठले कसराबाट ड्रोन र तीन वटा हात्ती आउँदै गरेको बताए । उनका अनुसार सुरुमा ड्रोनबाट पहिचान गरेर बाघ देखिएमा डार्ट गर्ने तयारी गरिएको छ । सो क्षेत्रमा मानव आवतजावत गर्न रोकिएको छ । पाइलालाई हेर्दा माउबाट भर्खरै छुटेर सिकार गर्न सुरु गरेको बाघ हुनसक्ने चिकित्सक श्रेष्ठले जानकारी दिए। 'बाघ कहाँबाट आयो यकीन हुन सकेको छैन । यद्यपि नगर वन क्षेत्रबाट आएको हुनसक्ने आशङ्का गरिएको छ', उनले भने। आज बिहान हिँड्ने क्रममा भरतपुर महानगरपालिका२ बेलटाँडीका ६० वर्षीय पशुपति श्रेष्ठलाई बाघले आक्रमण गरेको थियो । प्रमुख जिल्ला अधिकारी इन्द्रदेव यादवका अनुसार आज बिहान ५:२० बजे बिहान भरतपुर१ नारायणी किनारमा बाघले श्रेष्ठलाई आक्रमण गरेको हो । बाघको आक्रमणबाट घाइते भएका श्रेष्ठको तीन ठाउँमा हड्डी भाँचिएको छ भने पाँच वटा दाँत फुत्केर घाँटीमा पुगेका छन् । चितवन मेडिकल कलेज (सिएमसी) शिक्षण अस्पतालमा उपचार गराइरहेका श्रेष्ठको स्वास्थ्य अवस्था खतरामुक्त रहेको अस्पतालका निर्देशक डा दयाराम लम्सालले जानकारी दिए। उनका अनुसार श्रेष्ठको पाँच वटा कृत्रिम दाँत फुत्केर घाँटीमा गएर अड्किएको थियो । बाघको आक्रमणबाट दाहिने हातको हत्केला र नाडीको हड्डी भाँचिएका छन् । यस्तै दाहिने कुहिनाको नजिकको (केल्भिकल) हड्डीसमेत भाँचिएको छ । श्रेष्ठको स्वास्थ्यावस्था खतरामुक्त रहेको डा लम्सालले जानकारी दिए। श्रेष्ठको अहिले शल्यक्रिया गर्ने तयारी गरिएको बताउँदै घाँटीमा पुगेका दाँत खोक्दा बाहिर निस्किएका उनले जानकारी दिए। रासस"
खोटाङको राजापानीमा बाघ आतङ्क,"खोटाङ : हलेसी तुवाचुङ नगरपालिका११ राजापानीमा बाघको आतङ्क छ । जङ्गलबाट गाउँ पसेको बाघले खोरका खसीबाख्रा, गोठमा बाँधिएका बाच्छापाडा तथा कुकुर मार्न थालेपछि स्थानीय बासिन्दा आतङ्कित बनेका हुन् । केही दिनअघिदेखि गाउँ पसेको एउटा बाघले शुक्रबार राति साविक राजापानी गाविस वडा नं २ भोगटिनीस्थित देविका चौहानको घरमा बाँधेको कुकुर तथा सोही राति शम्भुप्रसाद भण्डारीको खसी मारेको स्थानीय बासिन्दाले बताएका छन् । चौहानको घर बाहिर राखिएको खाटमा बाँधेको कुकुर साङ्लोसहित २० मिटर तल लगेर टाउकोबाहेक सबै खाए पनि भण्डारीको खसी भने खोरबाट निकाल्न नसक्दा मारेर भागेको जनाइएको छ । बाघले शनिबार भोगटिनीकै देवीबहादुर कार्कीको बोका मारेको छ । राजापानीका स्थानीयका अनुसार केही दिनअघि साविक ६ नं वडामा पर्ने मापाचुलीका कीर्तिमान कार्कीको गोठको बाच्छो बाघले मारेको छ । दुई वर्षअघि पनि जिल्लाको दक्षिणी क्षेत्रमा पर्ने लिकुवापोखरीमा चितुवाको त्रास थियो । खोटेहाङ गाउँपालिका१ लिकुवापोखरीमा त्यतिबेला चितुवाले २५ भन्दाबढी चौपाया मारेको थियो । रासस"
"टिपरको ठक्करबाट मोटरसाइकल चालकको मृत्यु, आफन्तद्वारा घोराहीतुलसीपुर सडक अवरुद्ध",दाङ : दाङ टिपरले मोटरसाइकललाई ठक्कर दिँदा मोटरसाइकल चालकको मृत्यु भएको छ। दुर्घटनामा मोटलसाइकल चालक घोराही९ का ३९ वर्षीय कुलबहादुर बस्नेतको मृत्यु भएको प्रहरीले जनाएको छब। दाङका प्रहरी प्रमुख रामबहादुर केसीका अनुसार शनिबार घोराहीतुलसीपुर सडकअन्तर्गत सौरीकुलामा विपरीत दिशातर्फ आएको टिपरले मोटरसाइकललाई ठक्कर दिँदा गम्भीर घाइते भएका बस्नेतको राप्ती स्वास्थ्य विज्ञान प्रतिष्ठानमा उपचारका क्रममा आज बिहान मृत्यु भएको हो । मृतकका आफन्तले क्षतिपूर्तिको माग गर्दै कारबाहीको माग गर्दै घोराहीतुलसीपुर सडकखण्ड अवरुद्ध गरिरहेका छन् । रासस
कपिलवस्तुको हथिहवा सीमा क्षेत्रबाट कवाडी सामानको तस्करी बढ्दो,"कपिलवस्तु : कपिलवस्तुको शुद्धोधन गाउँपालिका क्षेत्रको नेपाल भारत सीमाबाट कवाडी सामानहरूको भारततर्फ तस्करी बढेको छ । कवाडी व्यवसायीहरूले पछिल्लो समय शुद्धोधन गाउँपालिका वडा नम्बर ५ को गनवरियामा कवाड सामग्रीहरू संकलन गरी राखेका छन् । कारोवारीहरूले सीमा क्षेत्रमा खटिएका नेपाल प्रहरी र सशस्त्र प्रहरीसँगको सेटिङ मिलाएर भारततर्फ निकासी गर्दै आएका छन् । शुद्धोधन गाउँपालिकाको गनवरिया गाउँनजिकै स्टक गरेको कवाड सामग्रीहरू ट्याक्टर, ठेला र मोटरसाइकलमा सीमा पार गरी भारतीय क्षेत्रसम्म पुर्याइने गरेको पाइएको छ। काठमाडौं, पोखरा, नारायणगढलगायतका स्थानबाट ट्रकमा लोड गरेर यहाँ प्लाष्टिक र फलामजन्य कवाड वस्तुहरू ल्याइन्छ । यहाँ ल्याइएका कवाड सामग्रीहरूलाई बोरामा प्याक गरेर सीमा पार गर्न स्थानीय सर्वसाधारणलाई समेत मिलाइएको छ । नजिकै रहेको सशस्त्र प्रहरी बल नेपाल विओपी हथिहवा भने अवैध धन्दा भइरहे पनि मौन देखिएको छ । कवाड सामाग्री भारत तर्फ निकासी गर्ने ठेकेदार भारतीय नागरिकले भने आफूले सबैलाई मिलाएर काम गरिरहेको बताए । स्थानीय प्रहरी चौकी, सशस्त्र प्रहरीलगायत सबैलाई मासिकरुपमै केही रकम दिएर कारोवार सञ्चालन गरेको उनले दाबी गरे । मासिक के कति रकम कसलाई दिएको भनेर सञ्चारकर्मीहरूले सोध्दा उनले भने,'यसरी दिएको रकम म खोल्दिन,कसैको मान प्रतिष्ठा र गोप्यताको कुरा हुन्छ ।' तर सबैलाई खुशी गराएर काम गरेको छु,'उनले भने । सशस्त्र प्रहरी बल नेपाल हथिहवा विओपीका इन्चार्ज सशस्त्र प्रहरी निरीक्षक सुधिर बहादुर खड्काले भने अवैध ढंगबाट कवाड भारत निकासी प्रकरणमा आफूहरूको संलग्नता नभएको दावी गरे । तर उनले यस्तो दावी गरे पनि यहाँबाट निरन्तररुपमा अवैध ढंगबाट ट्याक्टरमा लोड भएर यहाँ डम्पिङ गरिएको कवाड सीमा पार गरी भारततर्फ पुगिरहेको छ । भारतीय बजार धनगढवा नजिकै करिब ५ सय मिटर पश्चिम दक्षिण तर्फको एक बगैचामा लगेर कवाड संकलन गरी राखिएको छ । यसरी भारतीय बजार धनगढवा पुगेको कवाडलाई भारतीय व्यवसायीले कवाड प्रशोधन गरिने भारतीय उद्योगसम्म पुर्याउने गरेका छन् । नेपालका काठमाडौं,पोखरा,नारायणगढलगायतका स्थानबाट संकलन गरिएको कवाडलाई अवैधरुपमा भारतीय बजारसम्म पुर्याउने यो कार्यमा विशेष गरी भारतीय व्यवसायी संलग्न छन् । उनले नवलपरासीका कवाड व्यवसायी सुरज चमारको नाममा फर्म दर्ता गरेर नेपालतर्फ कवाड सामग्री संकलन र कपिलवस्तुको शुद्धोधन गाउँपालिका वडा नं ५ गनवरिया नजिक सीमा क्षेत्रसम्म ल्याउने गरेका छन् । नेपाली व्यवसायीको आडमा भारतीय व्यवसायीले सीमा क्षेत्रमा खटिएको प्रहरी प्रशासनलाई मिलाएर ठूलो धन्दा नै चलाएका छन् । नेपाल तर्फबाट अवैध ढंगबाट कवाड लोड गरेर सीमा पार गर्दै गरेको दुईवटा ट्याक्टरलाई नियन्त्रणमा लिइ भारतीय सीमा सुरक्षा वलको सीमा कार्यालय कक्रहवा बुझाएको सीमा क्षेत्रमा खटिएका एक एसएसवीका अधिकारीले बताए । केही दिन यता पानी परेका कारण सीमा क्षेत्रको बाटो हिलाम्य भएका कारण भने अहिले कारोवार केही दिनका लागि रोकिएको छ । यसबारे केही महिना पहिले आफूले जानकारी पाएको र यसलाई नियन्त्रणका लागि जिल्लास्तरीय बैठकमा आफूले कुरा उठाएको सुठौली भंसार कार्यालयका प्रमुख नारायण गैरेले बताए । हथिहवा छोटी भन्सार कार्यालय हाल सञ्चालन नआएका कारण सो क्षेत्रमा हुने यस प्रकारका अवैध गतिविधि नियन्त्रणका लागि सीमा क्षेत्रमा खटिएका सुरक्षाकर्मीहरूसँग समन्वय गरी काम भइरहेको सुठौली भन्सार कार्यालयले जनाएको छ ।"
प्रधानमन्त्रीले भनेएकपल्ट मात्रै भए पनि आउनुस् नेपाल घुम्न,"काठमाडौं : प्रधानमन्त्री केपी शर्मा ओलीले नेपालका सबै विमानस्थल सुरक्षित रहेको भन्दै विश्वका सबै पर्यटकहरूलाई नेपाल घुम्न आउन निम्तो दिएका छन्। नेपालको परिचय विश्वभरि फैलाउन जरुरी रहेको प्रधानमन्त्री ओलीले बताएका छन्। दुनियाँलाई म आग्रह गर्न चाहन्छु, निम्तो दिन्छु। एकपल्ट मात्रै आउनुस् नेपाल घुम्न। अर्कोपल्ट आफैं आउन मन लाग्छ, प्रधानमन्त्री ओलीले भने, विश्व मानचित्रमा नेपाल अनौठो देश हो तर, यसको परिचय फैलिएको छैन। द च्यालेन्जर्सः गेम अफ हिमालयज् को फस्ट रियालिटी शो फर एभरेस्ट सिनेमा हलमा शनिबार ललितपुरमा हेरेपछि प्रधानमन्त्री ओलीले नेपालका सबै विमानस्थलहरू सुरक्षित रहेको बताएका हुन्। उनले डरलाग्दो भनिएको लुक्ला विमानस्थल पनि सुरक्षित रहेको बताए। छोटो धावनमार्ग भए पनि लुक्ला विमानस्थलमा दैनिक ५०८० वटासम्म प्लेन टेकअप र ल्यान्ड हुन्छन्। विशेष तालिम प्राप्त र अनुभवी पाइलटले प्लेन उडाउनुहुन्छ, प्रधानमन्त्रीले भने। नेपालका धेरै हिमालहरूबारे पर्यटक र नेपालीहरूलाई नै थाहा नभएको प्रधानमन्त्री ओलीको भनाइ थियो। उनले भने, सबै नेपालीले आफ्नै देश जान्न र बुझ्न एकपटक देश घुम्नुपर्छ। संस्कृति, पर्यटन तथा नागरिक उड्डयनमन्त्री बद्रीप्रसाद पाण्डेले पर्यटन क्षेत्रको पूर्वाधारमा सरकार ध्यान रहेको बताए। फस्ट रियालिटी शो फर एभरेस्टले पर्यटकहरूलाई नेपाल घुम्न आउन उत्प्रेरित गर्छ, उनले भने, हाम्रो मनमोहक प्राकृति र सुन्दर संस्कृतिको विविधतालाई शोमा देखाइएको छ। नेपालको फस्ट रियालिटी शो फर एभरेस्ट नेपाली समूहले पहिलोपटक द च्यालेन्जर्सगेम अफ हिमालयज् अन्तर्गत फस्ट रियालिटी शो फर एभरेस्ट निर्माण गर्न सफल भएको छ। शोका निर्देशक तथा प्रोडियुसर गुरुङका अनुसार शोमा ६ वटा देशका ११ जना युटुबर र भ्लगरहरूबीच प्रतिस्पर्धा गराइएको छ। नेपाल, भारत, थाइलेन्ड, अमेरिका, कोलम्बिया र फिलिफिन्सका सामाजिक सञ्जालमा चर्चा कमाएकाहरू शो मा सहभागी छन्। हामीले अढाई वर्ष अगाडि १२ दिन लगाएर लुक्लादेखि सगरमाथाको बेस क्याम्पसम्मको यात्रालाई छयांकन गरेका थियौं, प्रोडियुसर गुरुङले भने, विदेशीहरूलाई हिमाल यात्रा गराएर उनीहरूबाटै हाम्रा हिमाल, संस्कृति र देशका कथा विश्वलाई सुनाउनु र देखाउनु शो को मुख्य उद्देश्य हो। द च्यालेन्जर्सगेम अफ हिमालयज् को फस्ट रियालिटी शो फर एभरेस्ट शीर्षकमा ८ वटा एपीसोड निर्माण गरिएको छ। प्रतिस्पर्धामा सहभागीहरूले लुक्लादेखि सगरमाथाको कलापत्थरसम्म गेम खोल्दै जाने छन्। विजेताले १ लाख अमेरिकन डलर पुरस्कार जित्ने आयोजकले जनाएको छ।"
