शीर्षक,विवरण
ज्येष्ठ नागरिकलाई सुविस्ता देऊ,"सामाजिक सुरक्षा भत्ता पाइरहेका ज्येष्ठ नागरिकलाई सरकारले राष्ट्रिय परिचयपत्र बनाउन अनिवार्य गर्यो। आगामी आर्थिक वर्षबाट वृद्धभत्ता पाउन परिचयपत्र अनिवार्य रहेको भन्दै एक महिनाभित्र बनाउनै पर्ने उर्दी जारी भयो। झट्ट हेर्दा सरकारको यो निर्णय उत्कृष्ट छ, किनभने राष्ट्रिय परिचयपत्र सबैले बनाएर सरकारको अभियानलाई सघाउनु पर्छ। तर भित्री पाटो निकै दर्दनाक छ। हामीकहाँ कुनै पनि निर्णय गर्नुअघि त्यसको कार्यान्वयन पक्ष कति जटिल छ भन्ने पूर्वअध्ययन हुँदैनन्। वृद्धभत्ताप्रति आशक्ति रहेका बूढाबूढीहरू जसरी पनि परिचयपत्र बनाउन पुग्छन् भन्ने चिन्तनबाट यो निर्णय भएको हुनुपर्छ। राष्ट्रिय परिचयपत्र बनाउनका लागि कति कठिन छ भन्ने हेक्का सरकारले राख्न सकेन। जिल्ला र इलाका प्रशासनबाट मात्रै परिचयपत्रको फोटो खिचिन्छ। जसका लागि जुन जिल्लाबाट नागरिकता जारी भएको हो, त्यही जिल्ला पुग्नुपर्छ। आफ्नै जिल्ला पुगेर पनि समयमै पालो आउँदैन। पालो आइहाले पनि सर्भर जोडिएन भन्दै कर्मचारी कामै छाडेर कार्यालयबाट निस्किन्छन्। एउटा तन्नेरीलाई समेत अहिले परिचयपत्र बनाउन निकै कठिन छ। कम्प्युटर प्रविधिमा सबै पोख्त छैनन्। त्यो अर्काे चुनौती हो। ज्येष्ठ नागरिकलाई वृद्धभत्ताको संवेदनतामाथि लादेर सरकारले बाध्यकारी निर्णय लिनुअघि कम्तीमा पालिकाबाटै परिचयपत्र बनाउनु सुविस्ता हुनुपर्ने थियो। तर सरकारले त्यसो नगरी शताब्दी वर्षको छेउछाउ पुगेका बुवाआमालाई निकै कष्ट दिइरहेको छ। सरकारले परिचयपत्र बनाउँदा पाइने सास्ती बुझेर निर्णय लिएको भए कैलालीको चुरे गाउँपालिकाका ८४ वर्षीय धनबहादुर महत सदरमुकामको प्रशासन कार्यालयको पेटीमा घोप्टिएर बिलौना गर्नुपर्ने थिएन। महतजस्ता देशभरका ज्येष्ठ नागरिकले अहिले प्रशासन कार्यालयको पेटीमा सुतेर पालो कुरिरहनु परेको छ। यो दृश्य निकै हृदयविदारक थियो। चर्काे घाम, दिनभरको लाइनपछि पनि उनीहरूको पालो आउँदैछ। बरु कर्मचारीले तीन, चार दिनपछि आउनुस् भन्दै फर्काउँछन्। सरकारको यो निर्णयले निकै सास्ती दिएको छ। ज्येष्ठ नागरिकलाई सास्ती हैन, सुविस्ता दिने काम सरकारको हो। घरघरमा सिंहदरबारको नारा लगाएर संघीयताको बाजा पिट्ने राजनीतिक दल नेतृत्वका सरकारबाट हुने यस्ता कार्यबाट नागरिक खुसी छैनन्। वद्धवृद्धालाई परिचयपत्र अनिवार्य गर्नुअघि सरकारले स्थानीय तहमा वडा कार्यालयमा घुम्ती शिविर चलाउनु पर्थ्यो। अझै पनि समय छ, ज्येष्ठ नागरिकको सुविस्ताका लागि सकेसम्म वडा र त्यति पनि गर्न नसके पालिकाको मुकाम कार्यालयबाट परिचयपत्र बनाउने व्यवस्था हुनुपर्छ। जनतालाई प्रताडित गरेर हुने शासनले समृद्ध मुलुक बन्न सक्दैन भन्ने हेक्का कम्तीमा सरकारमा बस्नेहरूलाई हुनैपर्छ।"
"आज यी स्थानमा भारी वर्षा हुने, सतर्कता अपनाउन अनुरोध","काठमाडौं : जल तथा मौसम विज्ञान विभागले आज अपराह्न र राति कोशी, बागमती, गण्डकी र लुम्बिनीका केही स्थानमा भारी वर्षाको चेतावनी दिँदै ती स्थानका सर्वसाधारणलाई सतर्कता अपनाउन अनुरोध गरेको छ। विभागका अनुसार हाल कोशी, मधेश, बागमती र गण्डकी प्रदेशका अधिकांश भूभागमा र लुम्बिनी प्रदेशका पूर्वी भागमा मनसुनी प्रणालीको प्रभाव रहेको तथा देशका बाँकी भागमा स्थानीय र पश्चिमी वायुको आंशिक प्रभाव रहेको छ। कोशी, बागमती, गण्डकी र लुम्बिनी प्रदेशमा साधारणतया बदली रही बाँकी भागमा आंशिक बदलीदेखि मौसम सामान्यतया सफा रहेको छ। कोशी, बागमती र गण्डकी प्रदेशका केही स्थान तथा लुम्बिनी प्रदेशका एकदुई स्थानमा मेघगर्जन र चट्याङसहित हल्कादेखि मध्यम वर्षा भइरहेको छ। विभागले आज दिउँसो देशभर आंशिकदेखि साधारणतया बदली रहने जनाउँदै कोशी, बागमती, गण्डकी र लुम्बिनी प्रदेशका केही स्थानका साथै बाँकी भागका केही ठाउँमा मेघगर्जन र चट्याङसहित हल्कादेखि मध्यम वर्षा सम्भावना रहेको बताएको छ। साथै कोशी, बागमती, गण्डकी र लुम्बिनी प्रदेशका एकदुई स्थानमा भारी वर्षाको पनि सम्भावना छ। त्यसैगरी, आज राति कोशी, मधेस, बागमती, गण्डकी र लुम्बिनी प्रदेशलगायत देशका पहाडी भागमा आंशिकदेखि साधारणतया बदली रही बाँकी भेगमा आंशिक बदलीदेखि मौसम मुख्यतया सफा रहने छ। कोशी, मधेस, बागमती, गण्डकी र लुम्बिनी प्रदेशका केही स्थानका साथै कर्णाली र सुदूरपश्चिम प्रदेशका केही स्थानमा मेघगर्जन र चट्याङसहित हल्कादेखि मध्यम वर्षाको सम्भावना छ। साथै कोशी, गण्डकी र लुम्बिनी प्रदेशका एकदुई स्थानमा भारी वर्षाको पनि सम्भावना रहेको विभागले आज बिहान ६:०० बजे प्रकाशन गरेको मौसम बुलेटिनमा जनाएको छ। आगामी २४ घण्टामा कोशी, मधेस, बागमती, गण्डकी र लुम्बिनी प्रदेशका केही स्थानका साथै कर्णाली र सुदूरपश्चिम प्रदेशका केही स्थानमा मेघगर्जनचट्याङसहित हल्कादेखि मध्यम वर्षाको सम्भावना छ। साथै कोशी, बागमती, गण्डकी र लुम्बिनी प्रदेशका एकदुई स्थानमा भारी वर्षाको पनि सम्भावना रहेकाले ती क्षेत्रमा हुनसक्ने गेग्रान बहाव, बाढी, पहिरोको जोखिमबाट बच्न तथा त्यसबाट ती क्षेत्रमा दैनिक जनजीवनलगायत कृषि, स्वास्थ्य, पर्यटन, पर्वतारोहण, सडक तथा हवाई यातायातमा आंशिक असर पर्ने सम्भावना रहेकाले विभागले सतर्कता अपनाउनु अनुरोध गरेको छ।"
२३७ स्थानीय तह निमित्तका भरमा,"काठमाडौं : १० उपमहानगरपालिकासहित २ सय ३७ स्थानीय तह निमित्तका भरमा सञ्चालन भइरहेका छन्। संघीय मामिला तथा सामान्य प्रशासनमन्त्री भानुभक्त जोशीले नै २ सय ३७ स्थानीय तहमा प्रमुख प्रशासकीय अधिकृत नभएको जानकारी दिएका हुन्। ११ वटा उपमहानगरपालिकामध्ये नेपालगन्ज उपमहानगरपालिकामात्रै दरबन्दीअनुसार प्रमुख प्रशासकीय अधिकृत छन्। हेटौंडा उपमहानगरपालिकाबाट पनि हालै प्रमुख प्रशासकीय अधिकृत सरुवा भएका छन्। धनगढी, तुलसीपुर, घोराही, बुटवल, सिमराजितगढी, कलैया, जनकपुर, धरान, इटहरी उपमहानगरपालिका निमित्तका भरमा चलिरहेका छन्। मन्त्री जोशीले ६ वटा महानगरपालिकामा प्रमुख प्रशासकीय अधिकृत रहेको जानकारी दिए। महानगरपालिका र उपमहानगरपालिकामा प्रमुख प्रशासकीय अधिकृत सहसचिव हुन्छन्। ६ महानगर र १ उपमहानगर गरी ७ जना मात्रै सहसचिव कार्यरत छन्। संघीय मामिला मन्त्रालयका अनुसार १० उपमहानगर, १ सय १६ नगरपालिका र १ सय ११ गाउँपालिकाका प्रमुख प्रशासकीय अधिकृत छैनन्। सुदूरपश्चिम, कर्णाली र मधेस प्रदेशका धेरै स्थानीय तहमा प्रमुख प्रशासकीय अधिकृत छैनन्। कर्मचारीको दुर्गम जान नचाहने प्रवृत्ति र जनप्रतिनिधिले अनावश्यक दबाब दिने प्रवृत्तिले स्थानीय तहमा जान कर्मचारी चाहँदैनन्। मन्त्री जोशीले कर्मचारीलाई अनावश्यक दबाब नदिन जनप्रतिनिधिलाई आग्रह गरिएको बताए। कर्मचारीलाई अनावश्यक दबाब नदिन र जतिसुकै दबाब आए पनि सार्वजनिक खरिद ऐन नियमावलीविपरीत काम नगर्न कर्मचारीलाई भनेका छौं, उनले भने। स्थानीय तहमा प्रमुख प्रशासकीय अधिकृत खटाउनेसम्बन्धी मापदण्ड र निजामती कर्मचारीको सरुवा र पदस्थापनासम्बन्धी मापदण्ड नहुँदा सरुवामा व्यवस्थित नभएको मन्त्री जोशी स्वीकार गर्छन्। उनका अनुसार स्थानीय तहमा प्रमुख प्रशासकीय अधिकृत खटाउनेसम्बन्धी मापदण्ड तयार भई स्वीकृतिको चरणमा छ भने निजामती कर्मचारीको सरुवा र पदस्थापनासम्बन्धी मापदण्ड तयारी चरणमा रहेको छ। भ्रष्टाचारको मुद्दा लागेका तीन स्थानीय तहमा कार्यवाहक प्रमुख र उपप्रमुख नियुक्तमा प्रश्न चिह्न तीन वटा स्थानीय तहका प्रमुख र उपप्रमुख दुवैलाई भ्रष्टाचार मुद्दा लागेको छ। ललितपुरको गोदावरी नगरपालिका, महोत्तरीको जलेश्वर नगरपालिका र सर्लाहीको बागमती नगरपालिकाका प्रमुख र उपप्रमुख दुवैलाई भ्रष्टाचारको आरोपमा अख्तियारले मुद्दा हालेको छ। गोदावरी नगरपालिका प्रमुख गजेन्द्र महर्जन र उपप्रमुख मुना अधिकारी, जलेश्वरका नगरपालिकाका प्रमुख सुरेश साह सोनार, उपप्रमुख रौशन खातुन र बागमती नगरपालिका प्रमुख भरतकुमार थापा र उपप्रमुख लीलाकुमारी मोक्तानविरुद्ध अख्तियारले मुद्दा हालेको छ। विशेष अदालतमा मुद्दा हालेसँगै उनीहरूको पद निलम्बन परेको छ। निलम्बनमा परेपछि रिक्त रहेको प्रमुख र उपप्रमुख के गर्ने प्रश्न उब्जेसँगै वरिष्ठ सदस्यलाई कार्यवाहक प्रमुख र उपप्रमुख दिइएको छ। कस्लाई प्रमुख, उपप्रमुख बनाउने कानुनी व्यवस्था नरहेको स्वयं मामिला तथा सामान्य प्रशासन मन्त्रालय जोशी बताउँछन्। उनका अनुसार स्थानीय तहसम्बन्धी कानुन भनेको स्थानीय सरकार सञ्चालन ऐन, २०७४ हो। तर यो ऐनमा प्रमुख नभएका उपप्रमुखलाई कार्यवाहक दिने व्यवस्था भए पनि प्रमुख र उपप्रमुख दुवै नभएमा कस्लाई जिम्मेवारी दिने व्यवस्था गरिएको छैन। मन्त्री जोशीले कानुनी रूपमा टुंगो नलागेसम्मको लागि ज्येष्ठ सदस्यलाई कार्यवाहक दिइएको जानकारी दिए। मन्त्रीको दाबी : बर्खे अधिवेशनमा ऐन आउने ग्यारेन्टी मन्त्री जोशीले संघीय निजामती सेवालाई सञ्चालन र व्यवस्थापन गर्न बनेको विधेयक बर्खे अधिवेशनमा पारित हुने दाबी गरेका छन्। दोस्रो पटक यो विधेयक संघीय संसद्मा प्रस्तुत भई राज्य व्यवस्था समितिमा दफावार छलफलको लागि लगिएको छ। अघिल्लो पटक करिब ६० वटा समितिको बैठक छलफल भई पारित भएको विधेयक पुनः फिर्ता गरेर नयाँ विधेयक संसद्मा लगिएको हो। मन्त्री जोशी यो विधेयक बर्खे अधिवेशनबाट स्वीकृत हुने गरी छलफललाई तीव्रता दिन समिति तथा राजनीतिक दलसँग औपचारिक संवादलाई अगाडि बढाइएको जानकारी दिए। कर्मचारी समायोजन, टेड युनियनलगायतका विषयमा भएका असहमतिलाई सचेतक तहबाट नभएसम्म शीर्ष नेता तहमा पुगेर टुंग्याउने उनले दाबी गरे। तीन तहबीच समन्वयको अभाव मन्त्री जोशीले संघ, प्रदेश र स्थानीय तहबीच असन्तुष्टि र एकआपसमा समन्वय पनि भएको बताए। संघीयतासम्बन्धी काम उपलब्धि हासिल हुन नसकेकोमा उनले आफू आलोचितसमेत भएको बताए। मन्त्री जोशीले आफू मन्त्री भएपछि भएको उपलब्धिको विषयमा पत्रकार सम्मेलन गरेर जानकारी गराएका थिए। पत्रकार सम्मेलनमा भने, आठ वर्षसम्म संघीयतासम्बन्धी काममा उपलब्धि हासिल गर्न सकिएको छैन, म आफैं त्यसमा आलोचित छु, यता तीन तहका सरकारबीच समन्वय पनि छैन। एकअर्काबीच असन्तुष्टि छ। यो राजनीतिक अस्थिरताको परिणाम हो। उनले पत्रकार सम्मेलनमा प्रधानमन्त्री तथा मन्त्रिपरिषद् कार्यालयलगायत ११ वटा मन्त्रालय तथा निकायको संगठन तथा व्यवस्थापन सर्वेक्षण गरी कुल दरबन्दी ८ हजार २ सय ९६ बाट २ हजार ७ सय ६३ पदहरू कटौती र ९ सय ४१ थप भई जम्मा ६ हजार ४ सय ७४ दरबन्दी कायम भएको जानकारी दिए। निजामती कर्मचारी अस्पतालमा नर्सिङलगायत चिकित्सा शिक्षा अध्ययन गराउने, अस्पतालको सेवा सातै प्रदेशमा विस्तार गर्ने लगायतका व्यवस्था थप गर्ने गरी निजामती कर्मचारी अस्पताल गठन आदेश संशोधनको मस्यौदा तयारी अगाडि बढाइएको उनले जानकारी गराए। उनका अनुसार निजामती कर्मचारी अस्पताललाई मुटु र फोक्सो प्रत्यारोपण गर्ने केन्द्रका रूपमा विकास गर्ने गरी अध्ययन कार्यदल गठन गरिएको छ। साथै अस्पतालबाट ट्युब फोर डीआर एक्स रे, नवजात शिशुको लागि एनआईसीयू र पीआईसीयू क्षमता विस्तार, मिर्गौला रोगीको लागि डाइलासिस सेवा सञ्चालनमा ल्याइएको छ। राष्ट्रिय किताबखाना निजामतीको सेवालाई थप सहज र प्रभावकारी बनाउने गरी अनलाइन सेवाको विस्तार र पुराना स्रेस्तालाई डिजिटलप्रति बनाइएको पत्रकार सम्मेलन जानकारी गराइएको छ। ढुंगा, गिट्टी, बालुवालाई समूचित रूपमा उपयोग गर्नका लागि निर्माणमुखी केही सामग्रीको सम्बन्धमा व्यवस्था गर्न बनेको विधेयक संसदीय समितिमा छलफलको क्रममा रहेको उनले बताए। निर्माण सामग्री आपूर्तिकर्ता व्यवसायी तथा निर्माण व्यवसायीलगायतका सबैको सरोकार रहेको यस विधेयकलाई छिट्टै संसद्बाट स्वीकृत हुने गरी मन्त्रालयको सहजीकरण गरिएको छ। स्थानीय तहलाई थप सबल एवं क्रियाशील बनाउने गरी कार्य विस्तृतीकरण प्रतिवेदनमा भएको थप व्याख्यासहितको परिमार्जनका विषय समेटेर स्थानीय सरकार सञ्चालन ऐन, २०७४ को संशोधन विधेयक मस्यौदा तयार गरी अर्थ मन्त्रालयमा राय सुझावका लागि पठाइएको छ। संशोधनमा अस्पष्ट भएका विषय, वडाको संख्या, सिमाना र केन्द्र हेरफेर, राजस्व अधिकारको थप स्पष्टता, कार्यपालिका बैठकको कार्यविधि, जिल्ला समन्वय समितिको उपनिर्वाचन, स्थानीय तहमा पदाधिकारीको वैदेशिक भ्रमण, स्थानीय तहको व्यवस्थापन परीक्षण, वडाध्यक्षको रिक्ततामा कार्यवाहक वडाध्यक्ष हुने व्यवस्था मुख्य रूपमा समेटिएको छ। स्थानीय तहका पदाधिकारीको वैदेशिक भ्रमणलाई थप व्यवस्थित गर्ने गरी मापदण्डको निर्माण गरी राय सुझावका लागि कानुन मन्त्रालयमा पठाइएको छ। मापदण्डले निश्चित सर्तमा स्थानीय तहका पदाधिकारी आन्तरिक स्रोतबाट समेत वैदेशिक भ्रमणमा जान पाउने तथा स्थानीय तहका पदाधिकारीहरूले वैदेशिक भ्रमणका क्रममा भेटघाट, वार्ता गर्नुपर्दा प्रोटोकलको ख्याल गर्नुपर्ने विषय समावेश गरिएको छ। निजामती सेवाका सबै कर्मचारीलाई सीप तथा क्षमता विकासमा आबद्ध गर्ने गरी राष्ट्रिय तालिम नीतिको मस्यौदा तयार भएको छ। प्रदेश र स्थानीय तहमा हुने तालिमको लागि मार्गदर्शन र सहयोगसम्बन्धी व्यवस्थासमेत नीतिमा समावेश गरिएको छ। संविधान र स्थानीय सरकार सञ्चालन ऐन, २०७४ ले जिल्ला समन्वय समितिलाई दिएको भूमिकालाई थप प्रभावकारी बनाउने गरी स्थानीय तहको प्रगति तथा अनुगमन प्रणाली सञ्चालन कार्यविधि, २०८१ स्वीकृत गरी सूचना प्रविधिमा आधारित अनुगमन प्रणाली सञ्चालनमा ल्याइएको पत्रकार सम्मेलनमा जानकारी गराइएको छ।"
फोहोरमैला व्यवस्थापन पहिलो प्राथमिकता,"मुस्ताङ भ्रमण गर्ने पर्यटकको केन्द्र हाम्रै गाउँपालिका भएकाले पर्यटकलाई कसरी आकर्षित गर्नेतर्फ लागिरहेका छौं। वातावरणको रक्षा गर्दै पालिकालाई कसरी स्वच्छ, सफा र सुन्दर राख्न निरन्तर लागिपरेका छौं। वातावरण सफा भएमात्र यहाँको धार्मिक, सांस्कृतिक र जैविक विविधताको संरक्षण हुन्छ भन्ने हाम्रो बुझाइ हो। हामीले फोहोरमैला व्यवस्थापनसम्बन्धी कार्यविधि र ऐन निर्माण गरेका थियौं। जथाभावी फोहोरमैला मिल्काउनेलाई आवश्यक दण्ड सजाय हुने गरी कानुन बनायौं। सर्वप्रथम त फोहोरमैला व्यवस्थापन गर्न नागरिक नै सुसूचित हुनुपर्छ। हामीले गरेको फोहोरले हामीलाई नै क्षति तुल्याउँछ भन्ने नागरिकमा चेतनाको विकास नभएसम्म हामीले बनाएको कार्यविधि र ऐनले मात्र काम गर्दैन। कार्यविधि निर्माण गरेपछि हामीले सिसाको बियर ल्याउन प्रतिबन्ध लगायौं। यसले बियरको बोतल आयातमा निकै कमी ल्यायो। यद्यपि पूर्णरूपमा नियन्त्रण भइसकेको छैन। अन्य सिसाजन्य पदार्थहरू पालिकामा भित्र्याउन नदिने अभियानमा लागेका छौं। सिसाजन्य पदार्थले नागरिकमा मानवीय जोखिम निम्त्याउँछ। यसले वातावरणलाई प्रदूषित बनाउने र यसले मानव स्वास्थ्यसमेतलाई प्रतिकूल असर पुर्याउँछ। यो कुरा जनता माझ बुझाउन आवश्यक छ। हामी निरन्तर यही अभियानमा छौं। फोहोरमुक्त पालिका बनाउन हामीले जैविक तथा अजैविक फोहोरलाई कसरी सदुपयोग र व्यवस्थापन गर्ने भन्ने पक्षमा लागेका छौं। कुहिन सक्ने जैविक फोहोरलाई प्राविधिक ढंगले कुहाएर कम्पोस्ट मल बनाउन पाँचवटै वडामा तालिम चलायौं। अजैविक फोहोरलाई जिल्लाबाहिर निकासा गर्नेतर्फ पहल भइरहेको छ। पालिकाले फोहोर संकलन केन्द्र पनि स्थापना गरिसकेको छ। गाउँपालिकाले यसबारे विभिन्न तालिमका साथै नागरिक सचेतनासमेत गर्नेछ। एक्यापले फोहोर व्यवस्थापनमा हामीसँग सहकार्य गर्ने भएको छ। गाउँपालिकाले फोहोर व्यवस्थापनसम्बन्धी कार्यविधि निर्माण गरेकाले जनतालाई राम्ररी बुझाएपछि मात्रै कानुन कार्यान्वयन गर्नेतर्फ अघि बढ्नेछौं। (लालचन घरपझोङ गाउँपालिका, मुस्ताङका अध्यक्ष हुन् ।)"
प्रत्यक्ष निर्वाचनमा महिलालाई अलग्गै सिट निर्धारण गर्नुपर्छ,"काठमाडौं : आगामी निर्वाचनमा प्रत्यक्षतर्फ महिलाका लागि छुट्टै सिट निर्धारण गर्र्नुपर्ने माग विपक्षी कांग्रेसमा उठेको छ। नेपाल महिला संघले काठमाडौंमा गरेको कार्यक्रममा नेताहरूले प्रत्यक्षतर्फ महिलालाई टिकट दिनै पार्टीहरूले कञ्जुस गरिरहेको भन्दै महिलाका लागि अब अलग्गै सिट निर्धारण गर्नुपर्ने बताए। संसद्मा महिलाको उपस्थिति व्यवहारमै बढाउनका लागि यस्तो व्यवस्था गर्नैपर्नेमा कांग्रेसका नेताहरूले जोड दिए। कांग्रेस सभापति तथा पूर्वप्रधानमन्त्री शेरबहादुर देउवाले राजनीति परिवर्तनमा महिलाको ठूलो योगदान रहेको बताउँदै प्रत्यक्ष निर्वाचनमा महिलाका लागि छुट्टै सिट निर्धारण गर्नुपर्ने विषय सकारात्मक रहेको उल्लेख गरे। उनले भने, प्रत्यक्ष निर्वाचनमा महिलाको सहभागिता बढाउन अलग्गै सिटको व्यवस्था गर्नुपर्छ भन्ने सकारात्मक विषय हो। देउवाले पार्टीभित्रको अन्तर्घातका कारण महिला नेताहरूले अवसर कम पाएको बताएका छन्, उनले भने, अन्तर्घातले समग्र राजनीतिलाई नै असर गरेको छ। त्यसमा सबैभन्दा बढी अझै महिलाहरू राजनीतिमा थप अवसर पाउनबाट वञ्चित भएका छन्। संसारमा महिला अधिकार र समावेशी समानुपातिक व्यवस्थाका विषयमा आवाज उठिरहेको बेला नेपालमा भने राष्ट्रपति पदमा महिला सहभागी भइसकेको उल्लेख गर्दै भने देउवाले भने, मुलुकमा भएको समावेशी समानुपातिक व्यवस्थाले महिलालाई राज्यका हरेक क्षेत्रमा स्थान दिएको छ। उक्त व्यवस्थाले आगामी दिनमा पनि महिलालाई अझ सशक्त र प्रभावकारी भूमिका निर्वाह गर्दै जाने अवसर दिनेछ। लैंगिक समानता अभिवृद्धिका लागि नेपाल महिला संघको भावी कार्ययोजना निर्माण विषयक कार्यशाला गोष्ठीलाई सम्बोधन गर्दै देउवाले अन्य मुलुक हेरिकन नेपालको सन्र्दभमा महिला महŒवपूर्ण स्थानमा पुगे भनेर ढुक्क भएर नबस्न भन्दै अगाडि भने, अहिले संसारभर नै महिलाहरूको अधिकारका लागि महिलाहरूको समावेशीकरणका लागि, समानुपातिक विकासका लागि संसारभर नै एउटा आवाज उठेको छ। त्यही हिसाबमा नेपालमा पनि महिला राष्ट्रपति हुनुभएको छ। विद्या भण्डारीजी दुई पटक हुनुभएको छ। भोलिका दिनमा पनि यस्तै ठाउँहरू महिलाहरूले पाउनु हुनेछ। आज महिला राजनीतिज्ञहरू महत्त्वपूर्ण पदमा पुगे भनेर ढुक्क भएर बस्ने हैन। भोलिका दिनमा यस्तै महŒवपूर्ण जिम्मेवारीमा महिला आउन सक्ने भएकोले त्यसका लागि तयारी गरेर आफूलाई योग्य र सक्षम बनाउन सबै लाग्नुहोस्। पार्टीका वरिष्ठ नेता डा शेखर कोइरालाले महिलाले राजनीतिक सशक्तीकरणका साथै आर्थिक र सामाजिक सशक्तीकरण पनि आफूलाई सक्षम बनाउँदै लैजानुपर्ने बताए। उनले विद्यमान आरक्षणको प्रतिशत वृद्धिको मागसँगै त्यसका लागि आफू सक्षम हुनुपर्नेमा जोड दिए। कोइरालाले कांग्रेसको बीचमा गठबन्धन भए अन्य राजनीतिक दलहरूले निर्वाचनमा पराजित गर्न नसक्ने बताएका छन्। उनले घात, अन्तर्घात हुने भयले अन्य राजनीतिक दलहरूबीच गठबन्धन हुने गरेको भए पनि कांग्रेसको बीचमा गठबन्धन गरेको खण्डमा कुनै पनि राजनीतिक दलले हराउन नसक्ने जिकिर गरे। उनले महिलाहरू लैंगिक प्रतिनिधित्वमा राजनीतिक प्रतिनिधित्वभन्दा माथि उठ्न नसकेको बताए। उनले राजनीतिकसँगै आर्थिक, सामाजिक प्रतिनिधित्वमा पनि त्यत्तिकै सबल र सक्षम हुनुपर्ने बताए। कोइरालाले अबको निर्वाचनमा महिलाहरूलाई स्थानीय तहमा नेपाली कांग्रेसले प्राथमिकता दिएर पालिकाको अध्यक्षमा धेरै सिटहरू महिलालाई दिन जरुरी रहेको बताए। कोइरालाले भने, जतिसुकै राजनीतिक अधिकार दिए पनि आर्थिक अधिकार तपाईंहरूको भएन, सामाजिक अधिकारहरू भएन भने समस्या जहीँको त्यहीँ रहन्छ। त्यसकारण आर्थिक समानता, सामाजिक समानताका कुराहरू पनि त्यत्तिकै ध्यान दिनुपर्छ। ३३ प्रतिशत सिट हामी रिजर्भेसन त गरेका छौं, मलाई के लाग्छ भने यो सिट जसरी रिजर्भेसन गरेका छौं, राजनीतिक तहमा। त्यो आफ्नो ठाउँमा अपर्याप्त होला। तपाईंहरूको माग ५१ प्रतिशत नै हो। हामीलाई आपत्ति छैन। ३३ प्रतिशत भइसकेको छ भने अब ५१ प्रतिशत गर्न के आपत्ति भयो र। त्यसको लागि सक्षम बन्दै जानुपर्ने हुन्छ। कोइरालाले निर्वाचनमा एक्लै होमिन नेपाली कांग्रेस आफैं पनि सक्षम भएको भन्दै उनले अगाडि भने, हामी हाम्रोबीचमा गठबन्धन गरौं। नेपाली कांग्रेसको बीचमा गठबन्धन गर्ने हो भने हामीलाई कुनै पनि शक्तिले हराउन सक्दैन। अन्य दलहरूसँग गठबन्धन गर्नै पर्दैन। नेता कोइरालाले संविधान संशोधन गरेर भए पनि आगामी दिनमा प्रत्यक्ष निर्वाचनमा महिलाले मात्र प्रतिस्पर्धा गर्नेगरी सिट निर्धारणको व्यवस्था गर्नुपर्ने धारणा व्यक्त गरे। महामन्त्री विश्वप्रकाश शर्माले समाजमा देखिएका महिला हिंसा र द्वन्द्व न्यूनीकरणका लागि महिला संघले नेतृत्वदायी भूमिकाका साथ अभियान सञ्चालन गर्नुपर्ने सुझाव दिए। उनले महिला संघसँग राजनीतिक संघर्षको लामो इतिहास भएको उल्लेख गर्दै समाजमा शान्ति कायम गर्न, थिति स्थापित गर्न संघ लाग्नुपर्ने धारणा राखे। माओवादी विद्रोह राजनीतिक रूपमा देशलाई शान्ति प्रक्रियामा रूपान्तरण गरे पनि अहिले नयाँ शान्ति प्रक्रिया जरुरी भएको उद्घोष गरेका हुन्। नेपाली महिलालाई हिंसाबाट मुक्त गर्न नयाँ शान्ति प्रक्रिया आवश्यक छ। यसको प्रक्रिया थालनी महिला संघको अगुवाइले शंखघोष गर्नुपर्दछ। शर्माले भने, दाइजोबाट, जातीय विभेदबाट, घरेलु हिंसाबाट प्रताडितहरूका मुद्दासँग गाँसेर जानुपर्छ। नयाँ शान्तिको खोजीमा लाग्नु पर्दछ। उनले समाजमा सबैभन्दा बढी आवेग रहेको बताए। उनले हरेक मान्छेसँग असन्तुष्टि र गुनासो रहेको उल्लेख गरे। शर्माले भने, बिहानै उठेर छरछिमेक र आफूलाई हेर्नुहोस् त, हरेक मान्छेसँग असन्तुष्टि र गुनासो छ। यो आवेगले वर्षांैदेखि हाम्रो समाजलाई ध्वस्त बनाइरहेको छ। कांग्रेस प्रवक्ता डा प्रकाशशरण महतले भने प्रत्यक्ष निर्वाचनमा महिलाले मात्र प्रतिस्पर्धा गर्ने व्यवस्था गर्न संविधान संशोधनतर्फ जानुपर्ने विषय उठाएका थिए। महिला संघकी अध्यक्ष उषा मिश्रले महिलालाई प्रत्यक्षमा उठ्नका लागि पार्टीले प्राथमिकता दिनुपर्ने बताउँदै भनिन्, हाम्रो पार्टीका महिला हरेक क्षेत्रमा सक्षम छन्। मात्र अवसरको खाँचो छ। त्यो अवसर पार्टीले प्राथमिकताका साथ उपलब्ध गराउनुपर्ने बेला भएको छ। कांग्रेस नेतृ डा आरजु देउवा राणाले महिला उद्यमशिलता, महिलाहरूको निर्णायक भूमिकामा प्रभाव साथै दिर्घकालीन लक्ष्य प्राप्तिका लागि सबै मिलेर अगाडि बढ्नुपर्ने बताइन्।"
मधेसलाई नमुना प्रदेश बनाउने लक्ष्य छ,"प्रस्तुति : मनिका झा वर्तमान मधेस सरकारका मुख्य प्राथमिकताहरू के के हुन् ? मधेस प्रदेशमा अहिले जनमतको साझा सरकारले सत्ता सम्हालेको छ। हामी सत्तामा बसेर मोजमस्ती वा रमाइलो गर्न आएका होइनौं। दिनरात काम गरिरहेका छौं। हाम्रो मुख्य उद्देश्य नै यस प्रदेशलाई नमुना प्रदेश बनाउनु हो। विगतमा भ्रष्टाचार, कमिसनतन्त्रलगायत विभिन्न खालका क्रियाकलाप र आरोपहरूले मधेस सरकार देशभरि नै बद्नाम भयो तर, ती सबै लाञ्छनाहरूलाई अब हामी हटाउने प्रयासमा छौं। मधेसवासीले जुन उद्देश्यका साथ त्याग र बलिदानी दिएर संघीयताको लागि लडे र संघीयताको जननीको रूपमा मधेस स्थापित भयो त्यो म्यान्डेडहरूलाई पुनः जागरण गरेर यस प्रदेशको छवि सुधार्ने काम वर्तमान सरकारले गर्नेछ। ठूलठूला झूटा र निराशाजनक कुरा गर्नुभन्दा पनि गर्न सक्ने कामहरू हामी गर्छौं। सबैभन्दा पहिला त सुशासन कायम गराउन सरकारले सक्दो पहल गर्नेछ। जसको उदाहरणको रूपमा तपाईंहरू अहिले आएको प्रदेशको नीति तथा कार्यक्रमलाई हेर्न सक्नु हुनेछ। हालै हामीले बजेट बनाएका छौं। सरकार गठन भएको केही दिनमै बजेट निर्माणको काम आइसकेको हुनाले धेरै छलफल र गोष्ठी गर्न नसके पनि सक्दो यस बजेटलाई पारदर्शी बनाउन हामीले प्रयास गरेका छौं। यहीँका केही सचिवहरूले बाहिर गएर योसम्म भने कि आज सात वर्षमा पहिलो पटक लाग्दैछ कि हामी मधेस प्रदेशमा बजेट बनाइराखेका छौं। यस अघिसम्म बजेट बन्दा त यही मन्त्रालयमा बसेर सबै निर्णय हुन्थ्यो र सचिवहरूकहाँ कपिपेस्ट गरेर राख्न लगाइन्थ्यो। कति मन्त्रालयको बजेटको त अर्थ मन्त्रालयबाट नै इन्ट्री पनि हुन्थ्यो तर, हामीले यसपालि त्यस्तो गर्न दिएनौं। जुन मन्त्रालयको बजेट छ त्यहीँबाट इन्ट्री हुनुपर्ने व्यवस्था मिलाएका छौं। अर्थ मन्त्रालयबाट मात्रै स्वीकृति लिनुपर्ने हुन्छ। विगतमा त मुख्यमन्त्री कार्यालयबाट नै पनि योजनाहरू जाने गथ्र्यो तर, यसपालि हामीले ती सबै गलत अभ्यासहरूलाई सच्याउन खोजेका छौं। मैले आफैं रातभरि जागेर बजेटमा काम गरेको छु। विगतका सात वर्षका क्रियाकलापहरूले यति धेरै नकारात्मक सन्देशहरू दिएका छन् कि ती आवाजहरूलाई सही बनाउन हामीले निकै धेरै मेहनत र काम गरेर देखाउनुपर्ने बाध्यता छ। मधेस प्रदेशका मुख्य चुनौतीहरू के के देख्नु भएको छ ? यस प्रदेशमा चुनौतीका चाङ छन्। तर, सबैभन्दा प्रमुख चुनौती जातिवाद, अवसरवाद, भ्रष्टाचार, अनियमितता, काममा प्रभावकारिता र इमान्दारिताको अभावलगायतका छन्। पछिल्लो सरकारले समावेशी र समानुपातिकको नारा मञ्चमा मात्रै भाषण गर्दै आएको थियो तर, निर्णायक तहमा र मन्त्रिमण्डलमा कुनै एक जाति, एक वर्गको वर्चस्व रह्यो। जसले गर्दा अन्य पक्षले आफूलाई अपहेलित महसुस गरिराखे। तर, वर्तमान सरकारमा महिला, दलित, मुस्लिम, आदिवासी जनजाति, पहाडी र सबै वर्गलाई समेट्ने प्रयास गरिएको छ। जातिवादकै कुरा गरेर हामीले त्यसैलाई प्राथमिकतामा राखेर अघि बढ्यो भने कहिले पनि देशको विकास सम्भव छैन। त्यसैगरी कमिसनको यस्तो धेरै कुचक्र विगतमा फैलिएको थियो कि योजनाहरू किनबेच हुने, उपभोक्ता समिति नै नक्कली बनाउने, कमिसन खानेजस्ता विकृतिहरू थियो। कमिसन नदिएसम्म काम नै नहुने, फाइलै अघि नबढ्ने जस्ता समस्याहरू रहेको थियो तर, अब त्यस परिपाटीलाई अन्त्य गर्नेतर्फ लागेका छौं। यसपालि त हामीले ५० लाखभन्दा कमको योजनासमेत इन्ट्री नगर्न भनेका छौं। अब योजनाहरू टेन्डरबाट जान्छ। विगतमा त योजनाहरू एक चरणमा बजेट बन्नुभन्दा पहिले बिक्थ्यो, अर्को चरणमा असार मसान्तमा बिक्थ्यो। असारे दसैं नै लाग्थ्यो। तर, यो विकृतिलाई तोडेर यसपालि हामीले साउन १ गतेदेखि भदौसम्ममा सबै योजनाहरूको इस्टिमेट डिजाइनहरू फाइनल भएर भदौको अन्तिम साता वा असोजको पहिलो सातादेखि सबै टेन्डरहरू सुरु गर्छौं। यसरी हामी बेथितिहरूलाई सच्याउने प्रयासमा लागेका छौं। सबैको सहयोगले पक्कै पनि सफल हुनेछौं। विगतका वर्षहरूमा महत्त्वाकांक्षी बजेटहरू प्रदेश सरकारले ल्यायो। तर, खर्च प्रतिशत निकै कम भयो। खर्च बढाउन तपाईंको के योजना छ ? विगतका अभ्यासहरू अब हामीले त्याग्नुपर्छ। हाम्रो सरकारले खर्च प्रतिशतलाई सयमा पुर्याउने लक्ष्य लिएको छ। यदि सय प्रतिशत भएन भने ८० प्रतिशतसम्म त जसरी पनि खर्च हुनैपर्छ भन्ने मान्यताका साथ अघि बढेका छौं। हामी साउन १ गतेदेखि मुख्यमन्त्री कार्यालयले आफ्ना मातहतका सबै मन्त्रीज्यूहरूसँग एउटा वार्षिक कार्यतालिका क्यालेन्डरसहित सम्झौता गर्छौं। त्यसपछि मन्त्रीज्यूहरूले आआफ्ना सचिवज्यूहरूसँग सम्झौता गर्नुहुन्छ र त्यसपछि सचिवज्यूहरूले आफ्ना मातहतका अधिकारीहरूसँग सम्झौता र समन्वय गरी निर्धारित कार्यतालिकाअनुसार कामअघि बढाउनु हुन्छ। यस क्रममा हामी प्रत्येक महिना चेकलिस्ट बनाएर चेक गर्छौं र कहाँ के कमी कमजोरी भयो र त्यसलाई निरूपण गर्न के गर्नुपर्छ भन्ने बारेमा हामी छलफल गरेर अगाडि बढ्छौं। यो हाम्रो रणनीति छ। यसबाट समयमै बजेट खर्च गरेर प्रदेशको समृद्धि र विकासका लागि राम्रो प्रयासहरू अघि बढाउन सक्छौं। प्रदेशको समृद्धिका लागि नयाँ योजनाहरू के के छन् ? हेर्नुस्। प्रदेश सरकारको जति बजेट हुन्छ, त्यसकै हाराहारीमा अन्तर्राष्ट्रिय संघसंस्था र गैरसरकारी संघसंस्थाहरूको बजेट र कार्यक्रम पनि चलिराखेको हुन्छ। तर, त्यसरी चलिरहेका एनजीओ, आईएनजीओका योजनाहरू पनि आवश्यक क्षेत्रमा उपयोग भएका छन् कि छैनन् तिनको प्रभावकारिता के कस्तो छ भन्ने विषयमा हामीले खासै ध्यान दिएका हुँदैनौं। प्रदेशलाई समृद्ध बनाउन यस्ता अन्तर्राष्ट्रिय सहयोगहरूको सही सदुपयोग आवश्यक छ। यसका लागि म सबै दातृ निकायहरूसँग के अनुरोध गर्छु भने प्रदेश सरकारले ल्याएको योजनाहरूमा कहाँ कुन सेक्टरमा उहाँहरूले काम गर्न सक्नुहुन्छ त्यसमा साझा रूपमा समन्वय र हातेमालो गरेर अघि बढौं। म सबै अन्तर्राष्ट्रिय संघसंस्था र गैरसरकारी संघसंस्थाहरूलाई तपार्इंहरूमार्फत नै आह्वान गर्न चाहन्छु कि आउनुस् हामीसँग सहकार्य गरेर यो प्रदेशलाई सबल बनाऊँ। यसका साथै सामाजका सबै बुद्धिजीवी, नागरिक समाज, सामाजिक अगुवाहरू सबैले आआफ्नो तर्फबाट प्रदेश सरकारलाई मार्गनिर्देशन गर्नु आवश्यक छ। हामी मुख्यमन्त्री वा मन्त्री पदमा बस्नेबित्तिकै सर्वज्ञानी हुन्छौं भन्ने छैन। हामीलाई थुप्रै कुराहरूको जानकारी आवश्यक छ। त्यसका लागि तपाईंहरू सामु नै गएर सल्लाह सुझाव मागेर अघि बढ्ने मेरो योजना छ। अन्त्यमा मधेसवासीका लागि मुख्यमन्त्रीको रूपमा तपाईं के सन्देश दिन चाहनुहुन्छ ? म मधेसका ६३ लाख बासिन्दाहरूलाई के आश्वासन दिलाउन चाहन्छु भने तपाईंको मुख्यमन्त्री तपाईंसँग हरेक अवस्थामा उभिनेछ। चाँडै नै म कार्यक्रम बनाएर जनताको घरदैलो र टोलटोलमा सर्वसाधारणको अपेक्षा संकलन गर्न र उहाँहरूको जनभावना बुझ्न जाने योजना बनाउँदै छु। यहाँ सात वर्षदेखि धेरै कुराहरू दबाएर राखिएका छन् जसको जानकारी कसैलाई छैन। कता कसले प्रदेश सरकारको गाडी चढिरहेको छ, राज्यको शक्ति कसले दुरुपयोग गरिराखेको छ, उहिलेका कर्मचारीहरूले अहिले सम्म पनि आवास कब्जा गरेर राखेका छन्। यो सबै बेथितिहरूलाई निराकरण गर्न र प्रदेशलाई सही दिशामा लान केही समय त लाग्छ तर, म प्रयासरत छु। अन्त्यमा मधेसवासीलाई यति मात्रै आश्वासन दिन्छु कि तपार्इंहरूले जुन वर्तमान सरकारबाट आशा गर्नु भएको छ त्यसलाई म निराशामा परिणत हुन दिन्न। यदि मैले मधेस प्रदेशवासीको हितमा काम गर्न सकिनँ भने यो पद ओगटेर बसी राख्दिनँ। यो कुर्सीमा जसरी भए पनि बसिराख्ने मलाई कुनै सौख छैन। यदि मैले मधेसलाई थितिमा ल्याउन सकिन भने सरकार छाडेर जुनसुकै बेला बाहिरिनेछु।"
"स्थानीय तहमा मनपरीतन्त्र,संस्थागत हुँदै भ्रष्टाचार","काठमाडौं : जनताको घर दैलोको सरकार हो स्थानीय तह। जनतालाई ढोकैमा सेवासुविधा दिने भन्दा पनि बेथिति, अनियमितता र भ्रष्टाचारका कारण छोटै अवधिमा गाउँगाउँका सिंहदरबार गन्हाउन थालेका छन्। राज्यको स्रोतसाधनको दोहन, अधिकारको दुरुपयोग, मनपरीतन्त्र र कुशासनले स्थानीय तहलाई थला पार्दै लगेको छ। महालेखा परीक्षक कार्यालयको ६१औं प्रतिवेदनले विभिन्न स्थानीय तहमा मनपरीतन्त्र, भ्रष्टाचार र कुशासन मौलाएको देखाएको छ। आर्थिक कार्यविधि तथा वित्तीय उत्तरदायित्वसम्बन्धी कानुन नबनेका कारण स्थानीय तहको खर्च प्रणालीमा मनपरीतन्त्र चलेको महालेखाको ठहर छ। उक्त कानुनको अभावमा हाल स्थानीय सरकार सञ्चालन ऐन, २०७४ अनुसार आर्थिक गतिविधि भइरहेका छन्। महालेखाको प्रतिवेदनअनुसार स्थानीय तहका पदाधिकारीले मनपरी खर्च गरेका छन्। भ्रमण तथा अनुगमन, इन्धन, मोबाइल, यातायात सवारीसाधन, अतिथिसत्कार लगायतमा १८ करोड ५३ लाख २६ हजार बढी भुक्तानी दिइएको छ। अधिकांश स्थानीय तहका पदाधिकारीले स्वकीय सचिव र सल्लाहकार खर्चमा नियमविपरीत खर्च गरेका छन्। प्रदेश सभाद्वारा जारी स्थानीय तहका पदाधिकारी तथा सदस्यहरूको सुविधासम्बन्धी ऐनमा पदाधिकारीहरूको लागि स्वकीय सचिव र सल्लाहकार राख्ने र पारिश्रमिक दिने व्यवस्था छैन। तर १ सय ७१ स्थानीय तहले अघिल्लो वर्ष स्वकीय सचिव र सल्लाहकार नियुक्त गरी ९ करोड १५ लाख २ हजार पारिश्रमिक दिएका छन्। अधिकांशले करार कर्मचारी पनि मनपरी नियुक्त गरेका छन्। स्थानीय सरकार सञ्चालन ऐन, २०७४ को दफा ८३ मा स्थानीय तहले आफ्नो क्षेत्र र कार्यबोझको विश्लेषण गरी संगठन तथा व्यवस्थापन सर्भेक्षणको आधारमा स्थायी प्रकृतिको कामको लागि तथा सेवा करारबाट लिइने कर्मचारीको दरबन्दी प्रस्ताव गर्नुपर्ने र अस्थायी दरबन्दी सिर्जना गर्न नसकिने स्पष्ट व्यवस्था गरेको छ। तर ४ सय २४ स्थानीय तहले विभिन्न कर्मचारी करारमा राखी ६ अर्ब ९२ करोड ७५ लाख २१ हजार खर्च गरेका छन्। उक्त ऐनअनुसार पालिकाले नगर प्रहरी, सवारीचालक, कार्यालय सहयोगी, प्लम्बर, इलेक्ट्रिसियन, चौकीदार, माली, बगैंचेलगायतका पदमा मात्र करारबाट सेवा लिन पाउने व्यवस्था छ। तर आर्थिक वर्ष २०७९।८० मा २ सय २९ स्थानीय तहले दरबन्दी नभएको तथा दरबन्दीभन्दा बढी कर्मचारी करारमा नियुक्त गरी १ अर्ब ५३ करोड १२ लाख १८ हजार तलबभत्ता भुक्तानी गरेका छन्। जुन नियमसम्मत नदेखिएको महालेखाको प्रतिवेदनमा उल्लेख छ। ६ सय २५ स्थानीय तहले प्रतिस्पर्धा नै नगराई ७ अर्ब २२ करोड ५६ लाख ४२ हजार रुपैयाँ सोझै खर्च गरेका छन्। यो कानुन विपरीत हो। सार्वजनिक खरिद ऐन, २०६३ को दफा ८ बमोजिम प्रतिस्पर्धा सीमित नहुने गरी खरिद गर्नुपर्ने तथा नियमावलीको नियम ८४ मा १० लाखभन्दा बढीको खरिद कार्य सिलबन्दी दरभाउपत्र र २० लाखभन्दा माथि बोलपत्रबाट गर्नुपर्ने व्यवस्था छ। परामर्श सेवामा १ अर्ब ६ करोड आर्थिक वर्ष २०७९८० मा ३ सय १२ स्थानीय तहले बाह्य परामर्शदाता राखेर अर्बौं रकम खर्च गरेका छन्। उनीहरूले बाह्य परामर्शदाताबाट सम्भाव्यता अध्ययन, विस्तृत परियोजना प्रतिवेदन एवं गुरुयोजना तयारी कार्य तथा अन्य परामर्श सेवामा १ अर्ब ६ करोड १५ लाख १९ हजार खर्च गरेको महालेखाको प्रतिवेदनमा छ। सार्वजनिक खरिद ऐनमा सार्वजनिक निकायमा उपलब्ध जनशक्तिबाट कुनै काम हुन नसक्ने भएमा मात्र परामर्श सेवा लिने व्यवस्था छ। यी स्थानीय तहले परामर्शदाताबाट प्राप्त विस्तृत परियोजना प्रतिवेदनको अभिलेख नराखेको र यसरी तयार भएका अधिकांश अध्ययन प्रतिवेदन कार्यान्वयनसमेत नभएको महालेखाको प्रतिवेदनमा उल्लेख छ। सफ्टवेयरमा पनि घोटाला सरकारको सूचना प्रविधि प्रणाली ( व्यवस्थापन तथा सञ्चालन) निर्देशिका, २०७१ को बुँदा नं४१ मा कुनै सरकारी निकायले आफ्नो कार्य विद्युतीय माध्यमबाट सञ्चालन गर्नका लागि प्रयोग गर्ने सूचना प्रविधि प्रणालीको निर्माण गर्दा त्यस्तो प्रणालीसम्बन्धी कागजात तयार गरी मानक अनुरूप भएनभएको निर्धारण गर्न सूचना प्रविधि विभागबाट स्वीकृत गराउनुपर्ने व्यवस्था रहेको छ। महालेखाको प्रतिवेदनअनुसार २०७९।८० आर्थिक वर्ष १ सय ९३ स्थानीय तहले सूचना प्रविधि विभागबाट स्वीकृति नलिई १८ करोड ६० लाख ६ हजारको सफ्टवेयर खरिद तथा जडान गरेकोमा २९ स्थानीय तहले ३ करोड ७३ लाख ५२ हजारको सफ्टवेयर प्रयोगमा ल्याएको देखिएन। सवारीसाधन खरिद तथा मर्मतमा पनि उस्तै बेथिति आर्थिक बर्ष २०७९०८० मा ७५ स्थानीय तहले ३ अर्ब ६६ करोड ७१ लाख २० हजारको चारपाङ्ग्रे सवारीसाधन र १ सय ३० स्थानीय तहले २० करोड ७२ लाख ३८ हजारका दुईपाङ्ग्रे सवारीसाधन खरिद गरेका छन्। जुन, ३ अर्ब ८७ करोड ४३ लाख ५८ हजार हुन आउँछ। साथै २ सय ६४ स्थानीय तहले सवारीसाधन मर्मतमा ७३ करोड ६७ लाख ९ हजार र ३ सय २७ स्थानीय तहले इन्धनमा १ अर्ब ५६ करोड ६९ लाख ८ हजारसमेत २ अर्ब ३० करोड ३६ लाख १७ हजार खर्च गरेका छन्। उपभोक्ता समितिका नाममा झनै मनपरी सार्वजनिक खरिद नियमावली, २०६४ को नियम ९७ अनुसार उपभोक्ता समितिलाई मेसिन, औजार उपकरणहरू आवश्यक नपर्ने, श्रममूलक कार्यको जिम्मेवारी दिनुपर्ने व्यवस्था छ। ३ सय २ स्थानीय तहले जटिल प्राविधिक पक्ष समावेश भएका ३ हजार ३ सय १४ निर्माणकार्य उपभोक्ता समितिमार्फत गराई २ अर्ब ९९ करोड ४८ लाख ४८ हजार खर्च गरेको लेखेका छन्। उपभोक्ता समितिसँग जटिल संरचना निर्माण कार्यको अनुभव नहुने, सुरु लगानीको लागि स्रोतसाधनको न्यूनता हुने एवं भारी उपकरणको उपलब्धता नहुने अवस्थामा समेत जटिल संरचना निर्माणको कार्य गरेको देखिएको प्रतिवेदनमा छ। सार्वजनिक खरिद नियमावली, २०६४ को नियम ९७ मा उपभोक्ता समितिमार्फत कार्य गराउँदा सम्झौताअनुसारको जनसहभागिताको अंश कटाई भुक्तानी दिनुपर्ने व्यवस्था छ तर १ सय २९ स्थानीय तहले १ हजार २ सय ४५ योजनामा सम्झौताबमोजिम कट्टी गर्नुपर्ने २२ करोड ६८ लाख ७३ हजार उपभोक्ताको अंश कट्टा नगरी भुक्तानी गरेको पाइएको महालेखाको प्रतिवेदनमा उल्लेख छ। महालेखाको प्रतिवेदनअनुसार निर्माण व्यवसायीको संलग्नता सार्वजनिक खरिद नियमावली, २०६४ को नियम ९७ (१०) मा उपभोक्ता समितिले पाएको कार्य निर्माण व्यवसायीबाट गराउन नपाउने व्यवस्था छ। १ सय २२ स्थानीय तहले १ हजार १ सय ७३ योजना उपभोक्ता समितिबाट सञ्चालन हुने गरी लागत अनुमान स्वीकृत गरी उपभोक्ता समितिले गर्नुपर्ने कार्य निर्माण व्यवसायीबाट गराएको बिलबिजक पेस गरी ७० करोड ९ लाख ९ हजार भुक्तानी गरेको देखिएको छ।। उपभोक्ता समितिलाई ५७ करोड ५७ लाख ९० हजार बढी भुक्तानी सार्वजनिक खरिद नियमावली, २०६४ को नियम १० मा सार्वजनिक निकायले स्वीकृत नर्मसको आधारमा निर्माण कार्यको लागत अनुमान तयार गर्नुपर्ने व्यवस्था छ। २ सय २२ स्थानीय तहले सार्वजनिक निर्माणसम्बन्धी तोकिएको नर्मसभन्दा बढी लागत अनुमान स्वीकृत गरी २ हजार ४५ योजनामा उपभोक्ता समितिलाई २३ करोड ३८ लाख ४७ हजार बढी भुक्तानी दिएको देखिको छ। ३ सय १६ स्थानीय तहले २ हजार १ सय ६४ योजनाका उपभोक्ता समितिलाई नापजाँचलगायतबाट कार्य परिमाण फरक पारी ३४ करोड १९ लाख ४३ हजारसमेत ५७ करोड ५७ लाख ९० हजार बढी भुक्तानी दिएका छन्। मृत्यु भइसकेकालाई पनि भत्ता सरकारले ज्येष्ठ नागरिक, बिधवा, पूर्ण अपांग, एकल महिला, बालबालिका, लोपोन्मुखआदिवासी जनजातिलाई सामाजिक सुरक्षा भत्ता उपलब्ध गराउँदै आएको छ। सामाजिक सुरक्षा कार्यक्रमअन्तर्गत सरकारले सबै स्थानीय तहलाइ १ खर्ब ८ अर्ब २६ करोड ७३ लाख ५७ हजार निकासा गरेको छ। सामाजिक सुरक्षा कार्यक्रम सञ्चालन कार्यविधि, २०७७ मा सबै स्थानीय तहले लाभग्राहीको लगत अद्यावधिक गरी बैंकमार्फत भत्ता वितरण गर्ने, नियमित रूपमा अनुगमन गर्ने, केन्द्रीकृत सूचना प्रणालीमा प्रविष्टि गरी लाभग्राहीको विवरण अद्यावधिक गर्ने व्यवस्था छ। तर महालेखाको प्रतिवेदनअनुसार स्थानीय तहले केन्द्रीय सूचना प्रणालीमा नाम समावेश नगरी भत्ता वितरण गरेका छन्। यो वर्ष सामाजिक सुरक्षा तथा व्यक्तिगत घटना दर्ता व्यवस्थापन सूचना प्रणालीमा अन्य कारण जनाई लाभग्राहीको लगत कट्टा गरेकोमा विगतमा ती लाभग्राहीलाई भुक्तानी भएको रकम यकिन गरी असुल गरेको छैन, महालेखाले प्रतिवेदनमा भनेको छ। १ सय ९३ स्थानीय तहले नागरिक्ता नम्बर र जन्ममिति एउटै भएका लाभग्राहीलाई दुई वा सोभन्दा बढी परिचयपत्र जारी गरेर दोहोरो हुने गरी र मृत्यु भइसकेका लाभग्राहीको लगत कट्टा नगरी ५ करोड ७८ लाख ८३ हजार बढी खर्च गरेका छन्। सामाजिक सुरक्षा सञ्चालन कार्यविधि, २०७७ मा सामाजिक सुरक्षा बचत खाता सञ्चालन गर्ने तथा वित्तीय संस्थाले यस प्रकारका खाताहरूमध्ये निष्क्रिय खाताको विवरण प्रत्येक साउन र माघ महिनाभित्र केन्द्रीय पञ्जीकरण विभागलाई दिनुपर्ने व्यवस्था छ। स्थानीय तह ११६ ले पालिकाबाट छुट्टै खाता खोली बैंकमा ग्राहकको विवरण अद्यावधिक नगर्ने लाभग्राहीको निष्क्रिय मौज्दात र वितरणपश्चात् बैंकमा बचत रहेको रकमसमेत १२ करोड ४९ लाख २८ हजार बैंकबाट फिर्ता प्राप्त गरेका छैनन्। १२ स्थानीय तहले सामाजिक सुरक्षा कार्यक्रम सञ्चालन कार्यविधि, २०७७ अनुसारको सामाजिक सुरक्षा भत्ताको अतिरिक्त पालिकाबाट थप गरी ६ करोड ३ लाख ८० हजार भत्ता वितरण गरेका छन्। विद्यालय पूर्वाधार, खर्चका बिलभरपाई नै छैनन् विद्यालयमा आवासीय सुविधा, पुस्तकालय, खेलमैदान, वैकल्पिक विद्युतीय व्यवस्था, घेराबार तथा बगैंचा, प्रशासकीय भवन, शिक्षण भवन तथा कक्षाकोठा, प्रयोगशाला, खानेपानी तथा सरसफाइलगायतको काम गर्न पूर्वाधार विकास कार्यक्रम सञ्चालनमा रहेको छ। १ सय ३२ स्थानीय तहले सामुदायिक विद्यालयलाई पूर्वाधार विकासका लागि १ अर्ब १२ करोड २४ लाख ४७ हजार निकासा गरेकोमा विद्यालयबाट निर्माणकार्य सम्पन्न नभएको जनाई २४ स्थानीय तहले विद्यालयको बैंक खातामा रहेको ३२ करोड ७८ लाख ८९ हजार रोक्का राखेका छन्। साथै यो वर्ष १ सय ३ स्थानीय तहले विद्यालयलाई आर्थिक वर्षको अन्त्यमा नमुना विद्यालय अनुदानतर्फ ६१ करोड ४५ लाख ७० हजार निकासा दिएकोमा खर्चका बिल, भरपाईसहित कार्यसम्पन्न प्रतिवेदन संलग्न गरेको नदेखिएको महालेखाको प्रतिवेदनमा छ। आईसीटीको अनुगमन छैन आईसीटी तथा कम्प्युटर प्रयोगशालालगायत स्थापनाको लागि निकासा दिएको रकमको बिल भरपाईसहित पालिकाले अनुगमन गर्नुपर्छ। प्रतिवेदनअनुसार यो वर्ष १ सय ५८ स्थानीय तहले आईसीटी तथा कम्प्युटर प्रयोगशाला स्थापनाको लागि २८ करोड ३० लाख ९७ हजार निकासा दिएकोमा सोको कार्यान्वयन स्थिति सम्बन्धमा पालिकाबाट अनुगमन भएको देखिएन। विद्यार्थी हाजिरीको प्रमाणित अभिलेखबेगर दिवा खाजा पुस्तिकामा विद्यार्थीको हाजिरीको आधारमा दिवा खाजाको रकम खर्च लेख्ने व्यवस्था छ। १ सय ४५ स्थानीय तहले विद्यार्थी हाजिरीको प्रमाणित अभिलेखबेगर दिवा खाजामा ५४ करोड ४३ लाख ९९ हजार खर्च लेखेका छन्। स्यानिटरी प्याड भण्डारमै १ सय ४७ स्थानीय तहले १७ करोड ६९ हजारको स्यानिटरी प्याड खरिद गरी खर्च लेखेको छन। तर, प्याडहरू भण्डारमा मौज्दात रहेको देखिएको महालेखाको प्रतिवेदनमा छ। आन्तरिक स्रोतका शिक्षकको तलबमा १ अर्ब ३२ करोड अन्तरसरकारी वित्त व्यवस्थापन ऐन, २०७४ को दफा ९ मा स्थानीय तहलाई ससर्त अनुदान उपलब्ध गराउने व्यवस्था छ। १ सय ६२ स्थानीय तहले शिक्षकको दरबन्दी मिलान नगरी स्वीकृत दरबन्दीभित्र नपरेका एवं गत विगतदेखि नै विद्यालयको आन्तरिक स्रोतबाट तलबभत्ता बेहोरेका शिक्षकको तलबभत्ताको लागि पालिका स्रोतबाट १ अर्ब ३१ करोड ९९ लाख १ हजार निकासा गरेका छन्। आवश्यक पूर्वाधारबेगर नै प्राविधिक धारको विषय समावेश गरेकोमा सम्बन्धित विषयका शिक्षकको उचित व्यवस्था नगरेको, नियुक्ति गरिएका शिक्षकको तलबभत्ता ससर्त अनुदानबाट निकासा गरेको समेत देखिएको छ। चार करोड बढी तलब निकासा शिक्षा विकास तथा समन्वय एकाइमार्फत विद्यालय शिक्षक किताबखानाबाट तलबी प्रतिवेदन पारित गराई शिक्षकलाई तलब भुक्तानी गर्नुपर्ने व्यवस्था छ। स्थानीय तहले शिक्षकहरूको तलबी प्रतिवेदन पारित नगरेको, बढी ग्रेड भुक्तानी गरेको, दोहोरो निकासा दिएको, दरबन्दीभन्दा बढी शिक्षकहरूको तलबभत्ता निकासा गरेको देखिएको छ। १ सय ३१ स्थानीय तहले शिक्षक तलबमा ३ करोड ९७ लाख ६ हजार बढी निकासा गरेका छन्। १ सय २९ स्थानीय तहले शैक्षिक व्यवस्थापन सूचना प्रणालीमा प्रविष्ट भएभन्दा पाठ्यपुस्तकमा ३ करोड ३९ लाख ८३ हजार र १ सय १ स्थानीय तहले छात्रवृत्तिमा २ करोड ४७ लाख ६२ हजारसमेत ५ करोड ८७ लाख ४५ हजार बढी निकासा दिएका छन्। सेवा प्रवाह अवस्था पनि दयनीय स्थानीय तहको अधिकारसम्बन्धी व्यवस्था कार्यान्वयन गर्न जनसहभागिता, उत्तरदायित्व, पारदर्शिता सुनिश्चित गरी सुलभ र गुणस्तरीय सेवा प्रदान गर्ने दायित्व स्थानीय तहको हो। महालेखाको प्रतिवेदनअनुसार स्थानीय तहमा दरबन्दीअनुसार कर्मचारी पदपूर्ति नभएको, कार्यालय भवन तथा अन्य पूर्वाधारको अभाव रहेको, भौगोलिक कठिनाइलगायतका कारण सेवा प्रवाह प्रभावकारी हुन नसकेको अवस्था छ। गाउँनगर सभाबाट धेरै संख्यामा ससाना टुक्रे योजना पारित हुने, पारित योजनाहरू कार्यान्वयन नगरी योजनाको रकम अन्य शीर्षकमा रकमान्तर गर्ने, अनुत्पादक र वितरणमुखी कार्यक्रममा बढी खर्च हुने, कानुनअनुसार खरिद प्रक्रिया अवलम्बन नहुने, दिगो योजना नबनाउनेलगायतका समस्या रहेको महालेखाको प्रतिवेदनमा छ। स्थानीय तह आफैंले गर्ने, निजी क्षेत्रले गर्ने, साझेदारीमा गर्ने र नागरिक संस्थामार्फत गराउने कार्यहरूको पुनरावलोकन नहुँदा सेवा प्रवाह प्रभावकारी हुन सकेको छैन, प्रतिवेदनमा उल्लेख छ। सार्वजनिक सुनुवाइ एवं सामाजिक परीक्षण स्थानीय सरकार सञ्चालन ऐन, २०७४ को दफा ७८ (५) मा हरेक स्थानीय तहले सार्वजनिक सेवा प्रवाहलाई पारदर्शी, उत्तरदायी र जवाफदेही बनाउन सार्वजनिक परीक्षण, सामाजिक परीक्षण तथा सार्वजनिक सुनुवाइजस्ता कार्यक्रम सञ्चालन गरी वित्तीय जवाफदेहितालाई प्रभावकारी बनाउने व्यवस्था छ। अधिकांश स्थानीय तहमा उपभोक्ता समितिमार्फत सञ्चालित योजनाको आयव्यय कार्यसम्पादन स्थिति उपभोक्ताको योगदानलगायतका विषयमा स्पष्ट गरी सरोकारवालासहितको सार्वजनिक सुनुवाइ र सार्वजनिक परीक्षण नगरेकोले पारदर्शिता र जवाफदेहिताको पालना भएको सुनिश्चित गर्न सकिएन, महालेखाको प्रतिवेदनमा भनिएको छ। चालु प्रकृतिको खर्च पुँजीगत निर्माणमा सहयोग नरहने तथा उत्पादनमा वृद्धि नगर्ने खर्चलाई नियन्त्रण गर्नुपर्नेमा पुँजीगत शीर्षकमा विनियोजन गरी चालु प्रकृतिका कार्यमा १ सय ९ स्थानीय तहले ४५ करोड ३३ लाख २६ हजार खर्च गरेका छन्। पुँजीगत बजेटबाट चालु प्रकृतिका कार्यमा खर्च गर्ने कार्यमा नियन्त्रण गर्नुपर्ने सुझाव महालेखाको छ। त्यसैगरी २ सय ४९ स्थानीय तहले स्वास्थ्य बिमा शुल्क, विद्युत् महसुल भुक्तानी, ह्यान्ड पम्प, साडी, कम्बललगायत सामान वितरण गरी ७७ करोड ७४ लाख ६४ हजार खर्च गरेका छन्। यस्तो खर्च नियन्त्रण गर्न महालेखाले निर्देशन गरेको छ। विविध खर्च ः १ अर्ब ७६ करोड स्थानीय सरकार सञ्चालन ऐन, २०७४ को दफा ७१ मा आन्तरिक आयको परिधिभित्र रही औचित्यको आधारमा विविध खर्च गर्नुपर्ने व्यवस्था छ। विविध खर्च गर्दा मितव्ययिता अवलम्बन गर्नुपर्नेमा ४ सय ४० स्थानीय तहले १ अर्ब ७६ करोड ३२ लाख २३ हजार खर्च गरेका छन्। त्यसैगरी २ सय ३३ स्थानीय तहले खाजा, खानामा ५९ करोड ७५ लाख ८७ हजार तथा १ सय २ स्थानीय तहले सभा सञ्चालनमा १३ करोड २६ लाख ३१ हजारसमेत ७३ करोड २ लाख १८ हजार खर्च गरेका छन्। चन्दामा सवा अर्ब खर्च स्थानीय सरकार सञ्चालन ऐन, २०७४ मा स्थानीय तहको रकमबाट आर्थिक सहायता, चन्दा, पुरस्कार एवं संस्थागत अनुदान वितरण गर्न पाउने व्यवस्था रहेको देखिँदैन। तर ५ सय २३ स्थानीय तहले विभिन्न व्यक्ति तथा संस्थाहरूलाई १ अर्ब १५ करोड ८८ लाख २४ हजार आर्थिक सहायता वितरण गरेका छन्। जसमध्ये २ सय ९४ स्थानीय तहले सहायता वितरण कार्यविधिसमेत तयार नगरी ६३ करोड ४१ लाख ६२ हजार आर्थिक सहायता वितरण गरेका छन्। नाफामूलक संस्थालाई पनि अनुदान नाफा कमाउने उद्देश्यले स्थापित संस्थालाई अनुदान उपलब्ध गराउन मिल्दैन। तर, १ सय ७१ स्थानीय तहले नाफा कमाउने उद्देश्यले स्थापना भएका संस्थालाई २६ करोड १ लाख ३५ हजार अनुदान दिएका छन। नाफा कमाउने उद्देश्यले स्थापित संस्थालाई दिएको अनुदान नियमसम्मत देखिएन। महालेखाको प्रतिवेदनमा भनिएको छ। वातावरण प्रभाव मूल्यांकन नगरी काम स्थानीय तहको क्षेत्रमा स्थल, जल, वायु तथा ध्वनि प्रदूषण नियन्त्रण गरी वातावरण संरक्षण गर्ने कार्यमा सहयोग गर्ने गराउने कर्तव्य तोके पनि यो वर्ष विपद् व्यवस्थापन, वातावरण संरक्षण तथा जलवायु परिवर्तन, वन तथा भूसंरक्षण, जलाधार संरक्षण कार्यमा आवश्यक्ताअनुसार बजेट विनियोजन एवं कार्यक्रम कार्यान्वयन नगरेको पाइएको छ। त्यस्तै, वातावरण संरक्षणको एकीकृत दीर्घकालीन योजना तयार नगरेको प्रतिवेदनमा छ। वातावरणीय प्रभाव मूल्यांकनलाई ध्यान दिई कार्यक्रम सञ्चालन गर्नुपर्नु पर्ने सुझाव महालेखाको छ। फोहोरमैला व्यवस्थापनमा जटिलता फोहोरमैला व्यवस्थापन ऐन, २०६८ अनुसार स्थानीय तहहरूले स्रोतमै फोहोरमैलाको वर्गीकरण गर्न लगाई सोहीअनुसार संकलन र व्यवस्थापन गर्ने कार्यको सुरुवात गर्न नसकेको कारण फोहोरमैला व्यवस्थापनमा जटिलता देखिएको छ। फोहोर उत्पादन हुने स्रोतमा नै वर्गीकरण गरी कुहिने, नकुहिने, सिसाजन्य अस्पतालबाट उत्पादित र इवेस्टलगायतका फोहोर वर्गीकरण गरी उपयुक्त व्यवस्थापन गरेको देखिएन। प्रतिवेदनमा छ। वनजंगल, नदीकिनारा, सडकलगायतका स्थानमा फोहोरमैला फोहोरमैला व्यवस्थापन गर्ने जिम्मेवारीअनुसार आफ्नो क्षेत्रबाट उत्पादन हुने फोहोरमैला व्यवस्थापनको लागि विसर्जन स्थलको व्यवस्था गर्नुपर्नेमा अधिकांश स्थानीय तहले यस्तो स्थलको उपयुक्त व्यवस्था नगरी वनजंगल, नदीकिनारा, सडकलगायतका स्थानमा फोहोरमैला डम्पिङ गर्ने गरेका छन्। फोहोरमैला विसर्जन स्थल भएका स्थानीय तहहरूमा सोको उचित व्यवस्थापनमा समस्या देखिएकोले सुधार गर्नुपर्ने निर्देशन महालेखाको छ। महालेखा नियन्त्रक कार्यालयले तयार गरेको एकीकृत वार्षिक वित्तीय विवरणअनुसार ७ सय ५३ स्थानीय तहले संघ र प्रदेशबाट हस्तान्तरित अनुदान ३ खर्ब १९ अर्ब २३ करोड २८ लाख, संघ र प्रदेश सरकारको राजस्व बाँडफाँटबाट ८३ अर्ब ५ करोड १५ लाख, आन्तरिक आय २७ अर्ब ८५ करोड २० लाख र गत वर्षको मौज्दात १ खर्ब २ अर्ब ३२ करोड ५८ लाखसमेत ५ खर्ब ३२ अर्ब ४६ करोड २१ लाख आय प्राप्त गरेको देखिएको छ। प्राप्त आयमध्ये ४ खर्ब ५३ अर्ब ८१ करोड ७७ लाख खर्च भई ७८ अर्ब ६४ करोड ४४ लाख बचत रहेको देखिएको छ। महालेखा नियन्त्रक कार्यालयले पेस गरेको आयव्यय विवरणमा संघीय मन्त्रालय निकायमा विनियोजन भई स्थानीय तहलाई अख्तियारी एवं निकासा दिएको १ खर्ब २१ अर्ब ३६ करोड ७ लाख तथा सुदूरपश्चिम प्रदेशबाहेकका प्रदेशले मन्त्रालयमा विनियोजन भई स्थानीय तहलाई अख्तियारी एवं निकासा दिएको १ अर्ब १६ करोड ३५ लाख र स्थानीय तहको कोष तथा अन्य खाताहरूको रकम समग्र आयव्यय विवरणमा समावेश गरेका छैनन्। सबै कारोबारलाई समेटेर एकीकृत आयव्यय विवरण तयार गर्नुपर्ने महालेखाको सुझाव छ। अघिल्लो वर्षको प्रतिवेदनमा बजेट व्यवस्थापन, आयोजना कार्यान्वयन, सोझै खरिद, बिल भरपाई, स्रेस्ता पेस नभएको, बैंक हिसाब मिलान नगरेको, अग्रिम कर कट्टा नगरेको, बढी भुक्तानी, अधुरो निर्माण, नभएको कामको भुक्तानी, जिन्सी व्यवस्थापन, कर बिजक खरिद व्यवस्थापनलगायतका बेहोराहरू औंल्याइएकोमा यो वर्ष पनि सुधार गरेको पाइएन। प्रतिवेदनमा उल्लेख छ। बेरुजु फर्टस्योट अघिल्लो वर्षसम्मको कुल बेरुजु १ खर्ब ७२ अर्ब ६० करोड ५३ लाख रहेकोमा यो वर्ष समायोजन तथा सम्परीक्षणबाट १० अर्ब १६ करोड २२ लाख फस्र्योट भई बाँकी रहेको थियो। १ खर्ब ६२ अर्ब ४४ करोड ३१ लाखमा यो वर्ष ७ सय ४६ स्थानीय तहको ३० अर्ब ८३ करोड ५४ लाख र दुई स्थानीय तहको बक्यौता लेखापरीक्षणबाट १७ करोड ९८ लाखसमेत १ खर्ब ९३ अर्ब ४५ करोड ८३ लाख बेरुजु फस्र्योट गर्न बाँकी रहेको प्रतिवेदनमा उल्लेख छ। लेखा परीक्षण नगर्ने स्थानीय तह लेखापरीक्षण ऐन, २०७५ को दफा २० अनुसार स्थानीय तहको लेखापरीक्षण महालेखापरीक्षकको कार्यालयबाट गराउनुपर्ने व्यवस्था छ। तर धेरै स्थानीय तहले लेखा परीक्षण नगराएको पाइएको महालेखाको प्रतिवेदनमा छ। झापाको मेचीनगर नगरपालिका, सप्तरीको विष्णुपुर गाउँपालिका, सिराहाको बरियारपट्टी गाउँपालिका, सर्लाहीको कविलासी नगरपालिका, बाराको सिम्रौनगढ नगरपालिका, हुम्लाको चंखेली गाउँपालिका र अदानचुली गाउँपालिकाले २०७९८० को लेखापरीक्षण गराएका छैनन्। त्यस्तै मधेस प्रदेशका कमला नगरपालिका, धनुषा, छिन्नमस्ता गाउँपालिका, सप्तरी र धनौजी गाउँपालिका, धनुषाले २०७८७९ कै लेखापरीक्षण गराएका छैनन्। सर्लाहीका ब्रह्मपुरी र बलरा गाउँपालिका, महोत्तरीको सम्सी र रामगोपलपुर गाउँपालिका, पर्साको धोबिनी गाउँपालिका र धनुषाको औरही गाउँपालिकाले यो वर्ष पनि लेखापरीक्षण गराएका छैनन्। सर्लाहीको धनकौल गाउँपालिका, पर्साको पकाहामैनपुर गाउँपालिका, रौतहटको कटहरिया र गढीमाई नगरपालिकाले २०७६०७७ को बक्यौता लेखापरीक्षण यो वर्षसमेत गराएका छैनन्। धनुषाको जनकपुरधाम उपमहानगरपालिका, सर्लाहीको कविलासी नगरपालिका र बसबरिया गाउँपालिका, पर्साको ठोरी गाउँपालिका र रामेछापको लिखु तामाकोशी गाउँपालिकासमेत पाँच स्थानीय तहको २०७५०७६ को बक्यौता रहेकोमा ती स्थानीय तहले यो वर्ष पनि लेखापरीक्षण गराएका छैनन्। सर्लाहीको बलरा नगरपालिका र महोत्तरीको सम्सी गाउँपालिकाले २०७४०७५ मा स्रेस्ता पेस नगरेको कारण लेखापरीक्षण बक्यौता रहन गएकोमा हालसम्म लेखापरीक्षण गराएका छैनन्। महोत्तरीको गौशाला र लोहारपट्टी नगरपालिका तथा पिपरा र सम्सी गाउँपालिकाले २०७३०७४ को यो वर्ष पनि लेखापरीक्षण गराएका छैनन्।"
जाजरकोटको सिडियोमा उमाकान्त अधिकारी,काठमाडौं : गृह मन्त्रालयले जाजरकोटका प्रमुख जिल्ला अधिकारी सरुवा गरेको छ। गृह मन्त्रालयले आज उपसचिव उमाकान्त अधिकारीलाई जाजरकोटको सिडियो बनाएको हो। अधिकारी गृह मन्त्रालयमा कार्यरत थिए। अधिकारी यस अगाडि काठमाडौंका सहायक प्रमुख जिल्ला अधिकारी र लमजुङको सिडियो भएका थिए। जाजरकोटका प्रमुख जिल्ला अधिकारी ऋषिराज आचार्यलाई स्वास्थ्य मन्त्रालयमा सरुवा गरिएको छ।
खेलमार्फत् अर्थतन्त्र र कूटनीतिक सम्बन्ध सुदृढ गर्न पहल गरिरहेको छु : प्रचण्ड,"काठमाडौं : प्रधानमन्त्री पुष्पकमल दाहाल प्रचण्डले खेलमार्फत् अर्थतन्त्र र कूटनीतिमा महत्त्वपूर्ण हस्तक्षेप गर्न विशेष पहल लिँदै आएको बताएका छन्। साहना प्रधान प्रतिष्ठानद्वारा आयोजित अन्डर१९ भलिबल प्रतियोगिताको आज उद्घाटन गर्दै प्रधानमन्त्री प्रचण्डले समग्र खेल क्षेत्रको विकास र खेलाडीहरूमा उत्साह र प्रोत्साहनलाई आफूले विशेष ध्यान दिँदै आएको दाबी गरेका हुन्। युवा तथा खेलकूदको क्षेत्रलाई उच्च प्राथमिकता दिँदै आएको छु, प्रधानमन्त्री प्रचण्डले भने, खेलाडीहरूको वृत्ति विकास, उनीहरूलाई प्रोत्साहन र खेलमार्फत् अर्थतन्त्र र कूटनीतिमा महत्त्वपूर्ण हस्तक्षेपका निम्ति मैले विशेष पहल लिँदै आएको छु। नेपालको भूबनोट र संस्कृतिका दृष्टिले पनि भलिबल अत्यन्तै सम्भावनायुक्त खेल विधा भएको उल्लेख गर्दै प्रधानमन्त्री प्रचण्डले आफू दोस्रोपटक प्रधानमन्त्री हुँदा विशेष प्रस्ताव राखेर भलिबललाई राष्ट्रिय खेल घोषणा गरेको स्मरण गरे। आगामी आर्थिक वर्ष राष्ट्रियस्तरका ८० खेलकुद प्रतियोगिता आयोजना गर्ने, काठमाडौँको मूलपानी क्रिकेट रङ्गशाला र विराटनगरको गिरिजाप्रसाद कोइराला रङ्गशालालाई राष्ट्रिय गौरवका आयोजनाको रूपमा निर्माण गर्ने लक्ष्य लिइएको बताउँदै प्रधानमन्त्री प्रचण्डले भरतपुरमा निर्माणाधीन गौतम बुद्ध रङ्गशाला सङ्घ, प्रदेश र स्थानीय तहको साझेदारीमा निर्माण कार्य अगाडि बढाउने, कीर्तिपुर क्रिकेट रङ्गशालाको स्तरोन्नति र फाप्ला क्रिकेट रङ्गशाला निर्माणलाई तीव्रता दिने बताए। कमरेड साहना प्रधान नेपाली वामपन्थी आन्दोलनको एक जना शिखर व्यक्तित्व भएको उल्लेख गर्दै प्रधानमन्त्रीले सामन्ती पञ्चायती व्यवस्थाविरूद्ध कठोर सङ्घर्ष हुँदै २०४६ सालको जनआन्दोलनसम्म आउँदा संयुक्त वाममोर्चाको नेतृत्वदायी भूमिका निर्वाह गरेको बताए। उनले भने, वैचारिक र सांगठानिक भूमिकाको इतिहासमा प्रधान सधैं प्रेरणादायी हुनुहुन्छ, रहनुहुन्छ।"
न्याय सेवा आयोगले गर्यो ८ जनालाई जिल्ला न्यायाधीशमा सिफारिस,"काठमाडौं : न्याय सेवा आयोगले ८ जनालाई जिल्ला न्यायाधीशमा सिफारिस गरेको छ। आइतबार लिखित र अन्तवार्ताबाट प्राप्त अंकको आधारमा जिल्ला न्यायाधीशमा सिफारिस गरिएको आयोगका प्रवक्ता एवम् सहसचिव अशोककुमार क्षेत्रीले जानकारी दिए। क्षेत्रीका अनुसार खुलाबाट पहिलो नम्बरमा कमलकान्त जोशी, तेस्रो नम्बरमा वसन्त राज जोशी, छैटौं नम्बर नितिज राई र आठौं नम्बरमा चन्द्रमणि चापागाईँ सिफारिस भएका छन्। त्यस्तै आन्तरिक खुलातर्फबाट दोस्रो नम्बरमा नारायण सापकोटा, चौथो नम्बरमा मणिराम ज्ञवाली, पाँचौं नम्बरमा अन्जनराज सापकोटा र सातौं तिलक कार्कीको नाम सिफारिस गरिएको छ।"
भ्रष्टाचारको मुद्दा दायर भएपछि मुख्यसचिव अर्यालसहित कर्मचारी निलम्बनमा,"काठमाडौं : अख्तियार दुरुपयोग अनुसन्धान आयोगले मुख्यसचिव वैकुण्ठ अर्यालविरुद्ध भ्रष्टाचारको मुद्दा दायर गरेसँग स्वत: निलम्बनमा परेका छन्। अन्तःशुल्क स्टिकर छपाइमा हिनामिना प्रकरणमा आइतबार मुख्य सचिवसहितका कर्मचारीविरुद्ध विशेष अदालतमा भ्रष्टाचार मुद्दा दायर भएपछि उनीहरु आजबाटै निलम्बनमा परेका हुन्। मुख्य सचिव अर्याल सञ्चार मन्त्रालयका सचिव हुँदा अन्तःशुल्क स्टिकर छपाइमा हिनामिना भएको अख्तियारको निष्कर्ष निकालेको छ। अख्तियारले ३८ करोड ६७ लाख १७ हजार ६ सय ४० रुपैयाँ बिगो दाबी गर्दै अर्यालसहित अन्य १२ जनाविरुद्ध विशेष अदालतमा मुद्दा दायर गरेको विशेष अदालतका प्रवक्ता धन बहादुर कार्कीले जानकारी दिए। उनका अनुसार अख्तियारले अर्यालसहित हाल अर्थ मन्त्रालयका सहसचिव रितेश कुमार शाक्य, हाल भन्सार बिभागका उपनिर्देशक टंक पाण्डेविरुद्ध पनि मुद्दा दायर गरेको छ। आन्तरिक राजश्व विभागका तत्कालीन निर्देशक गणेशविक्रम शाह र आन्तरिक राजस्व विभागका शाखा अधिकृत रविन्द्र प्रसाद पौडेल अख्तियारले प्रतिवादी बनाएको छ। त्यस्तै सुरक्षण मुद्रण केन्द्रका तत्कालीन कार्यकारी निर्देशक विकल पौडेल, राष्ट्रिय सूचना प्रविधि केन्द्रका तत्कालिन निर्देशक सफल श्रेष्ठ, सुरक्षण मुद्रण केन्द्रका तत्कालिन शाखा अधिकृत हरि वल्लभ घिमिरे, सुरक्षण मुद्रण केन्द्रका लेखा अधिकृत विष्णु प्रसाद गौतम र सुरक्षण मुद्रण केन्द्रका खरिद परामर्श दाता शक्तिप्रसाद श्रेष्ठ र प्रिन्ट सेल प्रालिका निर्देशक केशव शर्मा विरुद्ध पनि मुद्दा दायर भएको छ। भ्रष्टाचार मुद्दा दायर भएपछि उनीहरु आजबाटै निलम्बनमा परेका हुन्। भ्रष्टाचार निवारण ऐन २०५९ को दफा ३३ मा राष्ट्रसेवक कर्मचारीविरुद्ध भ्रष्टाचारको मुद्दा दायर भएमा स्वत:निलम्बन हुने व्यवस्था छ। दफा ३३ मा भनिएको छ,कुनै राष्ट्रसेवक दफा २८ को उपदफा (१) को खण्ड (ग) दफा ३० को उपदफा (३) तथा दफा ३१ बमोजिम थुनामा रहेकोमा त्यसरी थुनामा रहेको अवधिभर र निजउपर दफा ३६ बमोजिम मुद्दा दायर भएकोमा त्यस्तो राष्ट्रसेवक सो मुद्दाको किनारा नभएसम्म स्वत: निलम्बनमा रहनेछ। सुरक्षण मुद्रण केन्द्रले ४३ करोड ३२ थान स्टिकर प्रतिथान ८९ रुपैयाँले छाप्ने गरी सम्झौता गरेको थियो। महंगोमा स्टीकरण छापेको भन्दै मुख्य सचिव अर्यालविरुद्ध उजुरी परेको थियो। सोही उजुरीका आधारमा अनुसन्धानका क्रममा अन्तः शुल्क स्टिकर महंगोमा छापेको अख्तियारले ठहर गरेको हो।"
लीलादेवी गड्तौलालाई निमित्त मुख्य सचिवको जिम्मेवारी,"काठमाडौं : प्रधानमन्त्री तथा मन्त्रिपरिषद् कार्यालयमा कार्यरत सचिव लीलादेवी गडतौलाले निमित्त मुख्य सचिवको जिम्मेवारी पाएकी छन्। मुख्य सचिव डावैकुण्ठ अर्यालविरुद्ध अख्तियार दुरुपयोग अनुसन्धान आयोगले विशेष अदालतमा भ्रष्टाचार मुद्दा दायर गरेपछि स्वतः निलम्बनमा परेका हुन्। अर्याल निलम्बनमा परेसँगै प्रधानमन्त्री कार्यालयकी वरिष्ठ सचिव गडतौलालाई निमित्त मुख्य सचिवको जिम्मेवारी दिइएको हो। कार्य सम्पादन नियमावली बमोजिम वरिष्ठ सचिवले निमित्त मुख्यसचिवको जिम्मेवारी निर्वाह गर्ने भन्ने व्यवस्था अनुरूप उनलाई निमित्त मुख्यसचिवको जिम्मेवारी दिइएको प्रधानमन्त्री तथा मन्त्रिपरिषद् कार्यालयले जनाएको छ। अख्तियारले ३८ करोड ६७ लाख १७ हजार ६ सय ४० रुपैयाँ बिगो दाबी गर्दै अर्यालसहित अन्य १२ जनाविरुद्ध विशेष अदालतमा मुद्दा दायर गरेको विशेष अदालतका प्रवक्ता धन बहादुर कार्कीले जानकारी दिए। अख्तियारले सञ्चार तथा सूचना प्रविधि मन्त्रालयका तत्कालीन सचिव एवं सुरक्षण मुद्रण विकास समितिका तत्कालीन अध्यक्ष डा बैकुण्ठ अर्याल, आन्तरिक राजस्व विभागका तत्कालीन महानिर्देशक रितेश कुमार शाक्य, आन्तरिक राजस्व विभागका तत्कालीन उपमहानिर्देशक टंक प्रसाद पाण्डेय, आन्तरिक राजस्व विभागका तत्कालीन निर्देशक गणेश विक्रम शाही, आन्तरिक राजस्व विभागका तत्कालीन शाखा अधिकृत रविन्द्र प्रसाद पौड्याल, सुरक्षण मुद्रण केन्द्रका तत्कालीन कार्यकारी निर्देशक विकल पौडेल, राष्ट्रिय सूचना प्रविधि केन्द्रका तत्कालीन निर्देशक सफल श्रेष्ठ, सुरक्षण मुद्रण केन्द्रका तत्कालीन खरिद विज्ञ शक्ति प्रसाद श्रेष्ठ, सुरक्षण मुद्रण केन्द्रका तत्कालीन शाखा अधिकृत हरिबल्लभ घिमिरे, सुरक्षण मुद्रण केन्द्रका तत्कालीन लेखा अधिकृत विष्णु प्रसाद गौतम र प्रिन्ट सेल प्रालि र सोका मुख्य व्यक्ति (निर्देशक एवं संचालक) केशव शर्मा समेतको मिलोमतोमा भ्रष्टाचार गरेको भन्दै मुद्दा दायर गरेको हो। अख्तियारले सुरक्षण मुद्रण विकास समिति अन्तर्गतको सुरक्षण मुद्रण केन्द्र, सिंहदरबार काठमाडौंले आव २०७८०७९ मा विनियोजन भएको बजेट, स्वीकृत खरिद गुरुयोजना, सञ्चार तथा सूचना प्रविधि मन्त्रालयका सचिव (प्रथम पक्ष) र सुरक्षण मुद्रण केन्द्रका कार्यकारी निर्देशक (दोस्रो पक्ष) बीच भएको कार्यसम्पादन सम्झौता विपरीत अन्त: शुल्क स्टिकरको खरिद कार्य अगाडि बढाएको र विनियोजित बजेट स्वीकृत खरिद गुरुयोजना तथा कार्यसम्पादन सम्झौतामा उल्लेखित प्रावधान विपरीत सुरक्षण मुद्रण केन्द्रले कार्य अगाडि बढाउँदा आर्थिक कार्यविधि तथा वित्तीय उत्तरदायित्व नियमावली, २०७७ को नियम ३३ बमोजिम कार्यक्रम संशोधन गरी कार्य अगाडि बढाउनुपर्नेमा सो समेत नगरी अति संवेदनशील र राष्ट्रको अर्थतन्त्रसंग प्रत्यक्ष सरोकार राख्ने अन्तस्शुल्क स्टिकरको खरिद कार्य निजी कम्पनीमार्फत छपाई गरी प्राप्त गर्ने सम्झौता गरी अगाडि बढाएकोले मुद्दा दायर गरेको उल्लेख छ। भ्रष्टाचार निवारण ऐन २०५९ को दफा ३३ मा राष्ट्रसेवक कर्मचारीविरुद्ध भ्रष्टाचारको मुद्दा दायर भएमा स्वत:निलम्बन हुने व्यवस्था छ। भ्रष्टाचार मुद्दा दायर भएपछि उनीहरु आजबाटै निलम्बनमा परेका हुन्। दफा ३३ मा भनिएको छ,कुनै राष्ट्रसेवक दफा २८ को उपदफा (१) को खण्ड (ग) दफा ३० को उपदफा (३) तथा दफा ३१ बमोजिम थुनामा रहेकोमा त्यसरी थुनामा रहेको अवधिभर र निजउपर दफा ३६ बमोजिम मुद्दा दायर भएकोमा त्यस्तो राष्ट्रसेवक सो मुद्दाको किनारा नभएसम्म स्वत: निलम्बनमा रहनेछ। सुरक्षण मुद्रण केन्द्रले ४३ करोड ३२ थान स्टिकर प्रतिथान ८९ रुपैयाँले छाप्ने गरी सम्झौता गरेको थियो। महंगोमा स्टीकरण छापेको भन्दै मुख्य सचिव अर्यालविरुद्ध उजुरी परेको थियो। सोही उजुरीका आधारमा अनुसन्धानका क्रममा अन्तः शुल्क स्टिकर महंगोमा छापेको अख्तियारले ठहर गरेको हो।"
"किशोरीहरू असुरक्षित भए, छाउगोठ होइन कुसंस्कारको अन्त्य गरौं : आरजु","काठमाडौं : प्रमुख प्रतिपक्ष दल नेपाली कांग्रेस सांसद डाआरजु राणा देउवाले सुरक्षित महिनावारीसम्बन्धी जनचेतामूलक अभियान सञ्चालन गर्नुपर्ने बताएकी छन्। आइतबार प्रतिनिधिसभा बैठकमा अछाममा छाउगोठमा बसेकी १६ वर्षीया किशोरी बलात्कार भएको घटनाको स्मरण गराउँदै सांसद राणाले महिनावारीसम्बन्धी स्कुलदेखि नै जनचेतनामूलक अभियान सञ्चालन गर्नुपर्ने बताएकी हुन्। उनले छाउगोठ भत्किए पनि कुरीति कायम रहेको भन्दै जनचेतामूलक अभियान चलाएर कूसंस्कारको अन्त्य गर्नुपर्ने बताइन्। उनले दूर्गम क्षेत्रमा महिनाबारी भएका बेला छाउगोठमा बसेका महिला बलात्कृत हुने,जीवजन्तुको आक्रमणबाट अकालमा ज्यान गुमाउनुपरेका घटना दिनप्रतिदिन बढ्दै जानु चिन्ताको विषय बताइन्। 'अछाममा असार ३ गते एकजना किशोरीको बलात्कार गरियो। यस्ता घटनाहरू घट्नेक्रम अझैं पनि हाम्रो देशमा रोकिएको छैन। सरकारले २०७५ देखि २०७८ सालको बीचमा ७ हजार ५ सय ४५ वटा छाउगोठ भत्काए पनि यो कूरीरित अझै पनि चलिरहेको छ,'उनले भनिन्,'नेपाल सरकारलाई यसविरुद्धमा व्यापक अभियान चलाएर गोठ भत्काउने मात्रै होइन जनचेतनामूलक अभियान सञ्चालन गर्न स्कुलदेखि नै महिनावारीको बारेमा चलाउन अनुरोध गर्दछु।' उनले संघीय संसदका आन्दोलित कर्मचारीहरूको माग सम्बोधन गर्न समेत आग्रह गरिन् ।"
सुशील प्याकुरेलले किन गरे राजदूत पद अस्वीकार ?,"काठमाडौं : दक्षिण कोरियाको राजदूतमा सिफारिस भएका सुशील प्याकुरेलले उक्त पद अस्वीकार गरेका छन्। आइतबार प्याकुरेलले विज्ञप्ति जारी गरी आजै प्रधानमन्त्रीलाई सम्बोधन गरेर आफ्नो राजदूत सिफारिस फिर्ता लिन आग्रह गरेको पत्र प्रधानमन्त्रीको सचिवालयमा दर्ता गराएको जानकारी दिए। प्रधानमन्त्री तथा मन्त्रिपरिषद्को कार्यालय सिंहदरबारमा शुक्रबार बसेको मन्त्रिपरिषद्को बैठकले प्याकुरेलसहित ८ देशका राजदूत नियुक्तिका लागि सिफारिस गरेको थियो। कानुन, न्याय तथा संसदीय मामिलामन्त्री पदम गिरीका अनुसार भारतका लागि पूर्व मुख्यसचिव लोकदर्शन रेग्मी, अमेरिकाका लागि पूर्वसचिव चन्द्र घिमिरे, बेलायतका लागि डा विजन पन्त, दक्षिण कोरियाका लागि सुशील प्याकुरेल, डेनमार्कका लागि सुम्निमा तुलाधर, स्पेनका लागि पुष्पराज रन्जितकार, मलेसियाका लागि नेत्रप्रसाद तिमल्सिना र साउदी अरबका लागि अबुसुफ्यान खान मुसलमानलाई राजदूत नियुक्तिका लागि सिफारिस गरिएको हो । प्याकुरेलले राजदूत पदमा नियुक्त गर्न सिफारिश गरिएको जानकारी समाचार माध्यमहरूबाट आफूले थाहा पाएको उल्लेख गरेका छन्। मन्त्रिपरिषदको मिति २०८१ असार ७ गतेको निर्णयअनुसार मलाई गणतन्त्र कोरिया (दक्षिण कोरिया) को राजदूत पदमा नियुक्त गर्न सिफारिश गरिएको जानकारी मैले समाचार माध्यमहरूबाट पाएँ। देशको औपचारिक प्रतिनिधिजस्तो गरीमामय पदमा मलाई नियुक्त गर्ने सरकारको चाहनाप्रति कृतज्ञता व्यक्त गर्दै वर्तमान सरकारले ममाथि गरेको विश्वासका लागि आभार प्रकट गर्दछु। उनले भने, सरकारको यो निर्णय मैले गैर सरकारी संस्थाहरूको अभियान, यस अघिका सरकारद्वारा विश्वासका साथ सुम्पिएको जिम्मेवारीहरू निर्वाह गरेको परिणामका रुपमा ग्रहण गरेको छु। तर यसका साथै यो विषयमा मेरो धारणा सार्वजनिक गर्नै पर्ने आवश्यकता देखेकोले यो प्रेस विज्ञप्ति जारी गर्दैछु। उनले आफूलाई दक्षिण कोरियाको राजदूत पदमा सिफारिश गर्नु अघि परराष्ट्र मन्त्रालय वा मन्त्री परिषद् सचिवालयबाट कुनै सम्पर्क वा संकेत समेत नदिएको गुनासो गरे। विज्ञप्तिमा उनले भनेका छन्,राजदूत जस्तो राष्ट्रको प्रतिनिधित्व गर्ने पदको जिम्मेवारी प्रदान गर्नुअघि सम्बन्धित व्यक्तिको पृष्टभूमि, कार्यदक्षता, रुची, कूटनीतिको विषय र सम्बन्धित मुलुकको राजनीतिक, आर्थिक, सामाजिक स्थिति सम्बन्धी ज्ञानका विषयमा पूर्व विमर्श नगर्ने सरकारको प्रचलनबाट म आश्चर्यचकित छु। यस सन्दर्भमा राजदूत नियुक्ति सम्बन्धी विगतमा सरकारले तय गरेको मापदण्ड र संसदीय सुनुवाईको औचित्य र राजदूतको कार्यकालका विषयमा समेत गम्भीर विमर्श आवश्यक देख्दछु। उनले आफू देशमा राष्ट्रिय मानव अधिकार आयोगको एक संस्थापक आयुक्तमा नियुक्त भएर मानव अधिकार अवस्था अत्यन्त कठिन भएको समयमा पनि कर्तव्य निर्वाह गर्न सकेको प्रसंग स्मरण गरेका छन्। उनले आफू राष्ट्रपति विद्यादेवी भण्डारीको राजनीति तथा मानव अधिकार विज्ञ सल्लाहकारका रुपमा कार्यरत रहेको र त्यसअघि र पछि पनि मानव अधिकार तथा सामाजिक न्यायका सन्दर्भमा सधैँ सक्रिय रहँदै आएको कुरा पनि सार्वजनिक जानकारीमा रहेको उल्लेख गरेका छन्।"
केहि व्यक्तिले गर्दा सहकारी बदनाम भयो : श्रममन्त्री अर्याल,"काठमाडौं : श्रम, रोजगार तथा सामाजिक सुरक्षामन्त्री डोलप्रसाद अर्यालले केहि व्यक्तिको बदमासीका कारण बदनाम बनेको सहकारी क्षेत्रलाई व्यवस्थित बनाउनुपर्ने बताएका छन्। आइतबार ललितपुरमा सहकारी रोजगार मेला समापन कार्यक्रमका बोल्दै मन्त्री अर्यालले समाजमा रहेका केही मानिसहरुले गरेको अपराधका कारण समग्र सहकारी क्षेत्रलाई हेर्ने दृष्टिकोण परिवर्तन भएको र यस क्षेत्र बदनाम भएको भन्दै सहकारी क्षेत्रलाई व्यवस्थीत बनाउनुपर्ने बताएका हुन् । उत्पादनलाई बजारीकरण गर्नका लागि नेपालमा सहकारी क्षेत्रले गरेको योगदान बिर्सन नहुने उनको भनाई छ । मन्त्री अर्यालले सहकारी अभियन्ता भनिनेहरु नै ठगि प्रकरणमा मुछिनु दुखद भएको धारणा राखे । केहि व्यक्तिहरु आफूले राखेका अवैध सम्पत्ति लुकाउनका लागि सहकारीकै बदनाम गरिरहने प्रयासमा लागेको उनको भनाइ छ । उनले मुलुकमा अर्थतन्त्र चलाउनमान बनाउनका लागि सहकारीको भूमिकाका बारेमा समाजमा सकारात्मक बहस गर्ने बेला भएको बताए।"
"स्थानीय तहमा मनपरीतन्त्र,संस्थागत हुँदै भ्रष्टाचार","काठमाडौं : जनताको घर दैलोको सरकार हो स्थानीय तह। जनतालाई ढोकैमा सेवासुविधा दिने भन्दा पनि बेथिति, अनियमितता र भ्रष्टाचारका कारण छोटै अवधिमा गाउँगाउँका सिंहदरबार गन्हाउन थालेका छन्। राज्यको स्रोतसाधनको दोहन, अधिकारको दुरुपयोग, मनपरीतन्त्र र कुशासनले स्थानीय तहलाई थला पार्दै लगेको छ। महालेखा परीक्षक कार्यालयको ६१औं प्रतिवेदनले विभिन्न स्थानीय तहमा मनपरीतन्त्र, भ्रष्टाचार र कुशासन मौलाएको देखाएको छ। आर्थिक कार्यविधि तथा वित्तीय उत्तरदायित्वसम्बन्धी कानुन नबनेका कारण स्थानीय तहको खर्च प्रणालीमा मनपरीतन्त्र चलेको महालेखाको ठहर छ। उक्त कानुनको अभावमा हाल स्थानीय सरकार सञ्चालन ऐन, २०७४ अनुसार आर्थिक गतिविधि भइरहेका छन्। महालेखाको प्रतिवेदनअनुसार स्थानीय तहका पदाधिकारीले मनपरी खर्च गरेका छन्। भ्रमण तथा अनुगमन, इन्धन, मोबाइल, यातायात सवारीसाधन, अतिथिसत्कार लगायतमा १८ करोड ५३ लाख २६ हजार बढी भुक्तानी दिइएको छ। अधिकांश स्थानीय तहका पदाधिकारीले स्वकीय सचिव र सल्लाहकार खर्चमा नियमविपरीत खर्च गरेका छन्। प्रदेश सभाद्वारा जारी स्थानीय तहका पदाधिकारी तथा सदस्यहरूको सुविधासम्बन्धी ऐनमा पदाधिकारीहरूको लागि स्वकीय सचिव र सल्लाहकार राख्ने र पारिश्रमिक दिने व्यवस्था छैन। तर १ सय ७१ स्थानीय तहले अघिल्लो वर्ष स्वकीय सचिव र सल्लाहकार नियुक्त गरी ९ करोड १५ लाख २ हजार पारिश्रमिक दिएका छन्। अधिकांशले करार कर्मचारी पनि मनपरी नियुक्त गरेका छन्। स्थानीय सरकार सञ्चालन ऐन, २०७४ को दफा ८३ मा स्थानीय तहले आफ्नो क्षेत्र र कार्यबोझको विश्लेषण गरी संगठन तथा व्यवस्थापन सर्भेक्षणको आधारमा स्थायी प्रकृतिको कामको लागि तथा सेवा करारबाट लिइने कर्मचारीको दरबन्दी प्रस्ताव गर्नुपर्ने र अस्थायी दरबन्दी सिर्जना गर्न नसकिने स्पष्ट व्यवस्था गरेको छ। तर ४ सय २४ स्थानीय तहले विभिन्न कर्मचारी करारमा राखी ६ अर्ब ९२ करोड ७५ लाख २१ हजार खर्च गरेका छन्। उक्त ऐनअनुसार पालिकाले नगर प्रहरी, सवारीचालक, कार्यालय सहयोगी, प्लम्बर, इलेक्ट्रिसियन, चौकीदार, माली, बगैंचेलगायतका पदमा मात्र करारबाट सेवा लिन पाउने व्यवस्था छ। तर आर्थिक वर्ष २०७९।८० मा २ सय २९ स्थानीय तहले दरबन्दी नभएको तथा दरबन्दीभन्दा बढी कर्मचारी करारमा नियुक्त गरी १ अर्ब ५३ करोड १२ लाख १८ हजार तलबभत्ता भुक्तानी गरेका छन्। जुन नियमसम्मत नदेखिएको महालेखाको प्रतिवेदनमा उल्लेख छ। ६ सय २५ स्थानीय तहले प्रतिस्पर्धा नै नगराई ७ अर्ब २२ करोड ५६ लाख ४२ हजार रुपैयाँ सोझै खर्च गरेका छन्। यो कानुन विपरीत हो। सार्वजनिक खरिद ऐन, २०६३ को दफा ८ बमोजिम प्रतिस्पर्धा सीमित नहुने गरी खरिद गर्नुपर्ने तथा नियमावलीको नियम ८४ मा १० लाखभन्दा बढीको खरिद कार्य सिलबन्दी दरभाउपत्र र २० लाखभन्दा माथि बोलपत्रबाट गर्नुपर्ने व्यवस्था छ। परामर्श सेवामा १ अर्ब ६ करोड आर्थिक वर्ष २०७९८० मा ३ सय १२ स्थानीय तहले बाह्य परामर्शदाता राखेर अर्बौं रकम खर्च गरेका छन्। उनीहरूले बाह्य परामर्शदाताबाट सम्भाव्यता अध्ययन, विस्तृत परियोजना प्रतिवेदन एवं गुरुयोजना तयारी कार्य तथा अन्य परामर्श सेवामा १ अर्ब ६ करोड १५ लाख १९ हजार खर्च गरेको महालेखाको प्रतिवेदनमा छ। सार्वजनिक खरिद ऐनमा सार्वजनिक निकायमा उपलब्ध जनशक्तिबाट कुनै काम हुन नसक्ने भएमा मात्र परामर्श सेवा लिने व्यवस्था छ। यी स्थानीय तहले परामर्शदाताबाट प्राप्त विस्तृत परियोजना प्रतिवेदनको अभिलेख नराखेको र यसरी तयार भएका अधिकांश अध्ययन प्रतिवेदन कार्यान्वयनसमेत नभएको महालेखाको प्रतिवेदनमा उल्लेख छ। सफ्टवेयरमा पनि घोटाला सरकारको सूचना प्रविधि प्रणाली ( व्यवस्थापन तथा सञ्चालन) निर्देशिका, २०७१ को बुँदा नं४१ मा कुनै सरकारी निकायले आफ्नो कार्य विद्युतीय माध्यमबाट सञ्चालन गर्नका लागि प्रयोग गर्ने सूचना प्रविधि प्रणालीको निर्माण गर्दा त्यस्तो प्रणालीसम्बन्धी कागजात तयार गरी मानक अनुरूप भएनभएको निर्धारण गर्न सूचना प्रविधि विभागबाट स्वीकृत गराउनुपर्ने व्यवस्था रहेको छ। महालेखाको प्रतिवेदनअनुसार २०७९।८० आर्थिक वर्ष १ सय ९३ स्थानीय तहले सूचना प्रविधि विभागबाट स्वीकृति नलिई १८ करोड ६० लाख ६ हजारको सफ्टवेयर खरिद तथा जडान गरेकोमा २९ स्थानीय तहले ३ करोड ७३ लाख ५२ हजारको सफ्टवेयर प्रयोगमा ल्याएको देखिएन। सवारीसाधन खरिद तथा मर्मतमा पनि उस्तै बेथिति आर्थिक बर्ष २०७९०८० मा ७५ स्थानीय तहले ३ अर्ब ६६ करोड ७१ लाख २० हजारको चारपाङ्ग्रे सवारीसाधन र १ सय ३० स्थानीय तहले २० करोड ७२ लाख ३८ हजारका दुईपाङ्ग्रे सवारीसाधन खरिद गरेका छन्। जुन, ३ अर्ब ८७ करोड ४३ लाख ५८ हजार हुन आउँछ। साथै २ सय ६४ स्थानीय तहले सवारीसाधन मर्मतमा ७३ करोड ६७ लाख ९ हजार र ३ सय २७ स्थानीय तहले इन्धनमा १ अर्ब ५६ करोड ६९ लाख ८ हजारसमेत २ अर्ब ३० करोड ३६ लाख १७ हजार खर्च गरेका छन्। उपभोक्ता समितिका नाममा झनै मनपरी सार्वजनिक खरिद नियमावली, २०६४ को नियम ९७ अनुसार उपभोक्ता समितिलाई मेसिन, औजार उपकरणहरू आवश्यक नपर्ने, श्रममूलक कार्यको जिम्मेवारी दिनुपर्ने व्यवस्था छ। ३ सय २ स्थानीय तहले जटिल प्राविधिक पक्ष समावेश भएका ३ हजार ३ सय १४ निर्माणकार्य उपभोक्ता समितिमार्फत गराई २ अर्ब ९९ करोड ४८ लाख ४८ हजार खर्च गरेको लेखेका छन्। उपभोक्ता समितिसँग जटिल संरचना निर्माण कार्यको अनुभव नहुने, सुरु लगानीको लागि स्रोतसाधनको न्यूनता हुने एवं भारी उपकरणको उपलब्धता नहुने अवस्थामा समेत जटिल संरचना निर्माणको कार्य गरेको देखिएको प्रतिवेदनमा छ। सार्वजनिक खरिद नियमावली, २०६४ को नियम ९७ मा उपभोक्ता समितिमार्फत कार्य गराउँदा सम्झौताअनुसारको जनसहभागिताको अंश कटाई भुक्तानी दिनुपर्ने व्यवस्था छ तर १ सय २९ स्थानीय तहले १ हजार २ सय ४५ योजनामा सम्झौताबमोजिम कट्टी गर्नुपर्ने २२ करोड ६८ लाख ७३ हजार उपभोक्ताको अंश कट्टा नगरी भुक्तानी गरेको पाइएको महालेखाको प्रतिवेदनमा उल्लेख छ। महालेखाको प्रतिवेदनअनुसार निर्माण व्यवसायीको संलग्नता सार्वजनिक खरिद नियमावली, २०६४ को नियम ९७ (१०) मा उपभोक्ता समितिले पाएको कार्य निर्माण व्यवसायीबाट गराउन नपाउने व्यवस्था छ। १ सय २२ स्थानीय तहले १ हजार १ सय ७३ योजना उपभोक्ता समितिबाट सञ्चालन हुने गरी लागत अनुमान स्वीकृत गरी उपभोक्ता समितिले गर्नुपर्ने कार्य निर्माण व्यवसायीबाट गराएको बिलबिजक पेस गरी ७० करोड ९ लाख ९ हजार भुक्तानी गरेको देखिएको छ।। उपभोक्ता समितिलाई ५७ करोड ५७ लाख ९० हजार बढी भुक्तानी सार्वजनिक खरिद नियमावली, २०६४ को नियम १० मा सार्वजनिक निकायले स्वीकृत नर्मसको आधारमा निर्माण कार्यको लागत अनुमान तयार गर्नुपर्ने व्यवस्था छ। २ सय २२ स्थानीय तहले सार्वजनिक निर्माणसम्बन्धी तोकिएको नर्मसभन्दा बढी लागत अनुमान स्वीकृत गरी २ हजार ४५ योजनामा उपभोक्ता समितिलाई २३ करोड ३८ लाख ४७ हजार बढी भुक्तानी दिएको देखिको छ। ३ सय १६ स्थानीय तहले २ हजार १ सय ६४ योजनाका उपभोक्ता समितिलाई नापजाँचलगायतबाट कार्य परिमाण फरक पारी ३४ करोड १९ लाख ४३ हजारसमेत ५७ करोड ५७ लाख ९० हजार बढी भुक्तानी दिएका छन्। मृत्यु भइसकेकालाई पनि भत्ता सरकारले ज्येष्ठ नागरिक, बिधवा, पूर्ण अपांग, एकल महिला, बालबालिका, लोपोन्मुखआदिवासी जनजातिलाई सामाजिक सुरक्षा भत्ता उपलब्ध गराउँदै आएको छ। सामाजिक सुरक्षा कार्यक्रमअन्तर्गत सरकारले सबै स्थानीय तहलाइ १ खर्ब ८ अर्ब २६ करोड ७३ लाख ५७ हजार निकासा गरेको छ। सामाजिक सुरक्षा कार्यक्रम सञ्चालन कार्यविधि, २०७७ मा सबै स्थानीय तहले लाभग्राहीको लगत अद्यावधिक गरी बैंकमार्फत भत्ता वितरण गर्ने, नियमित रूपमा अनुगमन गर्ने, केन्द्रीकृत सूचना प्रणालीमा प्रविष्टि गरी लाभग्राहीको विवरण अद्यावधिक गर्ने व्यवस्था छ। तर महालेखाको प्रतिवेदनअनुसार स्थानीय तहले केन्द्रीय सूचना प्रणालीमा नाम समावेश नगरी भत्ता वितरण गरेका छन्। यो वर्ष सामाजिक सुरक्षा तथा व्यक्तिगत घटना दर्ता व्यवस्थापन सूचना प्रणालीमा अन्य कारण जनाई लाभग्राहीको लगत कट्टा गरेकोमा विगतमा ती लाभग्राहीलाई भुक्तानी भएको रकम यकिन गरी असुल गरेको छैन, महालेखाले प्रतिवेदनमा भनेको छ। १ सय ९३ स्थानीय तहले नागरिक्ता नम्बर र जन्ममिति एउटै भएका लाभग्राहीलाई दुई वा सोभन्दा बढी परिचयपत्र जारी गरेर दोहोरो हुने गरी र मृत्यु भइसकेका लाभग्राहीको लगत कट्टा नगरी ५ करोड ७८ लाख ८३ हजार बढी खर्च गरेका छन्। सामाजिक सुरक्षा सञ्चालन कार्यविधि, २०७७ मा सामाजिक सुरक्षा बचत खाता सञ्चालन गर्ने तथा वित्तीय संस्थाले यस प्रकारका खाताहरूमध्ये निष्क्रिय खाताको विवरण प्रत्येक साउन र माघ महिनाभित्र केन्द्रीय पञ्जीकरण विभागलाई दिनुपर्ने व्यवस्था छ। स्थानीय तह ११६ ले पालिकाबाट छुट्टै खाता खोली बैंकमा ग्राहकको विवरण अद्यावधिक नगर्ने लाभग्राहीको निष्क्रिय मौज्दात र वितरणपश्चात् बैंकमा बचत रहेको रकमसमेत १२ करोड ४९ लाख २८ हजार बैंकबाट फिर्ता प्राप्त गरेका छैनन्। १२ स्थानीय तहले सामाजिक सुरक्षा कार्यक्रम सञ्चालन कार्यविधि, २०७७ अनुसारको सामाजिक सुरक्षा भत्ताको अतिरिक्त पालिकाबाट थप गरी ६ करोड ३ लाख ८० हजार भत्ता वितरण गरेका छन्। विद्यालय पूर्वाधार, खर्चका बिलभरपाई नै छैनन् विद्यालयमा आवासीय सुविधा, पुस्तकालय, खेलमैदान, वैकल्पिक विद्युतीय व्यवस्था, घेराबार तथा बगैंचा, प्रशासकीय भवन, शिक्षण भवन तथा कक्षाकोठा, प्रयोगशाला, खानेपानी तथा सरसफाइलगायतको काम गर्न पूर्वाधार विकास कार्यक्रम सञ्चालनमा रहेको छ। १ सय ३२ स्थानीय तहले सामुदायिक विद्यालयलाई पूर्वाधार विकासका लागि १ अर्ब १२ करोड २४ लाख ४७ हजार निकासा गरेकोमा विद्यालयबाट निर्माणकार्य सम्पन्न नभएको जनाई २४ स्थानीय तहले विद्यालयको बैंक खातामा रहेको ३२ करोड ७८ लाख ८९ हजार रोक्का राखेका छन्। साथै यो वर्ष १ सय ३ स्थानीय तहले विद्यालयलाई आर्थिक वर्षको अन्त्यमा नमुना विद्यालय अनुदानतर्फ ६१ करोड ४५ लाख ७० हजार निकासा दिएकोमा खर्चका बिल, भरपाईसहित कार्यसम्पन्न प्रतिवेदन संलग्न गरेको नदेखिएको महालेखाको प्रतिवेदनमा छ। आईसीटीको अनुगमन छैन आईसीटी तथा कम्प्युटर प्रयोगशालालगायत स्थापनाको लागि निकासा दिएको रकमको बिल भरपाईसहित पालिकाले अनुगमन गर्नुपर्छ। प्रतिवेदनअनुसार यो वर्ष १ सय ५८ स्थानीय तहले आईसीटी तथा कम्प्युटर प्रयोगशाला स्थापनाको लागि २८ करोड ३० लाख ९७ हजार निकासा दिएकोमा सोको कार्यान्वयन स्थिति सम्बन्धमा पालिकाबाट अनुगमन भएको देखिएन। विद्यार्थी हाजिरीको प्रमाणित अभिलेखबेगर दिवा खाजा पुस्तिकामा विद्यार्थीको हाजिरीको आधारमा दिवा खाजाको रकम खर्च लेख्ने व्यवस्था छ। १ सय ४५ स्थानीय तहले विद्यार्थी हाजिरीको प्रमाणित अभिलेखबेगर दिवा खाजामा ५४ करोड ४३ लाख ९९ हजार खर्च लेखेका छन्। स्यानिटरी प्याड भण्डारमै १ सय ४७ स्थानीय तहले १७ करोड ६९ हजारको स्यानिटरी प्याड खरिद गरी खर्च लेखेको छन। तर, प्याडहरू भण्डारमा मौज्दात रहेको देखिएको महालेखाको प्रतिवेदनमा छ। आन्तरिक स्रोतका शिक्षकको तलबमा १ अर्ब ३२ करोड अन्तरसरकारी वित्त व्यवस्थापन ऐन, २०७४ को दफा ९ मा स्थानीय तहलाई ससर्त अनुदान उपलब्ध गराउने व्यवस्था छ। १ सय ६२ स्थानीय तहले शिक्षकको दरबन्दी मिलान नगरी स्वीकृत दरबन्दीभित्र नपरेका एवं गत विगतदेखि नै विद्यालयको आन्तरिक स्रोतबाट तलबभत्ता बेहोरेका शिक्षकको तलबभत्ताको लागि पालिका स्रोतबाट १ अर्ब ३१ करोड ९९ लाख १ हजार निकासा गरेका छन्। आवश्यक पूर्वाधारबेगर नै प्राविधिक धारको विषय समावेश गरेकोमा सम्बन्धित विषयका शिक्षकको उचित व्यवस्था नगरेको, नियुक्ति गरिएका शिक्षकको तलबभत्ता ससर्त अनुदानबाट निकासा गरेको समेत देखिएको छ। चार करोड बढी तलब निकासा शिक्षा विकास तथा समन्वय एकाइमार्फत विद्यालय शिक्षक किताबखानाबाट तलबी प्रतिवेदन पारित गराई शिक्षकलाई तलब भुक्तानी गर्नुपर्ने व्यवस्था छ। स्थानीय तहले शिक्षकहरूको तलबी प्रतिवेदन पारित नगरेको, बढी ग्रेड भुक्तानी गरेको, दोहोरो निकासा दिएको, दरबन्दीभन्दा बढी शिक्षकहरूको तलबभत्ता निकासा गरेको देखिएको छ। १ सय ३१ स्थानीय तहले शिक्षक तलबमा ३ करोड ९७ लाख ६ हजार बढी निकासा गरेका छन्। १ सय २९ स्थानीय तहले शैक्षिक व्यवस्थापन सूचना प्रणालीमा प्रविष्ट भएभन्दा पाठ्यपुस्तकमा ३ करोड ३९ लाख ८३ हजार र १ सय १ स्थानीय तहले छात्रवृत्तिमा २ करोड ४७ लाख ६२ हजारसमेत ५ करोड ८७ लाख ४५ हजार बढी निकासा दिएका छन्। सेवा प्रवाह अवस्था पनि दयनीय स्थानीय तहको अधिकारसम्बन्धी व्यवस्था कार्यान्वयन गर्न जनसहभागिता, उत्तरदायित्व, पारदर्शिता सुनिश्चित गरी सुलभ र गुणस्तरीय सेवा प्रदान गर्ने दायित्व स्थानीय तहको हो। महालेखाको प्रतिवेदनअनुसार स्थानीय तहमा दरबन्दीअनुसार कर्मचारी पदपूर्ति नभएको, कार्यालय भवन तथा अन्य पूर्वाधारको अभाव रहेको, भौगोलिक कठिनाइलगायतका कारण सेवा प्रवाह प्रभावकारी हुन नसकेको अवस्था छ। गाउँनगर सभाबाट धेरै संख्यामा ससाना टुक्रे योजना पारित हुने, पारित योजनाहरू कार्यान्वयन नगरी योजनाको रकम अन्य शीर्षकमा रकमान्तर गर्ने, अनुत्पादक र वितरणमुखी कार्यक्रममा बढी खर्च हुने, कानुनअनुसार खरिद प्रक्रिया अवलम्बन नहुने, दिगो योजना नबनाउनेलगायतका समस्या रहेको महालेखाको प्रतिवेदनमा छ। स्थानीय तह आफैंले गर्ने, निजी क्षेत्रले गर्ने, साझेदारीमा गर्ने र नागरिक संस्थामार्फत गराउने कार्यहरूको पुनरावलोकन नहुँदा सेवा प्रवाह प्रभावकारी हुन सकेको छैन, प्रतिवेदनमा उल्लेख छ। सार्वजनिक सुनुवाइ एवं सामाजिक परीक्षण स्थानीय सरकार सञ्चालन ऐन, २०७४ को दफा ७८ (५) मा हरेक स्थानीय तहले सार्वजनिक सेवा प्रवाहलाई पारदर्शी, उत्तरदायी र जवाफदेही बनाउन सार्वजनिक परीक्षण, सामाजिक परीक्षण तथा सार्वजनिक सुनुवाइजस्ता कार्यक्रम सञ्चालन गरी वित्तीय जवाफदेहितालाई प्रभावकारी बनाउने व्यवस्था छ। अधिकांश स्थानीय तहमा उपभोक्ता समितिमार्फत सञ्चालित योजनाको आयव्यय कार्यसम्पादन स्थिति उपभोक्ताको योगदानलगायतका विषयमा स्पष्ट गरी सरोकारवालासहितको सार्वजनिक सुनुवाइ र सार्वजनिक परीक्षण नगरेकोले पारदर्शिता र जवाफदेहिताको पालना भएको सुनिश्चित गर्न सकिएन, महालेखाको प्रतिवेदनमा भनिएको छ। चालु प्रकृतिको खर्च पुँजीगत निर्माणमा सहयोग नरहने तथा उत्पादनमा वृद्धि नगर्ने खर्चलाई नियन्त्रण गर्नुपर्नेमा पुँजीगत शीर्षकमा विनियोजन गरी चालु प्रकृतिका कार्यमा १ सय ९ स्थानीय तहले ४५ करोड ३३ लाख २६ हजार खर्च गरेका छन्। पुँजीगत बजेटबाट चालु प्रकृतिका कार्यमा खर्च गर्ने कार्यमा नियन्त्रण गर्नुपर्ने सुझाव महालेखाको छ। त्यसैगरी २ सय ४९ स्थानीय तहले स्वास्थ्य बिमा शुल्क, विद्युत् महसुल भुक्तानी, ह्यान्ड पम्प, साडी, कम्बललगायत सामान वितरण गरी ७७ करोड ७४ लाख ६४ हजार खर्च गरेका छन्। यस्तो खर्च नियन्त्रण गर्न महालेखाले निर्देशन गरेको छ। विविध खर्च ः १ अर्ब ७६ करोड स्थानीय सरकार सञ्चालन ऐन, २०७४ को दफा ७१ मा आन्तरिक आयको परिधिभित्र रही औचित्यको आधारमा विविध खर्च गर्नुपर्ने व्यवस्था छ। विविध खर्च गर्दा मितव्ययिता अवलम्बन गर्नुपर्नेमा ४ सय ४० स्थानीय तहले १ अर्ब ७६ करोड ३२ लाख २३ हजार खर्च गरेका छन्। त्यसैगरी २ सय ३३ स्थानीय तहले खाजा, खानामा ५९ करोड ७५ लाख ८७ हजार तथा १ सय २ स्थानीय तहले सभा सञ्चालनमा १३ करोड २६ लाख ३१ हजारसमेत ७३ करोड २ लाख १८ हजार खर्च गरेका छन्। चन्दामा सवा अर्ब खर्च स्थानीय सरकार सञ्चालन ऐन, २०७४ मा स्थानीय तहको रकमबाट आर्थिक सहायता, चन्दा, पुरस्कार एवं संस्थागत अनुदान वितरण गर्न पाउने व्यवस्था रहेको देखिँदैन। तर ५ सय २३ स्थानीय तहले विभिन्न व्यक्ति तथा संस्थाहरूलाई १ अर्ब १५ करोड ८८ लाख २४ हजार आर्थिक सहायता वितरण गरेका छन्। जसमध्ये २ सय ९४ स्थानीय तहले सहायता वितरण कार्यविधिसमेत तयार नगरी ६३ करोड ४१ लाख ६२ हजार आर्थिक सहायता वितरण गरेका छन्। नाफामूलक संस्थालाई पनि अनुदान नाफा कमाउने उद्देश्यले स्थापित संस्थालाई अनुदान उपलब्ध गराउन मिल्दैन। तर, १ सय ७१ स्थानीय तहले नाफा कमाउने उद्देश्यले स्थापना भएका संस्थालाई २६ करोड १ लाख ३५ हजार अनुदान दिएका छन। नाफा कमाउने उद्देश्यले स्थापित संस्थालाई दिएको अनुदान नियमसम्मत देखिएन। महालेखाको प्रतिवेदनमा भनिएको छ। वातावरण प्रभाव मूल्यांकन नगरी काम स्थानीय तहको क्षेत्रमा स्थल, जल, वायु तथा ध्वनि प्रदूषण नियन्त्रण गरी वातावरण संरक्षण गर्ने कार्यमा सहयोग गर्ने गराउने कर्तव्य तोके पनि यो वर्ष विपद् व्यवस्थापन, वातावरण संरक्षण तथा जलवायु परिवर्तन, वन तथा भूसंरक्षण, जलाधार संरक्षण कार्यमा आवश्यक्ताअनुसार बजेट विनियोजन एवं कार्यक्रम कार्यान्वयन नगरेको पाइएको छ। त्यस्तै, वातावरण संरक्षणको एकीकृत दीर्घकालीन योजना तयार नगरेको प्रतिवेदनमा छ। वातावरणीय प्रभाव मूल्यांकनलाई ध्यान दिई कार्यक्रम सञ्चालन गर्नुपर्नु पर्ने सुझाव महालेखाको छ। फोहोरमैला व्यवस्थापनमा जटिलता फोहोरमैला व्यवस्थापन ऐन, २०६८ अनुसार स्थानीय तहहरूले स्रोतमै फोहोरमैलाको वर्गीकरण गर्न लगाई सोहीअनुसार संकलन र व्यवस्थापन गर्ने कार्यको सुरुवात गर्न नसकेको कारण फोहोरमैला व्यवस्थापनमा जटिलता देखिएको छ। फोहोर उत्पादन हुने स्रोतमा नै वर्गीकरण गरी कुहिने, नकुहिने, सिसाजन्य अस्पतालबाट उत्पादित र इवेस्टलगायतका फोहोर वर्गीकरण गरी उपयुक्त व्यवस्थापन गरेको देखिएन। प्रतिवेदनमा छ। वनजंगल, नदीकिनारा, सडकलगायतका स्थानमा फोहोरमैला फोहोरमैला व्यवस्थापन गर्ने जिम्मेवारीअनुसार आफ्नो क्षेत्रबाट उत्पादन हुने फोहोरमैला व्यवस्थापनको लागि विसर्जन स्थलको व्यवस्था गर्नुपर्नेमा अधिकांश स्थानीय तहले यस्तो स्थलको उपयुक्त व्यवस्था नगरी वनजंगल, नदीकिनारा, सडकलगायतका स्थानमा फोहोरमैला डम्पिङ गर्ने गरेका छन्। फोहोरमैला विसर्जन स्थल भएका स्थानीय तहहरूमा सोको उचित व्यवस्थापनमा समस्या देखिएकोले सुधार गर्नुपर्ने निर्देशन महालेखाको छ। महालेखा नियन्त्रक कार्यालयले तयार गरेको एकीकृत वार्षिक वित्तीय विवरणअनुसार ७ सय ५३ स्थानीय तहले संघ र प्रदेशबाट हस्तान्तरित अनुदान ३ खर्ब १९ अर्ब २३ करोड २८ लाख, संघ र प्रदेश सरकारको राजस्व बाँडफाँटबाट ८३ अर्ब ५ करोड १५ लाख, आन्तरिक आय २७ अर्ब ८५ करोड २० लाख र गत वर्षको मौज्दात १ खर्ब २ अर्ब ३२ करोड ५८ लाखसमेत ५ खर्ब ३२ अर्ब ४६ करोड २१ लाख आय प्राप्त गरेको देखिएको छ। प्राप्त आयमध्ये ४ खर्ब ५३ अर्ब ८१ करोड ७७ लाख खर्च भई ७८ अर्ब ६४ करोड ४४ लाख बचत रहेको देखिएको छ। महालेखा नियन्त्रक कार्यालयले पेस गरेको आयव्यय विवरणमा संघीय मन्त्रालय निकायमा विनियोजन भई स्थानीय तहलाई अख्तियारी एवं निकासा दिएको १ खर्ब २१ अर्ब ३६ करोड ७ लाख तथा सुदूरपश्चिम प्रदेशबाहेकका प्रदेशले मन्त्रालयमा विनियोजन भई स्थानीय तहलाई अख्तियारी एवं निकासा दिएको १ अर्ब १६ करोड ३५ लाख र स्थानीय तहको कोष तथा अन्य खाताहरूको रकम समग्र आयव्यय विवरणमा समावेश गरेका छैनन्। सबै कारोबारलाई समेटेर एकीकृत आयव्यय विवरण तयार गर्नुपर्ने महालेखाको सुझाव छ। अघिल्लो वर्षको प्रतिवेदनमा बजेट व्यवस्थापन, आयोजना कार्यान्वयन, सोझै खरिद, बिल भरपाई, स्रेस्ता पेस नभएको, बैंक हिसाब मिलान नगरेको, अग्रिम कर कट्टा नगरेको, बढी भुक्तानी, अधुरो निर्माण, नभएको कामको भुक्तानी, जिन्सी व्यवस्थापन, कर बिजक खरिद व्यवस्थापनलगायतका बेहोराहरू औंल्याइएकोमा यो वर्ष पनि सुधार गरेको पाइएन। प्रतिवेदनमा उल्लेख छ। बेरुजु फर्टस्योट अघिल्लो वर्षसम्मको कुल बेरुजु १ खर्ब ७२ अर्ब ६० करोड ५३ लाख रहेकोमा यो वर्ष समायोजन तथा सम्परीक्षणबाट १० अर्ब १६ करोड २२ लाख फस्र्योट भई बाँकी रहेको थियो। १ खर्ब ६२ अर्ब ४४ करोड ३१ लाखमा यो वर्ष ७ सय ४६ स्थानीय तहको ३० अर्ब ८३ करोड ५४ लाख र दुई स्थानीय तहको बक्यौता लेखापरीक्षणबाट १७ करोड ९८ लाखसमेत १ खर्ब ९३ अर्ब ४५ करोड ८३ लाख बेरुजु फस्र्योट गर्न बाँकी रहेको प्रतिवेदनमा उल्लेख छ। लेखा परीक्षण नगर्ने स्थानीय तह लेखापरीक्षण ऐन, २०७५ को दफा २० अनुसार स्थानीय तहको लेखापरीक्षण महालेखापरीक्षकको कार्यालयबाट गराउनुपर्ने व्यवस्था छ। तर धेरै स्थानीय तहले लेखा परीक्षण नगराएको पाइएको महालेखाको प्रतिवेदनमा छ। झापाको मेचीनगर नगरपालिका, सप्तरीको विष्णुपुर गाउँपालिका, सिराहाको बरियारपट्टी गाउँपालिका, सर्लाहीको कविलासी नगरपालिका, बाराको सिम्रौनगढ नगरपालिका, हुम्लाको चंखेली गाउँपालिका र अदानचुली गाउँपालिकाले २०७९८० को लेखापरीक्षण गराएका छैनन्। त्यस्तै मधेस प्रदेशका कमला नगरपालिका, धनुषा, छिन्नमस्ता गाउँपालिका, सप्तरी र धनौजी गाउँपालिका, धनुषाले २०७८७९ कै लेखापरीक्षण गराएका छैनन्। सर्लाहीका ब्रह्मपुरी र बलरा गाउँपालिका, महोत्तरीको सम्सी र रामगोपलपुर गाउँपालिका, पर्साको धोबिनी गाउँपालिका र धनुषाको औरही गाउँपालिकाले यो वर्ष पनि लेखापरीक्षण गराएका छैनन्। सर्लाहीको धनकौल गाउँपालिका, पर्साको पकाहामैनपुर गाउँपालिका, रौतहटको कटहरिया र गढीमाई नगरपालिकाले २०७६०७७ को बक्यौता लेखापरीक्षण यो वर्षसमेत गराएका छैनन्। धनुषाको जनकपुरधाम उपमहानगरपालिका, सर्लाहीको कविलासी नगरपालिका र बसबरिया गाउँपालिका, पर्साको ठोरी गाउँपालिका र रामेछापको लिखु तामाकोशी गाउँपालिकासमेत पाँच स्थानीय तहको २०७५०७६ को बक्यौता रहेकोमा ती स्थानीय तहले यो वर्ष पनि लेखापरीक्षण गराएका छैनन्। सर्लाहीको बलरा नगरपालिका र महोत्तरीको सम्सी गाउँपालिकाले २०७४०७५ मा स्रेस्ता पेस नगरेको कारण लेखापरीक्षण बक्यौता रहन गएकोमा हालसम्म लेखापरीक्षण गराएका छैनन्। महोत्तरीको गौशाला र लोहारपट्टी नगरपालिका तथा पिपरा र सम्सी गाउँपालिकाले २०७३०७४ को यो वर्ष पनि लेखापरीक्षण गराएका छैनन्।"
गण्डकी प्रदेशका पदमुक्त सांसद देवकोटाले दायर गरेको रिटमा सुनुवाइ हुँदै,"काठमाडौं : गण्डकी प्रदेशका पदमुक्त भएका सांसद फणिन्द्र देवकोटाले आफूमाथि कारबाही गर्ने निर्णय बदर गर्न माग गरिएको रिटमाथि आज सुनुवाइ हुने भएको छ। सुनुवाइका लागि न्यायाधीश प्रकाशमान सिंह राउतको इजलासमा पेशी चढेको छ। रिटमा गण्डकी प्रदेशसभा सभामुख,गण्डकी प्रदेशसभा,माओवादी केन्द्र,माओवादी केन्द्र गण्डकी प्रदेसभाका संसदीय दलका नेता हरिबहादुर चुमान,निर्वाचन आयोग काठमाडौंलगायतलाई विपक्षी बनाइएको छ। गण्डकी प्रदेशका मुख्यमन्त्री सुरेन्द्र पाण्डेको पक्षमा विश्वासको मत दिएपछि माओवादी केन्द्रले उनलाई कारवाही गरी पदमुक्त गरेको थियो। गोरखाबाट माओवादी केन्द्रको निर्वाचन चिन्हबाट निर्वाचित भएका देवकोटाले आफूलाई स्वतन्त्र सांसद भन्दै आएका छन्। स्वतन्त्र सांसदलाई कारबाही गर्ने अधिकार माओवादी केन्द्रलाई नभएको जिकिर गर्दै सो निर्णय खारेजको माग गर्दै उनी सर्वोच्च पुगेका हुन्।"
"'गमलामा बिरुवा रोपेर होइन, चुरे संरक्षणका लागि इलामदेखि कञ्चनपुरसम्म वृक्षारोपण गरौं'","काठमाडौं : प्रमुख प्रतिपक्षी दल नेपाली कांग्रेस सांसद प्रदीप पौडेलले चुरे संरक्षणका निम्ति विशेष योजन ल्याउन सरकारसँग माग गरेका छन्। आइतबार प्रतिनिधिसभा बैठकको आकस्मिक बैठकमा समय लिएर बोलेका सांसद पौडेलले चुरेको संरक्षणका लागि बृहत्त वृक्षा रोपण अभियान सञ्चालन गर्नुपर्नेमा जोड दिए। दिवसका अवसरमा गमलामा बिरुवा रोपेर चुरेको संरक्षण नहुने भन्दै नेता पौडेलले सरकारले बृहत्त वृक्षारोपणको अभियान नै सञ्चालन गर्नेुपर्ने सुझाए। 'सम्मानीय प्रधानमन्त्रीज्यूले रोष्ट्रममा आएर भन्नुभयो, मेरो भारत भ्रमणका बारेमा जानकारी गराउन ढिलो भयो । किन कि म दशौं चुरे संरक्षण दिवसका अवसरमा सिराह गएको थिएँ। त्यो कार्यक्रम महत्वपूर्ण भएकाले म सदनमा आउन सकिन, 'उनले भने,' म प्रधानमन्त्रीज्यूलाई आग्रह गर्न चाहन्छु। गमलामा बिरुवा रोपेर चुरेको संरक्षण हुँदैन। चुरे दिवसको दिनमा एउटा बिरुवा रोपेर चुरेको संरक्षण पनि हुनसक्दैन। यसकारण चुरेको संरक्षण गर्न बिरुवा रोप्ने अभियान सरकारले गर्नुपर्छ। सबै राजनीतिक दलका कार्यकर्ताले बिरुवा रोप्ने अभियान गर्न जरुरी छ। एकैदिनमा हजारौं बिरुवा रोप्न सकिन्छ। इलामदेखि कञ्चनपुरसम्म करोडौं बिरुवा रोप्न सक्यौं भने मात्रै चुरेको संरक्षण हुनसक्छ।' नेता पौडेले सरकारले चुरे संरक्षणको विषयलाई गम्भीररुपले लिनुपर्ने बताए। वन तथा वातावरण मन्त्रालयले यसलाई विशेष ढंगबाट अगाडि बढाउन जरूरी रहेको उनको भनाइ छ। उनले सरकारको दोहोरो चरित्रले चुरे विनाश हुँदै गएको आरोप लगाए । 'प्रधानमन्त्री स्वयंले चुरे अतिक्रमणमा परेको छ। दोहोनका कारण चुरै विनाश भएको हो भनेर स्वीकार गरिसक्नु भएको छ,'उनले भने,' दोहोनलाई टुलुटुलु हेरेर बस्न मिल्दैन। सरकारको यस्तो दोहोरो चरित्रले चुरे संरक्षण हुन सक्दैन। यसैले चुरे संरक्षणको कानुनी आधार निर्माण गरेर लागू गरियोस् ' जिम्मेवारी लिएर बसेकाहरू गम्भीर नभइदिँदा चुरे दोहोनको चपेटामा परेको उनको दावी छ। चुरे संरक्षणका निम्ति माइतीघरमा आन्दोलन गरिरहेकाहरूको आवाज सुनिदिन समेत सरकारसँग आग्रह गरे। 'चुरे संरक्षणको मागलाई लिएर लामो समयदेखि माइतीघरमा आन्दोलन भइरहेको छ। त्यहाँ सरकारको तर्फबाट उपस्थित भएको छैन। उनीहरूलाई भेटेर उनीहरुले राखेका जायज मागहरूलाई सरकारले छिटो सुनोस्।'"
आदीवासी जनजातिहरूको परम्परालाई जीवन्त राख्नुपर्छ : प्रधानमन्त्री,"काठमाडौं : प्रधानमन्त्री पुष्पकमल दाहाल प्रचण्डले आधुनिक समाजको विकाससँगै लोकतन्त्रका लाभहरू सबै जाति र समुदायको जीवन पद्धतिसँग जोडिनुपर्ने बताएका छन्। जनजाति उत्थान राष्ट्रिय प्रतिष्ठानको बैठकलाई सम्बोधन गर्दै प्रधानमन्त्री प्रचण्डले आदीवासी जनजातिहरूको परम्परालाई जीवन्त राख्दै उनीहरूको अधिकार सुनिश्चित गर्नुपर्नेमा जोड दिएका हुन्। 'आदीवासी जनजाति पहिचानको महत्त्वपूर्ण आधार र परम्परागत रीतिरिवाज हो,पुर्ख्यौली जमिनलाई आस्थाको प्रतीक मान्दै आदीवासी जनजातिले प्राकृतिक स्रोतसाधनहरूको उपयोग मात्रै नभई आफ्नो मौलिक, परम्परागत ज्ञान र सिपको आधारमा प्रकृतिको संरक्षण,सम्वर्द्धन गरिरहेका छन्,'प्रधानमन्त्रीले भने,'आदिवासी जनजातिको जनजीविकामा क्षति पुर्याउन हुन्न,उनीहरूको पुर्ख्यौली जमिन र प्राकृतिक स्रोतमा हुने हानी नोक्सानी,सामूहिक अधिकारको हनन् हुनबाट जोगाउनुपर्छ ।' संविधानले आदिवासी जनजातिलाई समानता र सामाजिक न्यायको हकसहितको विभिन्न अधिकारहरू प्रदान गरेको उल्लेख गर्दै प्रधानमन्त्रीले संविधानतः सामाजिक न्याय र समावेशीकरणसम्बन्धी नीतिअन्तर्गत आदिवासी जनजातिको पहिचानसहित सम्मानपूर्वक बाँच्न पाउने अधिकार सुनिश्चित गरेको स्मरण गरे। उनले भने,'संविधानले अवसर तथा लाभमा आदिवासी जनजातिलाई अग्राधिकार दिइएको छ। समानुपातिक निर्वाचन प्रणालीबमोजिम हुने प्रतिनिधिसभाको निर्वाचनका लागि उम्मेदवारी दिँदा राजनीतिक दलले जनसङ्ख्याको आधारमा आदिवासी जनजातिको पनि प्रतिनिधित्त्व गराउनुपर्ने व्यवस्था छ ।' प्रधानमन्त्रीले जनजाति समुदायको सांस्कृतिक सम्पदाको पहिचान,संरक्षण र प्रवर्द्धनका लागि मातृभाषाको संरक्षणसहितको आदीवासी जनजाति लक्षित खुला र जीवन्त संग्रहालय र नमुना सांस्कृतिक सम्पदा संरक्षण र विकास गर्न जरूरी रहेको बताए। आदिवासी जनजाति उत्थान राष्ट्रिय प्रतिष्ठानले जाति, भाषा, धर्म, संस्कार संस्कृति, साहित्य र समाज विकासमा प्रोत्साहन गर्दै आएको उल्लेख गर्दै प्रधानमन्त्रीले सङ्घीयता र गणतन्त्रको स्थापनापश्चात नेपालमा पहिलो चोटी आदिवासी जनजातिको पहिचानलाई संस्थागत गरिएको बताए।"
प्रतिनिधिसभामा सांसदहरूले उठाएका प्रश्नको जवाफ दिँदै मन्त्रीहरू,"काठमाडौं : प्रतिनिधिसभा बैठक सुरू भएको छ। बैठकमा विनियोजन विधेयकमाथिको छलफलमा उठेका प्रश्नको जवाफ सम्बन्धित मन्त्रालयका मन्त्रीहरूले दिने दैनिक कार्यसूची छ। बैठकमा सभामुख देवराज घिमिरेले विनियोजन विधयेक २०८१ अन्तरगत विभिन्न मन्त्रालयहरूको विभिन्न शीर्षकहरूमा सांसदहरूबाट प्रस्तुत खर्च कटौतीको प्रस्तावहरूलाई निर्णयार्थ प्रस्तुत गर्ने कार्यसूची छ। यसैगरी विनियोजन विधेयक २०८१ का दफाहरूलाई निर्णयार्थ प्रस्तुत गरिनेछ। अर्थमन्त्री वर्षमान पुनले विनियोजन विधेयक २०८१ लाई पारित गरियोस् भनी प्रस्ताव प्रस्तुत गर्नेछन्। यसैगरी अर्थमन्त्री पुनले आर्थिक विधेयक २०८१ माथि विचार गरियोस् भनी प्रस्ताव प्रस्तुत गर्ने कार्यसूचीमा उल्लेख छ। मन्त्री पुनले बैठकमा राष्ट्रिय ऋण उठाउने विधेयक २०८१, माथि र भन्सार महशुस सम्बन्धी विधेयक २०८१ माथि विचार गरियोस भनी प्रस्ताव पेश गर्नेछन्।"
कोशी सरकारविरुद्धको मुद्दामा सु्नुवाइ जारी,"काठमाडौं : कोशी सरकारविरुद्धको रिटमा सर्वोच्च अदालतमा सुनुवाइ जारी छ। सर्वोच्च अदालतको पूर्ण इजलासमा हेर्दाहेर्दैमा रहेको सो रिटमा सुनुवाइ भइरहेको हो।सो मुद्दाको अन्तिम सुनुवाइका लागि सर्वोच्चले पूर्ण इजलास गठन गरेको छ। पूर्ण इजलासमा न्यायाधीशहरू कुमार रेग्मी,नहकुल सुवेदी र अब्दुल अजिज मुसलमान रहेका छन्। जेठ ३१ गतेबाट पूर्ण इजलासमा सुनुवाइ सुरू भएको हो। निर्वतमान मुख्यमन्त्री केदार कार्कीले मुख्यमन्त्री हिक्मत कार्कीलाई पदमुक्त गरी मुख्यमन्त्रीमा आफूलाई निरन्तरता दिन माग गर्दै सर्वोच्च अदालतमा दायर गरेका थिए। कोशीका मुख्यमन्त्री केदार कार्कीलाई वैशाख १५ गतेभित्र विश्वासको मत लिइसक्नुपर्ने समय दिइएको थियो। तर,उनले विश्वासको मत पनि नलिने र राजीनामा नदिने अडान लिएपछि एमाले र माओवादीले नयाँ सरकार गठनको प्रक्रिया अघि बढाउन प्रदेश प्रमुखलाई पत्र बुझाएका थिए। त्यसपछि प्रदेश प्रमुख खापुनले दुई दिनको समय दिएर नेपालको संविधानको धारा १६८ को उपधारा (५) अनुसार नयाँ सरकार गठनको लागि दाबी पेश गर्न आह्वान गरेका थिए। नेकपा एमाले र नेकपा माओवादी केन्द्र ५२ सांसदको समर्थनमा हिक्मत कार्कीले मुख्यमन्त्रीमा दावी गरेका थिए। सनाखत पछि प्रदेश प्रमुख खापुङ्गले उनलाई मुख्यमन्त्रीमा नियुक्त गरेका थिए। प्रदेश प्रमुख परशुराम खापुंगले नयाँ सरकार गठनका लागि आह्वान गरेलगत्तै त्यसका विरुद्ध मुख्यमन्त्री कार्की सर्वोच्च पुगेका हुन्। आफू नेतृत्वको सरकार हुँदाहुँदै अर्को सरकार आह्वान गर्नु संविधानविपरित भन्दै यसलाई रोक्नुपर्ने उनको दावी छ। उनले कोशीको मुख्यमन्त्रीमा आफूलाई निरन्तरता दिनुपर्ने बताउँदै अन्तरिम आदेशको माग समेत गरेका छन्। प्रदेश प्रमुखको कार्यालय ,कोशी प्रदेश प्रमुख खापुङ,कोशी प्रदेशका सभामुख अमरबहादुर विष्ट,संकल्प प्रस्तावका प्रस्तावक रेवतीरमण भण्डारी,संकल्प प्रस्तावका समर्थक गणेशप्रसाद उप्रेती र किशोर चन्द्र दुलाल र नेकपा एमालेका संसदीय दलका नेता तथा सांसद हिक्मत कुमार कार्कीलाई रिटमा विपक्षी बनाइएको छ। संविधानको धारा १६८ को उपधारा (५) अनुसार मुख्यमन्त्री बनेका केदार कार्कीले सरकारमा सहभागी दलले समर्थन फिर्ता लिएको ३० दिनभित्र विश्वासको मत नलिएपछि प्रदेश प्रमुख खापुङले उनलाई पदमुक्त गर्दै धारा १६८ को उपधारा (५)अनुसार नै नयाँ सरकार गठनका लागि आह्वान गरेका थिए।"
"सम्पूर्ण भूमि राष्ट्रियकरण गरौं, नत्र नेपालको विकास गर्न सकिँदैन : वामदेव गौतम","काठमाडौं : राष्ट्रियसभा सदस्य वामदेव गौतमले देशको सम्पूर्ण भूमि राष्ट्रियकरण नभएसम्म नेपालको विकास हुन नसक्ने बताएका छन्। आइतबार राष्ट्रियसभामा बोल्दै गौतमले विश्वका अधिकाशं देशमा भूमि राष्ट्रियकरण गरेकै कारण विकास भएको भन्दै नेपालमा सम्पूर्ण भूमि राष्ट्रियकरण नभएसम्म विकास हुन नसक्ने बताएका हुन्। जबसम्म नेपालको कृषि भूमिमात्रै होइन, सम्पूर्ण भूमि राष्ट्रियकरण गरिँदैन, नेपालले विकास गर्दैन। गौतमले भने,अमेरिका लगायतका देशमा सम्पूर्ण भूमि राष्ट्रियकरण भएको छ। त्यहाँ व्यक्तिगत छैन। अमेरिकामा मात्रै होइन, सिंगो युरोपभर भूमि राष्ट्रियकरण गरिएको छ। रुसमा पनि त्यो लागू भएको छ। चीनमा १९५३ मा राष्ट्रियकरण भयो, सबै जमिन। वस्तु उत्पादन गर्ने आधारका रुपमा रहेका भूमिलाई टुक्राटुक्रा काटेर बाँडेर देश समृद्ध हुन नसक्ने उनको भनाई छ। उनले भूमिमाथि राज्यको अधिकार कायम नभइसम्म नेपालीको अवस्था माथि उठ्न नसक्ने धारणा राखे। बैठकमा ऊर्जा, जलस्रोत तथा सिंचाई मन्त्री शक्ति बहादुर बस्नेतले नवीकरणीय ऊर्जा तथा ऊर्जा दक्षता सम्बन्धी विधेयक २०८१ पेश गरेका थिए।"
"प्रधानमन्त्री कमजोर छैनन्, कांग्रेसले सत्तापक्षलाई उत्तेजित पार्ने अभिव्यक्ति दिने गरेको छ : बर्तौला",काठमाडौं : नेकपा एमालेका प्रमुख सचेतक महेश बर्तौलाले माओवादीको सांसदको संख्याका कारण निरन्तर सरकारको नेतृत्व गर्ने अवसर पाएको प्रधानमन्त्रीको अभिव्यक्तिमा सत्यता रहेको टिप्पणी गरेका छन्। संसद भवन बानेश्वरमा सञ्चारकर्मीसँग कुरा गर्दै बर्तौलाले प्रधानमन्त्री प्रचण्डलाई माओवादी केन्द्रको सिट संख्या जादुवाला रहेको लाग्नुलाई अस्वभाविक मान्न नसकिने भन्दै अहिलेको अवस्था हेर्दा प्रधानमन्त्रीको अभिव्यक्तिमा केहि सत्यता नै रहेको बताएका हुन् । अहिलको सरकार पूरा अवधि चल्ने र कसैले भत्काउन नसक्ने उनको भनाइ छ । यसअघि शनिबार काठमाडौंमा आयोजित एक कार्यक्रममा प्रधानमन्त्री प्रचण्डले आफुहरुसँग भएको सांसदको संख्या जादुवाला रहेको भन्दै तरिका मिले पूरै अवधि सरकार सञ्चालन गर्न सकिने बताएका थिए । बर्तौलाले एमालेका लागि प्रधानमन्त्री र मन्त्री वा सत्ता ठूलो कुरा नभएको जिकिर गरे । बर्तौलाले कांग्रेसले भनेजस्तो प्रधानमन्त्री कमजोर नभएको भन्दै प्रधानमन्त्री प्रचण्ड कै नेतृत्वमा मुलुकलाई अघि बढाउने र सबै मन्त्रीहरुले साथ दिने जिकिर गरे। उनले सरकारले राम्रोसँग काम गर्ने सामर्थ्य राखेका कारण कांग्रेसले सत्तापक्षलाई उत्तेजित पार्ने अभिव्यक्ति दिने गरेको टिप्पणी गरे।
सहकारी ठगी प्रकरणमा कांग्रेसले भन्यो : फरार भएका व्यवसायिक साथी जीबीलाई गृहमन्त्रीले गिरफ्तार गर्न सक्नुहुन्न,"काठमाडौं : नेपाली कांग्रेसका महामन्त्री विश्वप्रकाश शर्माले सहकारी ठगीमा संलग्न जिबि राई किन पक्राउ नगरेको भन्दै गृहमन्त्रीमाथि प्रश्न उठाएका छन्। आजको प्रतिनिधि सभाको बैठकमा बोल्दै शर्माले प्रहरीले अनुसन्धान र खोजी गरिरहेका जीबी राईको लोकेसन पत्ता लागिसक्यो भनेर लामिछानेले चितवनमा पुगेर सार्वजनिक गरेको भन्दै गृहमन्त्रीको अभिव्यक्तिमाथि प्रश्न उठाएका हुन्। उनले गोरखा मिडियाका तत्कालिन मालिकमध्ये एउटा फरार छ र अर्को मालिक गृहमन्त्री रवि लामिछाने भएकाले जोगाउन खोजिएको हो भन्दै सरकारलाई प्रश्न गरे। सहकारी ठगीमा फरार भएको व्यवसायीक साथीलाई,सहकारी ठगीमै अनुसन्धानको दायरा रहेका गृहमन्त्रीले गिरफ्तार गर्न सक्नु हुन्न। शर्माले भने,जिबि राई मलेसियामा रहेको लोकेसन पत्ता लागिसकेको बताउनु भएको छ। त्यसैले लोकेसन पत्ता लागिसक्यो भनेर अभियुक्त भगाउने नियत हो ? पक्राउ गर्ने कि स्टन्ट बाजी हो ? शर्माले नेपाललाई लोकेसन होइन,जिबि राई चाहिएको उल्लेख गरे। प्रतिपक्षमा रहँदा पक्राउ गर्ने यतिको दिन किन लाग्छ भनेर प्रश्न गर्ने गृहमन्त्रीले लोकेशन पत्ता लागिसक्दा पनि चार दिनसम्म पक्राउ किन नगरेको भन्दै शर्माले प्रश्न गरे। उनले गृहमन्त्री लामिछानेमाथि नैतिकता नभएको उल्लेख गरे। उनले सूर्यदर्शन सहकारीका पीडित अदालतमा इजलासमा बहस सुन्न जाँदा प्रहरीले रोकेको भन्दै आपत्ति जनाए।"
संसदका कर्मचारीको समस्या छिटो समाधान गर्नुपर्छ : केपी ओली,काठमाडौं : नेकपा एमालेका अध्यक्ष केपी शर्मा ओलीले संसदका कर्मचारीको समस्या छिटो समाधान गर्नुपर्ने बताएका छन्। आइतबार संसद भवन नयाँ बानेश्वरमा सञ्चारकर्मीसँग कुरा गर्दै ओलीले वार्ताका माध्यमबाट छिटो कर्मचारीको समस्या समाधान गर्नुपर्ने बताएका हुन्। उनले सकारात्मक निष्कर्षका साथ कर्मचारीको समस्या हल गर्न पनि सुझाव दिए। विभिन्न माग राख्दै संसद सचिवालयका कर्मचारीहरू निरन्तर आन्दोलनमा रहेका छन्।
आन्दोलित संसद सचिवालयका कर्मचारीको माग सम्बोधन गर्न कानुन मन्त्रीको नेतृत्वमा सहजीकरण समिति गठन,"काठमाडौं : संघीय संसद सचिवालयमा आन्दोलनरत कर्मचारीको मागबारे सहजिकरण गर्न कानुन,न्याय तथा संसदीय मामिला मन्त्री पदम गिरीको नेतृत्वमा संघीय संसद सचिवालयका महासचिव पद्मप्रसाद पाण्डेय र अर्थसचिव मधुकुमार मरासिनीलाई तोकिएको छ । सङ्घीय संसद सचिवालयका कर्मचारीको आन्दोलनका विषयमा प्रधानमन्त्री निवास बालुवाटारमा बसेको शीर्ष बैठकले त्यस्तो निर्णय गरेको हो । प्रधानमन्त्री पुष्पकमल दाहालसमेतको उपस्थितिमा बसेको बैठकमा सभामुख देवराज घिमिरे,राष्ट्रिय सभाका अध्यक्ष नारायणप्रसाद दाहाल, पूर्वप्रधानमन्त्री एवं नेकपा एमालेका अध्यक्ष केपी शर्मा ओली, अर्थमन्त्री वर्षमा पुन र कानून, न्याय तथा संसदीय मामिला मन्त्री पदम गिरी सहभागी थिए । बैठकमा मुख्य सचिव डा बैकुण्ठ अर्याल र संघीय संसदका महासचिव पद्मप्रसाद पाण्डेय पनि उपस्थित थिए। सभामुखले संसद सचिवालयका कर्मचारीको मागबारे सम्बद्ध पक्षहरूसँग केही दिनदेखि औपचारिक अनौपचारिक छलफल समेत गरिरहेका छन्। सेवा सु्विधाको माग गर्दै सचिवालयका कर्मचारीहरू आन्दोलित भएका छन्।"
संसदका कर्मचारी आन्दोलनको विषयमा छलफल गर्न बालुवाटारमा बैठक बस्दै,"काठमाडौं : सङ्घीय संसद सचिवालयका कर्मचारीको आन्दोलनका विषयमा छलफल गर्न प्रधानमन्त्री निवास बालुवाटारमा शीर्ष नेताहरुबीच बैठक सुरु भएको छ । प्रधानमन्त्री पुष्पकमल दाहालसको उपस्थितिमा आज बिहान साढे ८ बजेदेखि बैठक सुरु भएको हो। बैठकमा सभामुख देवराज घिमिरे, राष्ट्रिय सभाका अध्यक्ष नारायणप्रसाद दाहाल, पूर्वप्रधानमन्त्री एवं नेकपा एमालेका अध्यक्ष केपी शर्मा ओली, अर्थमन्त्री वर्षमा पुन र कानून, न्याय तथा संसदीय मामिला मन्त्री पदम गिरी सहभागी भएका सभामुखका प्रेस सल्लाहकार शेखर अधिकारीले जाकारी दिए। बैठकमा मुख्य सचिव डा बैकुण्ठ अर्याल र संघीय संसदका महासचिव पद्मप्रसाद पाण्डेय पनि उपस्थित छन्। सभामुखले संसद सचिवालयका कर्मचारीको मागबारे सम्बद्ध पक्षहरूसँग केही दिनदेखि औपचारिक अनौपचारिक छलफल समेत गरिरहेका थिए।"
प्रधानमन्त्रीलाई गगन थापाको सुझाव : काम नटेर्ने मन्त्री फेर्न नसके सिंहदरबार र बालुवाटारबाट डेरा सर्नू,"काठमाडौं : नेपाली कांग्रेसका महामन्त्री गगन थापाले प्रधानमन्त्री पुष्पकमल दाहाल प्रचण्डलाई कि मन्त्री फेर्न कि सिंहदरबार छोड्न सुझाव दिएका छन्। आइतबार प्रतिनिधि सभाको बैठकमा बोल्दै थापाले आफूले मन्त्रीलाई काम लगाउन, फेर्न नसके सिंहदरबार र बालुवाटार छोड्नुपर्ने बताएका हुन्। वडाको क्षेत्राधिकारमा पसेर बजेट विनियोजन गर्न सक्ने अनि स्रोत छैन भनेर सरकारले समानीकरण अनुदान कटौती गरेको भन्दै थापाले आपत्ति जनाए। समानीकरण अनुदान स्थानीय तहको संवैधानिक हक भएको उल्लेख गर्दै उनले भने,सरकारले दिने अनुदान कटौती गरेको छ। स्थानीय प्रमु्खले गएर प्रधानमन्त्रीलाई भेट्नु भएछ यो विषयमा, अनि १०० प्रतिशत चाहिने भन्नुपर्छ। अनि प्रधानमन्त्रीले भन्नुभएछ, मेरो त मन छ तर मन्त्रीले मानेनन्। प्रधानमन्त्रीलाई कतिपटक भन्ने हो, यो संसदीय व्यवस्था हो। यसमा के हुन्छ भने नटेर्ने मन्त्री फेर्ने, फेर्न नसक्ने भए सिंहदरबार र बालुवाटारबाट डेरा सर्ने।"
प्रत्यक्ष निर्वाचनमा महिलालाई अलग्गै सिट निर्धारण गर्नुपर्छ,"काठमाडौं : आगामी निर्वाचनमा प्रत्यक्षतर्फ महिलाका लागि छुट्टै सिट निर्धारण गर्र्नुपर्ने माग विपक्षी कांग्रेसमा उठेको छ। नेपाल महिला संघले काठमाडौंमा गरेको कार्यक्रममा नेताहरूले प्रत्यक्षतर्फ महिलालाई टिकट दिनै पार्टीहरूले कञ्जुस गरिरहेको भन्दै महिलाका लागि अब अलग्गै सिट निर्धारण गर्नुपर्ने बताए। संसद्मा महिलाको उपस्थिति व्यवहारमै बढाउनका लागि यस्तो व्यवस्था गर्नैपर्नेमा कांग्रेसका नेताहरूले जोड दिए। कांग्रेस सभापति तथा पूर्वप्रधानमन्त्री शेरबहादुर देउवाले राजनीति परिवर्तनमा महिलाको ठूलो योगदान रहेको बताउँदै प्रत्यक्ष निर्वाचनमा महिलाका लागि छुट्टै सिट निर्धारण गर्नुपर्ने विषय सकारात्मक रहेको उल्लेख गरे। उनले भने, प्रत्यक्ष निर्वाचनमा महिलाको सहभागिता बढाउन अलग्गै सिटको व्यवस्था गर्नुपर्छ भन्ने सकारात्मक विषय हो। देउवाले पार्टीभित्रको अन्तर्घातका कारण महिला नेताहरूले अवसर कम पाएको बताएका छन्, उनले भने, अन्तर्घातले समग्र राजनीतिलाई नै असर गरेको छ। त्यसमा सबैभन्दा बढी अझै महिलाहरू राजनीतिमा थप अवसर पाउनबाट वञ्चित भएका छन्। संसारमा महिला अधिकार र समावेशी समानुपातिक व्यवस्थाका विषयमा आवाज उठिरहेको बेला नेपालमा भने राष्ट्रपति पदमा महिला सहभागी भइसकेको उल्लेख गर्दै भने देउवाले भने, मुलुकमा भएको समावेशी समानुपातिक व्यवस्थाले महिलालाई राज्यका हरेक क्षेत्रमा स्थान दिएको छ। उक्त व्यवस्थाले आगामी दिनमा पनि महिलालाई अझ सशक्त र प्रभावकारी भूमिका निर्वाह गर्दै जाने अवसर दिनेछ। लैंगिक समानता अभिवृद्धिका लागि नेपाल महिला संघको भावी कार्ययोजना निर्माण विषयक कार्यशाला गोष्ठीलाई सम्बोधन गर्दै देउवाले अन्य मुलुक हेरिकन नेपालको सन्र्दभमा महिला महŒवपूर्ण स्थानमा पुगे भनेर ढुक्क भएर नबस्न भन्दै अगाडि भने, अहिले संसारभर नै महिलाहरूको अधिकारका लागि महिलाहरूको समावेशीकरणका लागि, समानुपातिक विकासका लागि संसारभर नै एउटा आवाज उठेको छ। त्यही हिसाबमा नेपालमा पनि महिला राष्ट्रपति हुनुभएको छ। विद्या भण्डारीजी दुई पटक हुनुभएको छ। भोलिका दिनमा पनि यस्तै ठाउँहरू महिलाहरूले पाउनु हुनेछ। आज महिला राजनीतिज्ञहरू महत्त्वपूर्ण पदमा पुगे भनेर ढुक्क भएर बस्ने हैन। भोलिका दिनमा यस्तै महŒवपूर्ण जिम्मेवारीमा महिला आउन सक्ने भएकोले त्यसका लागि तयारी गरेर आफूलाई योग्य र सक्षम बनाउन सबै लाग्नुहोस्। पार्टीका वरिष्ठ नेता डा शेखर कोइरालाले महिलाले राजनीतिक सशक्तीकरणका साथै आर्थिक र सामाजिक सशक्तीकरण पनि आफूलाई सक्षम बनाउँदै लैजानुपर्ने बताए। उनले विद्यमान आरक्षणको प्रतिशत वृद्धिको मागसँगै त्यसका लागि आफू सक्षम हुनुपर्नेमा जोड दिए। कोइरालाले कांग्रेसको बीचमा गठबन्धन भए अन्य राजनीतिक दलहरूले निर्वाचनमा पराजित गर्न नसक्ने बताएका छन्। उनले घात, अन्तर्घात हुने भयले अन्य राजनीतिक दलहरूबीच गठबन्धन हुने गरेको भए पनि कांग्रेसको बीचमा गठबन्धन गरेको खण्डमा कुनै पनि राजनीतिक दलले हराउन नसक्ने जिकिर गरे। उनले महिलाहरू लैंगिक प्रतिनिधित्वमा राजनीतिक प्रतिनिधित्वभन्दा माथि उठ्न नसकेको बताए। उनले राजनीतिकसँगै आर्थिक, सामाजिक प्रतिनिधित्वमा पनि त्यत्तिकै सबल र सक्षम हुनुपर्ने बताए। कोइरालाले अबको निर्वाचनमा महिलाहरूलाई स्थानीय तहमा नेपाली कांग्रेसले प्राथमिकता दिएर पालिकाको अध्यक्षमा धेरै सिटहरू महिलालाई दिन जरुरी रहेको बताए। कोइरालाले भने, जतिसुकै राजनीतिक अधिकार दिए पनि आर्थिक अधिकार तपाईंहरूको भएन, सामाजिक अधिकारहरू भएन भने समस्या जहीँको त्यहीँ रहन्छ। त्यसकारण आर्थिक समानता, सामाजिक समानताका कुराहरू पनि त्यत्तिकै ध्यान दिनुपर्छ। ३३ प्रतिशत सिट हामी रिजर्भेसन त गरेका छौं, मलाई के लाग्छ भने यो सिट जसरी रिजर्भेसन गरेका छौं, राजनीतिक तहमा। त्यो आफ्नो ठाउँमा अपर्याप्त होला। तपाईंहरूको माग ५१ प्रतिशत नै हो। हामीलाई आपत्ति छैन। ३३ प्रतिशत भइसकेको छ भने अब ५१ प्रतिशत गर्न के आपत्ति भयो र। त्यसको लागि सक्षम बन्दै जानुपर्ने हुन्छ। कोइरालाले निर्वाचनमा एक्लै होमिन नेपाली कांग्रेस आफैं पनि सक्षम भएको भन्दै उनले अगाडि भने, हामी हाम्रोबीचमा गठबन्धन गरौं। नेपाली कांग्रेसको बीचमा गठबन्धन गर्ने हो भने हामीलाई कुनै पनि शक्तिले हराउन सक्दैन। अन्य दलहरूसँग गठबन्धन गर्नै पर्दैन। नेता कोइरालाले संविधान संशोधन गरेर भए पनि आगामी दिनमा प्रत्यक्ष निर्वाचनमा महिलाले मात्र प्रतिस्पर्धा गर्नेगरी सिट निर्धारणको व्यवस्था गर्नुपर्ने धारणा व्यक्त गरे। महामन्त्री विश्वप्रकाश शर्माले समाजमा देखिएका महिला हिंसा र द्वन्द्व न्यूनीकरणका लागि महिला संघले नेतृत्वदायी भूमिकाका साथ अभियान सञ्चालन गर्नुपर्ने सुझाव दिए। उनले महिला संघसँग राजनीतिक संघर्षको लामो इतिहास भएको उल्लेख गर्दै समाजमा शान्ति कायम गर्न, थिति स्थापित गर्न संघ लाग्नुपर्ने धारणा राखे। माओवादी विद्रोह राजनीतिक रूपमा देशलाई शान्ति प्रक्रियामा रूपान्तरण गरे पनि अहिले नयाँ शान्ति प्रक्रिया जरुरी भएको उद्घोष गरेका हुन्। नेपाली महिलालाई हिंसाबाट मुक्त गर्न नयाँ शान्ति प्रक्रिया आवश्यक छ। यसको प्रक्रिया थालनी महिला संघको अगुवाइले शंखघोष गर्नुपर्दछ। शर्माले भने, दाइजोबाट, जातीय विभेदबाट, घरेलु हिंसाबाट प्रताडितहरूका मुद्दासँग गाँसेर जानुपर्छ। नयाँ शान्तिको खोजीमा लाग्नु पर्दछ। उनले समाजमा सबैभन्दा बढी आवेग रहेको बताए। उनले हरेक मान्छेसँग असन्तुष्टि र गुनासो रहेको उल्लेख गरे। शर्माले भने, बिहानै उठेर छरछिमेक र आफूलाई हेर्नुहोस् त, हरेक मान्छेसँग असन्तुष्टि र गुनासो छ। यो आवेगले वर्षांैदेखि हाम्रो समाजलाई ध्वस्त बनाइरहेको छ। कांग्रेस प्रवक्ता डा प्रकाशशरण महतले भने प्रत्यक्ष निर्वाचनमा महिलाले मात्र प्रतिस्पर्धा गर्ने व्यवस्था गर्न संविधान संशोधनतर्फ जानुपर्ने विषय उठाएका थिए। महिला संघकी अध्यक्ष उषा मिश्रले महिलालाई प्रत्यक्षमा उठ्नका लागि पार्टीले प्राथमिकता दिनुपर्ने बताउँदै भनिन्, हाम्रो पार्टीका महिला हरेक क्षेत्रमा सक्षम छन्। मात्र अवसरको खाँचो छ। त्यो अवसर पार्टीले प्राथमिकताका साथ उपलब्ध गराउनुपर्ने बेला भएको छ। कांग्रेस नेतृ डा आरजु देउवा राणाले महिला उद्यमशिलता, महिलाहरूको निर्णायक भूमिकामा प्रभाव साथै दिर्घकालीन लक्ष्य प्राप्तिका लागि सबै मिलेर अगाडि बढ्नुपर्ने बताइन्।"
तिब्बतमा पक्राउ परेका दुई युवालाई खोजी गरिदिन प्रहरीमा निवेदन,"गोरखा : तिब्बतमा पक्राउ परेका गोरखा छेकम्पारका दुई युवाको खोजी गरिदिन माग गर्दै घरपरिवारले प्रहरीमा निवेदन दिएका छन्। चुमनुब्री गाउँपालिका७ छुलेका कर्मा छेतेन र लामागाउँका कर्मा राप्केका परिवारले गत बिहीबार इलाका प्रहरी कार्यालय छेकम्पारमा निवेदन दिएका हुन्।  गत वैशाख १७ गते यार्सागुम्बा टिप्न भनी भाज्यूपामा भन्ने लेकमा गएको तर बेलुका नफर्केको र यत्रतत्र खोजतलास गर्दा फेला नपरिरहेका बेला गत जेठ ३ गते तिब्बतको सिगात्से प्रहरी कार्यालयबाट निवर्तमान वडाअध्यक्ष पासाङ लामालाई टेलिफोन गरी हराइरहेका दुई युवालाई स्याबाट सिगात्से प्रहरीले नियन्त्रणमा लिएको र हाल सिगात्से प्रहरीमा रहेको जानकारी दिएका रहेछन्, कर्मा छेतेनकी पत्नी ढोकर लामाले पेश गरेको निवेदनमा भनिएको छ, त्यसैले यथाशीघ्र हराइरहेका व्यक्तिहरुको खोजी गरिदिनु हुन विनम्र निवेदन गर्दछु। अहिले हराइरहेका दुई युवाको परिवारमा रुवावासी छ। ती दुई युवालाई गत वैशाख १७ गते तिब्बती प्रहरीले बोलाएर तिब्बती बजार स्याहबाट पक्राउ गरेको स्थानीयवासीको भनाइ छ। उनीहरू पक्राउ पर्नुको कारण खुलेको छैन। यो पनि पढ्नुहोस गोरखाका दुई युवा तिब्बतमा पक्राउ तिब्बतमा पक्राउ परेकाको घरमा रुवाबासी"
"मकवानपुरमा जंगली च्याउ खाँदा एकको मृत्यु, चार बिरामी","मकवानपुर : मकवानपुरको राक्सिराङ गाउँपालिकामा जंगली च्याउ खाँदा एक जनाको मृत्यु भएको छ। चारजना बिरामी भएका छन्। आज राक्सिराङ गाउँपालिका७, दगुवाङमा जंगली च्याउ खाँदा एकै परिवारका पाँच जना बिरामी भएका थिए। स्थानीयले उद्धार गरी चितवनस्थित भरतपुर अस्पताल पुर्याएकामा एक जनाको मृत्यु भएको प्रहरीले जनाएको छ। जंगली च्याउ खाँदा स्थानीय बलबहादुर प्रजा, उनकी ४५ वर्षीया श्रीमती जालिमाया, १५ वर्षीया छोरी रेञ्जु, आठ वर्षीया सविना र १० वर्षीय छोरा सुशील बिरामी भएका हुन्। बलबहादुरको उपचारका क्रममा मृत्यु भएको जिल्ला प्रहरी कार्यालय मकवानपुरले जनाएको छ।"
माछा मार्न गएका शिक्षकको बाढीले बगाएर मृत्यु,"जाजरकोट : माछा मार्न गएका शिक्षकको बाढीले बगाएर मृत्यु भएको छ। जाजरकोटको कुशे गाउँपालिका१ तारेचौर स्थित चैयाँ खोलामा माछा मार्ने क्रममा कालिका माविका शिक्षक ईन्द्र बहादुर रोकायाको मृत्यु भएको हो। जाजरकोट कुशे९ का ३८ वर्षीय शिक्षक रोकायालाई खोलामा माछा मार्ने क्रममा गएराती ११ बजेतिर एक्कासी आएको बाढीले बगाएपछि मृत्यु भएको हो । त्यस्तै बाढीका कारणले अन्य ६ जना घाइते भएका छ्न्। घाएतेलाई उद्धार गरी उपचारको लागि ३ जनालाई नेपालगन्ज पठाइएको छ । अन्यको स्थानीय स्वास्थ्य चौकीमा उपचार भैरहेको प्रहरीले जनाएको छ । घाइतेहुनेमा स्थानीय २८ वर्षीय गोबिन्द रावत, २० वर्षीय दिपक चलाउने, ३४ वर्षीय खिम बहादुर शाही, २६ वर्षीय पृथ्वी शाहि, ३४ वर्षीय राजु शाहि, २७ वर्षीय जीवन जैसी घाइते रहेका प्रहरीले जानकारी दिएको छ।"
"महंगोमा अन्त:शुल्क स्टिकर छपाइ गरेको आरोपमा मुख्यसचिव अर्यालसहित १२ जनाविरुद्ध भ्रष्टाचार मुद्दा, ३८ करोड बिगो माग","काठमाडौं : अख्तियार दुरूपयोग अनुसन्धान आयोगले मु्ख्य सचिव डाबैकुण्ठ अर्यालसहित १२ जनाविरुद्ध भ्रष्टाचार मु्द्दा दायर गरेको छ। महंगोमा अन्त:शुल्क स्टिकर छपाइ गरेको आरोपमा मुख्यसचिव डाअर्यालसहित अर्थमन्त्रालयका बजेट महाशाखा प्रमुख रितेश शाक्य,भन्सार विभागका उपमहानिर्देशक टंक पाण्डे,सुरक्षण मुद्रण केन्द्रका तत्कालिन कार्यकारी निर्देशक विकल पौडेलविरुद्ध भ्रष्टाचार मुद्दा दायर भएको हो। यसैगरी आन्तरिक राजश्व विभाग लाजिम्पाटमा कार्यरत उपसचिव गणेशविक्रम शाही,राष्ट्रिय सूचना प्रविधि केन्द्रका तत्कालीन निर्देशक सफल श्रेष्ठ,आन्तरिक राजश्व विभाग लाजिम्पाटका शाखा अधिकृत रवीन्द्रप्रसाद पौडेल,सुरक्षण मुद्रण केन्द्र काठमाडौंका तत्कालीन लेखा अधिकृत विष्णुप्रसाद गौतम,तत्कालीन शाखा अधिकृत हरिबल्लब घिमिरेलाई प्रतिवादी बनाएर मुद्दा दायर भएको छ। सुरक्षण केन्द्रका खरिद परामर्शदाता शक्तिप्रसाद श्रेष्ठ ,स्टिकर छपाइको जिम्मा पाएको प्रिन्टसेल प्रालिका सञ्चालक केशव शर्मा र प्रिन्टसेल प्रालिलाई पनि प्रतिवादी बनाइएको छ। मुख्यसचिवसहित मुद्दा दायर भएका सबै कर्मचारीहरू स्वत: निलम्बनमा परेका छन्। उनीहरूविरुद्ध ३८ करोड ३७ लाख १७ हजार ६४० रुपैयाँ विगो र सजायको माग गरिएको विशेष अदालतका प्रवक्ता धनबहादुर कार्कीले जानकारी दिए । ४३ करोड ३२ थान स्टिकर प्रतिथान ८९ रुपैयाँले छाप्नेगरी प्रिन्टसेल र केन्द्रबीच सम्झौता भएको थियो । सम्झौता भएको स्टिकरको लागत ३८ करोड ५५ लाख ४८ हजार हुन आउँछ। जबकि त्यसअघि त्यस्तै स्टिकर प्रतिथान २५ रुपैयाँसम्म छाप्ने गरेको थियो। ४३ करोड ३२ थान स्टिकर महंगोमा छापेपछि मुख्य सचिव अर्यालविरुद्ध उजुरी परेको थियो। सोही उजुरीका आधारमा अनुसन्धान हुँदा अन्त: शुल्क स्टिकर महंगोमा छापेको अख्तियारको निष्कर्ष छ। सञ्चार मन्त्रालय मातहतको सेक्युरिटी प्रिन्टिङ सेन्टरले २०७९ असोज ४ गते आन्तरिक राजश्व विभागका लागि अन्त:शुल्क स्टिकर छाप्न टेण्डर आह्वान गरेको थियो। सेन्टरले आह्वान गरेको अन्त:शुल्क स्टिकर छपाइको ठेक्का २०७९ मंसिर २६ गते प्रिन्टसेल प्रालिले पाएको थियो। त्यतिबेला सञ्चार सचिव रहेका हालका मुख्यसचिव अर्याल र सुरक्षण मुद्रण केन्द्रका तत्कालीन कार्यकारी निर्देशक विकल पौडेल थिए। उनीहरूको निर्णयले स्टिकर खरिदको ठेक्का लगाइएको थियो। यसअघि अख्तियारले सेक्युरिटी प्रिन्टिङ प्रेसमा भ्रष्टाचार गरेको भन्दै पौडेलविरुद्ध मुद्दा दायर गरेको थियो। सो मुद्दामा विशेष अदालत काठमाडौंले पौडेललाई दोषी ठहर गरेको छ। उनलाई दुई वर्ष कैद तथा २५ करोड ४७ लाख जरिवाना र विगोबराबरको रकम असुल हुने विशेष अदालत काठमाडौंले फैसला गरेको छ। मुख्य सचिव अर्याल २०७८ साल साउन २५ गतेदेखि २०७९ चैत्र १४ गतेसम्म सञ्चार तथा सूचना प्रविधि मन्त्रालयका सचिव थिए। सञ्चारबाट प्रधानमन्त्री कार्यालय सरुवा भएका उनी अवकाशको तीन दिनअघि जेठ ३२ गते मुख्य सचिव बनेका थिए।"
सोमबार देशका यी स्थानमा हुने छ वर्षा,"काठमाडौं : सोमबार देशभर आंशिकदेखि साधारणतया बदली रहने छ। मौसम पूर्वानुमान महाशाखाका अनुसार कोशी, बागमती, गण्डकी र लुम्बिनी प्रदेशका केही स्थानहरूका साथै मधेश, कर्णाली र सुदूरपश्चिम प्रदेशका थोरै स्थानहरुमा मेघ गर्जनचट्याङसहित हल्कादेखि मध्यम वर्षाको सम्भावना रहेको छ। साथै कोशी र गण्डकी प्रदेशका पहाडी भूभागका एकदुई स्थानमा भारी वर्षाको पनि सम्भावना रहेको छ। सोमबार राति देशभर आंशिकदेखि साधारणतया बदली रहने छ। कोशी, मधेश, बागमती, गण्डकी र लुम्बिनी प्रदेशका केही स्थानहरूमा साथै कर्णाली र सुदूरपश्चिम प्रदेशका थोरै स्थानहरुमा मेघ गर्जनचट्याङसहित हल्कादेखि मध्यम वर्षाको सम्भावना रहेको छ। साथै कोशी, मधेश र बागमती प्रदेशका थोरै स्थानहरूमा भारी वर्षाको पनि सम्भावना रहेको छ।"
बैतडीमा सिँचाइ ट्यांकीमा डुबेर एक बालकको मृत्यु,बैतडी : बैतडीमा सिँचाइ ट्यांकीमा डुबेर एक बालकको मृत्यु भएको छ । जिल्लाको पुर्चौंडी नगरपालिका १० महरागाउँका शेर सिंह महरा छोरा ५ वर्षीय मुकेश महराको सिँचाइ ट्यांकीमा डुबेर मृत्यु भएको जिल्ला प्रहरी कार्यालय बैतडीका प्रवक्ता प्रहरी निरीक्षक बलराम पाण्डेले जानकारी दिए । शनिबार बिहान ११ बजे घर नजिकैको सिँचाइ ट्यांकीमा खेल्ने क्रममा डुबेर गम्भीर घाइते भएका महराको जिल्ला अस्पतालमा उपचारका क्रममा शनिबार दिउँसो ४ बजेतिर मृत्यु भएको हो ।
५२ जनाको मोतियाविन्दुको शल्यक्रिया,हुम्ला : सर्केगाड गाउँपालिकामा ५२ जनाको मोतियाविन्दुको शल्यक्रिया गरिएको छ। सर्केगाड गाउँपालिका र तिलगंगा नेत्रविज्ञान संस्थाको सहकार्यमा दुई दिन सञ्चालन भएको निःशुल्क आँखा शिविरमा मोतियाविन्दुको शल्यक्रिया गरिएको हो। शिविरबाट ३९४ जनाको निशुल्क आँखा परीक्षण भएको सर्केगाड गाउँपालिका स्वास्थ्य शाखा प्रमुख किरण बुढाथोकीले जानकारी दिए। तिलगंगा नेत्रविज्ञान संस्थानबाट डाक्टर सुष्मा डुवालको नेतृत्वमा आएको टोलीले शिविरमा चेकजाँच गरेको बुढाथोकीको भनाइ छ।
वैदेशिक रोजगारमा माल्टा पठाइदिन्छु भनी ठगी गर्ने व्यक्ति पक्राउ,काठमाडौं : वैदेशिक रोजगारमा माल्टा पठाइदिने भनेर ठगी गर्ने व्यक्ति पक्राउ पक्राउ परेका छन्। पक्राउ पर्नेमा कञ्चनपुरको बेरौली नगरपालिका१० घर भई हाल काठमाडौंको कीर्तिपुर बस्ने ३२ वर्षीय केशव राज जोशी रहेका छन्। बेरोजगार युवायुवतीहरूलाई आकर्षक तलबको प्रलोभनमा पारी वैदेशिक रोजगारीमा माल्टा पठाउने भनी रकम लिएर विदेश नपठाई उनी सम्पर्क विहीन भएका थिए। माल्टा लैजाने भनी पीडितहरूलाई वर्किङ भिसा देखाई विश्वास दिलाएकोमा पीडितहरू कतार पुग्दा त्यहाँको अध्यागमनले नक्कली भिसा भनी पीडितहरूलाई जेल समेत पठाई डिपोट गरी नेपाल फर्काएको थियो। पीडितहरूले वैदेशिक रोजगार विभागमा जाहेरी दिएको पछि उनलाई काठमाडौं उपत्यका अपराध अनुसन्धान कार्यालयको टोलीले बबरमहलबाट पक्राउ गरेको हो। थप अनुसन्धान तथा कारबाहीका लागि वैदेशिक रोजगार विभाग पठाइएको सूचना अधिकारी काजी कुमार आचार्यले बताए।
स्याङ्जामा बसको ठक्करबाट ८१ वर्षीय वृद्धको मृत्यु,स्याङ्जा : बसको ठक्करबाट आइतबार दिउँसो ८१ वर्षीय दुर्गाबहादुर थापाको मृत्यु भएको छ । बिरुवा गाउँपालिकाका ६ चिन्नेवासका थापाको उपचारका क्रममा प्राथमिक स्वास्थ्य केन्द्र वालिङमा मृत्यु भएको हो। ग १ ख ६२३७ नम्बरको बसमा सवार उनी वालिङ् नगरपालिका ८ मिर्दिमा झरेर बाटो काट्ने क्रममा सोही बसको ठक्करले घाइते भएको र उपचारका क्रममा मृत्यु भएको प्रहरी नायब उपरीक्षक इन्द्रबहादुर रानाले जानकारी दिए। बस सिदार्थ राजमार्ग हुँदै बुटवलबाट पोखरातर्फ जाँदै गरेको थियो। उनको शव पोष्टमार्टमका लागि अस्पतालमा राखिएको छ। बससहित चालकलाई प्रहरीले नियन्त्रणमा लिएर थप अनुसन्धान अघि बढाइएको प्रहरीले जनाएको छ।
नदी सफाइ गर्दै काठमाडौं महानगर,"काठमाडौं: काठमाडौं महानगरपालिकाले यहाँका नदीहरुको सफाइ सुरु गरेको छ। वातावरण विभागअन्तर्गतका ५५ जना कर्मचारीको समूहले रुद्रमती (धोबीखोला), कपनको खहरे र बालाजु क्षेत्रबाट बग्ने भचाखुसी सफाइ गरिसकेको छ। सफाइ समूहले अहिले इच्छुमती (टुकुचा) नदी सफाइ गरिरहेका छन्। सफाइ समूहले राजधानीको मध्यभागबाट बग्ने इच्छुमती सफाइमा एक हप्ता बिताइसकेको छ। उक्त समूहले अन्य नदीमाभन्दा इच्छुमतीमा बढी फोहर भेटिएको समूहका सुपरभाइजर सागर लुइँटेलले जानकारी दिए। रुद्रमतीमा महानगरपालिकाले यन्त्र लगाएर सफाइ गरिरहेको छ। महानगरपालिकाको समूहले सफाइ गरुञ्जेल सफा देखिएको रुद्रमतीमा अहिले प्लाष्टिकलगायत फोहर थुप्रिन थालेको छ। सफाइ गरुञ्जेल आकर्षक देखिएको नदी अहिले फेरि फोहर देखिन थालेको कपनका स्थानीय लक्ष्मण ढकाल बताउँछन। महानगरपालिकाले सफाइ गर्ने तर नदीमा रेखालु नराख्दा हिँड्दैछ पाइला मेट्दैछ भनेजस्तो अवस्था देखिएको उनले सुनाए। महानगरपालिकाले यस क्षेत्रका अन्य नदी पनि यसरी सफाइ गर्ने जनाइएको छ। महानगर क्षेत्रका नदीमा सिधै ढल र फोहर हाल्नाले दुर्गन्धित बनेको छ। नदी किनारबाट हिँड्दा नाक थुनेर हिँड्नुपर्ने अवस्था छ। विसं २०७० जेठ ५ गतेदेखि वाग्मती सफाइ सुरु गरिए पनि नदी अपेक्षाकृत सफा हुन सकेको छैन। वाग्मती सफाइ महाअभियानले पाँच सय ८० हप्ता पार गरे पनि नदीको अवस्थामा धेरै परिवर्तन आएको छैन। वाग्मतीसँगै उपत्यकाका सबै नदी र चक्रपथ सफाइ सुरु भए पनि नदीका अवस्था उस्तै छन्। जनस्तरबाट सुरु भएको महाअभियानलाई स्थानीय सरकारले साथ नदिएको गुनासो सुनिने गरेको छ। गुनासोबीच नै महानगरपालिकाले नदी सफाइ सुरु गरेको हो। रासस"
भद्रपुर नगरपालिकाको बजेट ९९ करोड,"झापा : भद्रपुर नगरपालिकाले आगामी आर्थिक वर्ष २०८१०८२ को नीति तथा कार्यक्रमका लागि ९९ करोड २ लाख १९ हजार रुपैयाँ बराबरको अनुमानित बजेट ल्याएको छ। आइतबार भद्रपुर नगरपालिकाको १४ औं नगर सभाले स्वीकृत गरेको नीति तथा कार्यक्रममा नगर उपप्रमुख राधा कार्कीले चालु आर्थिक वर्षकै हाराहारीको बजेट प्रस्तुत गरेकी छिन्। चालु आर्थिक २०८००८१ मा वर्षमा ९८ करोड ३१ लाख ४६ हजार बजेट रहेकोमा आगामी आर्थिक वर्ष ७ लाख ७३ हजार बढाएर अनुमानित बजेट ल्याएको हो। आगामी अनुमानित बजेटमा आर्थिक विकासतर्फ ४ करोड ९० लाख ३३ हजार, सामाजिक विकासतर्फ ३७ करोड ७४ लाख ४६ हजार, वातावरण तथा विपद् व्यवस्थापनतर्फ २ करोड ५५ लाख, संस्थागत विकाससेवा प्रवाहसूचना प्रविधि विकास तथा कार्यालय सञ्चालनतर्फ १४ करोड ४७ लाख र पूर्वाधार विकासतर्फ ३९ करोड ३५ लाख ५४ हजार गरी ९९ करोड २ लाख १९ हजार रुपैयाँ बराबरको अनुमानित बजेट नगर उपप्रमुख कार्कीले प्रस्तुत गरेकी छिन्। अनुमानित बजेट खर्च व्यहोर्ने स्रोतमध्ये नगरपालिकाको आन्तरिक आय ७ करोड, राजस्व बाँडफाँडतर्फ संघबाट १३ करोड १९ लाख, प्रदेशबाट ८५ लाख, स्थानीयबाट ३ करोड ७५ लाख गरी राजस्व बाँडफाँडबाट जम्मा १७ करोड ७९ लाख , संघीय तथा प्रदेश सरकारबाट प्राप्त हुने वित्तीय समानीकरण अनुदानबाट १८ करोड ९४ लाख, शसर्त अनुदान चालुबाट २९ करोड ४९ लाख ५५ हजार , सशर्त अनुदान पुँजीगतबाट ४ करोड ७६ लाख ६० हजार, समपूरक अनुदानबाट २ करोड १० लाख, विशेष अनुदानबाट ३ करोड गरी वित्तीय हस्तान्तरणबाट प्राप्त जम्मा ५८ करोड ३० लाख १५ हजार रहेको उनले बताइन्। त्यस्तै नगर प्रमुख गणेश पोखरेलले शिक्षा, खेलकुद, कृषि, रोजगार प्रवर्द्धन, पर्यटन, पूर्वाधार विकासलाई लक्षित गरी आगामी वर्षको नीति तथा कार्यक्रम प्रस्तुत गरेका थिए।"
"विभेदपूर्ण प्रदेश निजामती सेवा ऐनविरुद्ध कोशीका लेखा अधिकृत आन्दोलनमा, ट्रेड युनियनहरूको पनि साथ","ओखलढुंगाः स्तरवृद्धिका लागि प्रदेश निजामती सेवा ऐनमा लेखा समूहलाई बाइपास गर्ने क्लज राखेर कार्यन्वयनमा ल्याइएपछि कोशी प्रदेशका लेखा अधिकृतहरू आन्दोलनमा उत्रिएका छन्। समान तहका सबै समूहका कर्मचारीहरूको स्तरवृद्धि गर्ने व्यवस्था संशोधन गर्दै प्रदेश निजामती सेवा ऐनमा प्रशासन समूहका कर्मचारीलाई मात्र अवसर दिने व्यवस्था कार्यान्वयन गर्न लागिएपछि उनीहरू आन्दोलनमा उत्रिएका हुन्। ऐनको मक्सद सबैले पाउने भन्ने भएपनि पछि क्लज राखेर लेखा समूहलाई बाइपास गरिएको आन्दोलनरत लेखा अधिकृत सिताराम राउतले बताए। उनले ऐनमा संशोधन गरेर लेखा समूहका कर्मचारीमाथि भएको विभेद अन्त्य गर्न माग गर्दै आन्दोलन गरिएको जनाए। लेखा अधिकृतहरूले माथिल्लो तहमा सेवा समूह नछुट्याउन र सबैले प्रतिस्पर्धा गर्न पाउनुपर्ने माग गर्दै आएका छन्। प्रशासन समूहका कर्मचारीहरूको चलखेलका कारण प्रदेश निजामती सेवा ऐन २ वर्षमा २ पटक संशोधन भइसकेको छ। आन्दोलनमा उत्रिएका लेखा अधिकृतहरूका अनुसार संघबाट समायोजन भएका छैठौं तहका अधिकृतको बढुवामा छुटेका छन्। तर समायोजन ऐन २०७५ अनुसार नियुक्त भएका स्थानीय तहका कर्मचारी सातौं तहमा बढुवा भइसकेका छन्। समायोजन भएर प्रदेशमा आएका सिनियर कर्मचारी छुटेका कारण कर्मचारीहरूले ज्येष्ठता कायम रहने गरी सातौं तहमा बढुवाको माग गरेका छन्। ऐनले आठौं तहबाट नवौं तहमा बढुवा हुन समूह छुट्याएर प्रशासन समूहका कर्मचारीलाई मात्र बढुवा गर्ने व्यवस्था गरेको छ। यो यही व्यवस्था टेकेर प्रदेश लोकसेवा आयोगले समेत बढुवाको सूचना निकालेपछि असारमा लेखा अधिकृतहरूले सेवा ठप्प पारेर आन्दोलन थालेका हुन्। उनीहरूको आन्दोलनका कारण कोशी प्रदेशभरिका प्रदेश अन्तर्गतका कार्यालयको काम ठप्प प्रायः छ। उनीहरूको मुख्य माग प्रदेशभर आठौं तहका अधिकृतलाई नवौं तहमा समूह नछुट्याउनु रहेको छ। माथिल्लो तहमा प्रशासन र लेखा समूह समान हुन्छन्। तर प्रदेश ऐनले लेखा र प्रशासनलाई छुट्टै राखेको छ। माथिल्लो तहमा लेखा र प्रशासन समूह समान हुने बताउँदै अधिकृतहरूले नवौं तहमा प्रतिस्पर्धा गर्ने वातावरण बनाउन आयोगको विज्ञापन तत्काल स्थगन गरेर ऐनको मूल मर्म अनुसार दफा संशोधन हुनुपर्ने लेखा नियन्त्रक ध्यानवीर राई बताउँछन्। राज्यको विभेदकारी नीतिले कर्मचारी प्रशासनमा थप बेतिथि मौलाउने अवस्था सृजना भएको उनको बुझाइ छ। लोकसेवा आयोगको विज्ञापनमा प्रशासन सेवाको समूहको नवौं तहको बढुवाका लागि विज्ञापन प्रकाशित छ। प्रशासन समूहका कर्मचारीले मात्रै प्रतिस्पर्धा गर्न पाउने भएका कारण उनीहरूले सबै समूहलाई प्रतिस्पर्धा गर्न पाउने गरी प्रशासन सेवा मात्रै राख्न माग गरेका हुन्। आन्दोलनरत लेखा अधिकृतहरूले आफ्ना माग पूरा नभएसम्म काम छाडेर आन्दोलन जारी राख्ने बताएका छन्। उनीहरूले शुक्रबार आर्थिक मामिला तथा योजनामन्त्री रामबहादुर मगरलाई ज्ञापन पत्र बुझाएका थिए। आइतबारबाट प्रदेशभर सम्पूर्ण कामकाज ठप्प पारेका छन्। उनीहरूको आन्दोलनलाई निजामती सेवाका विभिन्न ट्रेड युनियनहरूले समेत साथ दिएका छन्। आइतबार संयुक्त विज्ञप्ति जारी गर्दै पाँच कर्मचारी संगठनले आन्दोलनमा ऐक्यबद्धता जनाएका हुन्। उनीहरूले सबै सेवा समूहका कर्मचारीहरूको समान वृत्ति विकासको सुनिश्चितता हुनेगरी लेखा अधिकृतको माग सम्बोधन गर्न माग गरेका छन्। नेपाल निजामती कर्मचारी संगठन कोशी प्रदेश, नेपाल निजामती कर्मचारी युनियन, नेपाल राष्ट्रिय कर्मचारी संगठन निजामती कोशी प्रदेश, एकीकृत सरकारी कर्मचारी संगठन नेपाल र आधिकारिक ट्रेड युनियन मोरङले सबै सेवा समूहका कर्मचारीको समान वृत्ति विकासको सुनिश्चितता हुने गरी सम्बोधन गर्न माग गरेका छन्।"
कम्पोष्ट मलका लागि ढैंचाखेती,"बाँके : बाँकेको खजुरा गाउँपालिका७ सिमालघारीस्थित धनबहादुर योगीले कम्पोष्ट मलका लागि ढैँचाखेती गरेका छन्। हरियो मलका रुपमा प्रयोग हुने कम्पोष्ट मलका लागि उनले विगत पाँच वर्षदेखि एक बिगाहा जग्गामा ढैँचाखेती गर्दै आएका हुन्। ३५ देखि ४० दिनमा मलको रुपमा तयार हुने ढैँचाको बोटले माटोमा नाइट्रोजन स्थिरीकरण गर्नाका साथै प्रांगारिक पदार्थको मात्रा थप्ने हुँदा प्रत्येक वर्ष यो खेती गर्ने गरेको उनले बताए। यो लगाएपछि डिएपी मल लगाउनु पर्दैन, उनले भने, वर्षामा किसानलाई चाहिने भनेकै युरिया र डिएपी हो तर यो बेलामा समयमै मल पाइँदैन। त्यसको साटो ढैँचाले काम गर्ने हुँदा मैले यही खेती गर्ने गरेको छु। एक कट्ठामा तीन किलो डिएपी मल प्रयोग हुने ठाउँमा ढैँचाको बीउ डेढदेखि दुई किलो भए पुग्ने धनबहादुर योगीले बताए। उनले यो वर्षदेखि ढैँचाको बीउको मूल्य बढेको जानकारी दिए। अघिल्ला वर्षहरूमा ढैँचाको बीउ खरिद गर्दा मैले ६० देखि ७० रुपैयाँसम्म तिरेको थिएँ, उनले भने, यो वर्ष एक केजी ढैँचाको बीउको भाउ एक सय रुपैयाँ पुगेको छ। धनबहादुर जस्तै सोही गाउँका गुमानसिंह गिरीले पनि चार वर्षदेखि १२ कट्ठा जग्गामा ढैँचाखेती गर्दै आएका छ। ढैंचाखेती गर्न थालेदेखि धान उत्पादन बढेको गुमान सिंहको अनुभव छ। धानको बीउका लागि यो असाध्यै राम्रो मल रहेछ, उनले भने, यस्को प्रयोग गर्न सुरु गरेदेखि धान बाली सप्रिएको त छँदैछ उब्जनी पनि बढेको छ। ढैँचा कम्पोष्ट मल भएको हुनाले स्वास्थ्यका लागि फाइदाजनक मानिन्छ। धनबहादुर र गुमान सिंह जस्तै सोही गाउँका टेकबहादुर योगीले पनि आफ्नो १६ कट्ठा जग्गामा विगत छ वर्षदेखि ढैँचाखेती गर्दै आएका छन्। ढैँचाको प्रयोगले जग्गालाई उर्वर बनाउनुका साथै धान उत्पादन बढेको उनले बताए। सरकारद्वारा प्रदान गरिने रासायनिक मल समयमा नपाइने झन्झटले ढैँचाखेतीप्रति गाउँका किसानको आकर्षण बढेको छ। कृषि ज्ञान केन्द्र बाँकेका प्रमुख शकील अहमदले माटो सुधारका लागि ढैँचाखेती निकै प्रभाकारी भएको बताए। धान बालीलाई आवश्यक पर्ने कूल नाइट्रोजनको २५ प्रतिशत भाग ढैँचाखेतीबाट परिपूर्ति गर्ने हुँदा यसप्रति किसानको आकर्षण बढ्दै गएको उनको भनाइ छ। माटोको सन्तुलन बिग्रँदै गइरहेको अवस्थामा ढैँचाखेती किसानका लागि फाइदाजनक भएकाले यस वर्ष केन्द्रले पाँच क्विन्टल ढैँचाको मल वितरण गरेको प्रमुख अहमदले जानकारी दिए। नेपालमा पाइने ढैँचाका जातहरू सेस्बानिया रोस्ट्राटा र सेस्बानिया क्यानाविना छन्। यस्लाई धान रोप्नु भन्दा ४५ दिनअगाडि ४० केजी प्रतिहेक्टर वा प्रति रोपनी दुई केजीका दरले खेत खनजोत गरी छर्नु पर्दछ। यीमध्ये सेस्बानिया रोस्ट्राटामा काण्ड र जरा दुवैमा वायुमण्डलीय नाइट्रोजन सोसेर लिन सक्ने राइजोबियम ब्याक्टेरिया भएको गिर्खाहरू हुन्छन्। जस्ले नाइट्रोजन स्थिरीकरणको मात्रा बढाउँछ। ढैँचा लगाएको छ देखि सात हप्ता (फूल फल्ने अवस्था) पछि खेतमा पानी राखी बोटलाई जोत्न सजिलो हुनेगरी काट्ने र जोतेर माटोमुनि पारेर दबाएर राख्नुपर्दछ। यसरी सडाएर राखेको हरियो मल ढैँचाले ८० देखि एक सय ५० केजी नाइट्रोजन प्रतिहेक्टर स्थिरीकरण गर्न सक्ने विज्ञहरूको भनाइ छ।"
ज्यान मार्ने उद्योग मुद्दाका फरार प्रतिवादी पक्राउ,काठमाडौं : ज्यान मार्ने उद्योग मुद्दाका फरार प्रतिवादीहरु पक्राउ परेका छन्। पक्राउ पर्नेमा रामेछाप सुनापाती गाउँपालिका२ स्थायी वतन भई जिल्ला काठमाडौं कागेश्वरी मनहरा नगरपालिका९ हातिडाँडा बस्ने ५१ वर्षीय जित बहादुर मगर र रामेछापको खाँडादेवी गाउँपालिका१ स्थायी घर भई जिल्ला काठमाडौंको चाबहिल बस्ने २७ वर्षीय चन्द्र बहादुर थापा मगर रहेका छन्। रामेछाप जिल्ला अदालत मन्थलीबाट पक्राउ अनुमति प्राप्त भई फरार रहेका प्रतिवादीहरुलाई खोजतलास गर्नका लागि काठमाडौं उपत्यका अपराध अनुसन्धान कार्यालयबाट खटिएको प्रहरी टोलीले खोजतलास गर्दै जाँदा काठमाडौंको धुम्बाराहीबाट पक्राउ गरेको हो। उनीहरूलाई आवश्यक कारबाहीका लागि जिल्ला प्रहरी कार्यालय रामेछाप पठाइएको छ।
वृद्धाको हत्या गर्नेलाई जन्मकैद,राजविराज : सप्तरीमा वृद्धाको हत्यारालाई आइतबार जन्मकैदको सजाय भएको छ। खडक नगरपालिका११ बनौलीकी ७० वर्षीया वृद्धा उमावती चौधरीको हत्या आरोपमा सोही ठाउँका ३६ वर्षीय लक्ष्मी चौधरीलाई जन्मकैदको सजाय भएको अदालतले जनाएको छ। सप्तरी जिल्ला अदालतका अनुसार न्यायाधीश उमानाथ गौतमको इजलासबाट आरोपितलाई जन्मकैदको सजायका साथै एक लाख ५० हजार रुपैयाँ पीडितको हकवालालाई क्षतिपूर्ति भराउने फैसला भएको हो। उमावतीलाई २०८० माघ ६ गते साँझ लक्ष्मीले दाउराको चिरपटले कुटपिट गरी ज्यान मार्ने प्रयास गरेको भन्दै मृतकका छोरा कृष्णकान्त चौधरीले इलाका प्रहरी कार्यालय कल्याणपुरमा माघ ७ गते उजुरी दिएका थिए। पीडितको घरआँगनमा प्रवेश गरी आमा र भाइलाई गाली बेइज्जती गर्दा होहल्ला भई छिमेकहरुले छुट्याई अलग गरेपश्चात पुनः दोस्रो पटक घरमा आई दाउराको चिरपटले टाउकोमा प्रहार गरी घाइते बनाएकोमा सोही चोटका कारण मोरङको विराटनगरमा उपचारका क्रममा माघ १२ गते मृत्यु भएको भन्दै मृतकका अर्का छोरा ब्रह्मदेव चौधरीले जिल्ला प्रहरी कार्यालय मोरङमा माघ १२ गते उजुरी दिएका थिए। सप्तरीको बोदे बर्साइन नगरपालिकास्थित जीवनज्योती अस्पतालमा उपचार हुन नसकेपछि विराटनगरस्थित न्युरो एण्ड कार्डिओ अस्पताल विराटनगरमा सघन उपचारका क्रममा माघ १२ गते उमावतीको मृत्यु भएको सो अस्पतालले जनाएको छ। निधारमा चोट लागी लडेपछि छुटाउन गएका उमावतीका कान्छा छोरा १७ वर्षीय विक्रम चौधरी समेत घाइते भएका थिए। आरोपित लक्ष्मी माघ ७ गते नै गिरफ्तार भए। इलाका प्रहरी कार्यालय कल्याणपुरमा ०८० माघ ८ गते ज्यान मार्ने उद्योगमा दर्ता भएको उजुरी उमावतीको मृत्युपश्चात माघ १२ गते कर्तव्य ज्यानमा परिणत भएको सप्तरी प्रहरीले जनाएको छ। सप्तरी जिल्ला अदालतमा फागुन १ गते अभियोग पत्र दायर भएकोमा न्यायाधीश श्यामबिहारी मौर्यको इजलाशबाट फागुन २ गतेदेखि आरोपित लक्ष्मी पुर्पक्षका लागि राजविराज कारागारमा थुनामा छन्।
हेटौँडा सिमेन्ट उद्योगबाट आजदेखि पुनः उत्पादन सुरु,"मकवानपुर : करिब तीन महिनाअघिदेखि बन्द रहेको हेटौँडा सिमेन्ट उद्योगले आजदेखि पुनः उत्पादन सुरु गरेको छ। उद्योगको आगो बाल्ने भट्टीका साथै केही उपकरण मर्मतसम्भार गर्नुपर्ने भएकाले दुई हप्ताका लागि उत्पादन बन्द गरिएको थियो। उक्त उद्योगबाट अवकाश पाएका कर्मचारीले आफूले पाउने उपदान र औषधि उपचार खर्चको एकमुष्ठ रकम भुक्तानी नगरेको भन्दै कर्मचारीले लामो समयसम्म हड्ताल जारी राखेकाले सिमेन्टको उत्पादन सञ्चालन गर्न नसकिएको उद्योगका नायब महाप्रबन्धक नवीनकुमार कर्णले जानकारी दिए। अहिले निवृत्त भएका कर्मचारीले हड्ताल स्थगित गरेपछि आजदेखि नियमित उत्पादन र प्याकिङ गर्ने काम सञ्चालन भएको उनको भनाइ छ। उद्योगमा अहिले पटकपटक गरी करिब चार हजार पाँच सय मेट्रिकटन कोइला बोलपत्रद्वारा आह्वान गरी आपूर्ति गरिरहेकाले अब नियमित उत्पादन भइरहने सिमेन्ट उद्योगका महाप्रबन्धक वसन्तकुमार पाण्डेले राससलाई जानकारी दिए। उनका अनुसार केही महिनाअघि आर्थिक संकटले कोइला खरिद गर्न कठिनाइ हुँदा पटकपटक उत्पादनमा रोक लगाउनुपरेको थियो। स्थापनाकालदेखि केही वर्षअघिसम्म उक्त उद्योगमा कार्यरत विभिन्न तहका २९ जना कर्मचारीले अवकाश पाएपछि निजहरूले नियमअनुसार पाउनुपर्ने उपदान, औषधि उपचार खर्चसमेत गरी करिब १७ करोड पाँच लाख रकम दिनुपर्नेमा आर्थिक संकटले भुक्तानी दिनुपर्ने रकम नभएकाले समस्या आएको उद्योगका लेखा प्रमुख हरेराम कोइरालाले बताए। उद्योगका महाप्रबन्धक पाण्डेले रासससँग आज सङ्क्षिप्त कुराकानी गर्दै उद्योगलाई अब नयाँ प्रक्रियाबाट सञ्चालनमा ल्याई सिमेन्ट उत्पादन नियमित गर्ने योजना बनाइएको बताए। अवकाश लिएका कर्मचारीलाई दिनुपर्ने रकम हाल उद्योगमा मौज्दात नरहेकाले नवनियुक्त अध्यक्षलगायत पदाधिकार र प्रतिनिधिसभाका सदस्यद्वय दिपकबहादुर सिंह र महेशकुमार बर्तौलासहितको प्रतिनिधिमण्डलले प्रधानमन्त्री, अर्थमन्त्री र उद्योग वाणिज्य तथा आपूर्ति मन्त्रीलाई भेटी उद्योगमा आइपरेको आर्थिक संकटबारे जानकारी गराएका छौँ, उनले भने, सरोकार भएका निकायको पहलमा समस्या समाधान गर्नेछौँ। उद्योग मन्त्रालयले सरकारको तर्फबाट सिमेन्ट उद्योगलाई उपलब्ध गराइदिने रकमका लागि आवश्यकीय कागजपत्र अर्थमन्त्रालयमा पठाइसकेको जनाउँदै महाप्रबन्धक पाण्डेले केही हप्ताभित्रै अनुदान रकम प्राप्त हुने भएकाले अवकाश प्राप्त कर्मचारीलाई दिइने बताए। तत्कालीन श्री ५ को सरकारले २०३३ मा हेटौँडाको लामसुरेमा हेटौंडा सिमेन्ट उद्योगको स्थापना गरेको थियो। तत्कालीन समयमा उद्योग निर्माणका लागि एक अर्ब ५० करोड रकम सरकारले उपलब्ध गराएको थियो। २०४३ मङ्सिर २६ गतेदेखि व्यावसायिक रुपमा सिमेन्टको उत्पादन गरी काठमाडौंलगायत विभिन्न सहरमा आपूर्ति गर्दै आएको उद्योग प्रशासनले जनाएको छ। उद्योगको साविक सिमेन्ट उत्पादन गर्ने क्षमता दैनिक १८ हजार बोरा भए पनि अहिले १० हजार बोरा मात्र उत्पादन भइरहेको छ। उद्योगमा अहिले प्रशासन, लेखा, प्रविधिक, चुनढुङ्गाखानी एवं कामदार मजदुर गरी करिब दुई सयले प्रत्यक्ष रोजगार पाइरहेका छन्। उद्योगमा अहिले पटकपटक गरी एक लाख ५० हजार बोरा सिमेन्ट मौज्दात रहेको उद्योगको व्यवस्थापनले जनाएको छ।"
मुख्यसचिव अर्यालसहित उच्चपदस्थ कर्मचारीविरुद्ध भ्रष्टाचार मुद्दा दायर,"काठमाडौं : अख्तियार दुरूपयोग अनुसन्धान आयोगले मु्ख्य सचिव डाबैकुण्ठ अर्यालसहित उच्चपदस्थ कर्मचारीविरुद्ध भ्रष्टाचार मुद्दा दायर गरेको छ। आयोगले अन्त:शुल्क स्टिकर छपाइ प्रकरणमा अनियमितता गरेको आरोपमा मुख्यसचिव अर्यालसहित ९ जना कर्मचारीसहित १२ जनाविरुद्ध आज विशेष अदालतमा आरोपपत्र दायर गरेको हो। महंगोमा अन्त:शुल्क स्टिकर छपाइ गरेको आरोपमा मुख्यसचिव डाअर्यालसहित अर्थमन्त्रालयका बजेट महाशाखा प्रमुख रितेश शाक्य, भन्सार विभागका उपमहानिर्देशक टंक पाण्डे, सुरक्षण मुद्रण केन्द्रका तत्कालिन कार्यकारी निर्देशक विकल पौडेललाई प्रतिवादी बनाइएको छ। यसैगरी उपसचिव गणेशविक्रम शाही, शाखा अधिकृत रवीन्द्रप्रसाद पौडेल, तत्कालीन लेखा अधिकृत विष्णुप्रसाद गौतम, तत्कालीन शाखा अधिकृत हरिबल्लब घिमिरेलाई पनि मुद्दामा प्रतिवादी बनाइएको छ। सुरक्षण केन्द्रका खरिद परामर्शदाता शक्तिप्रसाद श्रेष्ठ र स्टिटर छपाइको जिम्मा पाएको प्रिन्टसेल प्रालिका सञ्चालक केशव शर्माविरुद्ध भ्रष्टाचार मुद्दा दायर भएको अख्तियारले जनाएको छ। यसैगरी प्रिन्टसेल प्रालिलाई पनि प्रतिवादी बनाइएको छ। मुद्दा दायर भएसँगै मुख्य सचिव अर्याल निलम्बनमा परेका छन्। सञ्चार मन्त्रालय मातहतको सेक्युरिटी प्रिन्टिङ सेन्टरले २०७९ असोज ४ गते आन्तरिक राजश्व विभागका लागि अन्त:शुल्क स्टिकर छाप्न टेण्डर आह्वान गरेको थियो। सेन्टरले आह्वान गरेको अन्त:शुल्क स्टिकर छपाइको ठेक्का २०७९ मंसिर २६ गते प्रिन्टसेल प्रालिले पाएको थियो। त्यतिबेला सञ्चार सचिव रहेका हालका मुख्यसचिव अर्याल र सेक्युरिटी प्रिन्टिङ सेन्टर सुरक्षण मुद्रण केन्द्रका तत्कालीन कार्यकारी निर्देशक विकल पौडे थिए। उनीहरूको निर्णयले स्टिकर खरिदको ठेक्का लगाइएको थियो। यसअघि अख्तियारले सेक्युरिटी प्रिन्टिङ प्रेसमा भ्रष्टाचार गरेको भन्दै पौडेलविरुद्ध मुद्दा दायर गरेको थियो। सो मुद्दामा विशेष अदालत काठमाडौंले पौडेललाई दोषी ठहर गरेको छ। उनलाई दुई वर्ष कैद तथा २५ करोड ४७ लाख जरिवाना र विगोबराबरको रकम असुल हुने विशेष अदालत काठमाडौंले फैसला गरेको छ। मुख्य सचिव अर्याल २०७८ साल साउन २५ गतेदेखि २०७९ चैत्र १४ गतेसम्म सञ्चार तथा सूचना प्रविधि मन्त्रालयका सचिव थिए। सञ्चारबाट प्रधानमन्त्री कार्यालय सरुवा भएका उनी अवकाशको तीन दिनअघि जेठ ३२ गते मुख्य सचिव बनेका थिए।"
"महेन्द्र पुलिस क्लबको हेलचेक्र्याईं, स्विमिङ पुलमा डुबेर युवकको मृत्यु","काठमाडौं : काठमाडौंको प्रदशनीमार्गमा रहेको महेन्द्र पुलिस क्लबको स्विमिङ पुलमा युवकको मृत्यु भएको छ। असार ४ गते स्विमिङ गर्न पुलिस क्लब पुगेका रौनक शाक्यको डुबेर मृत्यु भएको हो। नेपाल प्रहरीका प्रवक्ता दानबहादुर कार्कीले दुर्घटनाबस प्रहरीको स्विमिङ पुलमा डुबेर मानवीय क्षति भएको बताए। उनी भन्छन्, 'घटनाको अनुसन्धान भैरहेको छ। मानवीय क्षति हुनुमा जसको गल्ति भए पनि कानुनी कारवाही हुन्छ।' मृतक रौनक शाक्यको आमा राजेश्वरी शाक्यले पुलिस क्लबको लापरवाहीको कारण छोराको मृत्यु भएको आरोप लगाएकी छन्। शाक्य भन्छिन्, 'रौनक भर्खर भर्खर स्विमिङ सिक्दै थियो। हामीले पुलिस क्लबमा अघिल्लो दिन नै गएर जानकारी गराएर, आवश्यक पैसासमेत तिरेर आएका थियौं। स्विमिङ सिकाउने र उद्धार गर्नका लागि ४ जना लाइफ गार्ड छन् भनिएको थियो। तर मेरो छोरा डुब्दै गर्दा लाइफ गार्डले किन देखेनन्? डुबेको ४ ५ मिनेटमा मात्रै लाइफ गार्डले पानीबाट निकालेका छन्।' २४ सै घण्टा प्रहरीको निगरानीमा रहने स्विमिङ पुलमा दिउँसै डुबेर युवकको मृत्यु हुनुमा घटना शंकास्पद भएको रौनकका परिवारको दावी छ। घटनाको समयमा १५ १६ जनाले उक्त स्विमिङ पुलमा स्विमिङ सिक्दै गरेको बताउँदै मृतककी आमा राजेश्वरी प्रश्न गर्छिन्, मेरो छोरालाई मात्रै बेवास्ता किन गरियो। राजधानीको मुटुमै रहेको महेन्द्र पुलिस क्लबमा उद्धार नपाएर दिउँसै मेरो छोराले ज्यान गुमायो। यो घटनालाई सामान्य भन्न मिल्दैन। उसको मृत्युसँगै मेरो सबै कुरा सकियो। सन्तानको नाममा यही एउटा छोरा मात्रै थियो। हामी त पूरै सकियौं नि।' मृतक रौनकका परिवारले सत्यतथ्य छानविन हुनुपर्ने र महेन्द्र पुलिस क्लबले घटनाको जिम्मा लिनुपर्ने बताएका छन्। पुलिस क्लबले उक्त घटनालाई सामान्य सोचेर बेवास्ता गरेको परिवारको दाबी छ। मृतकका परिवारले उचित क्षतिपूर्ति उपलब्ध गराउनुपर्ने र दोषीलाई कानुन बमोजिमको कारबाही हु्नुपर्ने माग गरेका छन्। जिल्ला प्रहरी परिसर काठमाडौंका प्रवक्ता नवराज अधिकारीले सोच्दै नसोचेको घटना घटेको बताए। उनी भन्छन्, 'मानवीय क्षति हुनु सामान्य विषय हैन। के कति कारणले घटना घट्यो ? मृतकको पोस्टमार्टम रिपोटमा डुबेर मृत्यु भएको भन्ने छ। के कसको कमजोरीले घटना घट्यो अनुसन्धान भइरहेको छ। गल्ती गर्नेलाई सजाय हुन्छ।'"
सुत्केरीसँग मेयर उपमेयर,"नुवाकोट : नुवाकोटको विदुर नगरपालिकाले सुत्केरी लागि आवश्यक सामग्री प्रदान गरेको छ। मेयर, उपमेयर, वडाध्यक्षलगायतका जनप्रतिनिधि वडामा पुगेर पोषण तथा सरसफाइका सामग्रीहरू प्रदान गरेका हुन्। सुत्केरी पोषण कार्यक्रम अन्तर्गत जनप्रतिनिधिहरू गाउँमै पुगेर सुत्केरीको पहिचान गरि उनीहरूलाई सामग्रीहरू हस्तान्तरण गरेका हुन्। मेयर राजन श्रेष्ठ, उपमेयर प्रभा बोगटीलगायतका जनप्रतिनिधिले एकएक सेट सरसफाईका सामग्रीहरू र पोषणयुक्त खानेकुराहरू हस्तान्तरण गरिएको विदुर नपा स्वास्थ्य शाखाका जनस्वास्थ्य निरीक्षक रामराजा भण्डारीले जानकारी दिए । नगरपालिकाले दिएको सामग्रीहरूका साथ विदुर ४ नम्बर वडा कार्यालयले सुत्केरीहरूलाई थप एक हजार रुपैयाँ नगदका साथै एकएक थान झुलसमेत प्रदान गरिएको वडाध्यक्ष नीलमबाबु ढुंगेलले जानकारी दिए। पाँच सय ५१ जना सुत्केरीहरूलाई सरसफाईका सामग्रीहरू र पोषणयुक्त खानेकुराहरू वितरण गरिएको हो।"
"रेसुंगाको बजेट सार्वजनिक, कृषि तथा पर्यटन प्राथमिकतामा","गुल्मी : गुल्मीको रेसुंगा नगरपालिकाले स्वास्थ्य, शिक्षा, कृषि र पर्यटन प्राथमिकतामा राख्दै नीति तथा कार्यक्रम ल्याएको छ। शनिबार १५ औं नगरसभामा नगरप्रमुख खिलध्वज पन्थीले आगामी आर्थिक वर्ष २०८१०८२ को नीति तथा कार्यक्रम प्रस्तुत गर्दै रेसुंगा क्षेत्रमा पर्यटनको विकास गर्न स्काई साइकिलिङ,जीपलाइन र घोडचडी जस्ता साहसिक खेलहरू सञ्चालन गर्ने नीति अगाडि सारिएको बताए। उनले रेसुंगासँगै समग्र गुल्मीको पर्यटन विकासका लुम्बिनीतिलौराकोटसुपादेउरालीरेसुङ्गावामीबाग्लुङ्गमुक्तिनाथलोमान्थाङ्गलाई धार्मिक तथा पर्यटकीय मार्गका रूपमा विकास गरिने बताए। त्यस्तै देवघाटरामपुरराम्दीरानीमहलरुरुरेसुङ्गाबाग्लुङ्ग म्याग्दी गलेश्वरतातोपानीमुक्तिनाथ धार्मिक मार्गको रुपमा विकास गरी जाउँ हिँड् रेसुंगा अभियानलाई निरन्तरता दिने नगरप्रमुख पन्थीले जानकारी दिए। नगरपालिकाले स्वास्थ्य तर्फ जेठ नागरिकका समस्या पहिचान र समाधान गर्न जेठ नागरिकसँग नगरपालिका गर्भवती महिला लक्षित आमासँग उपमेयर, गुल्मी अस्पताल,मेरो अस्पताल आमा र नवजात शिशुको स्वास्थ्य परीक्षण गर्न स्वस्थ आमा स्वस्थ शिशु लगायतका नीति अगाडि सारेको छ। नगरभित्र दम, निमोनिया र स्वाशप्रश्वासका बिरामीलाई घरमै पुगेर सेवा प्रवाह गर्ने हेतुले घरघरमा स्वास्थ्य सेवा अभियान सञ्चालन गर्ने नीति तथा कार्यक्रममा उल्लेख गरिएको छ। कृषितर्फ नगरपालिकाले नगरका किसानहरूको डिजिटल विवरण तयार गरी किसान परिचयपत्र उपलब्ध गराउने नीति उनले व्यावसायिक कृषि तथा पशुपालन गर्ने उत्कृष्ट किसानलाई पुरस्कृत गर्दै किसानसँग नगरपालिका कार्यक्रम सञ्चालन गरिने बताए। नगरपालिकाका वडाहरूलाई क्रमशः किशोर किशोरीमैत्री वडा घोषणा गर्ने कार्यलाई निरन्तरता दिँदै रेसुङ्गा नगरपालिका ९ स्थित हाटबजारमा योगा हल र रेसुङ्गा क्षेत्रमा मेडिटेसन हल स्थापना गर्न नीति रेसुंगाले लिएको छ। नगरपालिकाले शिक्षा, युवा तथा खेलकुद तर्फ सीप सहितको गुणस्तरीय शिक्षा रेसुङ्गा नगरपालिकाको अपेक्षा भन्ने मुल नारा नै अगाडि सारेको छ। स्नातकोत्तर सम्मको अध्ययन जिल्लाकै एक रेसुङ्गा बहुमुखी क्याम्पस सञ्चलानार्थ आवश्यक आर्थिक सहयोग उपलब्ध गराइ अध्ययनका लागि विद्यार्थीको आकर्षण बढाउन जिल्लाका अन्य स्थानीय तहहरू सहकार्य गर्ने नीति तथा कार्यक्रममा उल्लेख गरेको छ। गुल्मी जिल्ला र देशको जुनसुकै स्थानबाट एसईई परीक्षामा उच्च अंक प्राप्त गर्ने र रेसुंगा भित्रका विद्यालयहरूमा अध्ययन गर्ने विद्यार्थीहरूलाई आकर्षक छात्रवृत्तिको प्रबन्ध मिलाई पढ्न उत्प्रेरित नीति ल्याइएको छ। शिक्षण सिकाइलाई प्रभावकारी बनाई सिकाइ उपलब्धि र क्षमता वृद्धि गर्न मागमा आधारित तालिम र अवलोकन भ्रमणका कार्यक्रम आयोजना गरेर शिक्षा क्षेत्रमा गुणात्मक फड्को मार्ने उद्देश्यले राष्ट्रिय रूपमा ख्याति प्राप्त विद्वानहरूको सहयोगमा शैक्षिक सम्मेलनको आयोजना गरिने नगरप्रमुख पन्थीले बताए। युवाहरूमा देखिएको निराशा, डिप्रेसन र लागूऔषध सेवन जस्ता घातक समस्याहरूको न्यूनीकरणका लागि तालिम र परामर्श सहितका विशेष कार्यक्रम सञ्चालन तथा प्रधानाध्यापकहरूको भत्तामा प्रोत्साहन स्वरुप नगरपालिकाबाट शतप्रतिशत भत्ता रकम थप गर्ने बताइएको छ। रेसुङ्गा नगरपालिकाले तयार गरेको स्थानीय पाठ्यक्रम हाम्रो रेसुङ्गा मा स्थानीय जाति, भाषा, संस्कृति र नैतिक शिक्षा समावेश गरी अद्यावधिक गरिनुका साथै पाठ्यक्रममा आधारित पाठ्यपुस्तक लेखन र छपाइ गर्ने नीति अगाडि सारेको छ। युवाहरूको क्षमता र सीप विकास गर्नका लागि मेयरसँग युवा कार्यक्रम सञ्चालन र कक्षा ८ भन्दा माथिका सबै विद्यार्थीलाई वर्षमा कम्तिमा १० कार्यदिन स्वयंसेवकको रुपमा कार्यको थालनी गरिने भएको छ। रेसुङ्गा क्षेत्रको महत्व उजागर गर्नका लागि भारतको अयोध्या र नेपालका मुख्य सहरहरू (नारायणघाट, भैरहवा, बुटवल, दाङ, नेपालगंज) मा विभिन्न बृहत कार्यक्रम सञ्चालन गरिने नगरप्रमुख पन्थीले बताए।"
गुल्मीमा छल्दी खोलाले बगाउँदा एक पुरुषको मृत्यु,गुल्मी : गुल्मीमा छल्दी खोलाले बगाउँदा एक पुरुषको मृत्यु भएको छ । जिल्लाको रेसुङ्गा नगरपालिका१४ पराल्मीका ६८ वर्षीय खुमबहादुर सामतको मृत्यु भएको जिल्ला प्रहरी कार्यालय गुल्मीले जनाएको छ। मृतक सामत शुक्रबार भेटघाटको लागि मुसिकोट नगरपालिका १ अरेवा ससुराली गएका थिए । त्यसदिन राती जिल्लाका विभिन्न भागमा पानी गरेको थियो । पानीले खोला बढेका मात्रै थिएनन् कतिपय ठाँउमा पहिरो खसेर सडक अवरुद्धसमेत पारेको थियो । शनिबार दिउँसो करिब २:३० बजेको समयमा घर फर्कने बेला छल्दी खोला तर्ने क्रममा समातको खोलाले बगाएर ज्यान गएको जिल्ला प्रहरी कार्यालय गुल्मीका सूचना अधिकारी प्रहरी नायव उपरीक्षक शंकर पोखरेलले जानकारी दिए । खोलामा शव देखेपछि माछा मार्न पुगेका स्थानीयले प्रहरीलाई खबर गरेका थिए । सामतलाई खोलाले बगाएर करिब ५०० मिटर तल पुर्याएको थियो । प्रहरी खबर पाएलगत्तै घटनास्थलमा पुगेर मुचुल्का गरी मृतकको शव पोस्टमर्टमका लागि गुल्मी अस्पतालमा ल्याइएको प्रहरीले जनाएको छ । घटना बारे प्रहरीले थप अनुसन्धान गरिरहेको छ ।
"आज यी स्थानमा भारी वर्षा हुने, सतर्कता अपनाउन अनुरोध","काठमाडौं : जल तथा मौसम विज्ञान विभागले आज अपराह्न र राति कोशी, बागमती, गण्डकी र लुम्बिनीका केही स्थानमा भारी वर्षाको चेतावनी दिँदै ती स्थानका सर्वसाधारणलाई सतर्कता अपनाउन अनुरोध गरेको छ। विभागका अनुसार हाल कोशी, मधेश, बागमती र गण्डकी प्रदेशका अधिकांश भूभागमा र लुम्बिनी प्रदेशका पूर्वी भागमा मनसुनी प्रणालीको प्रभाव रहेको तथा देशका बाँकी भागमा स्थानीय र पश्चिमी वायुको आंशिक प्रभाव रहेको छ। कोशी, बागमती, गण्डकी र लुम्बिनी प्रदेशमा साधारणतया बदली रही बाँकी भागमा आंशिक बदलीदेखि मौसम सामान्यतया सफा रहेको छ। कोशी, बागमती र गण्डकी प्रदेशका केही स्थान तथा लुम्बिनी प्रदेशका एकदुई स्थानमा मेघगर्जन र चट्याङसहित हल्कादेखि मध्यम वर्षा भइरहेको छ। विभागले आज दिउँसो देशभर आंशिकदेखि साधारणतया बदली रहने जनाउँदै कोशी, बागमती, गण्डकी र लुम्बिनी प्रदेशका केही स्थानका साथै बाँकी भागका केही ठाउँमा मेघगर्जन र चट्याङसहित हल्कादेखि मध्यम वर्षा सम्भावना रहेको बताएको छ। साथै कोशी, बागमती, गण्डकी र लुम्बिनी प्रदेशका एकदुई स्थानमा भारी वर्षाको पनि सम्भावना छ। त्यसैगरी, आज राति कोशी, मधेस, बागमती, गण्डकी र लुम्बिनी प्रदेशलगायत देशका पहाडी भागमा आंशिकदेखि साधारणतया बदली रही बाँकी भेगमा आंशिक बदलीदेखि मौसम मुख्यतया सफा रहने छ। कोशी, मधेस, बागमती, गण्डकी र लुम्बिनी प्रदेशका केही स्थानका साथै कर्णाली र सुदूरपश्चिम प्रदेशका केही स्थानमा मेघगर्जन र चट्याङसहित हल्कादेखि मध्यम वर्षाको सम्भावना छ। साथै कोशी, गण्डकी र लुम्बिनी प्रदेशका एकदुई स्थानमा भारी वर्षाको पनि सम्भावना रहेको विभागले आज बिहान ६:०० बजे प्रकाशन गरेको मौसम बुलेटिनमा जनाएको छ। आगामी २४ घण्टामा कोशी, मधेस, बागमती, गण्डकी र लुम्बिनी प्रदेशका केही स्थानका साथै कर्णाली र सुदूरपश्चिम प्रदेशका केही स्थानमा मेघगर्जनचट्याङसहित हल्कादेखि मध्यम वर्षाको सम्भावना छ। साथै कोशी, बागमती, गण्डकी र लुम्बिनी प्रदेशका एकदुई स्थानमा भारी वर्षाको पनि सम्भावना रहेकाले ती क्षेत्रमा हुनसक्ने गेग्रान बहाव, बाढी, पहिरोको जोखिमबाट बच्न तथा त्यसबाट ती क्षेत्रमा दैनिक जनजीवनलगायत कृषि, स्वास्थ्य, पर्यटन, पर्वतारोहण, सडक तथा हवाई यातायातमा आंशिक असर पर्ने सम्भावना रहेकाले विभागले सतर्कता अपनाउनु अनुरोध गरेको छ।"
"जाजरकोटमा बाढीमा परी एक शिक्षकको मृत्यु, छजना घाइते","सुर्खेत : भारी वर्षाका कारण जाजरकोट कुशे गाउँपालिका१ तारेचौर नजिक खोलामा माछा मार्न गएका एकजनाको मृत्यु भएको छ भने अन्य छजना घाइते भएका छन् । घाइतेको उद्धार पनि भएको छ । शनिबार राति ११ बजे खोलामा माछा मारिरहेका बेलामा आएको बाढीले बगाउँदा कुशे गाउँपालिका९ का इन्द्रबहादुर रोकायको मृत्यु भएको कुशे गाउँपालिकाका उपाध्यक्ष देविका सिंहले जानकारी दिए। मृतक रोकाय सोही पालिकाको मालटाकुरा माध्यमिक विद्यालयका शिक्षक भएको रासस समाचारमा उल्लेख छ। बाढीमा परी कुशे४ तम्तीका राजेन्द्रबहादुर शाही, खिमबहादुर शाही, पृथ्वीबहादुर शाही, जीवन जैसी, कुशे १ तारेचौरका गोविन्द रावत र दीपेन्द्रबहादुर चलाउने घाइते भएका उपाध्यक्ष सिंहले जानकारी दिए।"
फेरि भत्काउन थालिए छाउगोठ,"अछाम : पञ्चदेवल विनायक नगरपालिकाकी एक १६ वर्षीया किशोरी मामा नाता पर्नेबाट छाउगोठमै बलात्कृत भइन्। असार ३ गते भएको उक्त घटनापछि जिल्लामा छाउगोठ भत्काउने अभियान पुनः सुरु भएको छ। पञ्चदेवल विनायक नगरपालिका प्रमुख अम्बिका चलाउनेले नगरपालिकाभित्रका सबै वडालाई छाउपडी कुप्रथाविरुद्धको अभियान सञ्चालन गर्नका लागि न्यायिक समितिबाट पत्राचार गरिएको बताइन्। चलाउनेले वडाहरूमा फेरि बनेका छाउगोठ कति छन् भनेर संख्या यकिन गरेर भत्काउने र सँगसँगै सचेतनाका कार्यक्रम पनि सञ्चालन गर्ने भनेर पत्राचार गरेको बताइन्। उनले भनिन्, छाउगोठमा निकै अप्रिय घटना घट्यो। यो घटनाले सबैलाई झस्काएको छ। यस्ता कुरीति कुप्रथाका विरुद्ध नीति तथा कार्यक्रममै समेटेका छौं र बजेट विनियोजन गरेर आगामी आर्थिक वर्षदेखि अभियान निरन्तर सञ्चालन गर्ने तयारीका छौं। नगरपालिकाको वडा नं ६ बाट गोठ भत्काउने अभियान सञ्चालन गरेको वडाध्यक्ष कमल रावलले जानकारी दिए। वडामा करिब २५३० छाउगोठ रहेको अनुमान गरिएको र शुक्रबार मात्र १६ वटा छाउगोठ भत्काएको रावलले बताए। शुक्रबार राति छाउ भएर गोठ बस्दै आएकी १५ वर्षकी किशोरीले गोठबाटै भागेर बालविवाह गरेको खबर पाएको उनले बताए। उनले भने, छाउगोठले धेरै कुरामा असर पारेको छ। छाउ भएर गोठ बस्दै आएकी किशोरीले हिजो बालविवाह गरेको खबर पाए। कमलबजार नगरपालिका ६ वीरपथ बिहे गरेर गएको सुन्नमा आएको छ। प्रहरीलाई खबर गरेको छु। छाउगोठले धेरै समस्या निम्त्याएको छ। कुप्रथाका विरुद्ध जनचेतनामूलक कार्यक्रमहरू निरन्तर चलिरहनुपर्छ। पाँच वर्षअघि भत्काइसकेका छाउगोठ फेरि बनेका हुन्। जनप्रतिनिधि, बाल क्लब, बाल सञ्जाल, प्रहरी, गैरसरकारी संघसंस्थाहरूको सहकार्यमा नयाँ बनेका छाउगोठ भत्काउने कार्य सुरु गरिएको छ। छाउपडी कुप्रथाविरुद्ध जनचेतनामूलक कार्यक्रमहरू निरन्तर सञ्चालन गरिने वडाध्यक्ष रावलले बताए। किशोरी बलात्कार भएको घटना सार्वजनिक भएकै दिन भत्काइएको छ। पाँच वर्ष भत्काइएको छाउगोठ फेरि बनेका छन्। घरै बस्न थालेका किशोरी तथा महिलाहरूले फेरि छाउगोठमै फर्कन थालेका छन्। छाउगोठ फेरि बन्न थालेको कुरा स्वयं वडाध्यक्षले समेत गुनासो गर्न थालेका छन्। अधिकांश पालिकाका वडामा छाउगोठ बनेको र त्यहाँ फेरि किशोरी तथा महिला बस्न थालेका छन्। चौरपाटी गाउँपालिकाका१ का वडाध्यक्ष सालीभान साउदले छाउगोठ बन्न थालेकाले चुनौती थपिएको बताए। छाउपडी कुप्रथासम्बन्धी अभियानलाई निरन्तरता दिन आवश्यक रहेको बताए। पछिल्लो समय जिल्लामा छाउपडी कुप्रथासम्बन्धी जनचेतनामूलक कार्यक्रम शून्यजस्तै रहेको महिला अधिकारकर्मी अभियन्ता पशुपति कुँवरले बताइन्। कोरोना फैलिएपछि अभियान बन्द जस्तै भएको उनले बताइन्। उनले भनिन्, मंगलसेनमा जेठ महिनामा समविकास नेपालले छाउपडी कुप्रथासम्बन्धी कार्यक्रमको आयोजना गरेको थियो। छाउपडी कुप्रथा अन्त्यसम्बन्धी कुन पनि कार्यक्रम जिल्लामा हुनै छोडेको थियो। भत्किएका छाउगोठ फेरि ठडिएका छन्। जिल्लामा अभियानलाई निरन्तरता दिनुपर्यो र अब कसरी अभियान सञ्चालन गर्ने विषयमा अन्तक्र्रिया कार्यक्रम राखिएको थियो तर दुःखद् कुरा पालिका प्रमुखहरू कोही पनि आइदिएनन्। समन्वय समिति प्रमुख रामारोशन, तुर्माखाँद र बान्नीगढी जयगढ गाउँपालिकाका उपाध्यक्षबाहेक कोही पनि आएनन्। यसको मतलव कसैलाई पनि चासो छैनन् भन्ने देखियो। स्थानीय सरकारको ध्यान भौतिक पूर्वाधार निर्माणतर्फ मात्र रहेको कुँवरले बताइन्। यस्ता अभियानहरू निरन्तर चलाइरहनुपर्छ। एकपटक सञ्चालन गरेर परिवर्तन हुँदैन उनले भनिन्। छाउपडी कुप्रथाको बढी प्रभाव रहेको अछाममा हालसम्म कतिले गोठमै ज्यान गुमाए भन्ने कुराको आधिकारिक तथ्यांक कसैसँग छैन। तर २०६३ साल यता भने साँफेबगरकी पार्वती बुढा रावत, तुर्माखाँदकी पार्वती बुढा र गौरी बुढा, गाज्राकी रोशनी तिरुवालगायत १४ जनाले छाउगोठमा सुतेको बेला विभिन्न कारणले ज्यान गुमाए। यसमध्ये सर्पको डसाइबाट दुईजनाको, केहीको गोठमा बालेको आगोको धुवाँबाट निस्सासिएर र केहीको कठ्यांग्रिएर ज्यान गएको छ। केहीको मृत्युको कारण खुलेको छैन। २०७६ मंसिर १६ गते साँफेबगर नगरपालिका३ की पार्वती बुढा रावतको छाउगोठमा निस्सासिएर मृत्यु भएपछि छाउगोठ भत्काउने अभियानले तीव्रता पाएको थियो। सोही क्रममा जनप्रतिनिधि, प्रहरी, महिला अधिकारकर्मीलगायतले जिल्लाको १० हजारभन्दा बढी छाउगोठ भत्काएका थिए। मेल्लेख गाउँपालिकाका बाल सञ्जालका किशोरीहरूले बाध्यात्मक अवस्थामा फेरि छाउगोठकै बास हुन थालेको बताएका छन्। पालिकास्तरीय बाल सञ्जालका अध्यक्ष मनीषा अधिकारीले देवीदेवता र समाजको डरले अभिभावकहरूले छाउगोठमै बस्ने अवस्था सिर्जना भएको बताइन्। गाउँमा छाउगोठ बनेको सबै जनप्रतिनिधि नेताहरूलाई थाहा छ तर कोही पनि यसका विरुद्धमा नबोल्ने गरेको अधिकारीले बताइन्। छाउगोठमा बस्ने अथवा बस्न बाध्य पार्ने व्यक्तिलाई तीन महिनासम्म कैद वा तीन हजार रुपैयाँसम्म जरिबाना वा दुवै सजाय हुन सक्ने र कसुर गर्ने व्यक्ति राष्ट्रसेवक भएमा थप तीन महिनासम्म कैद सजाय हुने कानुनी व्यवस्था छ। कानुन कडाइका साथ कार्यान्वयन नहुँदा यस्ता घटना दोहोरिरहने कुँवर बताउँछिन्। व्यक्ति र परिवारको सोचमा परिवर्तन नआएसम्म छाउपडी कुप्रथा कुनै न कुनै रूपमा जीवितै रहिरहन्छ र किशोरी तथा महिलालाई सताइरहन्छ। तसर्थ सोच परिवर्तन नै छाउपडी कुप्रथाविरुद्धको सशक्त प्रहार हुन सक्छ। छाउपडी कुप्रथाविरुद्ध सार्वजनिक चेतना जगाउन स्थानीय तहहरूले निर्वाह गर्दै आएको भूमिकाको समीक्षा गर्नु र उनीहरूको भूमिकालाई सशक्त पार्नु पनि जरुरी छ ।"
२३७ स्थानीय तह निमित्तका भरमा,"काठमाडौं : १० उपमहानगरपालिकासहित २ सय ३७ स्थानीय तह निमित्तका भरमा सञ्चालन भइरहेका छन्। संघीय मामिला तथा सामान्य प्रशासनमन्त्री भानुभक्त जोशीले नै २ सय ३७ स्थानीय तहमा प्रमुख प्रशासकीय अधिकृत नभएको जानकारी दिएका हुन्। ११ वटा उपमहानगरपालिकामध्ये नेपालगन्ज उपमहानगरपालिकामात्रै दरबन्दीअनुसार प्रमुख प्रशासकीय अधिकृत छन्। हेटौंडा उपमहानगरपालिकाबाट पनि हालै प्रमुख प्रशासकीय अधिकृत सरुवा भएका छन्। धनगढी, तुलसीपुर, घोराही, बुटवल, सिमराजितगढी, कलैया, जनकपुर, धरान, इटहरी उपमहानगरपालिका निमित्तका भरमा चलिरहेका छन्। मन्त्री जोशीले ६ वटा महानगरपालिकामा प्रमुख प्रशासकीय अधिकृत रहेको जानकारी दिए। महानगरपालिका र उपमहानगरपालिकामा प्रमुख प्रशासकीय अधिकृत सहसचिव हुन्छन्। ६ महानगर र १ उपमहानगर गरी ७ जना मात्रै सहसचिव कार्यरत छन्। संघीय मामिला मन्त्रालयका अनुसार १० उपमहानगर, १ सय १६ नगरपालिका र १ सय ११ गाउँपालिकाका प्रमुख प्रशासकीय अधिकृत छैनन्। सुदूरपश्चिम, कर्णाली र मधेस प्रदेशका धेरै स्थानीय तहमा प्रमुख प्रशासकीय अधिकृत छैनन्। कर्मचारीको दुर्गम जान नचाहने प्रवृत्ति र जनप्रतिनिधिले अनावश्यक दबाब दिने प्रवृत्तिले स्थानीय तहमा जान कर्मचारी चाहँदैनन्। मन्त्री जोशीले कर्मचारीलाई अनावश्यक दबाब नदिन जनप्रतिनिधिलाई आग्रह गरिएको बताए। कर्मचारीलाई अनावश्यक दबाब नदिन र जतिसुकै दबाब आए पनि सार्वजनिक खरिद ऐन नियमावलीविपरीत काम नगर्न कर्मचारीलाई भनेका छौं, उनले भने। स्थानीय तहमा प्रमुख प्रशासकीय अधिकृत खटाउनेसम्बन्धी मापदण्ड र निजामती कर्मचारीको सरुवा र पदस्थापनासम्बन्धी मापदण्ड नहुँदा सरुवामा व्यवस्थित नभएको मन्त्री जोशी स्वीकार गर्छन्। उनका अनुसार स्थानीय तहमा प्रमुख प्रशासकीय अधिकृत खटाउनेसम्बन्धी मापदण्ड तयार भई स्वीकृतिको चरणमा छ भने निजामती कर्मचारीको सरुवा र पदस्थापनासम्बन्धी मापदण्ड तयारी चरणमा रहेको छ। भ्रष्टाचारको मुद्दा लागेका तीन स्थानीय तहमा कार्यवाहक प्रमुख र उपप्रमुख नियुक्तमा प्रश्न चिह्न तीन वटा स्थानीय तहका प्रमुख र उपप्रमुख दुवैलाई भ्रष्टाचार मुद्दा लागेको छ। ललितपुरको गोदावरी नगरपालिका, महोत्तरीको जलेश्वर नगरपालिका र सर्लाहीको बागमती नगरपालिकाका प्रमुख र उपप्रमुख दुवैलाई भ्रष्टाचारको आरोपमा अख्तियारले मुद्दा हालेको छ। गोदावरी नगरपालिका प्रमुख गजेन्द्र महर्जन र उपप्रमुख मुना अधिकारी, जलेश्वरका नगरपालिकाका प्रमुख सुरेश साह सोनार, उपप्रमुख रौशन खातुन र बागमती नगरपालिका प्रमुख भरतकुमार थापा र उपप्रमुख लीलाकुमारी मोक्तानविरुद्ध अख्तियारले मुद्दा हालेको छ। विशेष अदालतमा मुद्दा हालेसँगै उनीहरूको पद निलम्बन परेको छ। निलम्बनमा परेपछि रिक्त रहेको प्रमुख र उपप्रमुख के गर्ने प्रश्न उब्जेसँगै वरिष्ठ सदस्यलाई कार्यवाहक प्रमुख र उपप्रमुख दिइएको छ। कस्लाई प्रमुख, उपप्रमुख बनाउने कानुनी व्यवस्था नरहेको स्वयं मामिला तथा सामान्य प्रशासन मन्त्रालय जोशी बताउँछन्। उनका अनुसार स्थानीय तहसम्बन्धी कानुन भनेको स्थानीय सरकार सञ्चालन ऐन, २०७४ हो। तर यो ऐनमा प्रमुख नभएका उपप्रमुखलाई कार्यवाहक दिने व्यवस्था भए पनि प्रमुख र उपप्रमुख दुवै नभएमा कस्लाई जिम्मेवारी दिने व्यवस्था गरिएको छैन। मन्त्री जोशीले कानुनी रूपमा टुंगो नलागेसम्मको लागि ज्येष्ठ सदस्यलाई कार्यवाहक दिइएको जानकारी दिए। मन्त्रीको दाबी : बर्खे अधिवेशनमा ऐन आउने ग्यारेन्टी मन्त्री जोशीले संघीय निजामती सेवालाई सञ्चालन र व्यवस्थापन गर्न बनेको विधेयक बर्खे अधिवेशनमा पारित हुने दाबी गरेका छन्। दोस्रो पटक यो विधेयक संघीय संसद्मा प्रस्तुत भई राज्य व्यवस्था समितिमा दफावार छलफलको लागि लगिएको छ। अघिल्लो पटक करिब ६० वटा समितिको बैठक छलफल भई पारित भएको विधेयक पुनः फिर्ता गरेर नयाँ विधेयक संसद्मा लगिएको हो। मन्त्री जोशी यो विधेयक बर्खे अधिवेशनबाट स्वीकृत हुने गरी छलफललाई तीव्रता दिन समिति तथा राजनीतिक दलसँग औपचारिक संवादलाई अगाडि बढाइएको जानकारी दिए। कर्मचारी समायोजन, टेड युनियनलगायतका विषयमा भएका असहमतिलाई सचेतक तहबाट नभएसम्म शीर्ष नेता तहमा पुगेर टुंग्याउने उनले दाबी गरे। तीन तहबीच समन्वयको अभाव मन्त्री जोशीले संघ, प्रदेश र स्थानीय तहबीच असन्तुष्टि र एकआपसमा समन्वय पनि भएको बताए। संघीयतासम्बन्धी काम उपलब्धि हासिल हुन नसकेकोमा उनले आफू आलोचितसमेत भएको बताए। मन्त्री जोशीले आफू मन्त्री भएपछि भएको उपलब्धिको विषयमा पत्रकार सम्मेलन गरेर जानकारी गराएका थिए। पत्रकार सम्मेलनमा भने, आठ वर्षसम्म संघीयतासम्बन्धी काममा उपलब्धि हासिल गर्न सकिएको छैन, म आफैं त्यसमा आलोचित छु, यता तीन तहका सरकारबीच समन्वय पनि छैन। एकअर्काबीच असन्तुष्टि छ। यो राजनीतिक अस्थिरताको परिणाम हो। उनले पत्रकार सम्मेलनमा प्रधानमन्त्री तथा मन्त्रिपरिषद् कार्यालयलगायत ११ वटा मन्त्रालय तथा निकायको संगठन तथा व्यवस्थापन सर्वेक्षण गरी कुल दरबन्दी ८ हजार २ सय ९६ बाट २ हजार ७ सय ६३ पदहरू कटौती र ९ सय ४१ थप भई जम्मा ६ हजार ४ सय ७४ दरबन्दी कायम भएको जानकारी दिए। निजामती कर्मचारी अस्पतालमा नर्सिङलगायत चिकित्सा शिक्षा अध्ययन गराउने, अस्पतालको सेवा सातै प्रदेशमा विस्तार गर्ने लगायतका व्यवस्था थप गर्ने गरी निजामती कर्मचारी अस्पताल गठन आदेश संशोधनको मस्यौदा तयारी अगाडि बढाइएको उनले जानकारी गराए। उनका अनुसार निजामती कर्मचारी अस्पताललाई मुटु र फोक्सो प्रत्यारोपण गर्ने केन्द्रका रूपमा विकास गर्ने गरी अध्ययन कार्यदल गठन गरिएको छ। साथै अस्पतालबाट ट्युब फोर डीआर एक्स रे, नवजात शिशुको लागि एनआईसीयू र पीआईसीयू क्षमता विस्तार, मिर्गौला रोगीको लागि डाइलासिस सेवा सञ्चालनमा ल्याइएको छ। राष्ट्रिय किताबखाना निजामतीको सेवालाई थप सहज र प्रभावकारी बनाउने गरी अनलाइन सेवाको विस्तार र पुराना स्रेस्तालाई डिजिटलप्रति बनाइएको पत्रकार सम्मेलन जानकारी गराइएको छ। ढुंगा, गिट्टी, बालुवालाई समूचित रूपमा उपयोग गर्नका लागि निर्माणमुखी केही सामग्रीको सम्बन्धमा व्यवस्था गर्न बनेको विधेयक संसदीय समितिमा छलफलको क्रममा रहेको उनले बताए। निर्माण सामग्री आपूर्तिकर्ता व्यवसायी तथा निर्माण व्यवसायीलगायतका सबैको सरोकार रहेको यस विधेयकलाई छिट्टै संसद्बाट स्वीकृत हुने गरी मन्त्रालयको सहजीकरण गरिएको छ। स्थानीय तहलाई थप सबल एवं क्रियाशील बनाउने गरी कार्य विस्तृतीकरण प्रतिवेदनमा भएको थप व्याख्यासहितको परिमार्जनका विषय समेटेर स्थानीय सरकार सञ्चालन ऐन, २०७४ को संशोधन विधेयक मस्यौदा तयार गरी अर्थ मन्त्रालयमा राय सुझावका लागि पठाइएको छ। संशोधनमा अस्पष्ट भएका विषय, वडाको संख्या, सिमाना र केन्द्र हेरफेर, राजस्व अधिकारको थप स्पष्टता, कार्यपालिका बैठकको कार्यविधि, जिल्ला समन्वय समितिको उपनिर्वाचन, स्थानीय तहमा पदाधिकारीको वैदेशिक भ्रमण, स्थानीय तहको व्यवस्थापन परीक्षण, वडाध्यक्षको रिक्ततामा कार्यवाहक वडाध्यक्ष हुने व्यवस्था मुख्य रूपमा समेटिएको छ। स्थानीय तहका पदाधिकारीको वैदेशिक भ्रमणलाई थप व्यवस्थित गर्ने गरी मापदण्डको निर्माण गरी राय सुझावका लागि कानुन मन्त्रालयमा पठाइएको छ। मापदण्डले निश्चित सर्तमा स्थानीय तहका पदाधिकारी आन्तरिक स्रोतबाट समेत वैदेशिक भ्रमणमा जान पाउने तथा स्थानीय तहका पदाधिकारीहरूले वैदेशिक भ्रमणका क्रममा भेटघाट, वार्ता गर्नुपर्दा प्रोटोकलको ख्याल गर्नुपर्ने विषय समावेश गरिएको छ। निजामती सेवाका सबै कर्मचारीलाई सीप तथा क्षमता विकासमा आबद्ध गर्ने गरी राष्ट्रिय तालिम नीतिको मस्यौदा तयार भएको छ। प्रदेश र स्थानीय तहमा हुने तालिमको लागि मार्गदर्शन र सहयोगसम्बन्धी व्यवस्थासमेत नीतिमा समावेश गरिएको छ। संविधान र स्थानीय सरकार सञ्चालन ऐन, २०७४ ले जिल्ला समन्वय समितिलाई दिएको भूमिकालाई थप प्रभावकारी बनाउने गरी स्थानीय तहको प्रगति तथा अनुगमन प्रणाली सञ्चालन कार्यविधि, २०८१ स्वीकृत गरी सूचना प्रविधिमा आधारित अनुगमन प्रणाली सञ्चालनमा ल्याइएको पत्रकार सम्मेलनमा जानकारी गराइएको छ।"
