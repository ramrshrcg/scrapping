शीर्षक,विवरण
आइतबार देशका यी स्थानमा हुने छ वर्षा,"काठमाडौं : आइतबार सुदूरपश्चिम प्रदेश र कर्णाली प्रदेश लगायत देशका पहाडी भूभागमा आंशिकदेखि साधारणतया बदली रही बाँकी भूभागमा आंशिक बदलीदेखि मौसम मुख्यतया सफा रहनेछ। मौसम पूर्वानुमान महाशाखाका अनुसार सुदूरपश्चिम प्रदेश र कर्णाली प्रदेशका पहाडी भूभागका थोरै स्थानहरूमा तथा बाँकी पहाडी भूभागका एकदुई स्थानमा मेघगर्जनचट्याङसहित हल्का वर्षाको सम्भावना रहेको छ। सुदूरपश्चिम प्रदेश र कर्णाली प्रदेशका उच्च पहाडी तथा हिमाली भूभागका थोरै स्थानहरुमा तथा बाँकी उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको छ। आइतबार राति सुदूरपश्चिम प्रदेश, कर्णाली प्रदेश र गण्डकी प्रदेशका पहाडी भूभागमा आंशिक बदली रही बाँकी भूभागमा आंशिक बदलीदेखि मौसम मूख्यतया सफा रहनेछ। कर्णाली प्रदेश र गण्डकी प्रदेशका पहाडी भूभागका एकदुई स्थानमा मेघगर्जनचट्याङसहित हल्का वर्षा तथा उच्च पहाडी तथा हिमाली भूभागका एकदुई स्थानमा हल्का हिमपातको सम्भावना रहेको महाशाखाले जनाएको छ।"
चार महिनाअघि सम्पर्कविहीन भएका पुरुषको शव भेटियो,गुल्मी : विगत चार महिनादेखि सम्पर्कविहीन भएका गुल्मीका एक पुरुष मृत भेटिएका छन्। जिल्लाको इस्मा गाउँपालिका१ का ५९ वर्षीय कुलबहादुर सुनार शनिबार मृत फेला परेको जिल्ला प्रहरी कार्यालयले जनाएको छ। सुनार गाउँकै भुसकत्ता सामुदायिक जंगलमा मृत अवस्थामा फेला परेका थिए। प्रहरी नायब उपरीक्षक (डीएसपी) चिरञ्जीवी दाहालका अनुसार सुनार गत कात्तिक महिनादेखि घर परिवारको सम्पर्कमा थिएनन्। घरबाट केही नभनी ४ महिनाअघि हिँडेका सुनारको सबै तिर खोजी गरिँदै आएको थियो। मृत फेला परेका सुनारको शव कंकाल मात्रै रहेको छ। मृत फेला परेका सुनारले लगाएको कपडा र जुत्ताको आधारमा घर परिवारले पहिचान गरेको डीएसपी दाहालले बताए। सुनारलाई घाँस काट्न गएका स्थानीयले देखेपछि प्रहरीलाई खबर गरेका थिए। घटनाबारे थप अनुसन्धानका लागि जिल्ला प्रहरी कार्यालयबाट प्रहरी निरीक्षक राजकुमार थापाको कमान्डमा प्रहरी खटिएको छ।
काकाले खुकुरी प्रहार गर्दा भतिज गम्भीर घाइते,विराटनगर : मोरङको रतुवामाईमा काकाले भतिजमाथि खुकुरी प्रहार गरेका छन्। शनिबार दिउँसो खुकुरी प्रहार हुँदा भतिज गम्भीर घाइते भएको प्रहरीले जनाएको छ। इलाका प्रहरी कार्यालय सिजुवाका अनुसार रतुवामाई नगरपालिका१० सोमबारेका ४२ वर्षीय युवराज सुवेदीले आफ्नै भतिज ४० वर्षीय रामप्रसाद सुवेदीलाई दिउँसो ३:३० बजेतिर खुकुरी प्रहार गरेका हुन्। खुकुरी प्रहारबाट रामप्रसादको टाउको र ढाडमा गहिरो चोट लागेको प्रहरीले जनाएको छ। घाइतेलाई उपचारका लागि विराटनगरको आर्या अस्पतालमा भर्ना गरिएको छ। सुरुमा उर्लाबारीको गोदावारी अस्पतालमा भर्ना गरिएको थियो। त्यहाँ सम्भव नभएपछि थप उपचारका लागि विराटनगर ल्याइएको हो। प्रहरीको प्रारम्भिक अनुसन्धानबाट पुरानै पारिवारिक विवादका कारण काकाले भतिजलाई खुकुरीले हानेको खुलेको छ। युवराजलाई घटनामा प्रयोग गरिएको खुकुरीसहित पक्राउ गरेर प्रहरीले थप अनुसन्धान अघि बढाएको छ।
"युद्धविरामपछि गाजामाथि इजरायलको ठूलो आक्रमण, कम्तिमा ९ जना मारिए",काठमाडौं : इजरायली आक्रमणमा परी उत्तरी गाजाको लाहियामा कम्तिमा ९ जनाको मृत्यु भएको छ। मृत्यु हुनेहरूमा केही परोपकारी संस्थाका कर्मचारीहरू रहेका छन्। सरकारी मिडियाका अनुसार शनिबार भएको उक्त आक्रमण युद्धविराम भएयताको सबैभन्दा ठूलो हो। आक्रमणमा धेरै जना घाइते भएको बताइएको छ। इजरायलले भने उक्त आक्रमण आतंककारी लक्षित भएको दाबी गरेको छ। गाजाको स्वास्थ्य मन्त्रालयले ९ जनाको मृत्यु भएको र घाइतेमध्ये केही गम्भीर रहेको जनाएको छ। प्यालेस्टिनी पत्रकार संरक्षण केन्द्रका अनुसार मारिनेमध्ये ३ जना गाजामा मानवीय राहत प्रयासबारे दस्तावेजीकरण गर्ने मिडिया टोलीका सदस्य थिए। हमासले उक्त आक्रमणको कडा निन्दा गरेको छ। निहत्था नागरिकलाई लक्षित गरी गरिएको आक्रमण अन्तर्राष्ट्रिय र मानवीय कानुनको उल्लंघन भएको हमासले आरोप लगाएको छ।
११ सय बढीको स्वास्थ्य उपचार,"नुवाकोट : सर्वसाधारणको स्वास्थ्यमा पहुँचका लागि नुवाकोटको विभिन्न स्थानमा बृहत् निःशुल्क स्वास्थ्य परीक्षणसहितको उपचार शिविर गरिएको छ। तादी र दुप्चेश्वर दुई स्थानमा गरिएको शिविरमा एक हजार एक सय बढीले स्वास्थ्य उपचार सेवा लिएका हुन्। दुप्चेश्वर गाउँपालिका६ रामती र तादी गापा १ उर्लेनीमा छुट्टाछुट्टै शिविर गरिएको हो। दुवै स्थानमा गरी ११ सय बढीले स्वास्थ्य परीक्षण र उपचार गरी आवश्यक औषधि प्राप्त गरेका छन्। नुवाकोट जिल्ला अस्पताल त्रिशूली, जनस्वास्थ्य कार्यालय नुवाकोट तथा सम्बन्धित पालिका र सरोकारवालाहरूको आयोजनामा पहिलो पटक शिविर गरिएको हो। विशेषज्ञ चिकित्सक, उच्चस्तरीय प्रविधिमा बिरामी परीक्षणसहित रामतीमा गरिएको निःशुल्क औषधि वितरण शिविरमा ६ सय ७० जनाले सेवा लिएका छन्। तीन दिने स्वास्थ्य शिविरमा ६ सय ७० जना स्थानीयवासीले आफ्नो विभिन्न रोगसँग सम्बन्धित स्वास्थ्य परीक्षण गराइ निःशुल्क औषधि लिएका त्रिशूली अस्पतालले जनाएको छ। शिविरमा त्रिशूली अस्पतालका निर्देशक डा राजेन्द्र लामासहित विशेषज्ञ चिकित्सक, मेडिकल अधिकृत, स्वास्थ्यकर्मीमार्फत बिरामीको परीक्षण, शल्यक्रिया, रगत जाँच, भिडियो एक्सरेलगायतका सेवा उपलब्ध गराइ गुणस्तरीय स्वास्थ्य जाँच तथा परीक्षणमार्फत दुप्चेश्वरवासीलाई सेवा दिइएको थियो। आयोजकका अनुसार शिविरमा स्त्रीरोगसम्बन्धी सम्पूर्ण सेवा, ल्याबसम्बन्धी सेवा, जलरल सेवा, दन्त परीक्षण, रेडियोलोजिस्ट, नाक, कान र घाँटीसम्बन्धी सेवा, पत्थरी, हाइड्रोसिल, हर्निया, गाँठागुठीको शल्यक्रिया सेवा, बालरोगसम्बन्धी सम्पूर्ण जाँच हुने र चिकित्सकको सिफारिसमा निःशुल्क औषधिसमेत उपलब्ध गराइएको थियो। रामतीको शिविरमा अधिकांश महिला तथा वृद्धवृद्धाहरूको सहभागिता रहेको थियो। उता, जनस्वास्थ्य कार्यालय नुवाकोट, त्रिशूली अस्पताल र तादी गापाको समन्वयमा उर्लेनीमा बृहत् स्वास्थ्य शिविर गरिएको छ। तादी गापा १ उर्लेनीको स्वास्थ्य चौकीमा आयोजित बृहत स्वास्थ्य शिविरमा तीन सय ९३ जनाले स्वास्थ्य तथा उपचार सेवा लिएको गापा अध्यक्ष शन्तमान तामाङले जानकारी दिए।"
प्रधानमन्त्री कप : पुलिसको लगातार चौथो जित,काठमाडौं : नेपाल पुलिस क्लबले प्रधानमन्त्री कप एकदिवसीय राष्ट्रिय क्रिकेट प्रतियोगितामा लगातार चौथो जित निकालेको छ। शनिबार दाङको देउखुरी क्रिकेट रंगशालामा भएको खेलमा लगातार चौथो जित निकाल्ने क्रममा पुलिसले मधेश प्रदेशलाई १ सय ९३ रनले पराजित गरेको हो। २ सय ८९ रनको विशाल लक्ष्य पछ्याएको मधेश २६ दशमलव १ ओभरमा सबै विकेट गुमाएर ९५ रनमा समेटियो। मधेशका लागि दीपेश दासले सर्वाधिक ३१ रन जोडे। त्यसअघि टस जितेर ब्याटिङ गरेको पुलिसले ४९५ ओभरमा २ सय ८८ रन बनाएको थियो। पुलिसका लागि कप्तान दीपेन्द्रसिंह ऐरीले सर्वाधिक ६३ रन जोडेका थिए। जितसँगै पुलिसले खेलेको सबै ४ खेलमा नै अपराजित रहँदै ८ अंक बनाएको छ। पराजित मधेशको ३ खेलमा २ अंक रहेको छ।
शिक्षकका मागलाई कम नआँक्न प्रचण्डको चेतावनी,"काठमाडौं : नेकपा माओवादी केन्द्रका अध्यक्ष पुष्पकमल दाहाल 'प्रचण्ड'ले आन्दोलनरत शिक्षकहरूको मागलाई सरकारले गम्भीररूपमा लिनुपर्ने बताएका छन्। विद्यालय शिक्षा विधेयक तत्काल पारित गर्नुपर्ने माग राख्दै आन्दोलनरत नेपाल शिक्षक महासंघको प्रतिनिधिमण्डलसँगको भेटमा अध्यक्ष प्रचण्डले शिक्षकलाई कम आँकिए यसको परिणाम राम्रो नहुने बताए। विद्यालय शिक्षा विधेयक संसदमा दर्ता गर्न चुनौतीपूर्ण रहेको स्मरण गराउँदै अध्यक्ष प्रचण्डले विधेयकलाई तत्काल पारित गर्न जोड दिए। 'अहिले जेजति संशोधन दर्ता भए पनि कतिपय एउटै प्रकृतिका छन्। उपसमिति बनाएर भए पनि तत्काल पारित गर्नेतर्फ जान सकिन्छ,' उनले भने, 'तर, मुख्य कुरा इच्छाशक्तिको हो। शिक्षा र शिक्षकको विषय सरकारको प्राथमिकतामा नपर्दा यसमा ढिलाइ भएको छ।' शिक्षकका माग र समग्र शैक्षिक क्षेत्रबारे एउटै दृष्टिकोण बन्न नसकेको बताउँदै अध्यक्ष प्रचण्डले देशको विकास र समृद्धिको मुख्य आधार शिक्षा नै भएकोमा जोड दिए। 'शिक्षा भौतिक पूर्वाधारको पनि पूर्वाधार हो। विकासले गति नलिनु, अराजकता फैलिनु, नैतिक मूल्यमा ह्रास आउनुको मुख्य कारण शिक्षाबारे सही र एकरूप बुझाइ नहुनु हो,' उनले भने, 'म सरकारमा हुँदा विद्यालय शिक्षा सुधारसम्बन्धी विज्ञको प्रतिवेदन संकलन गर्नै धेरै समय लाग्यो। पछि त्यसलाई कार्यान्वयन गर्न खोजिए पनि अहिले सरकारले अघि बढाउन खोजेको छैन।' अध्यक्ष प्रचण्डले शिक्षक महासंघले उठाएका विषयमा सडक र संसद दुवै ठाउँबाट पार्टीले सशक्त भूमिका निर्वाह गर्ने विश्वास व्यक्त गरे। आन्दोलनरत शिक्षक महासंघका प्रतिनिधिहरूले प्रचण्ड नेतृत्वको सरकारले नै विद्यालय शिक्षा विधेयक संसदमा दर्ता गराएको स्मरण गराउँदै, विधेयक पारित गराउन माओवादी केन्द्रको विशेष भूमिका रहनेमा जोड दिए। 'डु एण्ड डाइ'को अवस्थामा छौं,' शिक्षक महासंघका प्रतिनिधिहरूले भने, 'विगतमा पनि शिक्षकका मागमा माओवादी र प्रचण्ड सतिसालझैँ उभिनुभयो। यसपटक पनि काँध थाप्न अनुरोध छ। माओवादीले संसदमा दबाबमूलक भूमिका खेलोस्।'"
बालविवाह रोक्न जाँदा किशोरीलाई जोखिम,"कालीकोट : बालविवाह रोक्ने सामाजिक अभियन्ता किशोर किशोरी जोखिममा परेका छन्। गाउँमा बालविवाह हुन लागेको ठाउँमा बालविवाह हुन नदिन रोक्न जाँदा किशोर किशोरी जोखिममा पर्ने गरेको पाइएको हो। जिल्लाको नरहरिनाथ गाउँपालिका३ का बाल अभियन्ता मनिका बुढाले आफूहरू जोखिममा रहेको बताइन्। उनले भनिन्, बालविवाह गर्ने बालबालिका र उनका आफन्त, बुवा, आमालाई सम्झाउन खोज्दा उल्टै मार्ने धम्कि आउने गरेको छ। गाउँमा लुकीछिपी बालविवाह भइरहेको छ। साथमा प्रहरी नहुँदा बालविवाह रोक्न निकै गाह्रो भएको छ। यस्तै बालअभियन्ता नरहरिनाथ गाउँपालिका२ की पवित्रा विश्वकमाले बालविवाह, छिटो विवाह, जबरजस्ती तथा भागि विवाहलाई रोक्न खोज्दा उल्टै बलात्कार गरिदिने धम्कि आउने गरेको बताइन्। उनले भनिन्, आफ्नो पढाइलाई थाती राखेर समाज रुपान्तरणका लागि परिवर्तनका संवाहक बन्न खोजेका हौ। यसरी दिनहुँ धम्कि आउने, तनाव गर्ने, बाटो छेक्ने जस्ता कार्यले आफूहरूलाई जोखिम बढेको हो। स्थानीय सरकारले हाम्रो जोखिम प्रति संवेदनशील बनिदिनु पर्छ। भन्दा हामी साथमा छौं भन्ने गर्दा व्यवहारमा लागू नगर्ने स्थानीय सरकारको गैरजिम्मेवारीपन हो। नरहरिनाथ गाउँपालिका३ का अस्मिता बुढाले वडा नम्बर ३ बालविवाह मुक्त वडा घोषणा भएको बताइन्। उनले भनिन् बालविवाह मुक्त वडा घोषणा भएकै ठाउँमा पनि यस्ता समस्या छन्। सरकारले किन ध्यान दिँदैन। अहिले पनि गाउँमा लिंगका आधारमा गरिने विभेद कायमै छ। छोरालाई बोर्डिङमा छोरीलाई सरकारी विद्यालयमा पढाउने गरिन्छ। साझेदार संस्थाहरूले मात्र यस्तो सामाजिक रूपान्तरणको अभियान बोकेर सम्भव हुन्छ। यो त स्थानीय सरकारले ध्यान दिनुपर्ने हो। पहिलो सरकारले छाउगोठ भत्काउने अभियान चलाएको थियो। अहिलेको सरकारले छाउगोठ भत्काउने अभियान किन रोक्यो। नागरिक समाजका अगुवा तथा सामाजिक अभियन्ता बलिराज शाहीले कालीकोट जिल्लामा बालविवाह, छाउपडी प्रथा, जातीय विभेदका घटनाहरू रोक्न साझेदार संस्थाले महत्वपूर्ण भूमिका खेलेको बताए। उनले भने, उमेर परिपक्व नभइ विवाह गर्नुले शारीरिक, मानसिक, आर्थिक र सामाजिक रूपमा कमजोर हुने हुन्छ। यस्ता जनचेतनामुलक कार्यक्रमहरू पनि गाउँपालिका तथा स्थानीय सरकारले सञ्चालन गर्न जरुरी छ। जिल्लामा पहिलेको भन्दा अहिले बालविवाह गर्नेहरूको तथ्यांक घटेको भए पनि अझै लुकीछिपी बालविवाह गर्नेलाई सरकारकै पहलमा रोक्नुपर्छ। नरहरिनाथ गाउँपालिका अध्यक्ष नगेन्द्र बहादुर विष्टले बाल अभियन्ता तथा किशोर किशोरीलाई हुन सक्ने जोखिमबाट बचाउन गाउँपालिकाले जोखिम बिमा गर्ने बताए। उनले भने, सामाजिक अभियन्ताहरूको कुरा सुनेर अबको आर्थिक वर्षबाट रकम छुट्याई जोखिम बिमा गर्नेछौ। तपाईंहरू ढुक्क भएर आफ्नो समाज रूपान्तरण तथा बालविवाह न्यूनीकरण र छाउपडी प्रथाको अन्त्यका लागि निरन्तर लाग्नु हुनेछ। यस्तै छाउगोठ भत्काउने भन्दा पनि मानिसको सोच भत्काउनु पर्छ। छाउगोठलाई फरक ढंगले चर्पीका रूपमा या कुनै सामान राख्ने गरी व्यवस्थित बनाउनु पर्छ।"
साउदीमा होली मनाइयो,"साउदी : साउदीमा कार्यरत नेपालीहरूले होली पर्व मनाएका छन्। साउदीमा रहेको प्रवासी बचत तथा संयुक्त लगानी कोषले रियाद शहरमा नेपालीहरूलाई आमन्त्रित गर्दै होली मनाएको हो। कोषका अध्यक्ष अमृत पौडेलले नजिकैको सहरमा कार्यरत नेपालीहरूलाई एकीकृत गरी नेपाली संस्कृति को जगेर्ना गर्ने उद्देश्यले होली मनाइएको बताए। साथै हेल्प मधेसी संस्थाले पनि साउदीमा रहेका नेपालीहरू आमन्त्रित गर्दै दमाम सहरमा होली मनाएको हो। संस्थाका अनुसार वसन्त ऋतुको आगमनसँगै आपसी मेलमिलाप र सद्भावनाको सन्देश लिई आउने फागु पर्व विदेशमा पनि परम्परागत रूपमा मनाइने र धर्म संस्कृतिको जगेर्ना गर्ने उद्देश्यले होली मनाइएको बताए। होली कार्यक्रममा जगिरा सर सर, भोले शंकर, हरे कृष्ण जस्ता गीतका साथ नृत्य प्रस्तुत गरिएका थिए भने एक आपसमा रङ लगाई होलीको शुभकामना आदानप्रदान गरिएको थियो। नेपाली राजदूत डानरेश विक्रम ढकाल लगायत साउदीमा रहेका विभिन्न संघ संगठनका प्रतिनिधिले होलीको शुभकामना दिएका थिए भने कार्यक्रममा नेपालीहरूको बाक्लो उपस्थिति रहेको थियो।"
पुरानै तथ्य र प्रमाणको आधारमा दरबार हत्याकाण्डबारे मैले टिप्पणी गरेको हुँ : प्रचण्ड,"काठमाडौं : समाजवादी मोर्चाले संघीय लोकतान्त्रिक गणतन्त्रको रक्षाको निम्ति चैत १५ गते काठमाडौंमा विरोध प्रर्दशनसहितको जनसभा आयोजना गरिएको जनाएको छ। शनिबार ललितपुरमा पत्रकार सम्मेलन गर्दै समाजवादी मोर्चाले गणतन्त्रको रक्षाको निम्ति प्रतिगामी र पुर्नउत्थानवादी षड्यन्त्रकाविरुद्ध जनसभा आयोजना गरिएको जनाएको हो। पत्रकार सम्मेलनमा माओवादी अध्यक्ष पुष्पकमल दाहाल प्रचण्डले राजावादीको प्रदर्शनले झस्केको नभइ गणतन्त्रका पक्षधरहरूले जनतासमक्ष त्रुटि स्वीकार गर्दै अघि बढ्न खोजेको जानकारी दिनका लागि जनसभा आयोजना गरेको बताए। उनले समाजवादी मोर्चा सरकारमा जानका लागि नभइ मुलुकको परिवर्तनलाई जोगाउँदै बलियो बनाउनका लागि गठन भएको स्पष्ट पारे। पुरानै तथ्य र प्रमाणको आधारमा पूर्वराजा ज्ञानेन्द्र शाहबारे आफूले टिप्पणी गरेको भन्दै आमनेपाली जनताको मनमा भएको कुरा आफूले मुखरित गरेको धारणा राखे। 'हिजो मैले जे बोले त्यो पहिल्यैदेखि बोल्दै आएको छु। दरबार हत्याकाण्डका बेला भूमिगत अवस्थामा रहँदा पनि यही बोलेको थिएँ। गणतन्त्रपछिको पहिलो प्रधानमन्त्री बन्दा पनि मैले यही बोलेको छु। छानबिन बनाउन जरुरी छ भनेर मैले त्यतिबेला पनि बोलेको थिएँ। अहिले जुन पुनरुत्थानको विषय उठेकाले अहिले त्यो स्मरण गर्न आवश्यक छ। जनतालाई त्यो लागेको छ भनेर मैले भनेको छु,' उनले भने।"
"राजतन्त्र पुनःस्थापनाको षड्यन्त्र भइरहेको छ, राजावादीविरुद्ध सशक्त प्रतिवाद गरौं : समाजवादी मोर्चा","काठमाडौं : समाजवादी मोर्चाले राजावादीहरूविरुद्ध सशक्त प्रतिवाद गर्न जरुरी रहेको निष्कर्ष निकालेको छ। शनिबार काठमाडौंमा पत्रकार सम्मेलन गर्दै मोर्चाले गणतन्त्रको रक्षा गर्न सबै दलहरूले राजावादीविरुद्ध प्रतिकार गर्न आवश्यक रहेको स्पष्ट पारेको हो। देश र जनताको हित विपरीत अहिले राजतन्त्र पुनःस्थापनाको षड्यन्त्र भइरहेको मोर्चाको भनाइ छ। 'संघीय लोकतान्त्रिक गणतन्त्रको विकासमा गतिहीनता, सरकारको मानोमानी, देश एवं जनताको हित विपरीतका गलत क्रियाकलापका कारण जनतामा पैदा भएको असन्तुष्टिलाई धमिलो पानी बनाई गणतन्त्रका विरुद्ध राजतन्त्र पुनःस्थापनाको षड्यन्त्रमा प्रतिगामी र पुनर्उत्थानवादी तत्त्वहरू लागिपरेका छन्। यसको सशक्त प्रतिवाद गर्नु, गणतन्त्रको रक्षा गर्नु र नेपाली विशेषताको समाजवादको दिशामा अगाडि बढ्नु बर्तमान राष्ट्रिय राजनीतिको मुख्य कार्यभार बन्न गएको छ,' मोर्चाले चार बुँदे विज्ञप्तिमा भनेको छ। राज्यसत्ताको बागडोर सम्हालेकाहरूको अलोकतान्त्रिक रबैया र गतिविधिका कारण नेपाली जनताका अधिकारहरू एकपछि अर्को कुण्ठित हुँदै गएको मोर्चाको दाबीफ छ। राज्य सञ्चालकको स्वेच्छाचारिताका कारण देशले अप्ठ्यारो र सङ्कटपूर्ण अवस्थाको सामना गरिरहेको मोर्चाको भनाइ छ। 'भ्रष्टाचार, कमिशन र कालोबजारीले अर्थतन्त्र सङ्कटग्रस्त छ। नेपाली जनताको जनजीविका कहाली लाग्दो अवस्थामा छ। लोकतान्त्रिक मूल्य मान्यताको उपहास गर्दैछ। अध्यादेशमार्फत सरकार चलाउने, सदनलाई छल्ने र संसदमा दर्ता भएका महत्पूर्ण विद्येयकहरू नियन्त्रण गरी राख्नेमा उद्धत छ। सरकारको कुशासन र अस्तव्यस्तताका कारण नेपाली जनतामा एकपछि अर्को असन्तुष्टि र आक्रोश तीब्ररुपमा बढ्दै गएको छ। यसले सङ्घीय लोकतान्त्रिक गणतन्त्रको रक्षा, राष्ट्रको स्वाधीनता र नेपाली जनताको समाजवादको यात्रामा चुनौती देखा परेको छ,' मोर्चाले भनेको छ।"
मोरङ कारागारका थुनुवाको मृत्यु,"विराटनगर : जिल्ला कारागार मोरङमा बन्दी जीवन बिताइरहेका १ जना थुनुवाको उपचारका क्रममा शनिबार दिउँसो मृत्यु भएको छ। मोरङको पथरीशनिश्चरे नगरपालिका४ घर भएका ३८ वर्षीय जेठा भनिने जितबहादुर देवानको मृत्यु भएको हो। कारागारका जेलर गौरव ढुंगेलका अनुसार देवान अदालतले धरौटीबापत मागेको २५ हजार रुपैयाँ तिर्न नसकेर कारागार चलान भएका थुनुवा हुन्। हातखुट्टा नचल्ने समस्या देखिएपछि देवानलाई उपचारका लागि फागुन २९ गते कोशी अस्पतालमा भर्ना गरिएको उनले बताए। अस्पतालको आईसीयूमा उपचार जारी रहकै बेला दिउँसो ३:५५ बजेतिर मृत्यु भएको ढुंगेलले जानकारी दिए। आफ्नै घरमा आगो लगाएको घटनामा देवानलाई प्रहरीले पक्राउ गरेर आपराधिक उपद्रव मुद्दा चलाएको थियो। जिल्ला अदालत मोरङले देवानसँग धरौटीबापत २५ हजार रूपैयाँ लिएर मुद्दाको पुर्पक्ष गर्न गत मंसिर २३ गते आदेश दियो। अदालतले मागेको धरौटीबापतको रकम बुझाउन नसकेपछि उनलाई थुनामा राख्न कारागार चलान गरिएको थियो। मुद्दाको छिनोफानो भइसकेको छैन। मुद्दा विचाराधीन रहेकै अवस्थामा थुनुवाको मृत्यु भएको छ। शवलाई कोशी अस्पतालकै शव गृहमा राखिएको ढुंगेलले बताए। आफन्त एवं परिवारका सदस्य सम्पर्कमा आइसकेकाले प्रक्रिया पूरा गरेर शव जिम्मा लगाउने तयारी भइरहेको छ, उनले भने, देवानलाई स्वास्थ्य सम्बन्धी पुरानै समस्या रहेको हुनसक्ने देखिन्छ।"
पेट्रोलियम पदार्थको मूल्य घट्यो,काठमाडौं : पेट्रोलियम पदार्थको मूल्य घटेको छ। निगम सञ्चालक समितिको शनिबार बसेको बैठकले पेट्रोलमा प्रतिलिटर ५ तथा डिजेल र मट्टीतेलमा प्रतिलिटर ४ रुपैयाँले घटाएको निर्णय गरेको हो। इण्डियन आयल कर्पोरेशनबाट पेट्रोल तथा डिजेलको नयाँ खरिद मूल्य घटेर आएकाले मूल्य घटाइएको नेपाल आयल निगमले जनाएको छ। अब काठमाडौँ उपत्यकामा पेट्रोल प्रतिलिटर १६३ रुपैयाँ र डिजेल तथा मट्टीतेल १५१ रुपैयाँमा बिक्रीवितरण हुनेछ। घटाइएको मूल्य राति १२ बजेदेखि लागू हुने छ।
भुटानसहित ४३ देशका नागरिकलाई अमेरिका यात्रामा प्रतिबन्ध लगाउने तयारी,"काठमाडौं : ट्रम्प प्रशासनले ४३ देशका नागरिकलाई अमेरिका यात्रामा प्रतिबन्ध लगाउने तयारी गरेको छ। विभिन्न श्रेणीअन्तर्गत ४३ देशका नागरिकलाई अमेरिका यात्रामा प्रतिबन्ध लगाउने तयारी गरिएको द न्युयोर्क टाइम्सले जानकारी दिएको छ। अमेरिकाले दक्षिण एसियाका अफगानिस्तान र भुटानका नागरिकलाई भने पूर्णरूपमा प्रतिबन्ध लगाउने तयारी गरेको छ। अमेरिकाको 'रेड लिस्ट'मा अफगानिस्तान र भुटानबाहेक क्युबा, इरान, लिविया, उत्तर कोरिया, सोमालिया, सुडान, सिरिया, भेनेजुयला र येमेन रहेका छन्। यी देशका नागरिकहरूलाई अमेरिका यात्रामा पूर्ण प्रतिबन्ध लगाउने ट्रम्प प्रशासनको तयारी रहेको समाचारमा उल्लेख छ। त्यस्तै 'ओरेन्ज लिस्ट'मा बेलारुस, इरिट्रिया, हाइटी, लाओस्, म्यानमार, पाकिस्तान, रुस, सेरा लियोन, दक्षिण सुडान र तुर्किमेनिस्तान रहेका छन्। यी देशका नागरिकलाई आंशिक प्रतिबन्ध लगाउने भनिएको छ। त्यहाँका व्यापारीहरूलाई भिसामा सहजता दिइने बताइएको छ। त्यस्तै 'एलो लिस्ट'मा २२ देश रहेका छन्। जसमा अङ्गोला, कम्बोडिया, क्यामरुन, कङ्गो, लाइबेरिया, माली, जिम्बावेलगायत रहेका छन्। यी सूचीमा केही फेरबदल पनि हुनसक्ने स्रोतलाई उद्धृत गर्दै द न्युयोर्क टाइम्सले जनाएको छ।"
पुटिनले सबैलाई ढाँटिरहेका छन् : जेलेन्स्की,"काठमाडौं : युक्रेनका राष्ट्रपति भोलोदिमिर जेलेन्स्कीले रुसी राष्ट्रपति भ्लादिमिर पुटिनले सबैलाई ढाँटिरहेको बताएका छन्। कुर्स्क क्षेत्र र युद्धविरामका बारेमा पुटिनले सबैसँग झुटो बोलिरहेको जेलेन्स्कीको दाबी छ। रुसको कुर्स्क क्षेत्रलाई युक्रेनी सेनाले कब्जा गरेको थियो। पछि रुसी सेनाले विस्तारै उक्त क्षेत्र पुनः कब्जा गरेको दाबी रुसको थियो। राष्ट्रपति पुटिनले युक्रेनी सैनिकहरूलाई रुसी सेनाले घेरेको दाबी गरेका थिए। तर, जेलेन्स्कीले त्यस्तो कुनै प्रमाण नरहेको विज्ञप्ति जारी गर्दै भनेका छन्। उनले युद्धविराम धेरै जटिल रहेको तर्क दिएर पुटिनले संसारलाई झुटो बोलिरहेको बताए। 'साउदीको जेद्दामा भएको वार्तापछि पुटिनले युद्धलाई थप लम्ब्याइरहेका छन्। पुटिन युद्धलाई अझ लम्ब्याउन चाहिरहेका छन्,' जेलेन्स्कीको दाबी छ। गत साता साउदीको पहलमा जेद्दामा अमेरिका र युक्रेनबीच एक महिनाका लागि युद्धविराम गर्ने सहमति भएको थियो। अमेरिकाले रुसलाई युद्धविरामका लागि मनाउने बताएको थियो। तर, अमेरिकी राष्ट्रपति डोनाल्ड ट्रम्पले दूत पठाएर पुटिनलाई युद्धविरामको प्रस्ताव गरे पनि रुसले इन्कार गर्दै आएको छ। पुटिनका सहयोगी भनिएका युरी उशाकोवले युक्रेनसँग युद्धविराम गर्न अस्वीकार गरेका थिए। उनले सार्वजनिकरूपमै युक्रेनसँग युद्धविराम नहुने बताएका थिए। युद्धविरामले युक्रेनलाई अस्थायी राहत दिनेबाहेक केही नहुने उनको दाबी थियो।"
विपद् प्रतिकार्य नमुना अभ्यास,"बेनी : म्याग्दीको मंगला गाउँपालिका२ लाम्पाटा र वडा नम्बर५ हाडेभिरमा शनिबार प्रदेश स्तरीय विपद् प्रतिकार्य नमुना अभ्यास प्रदर्शन गरिएको छ। गण्डकी प्रदेश सरकारको सहयोगमा नेपाली सेनाको २३ नम्बर वाहिनीले आयोजना गरेको कार्यक्रममा नेपाली सेनाको टोलीले विपद् प्रतिकार्यका १० वटा नमुना अभ्यास प्रदर्शन गरेका हुन्। भूकम्पको अवस्थामा बच्ने र स्थानीय स्रोत साधनको प्रयोगबाट उद्धार गर्ने, नदीमा फसेकाको र्याफटिङबाट उद्धार गर्ने, खोलामा डोरीको सहायताले उद्धार गर्ने, भूकम्पका समयमा घरभित्र फसेकाको उद्धार, विद्युतको पोलमा लागेको आगो निभाउने, हिँडिरहेको अवस्थामा सडक माथिबाट पहिरो खसेर पुरिएका, सडकबाट सवारी साधनसहित खसेका, भीरमा अड्किएका, आगलागी, घाइतेको उपचार, राहत वितरण, अस्थायी शिविर, पुनर्वासको नमुना अभ्यास प्रदर्शन गरिएको थियो। विपद् व्यवस्थापनमा परिचालन हुने सुरक्षाकर्मीहरूको क्षमता विकासका साथै समुदाय स्तरमा सचेतना अभिवृद्धिका लागि नमुना अभ्यास गरिएको नेपाली सेनाको २३ नम्बर वाहिनीका वाहिनीपति जगतबहादुर पौडेलले बताए। उनका अनुसार नमुना अभ्यास प्रदर्शनको तयारीका क्रममा स्थानीय तहका जनप्रतिनिधि र उद्धारमा खटिने व्यक्तिहरूलाई विपद् व्यवस्थापन सम्बन्धी तालिम पनि प्रदान गरिएको थियो। अभ्यासको प्रदर्शनी कार्यक्रमलाई सम्बोधन गर्दै गण्डकी प्रदेश सरकारका मुख्यमन्त्री सुरेन्द्रराज पाण्डेले विपदबाट हुने क्षति न्यूनीकरणका लागि सुरक्षा र सरोकारवाला निकायको क्षमता साथै नागरिक स्तरमा सचेतना अभिवृद्धिमा जोड दिएको बताए। भौगोलिक विविधतायुक्त गण्डकीमा बाढीपहिरो, डुबान, आगलागी, हिउँ पहिरोको जोखिममा रहेका स्थानको पहिचान गरि विपद्को पूर्वतयारी, प्रतिकार्य र व्यवस्थापनका लागि सुरक्षा र सरोकारवाला निकायको क्षमता विकासका लागि प्रदेश सरकारले सहकार्यलाई निरन्तरता दिएका छौ, उनले भने विपदबाट हुने क्षति न्यूनीकरणमा सावधानी अपनाउन समुदाय स्तरमा सचेतना अभिवृद्धिका लागि यस किसिमका नमुना अभ्यासले मद्दत गर्ने विश्वास लिएको छु। नेपाली सेनाको पश्चिम पृतनाका पृतनापति मधुकर सिंह कार्कीले विपद् व्यवस्थापनमा परिचालन हुने सुरक्षाकर्मीहरूको क्षमता विकासका साथै समुदाय स्तरमा सचेतना अभिवृद्धिका लागि नमुना अभ्यास गरिएको जानकारी दिए। हिउँपहिरो, बाढी, पहिरो, कटान, आगलागी, भूकम्प, सडक दुर्घटना, नदीमा डुब्ने, भीरमा लड्नेजस्ता विपद्का हिसाबले जोखिममा रहेको म्याग्दीमा क्षतिको न्यूनीकरणका लागि समुदाय स्तरमा नमुना अभ्यास गरिएको उनले बताए।"
"व्यवस्थित बन्यो तातोपानी धारा, सुरु भयो स्नान मेला","सिन्धुपाल्चोक : नेपालचीन सीमा क्षेत्र सिन्धुपाल्चोकको भोटेकोशी गाउँपालिका१ स्थित तातोपानी धारालाई स्थानीय सरकारले सुविधासम्पन्न बनाएको छ। चैत महिनाभरि सञ्चालन हुने एक महिने स्नान मेलालाई लक्षित गर्दै भोटेकोशी गाउँपालिकाले धारा व्यवस्थित गरेको हो। पालिकाले ३ करोड लागतमा धारा परिसरमा दुईवटा भवन निर्माण गरी बाथटब र नुहाउने धारा निर्माण गरेको हो। यसअघि तातोपानी धारामा रहेको सीमित बाथटब र खुला धारा हुँदा स्नान गर्नेहरूलाई समस्या पर्ने र पालो कुर्नुपर्ने अवस्थालाई समाधान गर्न पालिकाले एकैपटक ४६ जनाले नुहाउन मिल्ने गरी बाथटबको निर्माण गरेको हो। देशविदेशबाट तातोपानीमा स्नान गर्न आउनेहरूका लागि धारा पुनर्निर्माण गरी व्यवस्थित बनाइएको गाउँपालिका अध्यक्ष पासाङ नुर्बु शेर्पाले बताए। तातोपानी धारामा स्नान गर्न आउने पर्यटकहरूलाई लक्षित गरी सुविधासम्पन्न रेस्टुरेन्ट समेत धारा परिसरमै व्यवस्था गर्ने पालिकाले जनाएको छ। चैत महिनामा स्नान गर्नका लागि छिमेकी देश चीन र भारतबाट थुप्रै पर्यटकहरू आउँछन्, भोटेकोशी गाउँपालिका२ का अध्यक्ष कुमार श्रेष्ठ भन्छन् धारा साँघुरो र अपर्याप्त हुँदा पालो कुर्नुपर्ने अवस्था थियो। अब पर्याप्त बाथटब र धारा निर्माण भएपछि त्यो समस्या हुनेछैन। अप्ठ्यारो बाटो र तातोपानी नाका सुव्यवस्थित हुन नसकेका कारण पहिलेको तुलनामा धारामा स्नान गर्न आउने पर्यटकको संख्या घट्न पुगेको उनले सुनाए। शौचालयको समेत समस्या रहेको तातोपानी धारा परिसरमा अहिले महिलापुरुष गरी छुट्टाछुट्टै शौचालय निर्माण गरिएको भोटेकोशी गाउँपालिकाका प्रमुख प्रशासकीय अधिकृत दीपक दाहालले बताए। हामीले चैत महिनाभर लाग्ने एक महिने स्नान मेलालाई लक्षित गरी तातोपानी धाराको स्तरोन्नति छिटोभन्दा छिटो गरेका हौं, उनले भने, अब तातोपानी धारामा व्यवस्थित रूपमा पर्यटकहरूले स्नान गर्न सक्नेछन्। तातोपानी धारालाई भोटेकोशी बाढी र २०७२ को विनाशकारी भूकम्पले क्षति पुर्याएको थियो। भूकम्पअघि तातोपानीको बाटो प्रयोग गरेर वार्षिक ५० हजारभन्दा बढी विदेशी पर्यटक आउनेजाने गर्थे। जसमध्ये ४० हजारभन्दा बढी पर्यटक चीनका हुन्थे। तातोपानी नाका बन्द भएपछि सो बाटो भएर भारतलगायत मुलुकका तीर्थयात्रीले चीनको स्वशासित क्षेत्र तिब्बतको कैलाश मानसरोवर भ्रमण गर्न पाएका छैनन्। अब भने पर्यटक आउने क्रम पुरानै अवस्थामा फर्कन्छ भन्ने आशा पलाएको छ, वडाध्यक्ष श्रेष्ठले भने, तातोपानी नाका पनि सञ्चालन भइरहेको छ, पर्यटकहरू पनि बढिरहेका छन्। यसअघि चैते स्नान मेलामा ५ हजारसम्म पर्यटक तातोपानी आउने गरेको उनले सुनाए। यसअघि धारा परिसरमा पर्यटक भित्र्याउने उद्देश्यसहित पालिकाले ५० लाख बजेटमा २१ फिट अग्लो शिव नन्दीमूर्ति, सामुदायिक भवन, मन्दिर, पार्कसहित अन्य विभिन्न संरचना बनाइसकेको छ। स्नान मेला सुरु धार्मिक एवं पर्यटकीय दृष्टिकोणले प्रख्यात तातोपानी धारामा चैत १ गतेदेखि एक महिने स्नानमेला सुरु भएको छ। महिनाभर लाग्ने सो मेलामा पुगेर स्नान गरेमा रोगव्याधीबाट छुटकारा पाइने धार्मिक विश्वास छ। तातोपानी धाराको धार्मिक तथा वैज्ञानिक महत्वकै कारण पछिल्लो समय यहाँ भक्तजनको घुइँचो लाग्ने गरेको छ। धार्मिक तथा आकर्षक पर्यटकीयस्थलका रूपमा परिचित तातोपानी धारामा पछिल्लो समय बाथरोगीको हितलाई ध्यानमा राखी स्वीमिङपुलको समेत व्यवस्था गरेको छ। त्यस्तै पारिवारिक वातावरणमा नुहाउनेका लागि अतिरिक्त शुल्कमा नुहाउने कक्षका साथै सामूहिक रूपमा नुहाउन सर्वसाधारणलाई धाराको व्यवस्था मिलाएको तातोपानी धारा व्यवस्थापन समितिले जनाएको छ। ४४ डिग्री सेल्सियस तापक्रम रहेको धाराको पानीमा गन्धकको मिश्रण भएकाले चर्मरोग तथा पेटसम्बन्धी रोग निको हुने विश्वास छ। नजिकै अमिलो पानीको धारासमेत रहेको छ। भोटेकोशी गाउँपालिका२ का अध्यक्ष कुमार श्रेष्ठका अनुसार तातोपानी धाराको इतिहास हिन्दू धर्मावलम्बीका आराध्यदेव देव महादेव, महायोगी श्रृंगी ऋषिदेखि बौद्ध धर्मका बज्रगुरु रिन्पोछे (पदमसम्भवा) र नागराज, देविदेवतासँग जोडिएको छ। महादेव, ऋषि श्रृंगी र पद्मसम्भव यहाँ आएर बसेको र स्नानका लागि नागले तातोपानी धारा उत्पन्न गरिदिएको जन श्रुति रहिआएको छ।"
स्रष्टालाई सम्मान गर्दै सुरु भयो भ्वाइस युनिभर्स र डान्स युनिभर्सको पूर्वी अडिसन,"झापा : विश्वभरका नेपाली प्रतिभाहरू प्रतिस्पर्धा हुने दुई रियालिटी शोहरू 'मेरो भ्वाइस युनिभर्स' र 'मेरो डान्स युनिभर्स'को पूर्व क्षेत्रका लागि तय भएको अडिसन शनिबार सुरु भएको छ। सयौं प्रतिस्पर्धीहरूको भीडभाडका बीच पूर्वका दुई स्रष्टाहरू वरिष्ठ गीतकार शिवशंकर थापा र वरिष्ठ गायक कुवेर राईसहित आयोजक संस्था इन्ट्रा नेशनल वेलफेयर एण्ड सपोर्ट फाउण्डेसन अफ अमेरिकाका अध्यक्ष डिल्ली अधिकारीले पानसमा बत्ती बालेर गरेका थिए। सो अवसरमा अध्यक्ष अधिकारीले नेपाली संगीत क्षेत्रमा स्थापित स्रष्टाद्वयलाई पुष्पगुच्छा एवं नगद रकमले सम्मान गरेका थिए। सो अवसरमा अध्यक्ष अधिकारीले कलाकारहरू समाजका अगुवा हुने हुनाले समाजलाई उदाहरण बनेर डोहोर्याउन आग्रह गरे। उनले नेपालीपन र नेपाली पहिचानलाई विश्वभर रहेका नेपालीजनमा जीवन्त राख्न, अर्को पुस्तामा पनि नेपाली संस्कृतिलाई पुस्तान्तरण गर्न र विश्वभरका नेपालीलाई नेपाली कला संस्कृतिका माध्यमबाट नेपालसंग जोड्नका लागि यी दुई रियालिटी शोहरू आयोजना गरिएको बताए। मेरो भ्वाइस युनिभर्स र मेरो डान्स युनिभर्स पूर्वी क्षेत्र अडिसनका संयोजक रुपक ओडारीले दिएको जानकारीअनुसार, सो क्षेत्रमा दुवै शोका लागि ११ सय ४३ प्रतिभाहरूले प्रतिस्पर्धाका लागि नाम दर्ता गराएका छन्। पहिलो दिन शनिवार विर्तामोडको ग्रीन फिल्ड स्कूलमा विहान ११ बजेदेखि सुरु भएको अडिसनमा ६ सयको हाराहारीमा प्रतिभाहरूले प्रतिस्पर्धा गरेका छन्। बाँकी प्रतिस्पर्धीहरूले आइतबार सहभागिता जनाउनेछन्। आयोजक संस्थाका राजेश घतानीका अनुसार, इच्छुक प्रतिभाहरूले सिधै अडिसनस्थलमै गएर पनि नाम दर्ता गराउन सक्ने व्यवस्था भएकाले सहभागीहरूको संख्या बढेको छ। उनका अनुसार गायनमा प्रतिस्पर्धीहरूको संख्या धेरै भएकाले प्रिअडिसनमा छनौट भइसकेपछि अडिसनमा सहभागी गराइएको र त्यसबाट पनि छनौट भएकाहरूलाई फाइनल अडिसनमा लगि अन्तिम छनौट गरिएको छ। नृत्यको लागि भने प्रि अडिसन र फाइनल अडिसन गरी दुई चरणमा प्रतिस्पर्धीहरूको छनौट प्रक्रिया निर्धारण गरिएको उनले बताए। संसारभरका नेपाली प्रतिभाहरूबीच प्रतिस्पर्धा गराउने यी दुई रियालिटी शो हरुको लण्डन, पोर्चुगल,अष्ट्रेलिया, जापान, थाइल्याण्ड, हंगकंग, दुवई, कतार, मुम्वाई र सिलिगुडीका अडिसनहरु सम्पन्न भइसकेका छन्। नेपालमा पनि पोखरा र नेपालगञ्जका अडिसनहरू समापन भएका छन् भने विर्तामोडपछि चैत १६ र १७ गते काठमाडौंमा अडिसन हुने बताइएको छ। प्रथम हुनेले हालसम्मकै सर्वाधिक पुरस्कार राशि एक करोड, उपविजेताले २५ लाख र तेस्रो हुनेले १० लाख रकम पाउने यी दुबै शोहरूमा संसारभरबाट एकसय २० जना गायनमा र त्यत्ति नै संख्यामा नृत्यमा प्रतिभाहरु छनौट गरेर काठमाडौं लगिने आयोजकले जनाएको छ। दुबै रियालिटी शोहरु नेपाल टेलिभिजनको राष्ट्रिय प्रसारणबाट प्रसारित हुने छन् भने मेरो भ्वाइस युनिभर्सलाई विशाल भण्डारी र विशाल अर्यालले तथा मेरो डान्स युनिभर्सलाई मोसमी गुरुङले निर्देशन गर्ने छन्।"
आलोकनगरमा शिक्षकको धर्ना,"काठमाडौं : नेपाल शिक्षक महासंघले दोस्रो चरणको आन्दोलनका क्रममा शनिबार नेकपा एकीकृत समाजवादीको पार्टी कार्यालयमा धर्ना दिएको छ। सरकारले यसअघि भएका सहमति कार्यान्वयन नगरेको भन्दै शिक्षकहरूले शनिबार नेकपा समाजवादीको पार्टी कार्यालय आलोकनगरमा धर्ना दिएका हुन्। सबै खाले शिक्षक र विद्यालय कर्मचारीका मुख्य मुद्दाहरू अब जारी हुने विद्यालय शिक्षा विधेयकले समेट्नुपर्ने महासंघले जनाएको छ। यसअघि भएको सहमतिका आधारमा विद्यालय शिक्षा विधेयकलाई संसदको चालू अधिवेशनबाटै पारित गनुपर्ने महासंघको माग छ। दोस्रो चरणको आन्दोलनका कार्यक्रम अन्तर्गत चैत ५ गतेसम्म विभिन्न राजनीतिक दलका केन्द्रीय कार्यालयमा धर्ना दिने महासंघले जनाएको छ। यसअघि महासंघले नेपाली कांग्रेस, नेकपा एमाले र नेकपा माओवादी केन्द्रको पार्टी कार्यालयमा धर्ना दिएको थियो। आफ्ना माग पुरा नभए चैत ७ गतेदेखि चैत्र १५ गतेसम्म काठमाडौंमा रिले अनशन र चैत २० गतेबाट अनिश्चितकालीन काठमाडौं केन्द्रित सडक आन्दोलन गर्ने महासंघको भनाइ छ।"
खोलामा युवकको बेवारिसे शव फेला,चन्द्रपुर : रौतहटको चन्द्रपुर नगरपालिका७ को आमो खोलामा पुरुषको शव फेला परेको छ। ३६ वर्षीयका पुरुषको शव नदीमा तैरिरहेको अवस्थामा स्थानीयले देखेपछि प्रहरीलाई खबर गरेका थिए। खबर प्राप्त हुनासाथ प्रहरी निरीक्षक साजन कुमार शर्माको कमाण्डमा प्रहरी टोली घटनास्थलमा पठाइएको इलाका प्रहरी कार्यालय चन्द्रनिगाहापुरका प्रमुख प्रहरी नायब उपरीक्षक राजकुमार राईले बताए। बरामद शवको प्रारम्भिक अनुसन्धान गरी प्रादेशिक अस्पताल गौरमा शव परीक्षणका लागि पठाइएको छ। मृतकको सनाखत हुन् बाँकी रहेको प्रमुख राईले बताए।
सम्पर्कविहीन विनोद साउदीको शुमैसी जेलमा भेटिए,साउदी : वैदेशिक रोजगारीका लागि साउदी अरेबिया पुगेर सम्पर्कविहीन रहेका रुकुम सिस्ने गाउँपालिका६ का ३६ वर्षीय विनोद केसी साउदीको शुमैसी जेलमा भेटिएका छन्। नेपाली वाणिज्य दूत सिर्जना अधिकारीका अनुसार केसीलाई २०२४ जुलाई १० मा जेद्दा शहरको अल अजीजियाह जिल्लाको नर्थवर्न प्रहरी चौकीले पक्राउ गरी उनलाई शुमैसी जेलमा पठाएको र अब उनलाई भेट्न अनुमतिका लागि सम्बन्धित निकायमा आवेदन दिइएको छ। अनुमति प्राप्त भएपछि भेटघाट गर्ने र थप जानकारी दिने उनले बताइन्। केसी गत साउन ८ गतेसम्म सम्पर्कमा रहेको र त्यसपश्चात सम्पर्कविहीन रहेको थिए। किल्डिन कुङ्ग्स पार्टनर कम्पनीमा सन् २०१६ मा सिकर्मीका रूपमा काम गर्न साउदी पुगेका थिए।
धाम ढल्यो नेपाली साहित्यको,"इलाम : बसाइँ अर्थात् भुइँमान्छेको कथाव्यथा। यो उपन्यास पढ्ने जो कोहीले नर्बिसने नाम हो लीलबहादुर क्षेत्री। क्षेत्रीले जिन्दगीभर भुइँमान्छेकै कथाव्यथा लेखे। नेपाली साहित्यमा महत्त्वपूर्ण योगदान गरे। बिहीबारबाट सदाका लागि अनन्त यात्रामा निस्के। नेपाली साहित्यको धाम ढलेको खबरले खिन्न छु, इलामका कवि विमल वैद्यले भने। वैद्यले तीन महिनाअघि मात्रै साहित्यकार क्षेत्रीलाई उनकै निवास भारतको आसाममा पुगेर भलाकुसारी गरेका थिए। क्षेत्रको निधनप्रति स्तब्ध छन्। उनलाई भेटेर फर्कंदा धाम पुगेर फर्केको महसुस भएको थियो, वैद्यले भने, हामीसँग भेट हुँदा नेपालले आफूलाई सम्झेकोमा भन्दै उहाँले खुसी व्यक्त गर्नु भएको थियो। भारतमा रहेका नेपाली भुइँमान्छेहरूको कथाव्यथा समेटेर बसाइँजस्तो उपन्यास जन्माएका क्षेत्रीले बाचुञ्जेल भुइँमान्छेका आवाज बोलेको वैद्यको टिप्पणी छ। उनले भने, साहित्यकार क्षेत्री नेपाली साहित्यको यस्तो स्तम्भ हो, जसलाई बिर्संदा नेपाली साहित्यको एउटा पाटोलाई नै बिर्सिइन्छ। नेपाली साहित्यमा महत्त्वपूर्ण योगदान दिएका प्रख्यात लेखक लीलबहादुर क्षेत्रीको ९२ वर्षको उमेरमा बिहीबार राति आसामको गुवाहाटीमा निधन भएको हो। सिक्किमका मुख्यमन्त्री प्रेमसिंह तामाङले क्षेत्रीको योगदानले अबको पुस्तालाई प्रेरणा प्रदान गरिरहने बताएका छन्। सामाजिक सञ्जाल फेसबुकमार्फत श्रद्धाञ्जलि दिँदै तामाङले लेखेका छन्, बसाइँजस्ता कालातीत कृतिहरूमार्फत नेपाली भाषा र संस्कृतिलाई समृद्ध पार्ने साहित्यिक आइकन पद्मश्री स्वर्गीय लीलबहादुर क्षेत्रीज्यूको निधनले गहिरो दुःख लागेको छ। साहित्य र समाजमा उहाँको योगदान अतुलनीय छ र उहाँको विरासतले पुस्तालाई प्रेरणा दिइरहनेछ। भारतमा नेपाली भाषी भारतीयले साहित्यकार क्षेत्रीलाई ग्रामीण संघर्ष र सामाजिक अन्यायको शक्तिशाली चित्रण गर्ने स्रष्टाका रूपमा चिन्छन्। मार्च १, १९३३ मा जन्मिएका लीलबहादुर क्षेत्रीले आफ्नो उपन्यास बसाइँ (१९५७) बाट प्रसिद्धि प्राप्त गर्न सुरु गरेका हुन्। बसाइँमा क्षेत्रीले सामन्ती उच्च वर्गबाट शोषण भोगिरहेका गरिब गाउँलेको दशालाई उजागर गरेका छन्। बसाइँ उपन्यास त्रिभुवन विश्वविद्यालयको पाठ्यक्रममा समेत समावेश छ। भारतीय सञ्चारमाध्यमका अनुसार लीलबहादुर क्षेत्रीलाई सन् १९८७ मा उनको उपन्यास ब्रह्मपुत्रको छेउछाउ (१९८६) को लागि साहित्य एकाडेमी पुरस्कार प्रदान गरिएको थियो। सन् २०१६ मा, उनलाई नेपाली साहित्य र भाषामा उत्कृष्ट योगदान पुयाएकोमा प्रतिष्ठित जगदम्बा श्री पुरस्कारले सम्मानित गरिएको थियो। सन् २०२० मा उनले भारतको प्रतिष्ठित चौथो सर्वोच्च नागरिक पुरस्कार पद्मश्री प्राप्त गरेका थिए। नेपाली भाषासाहित्यमा उनको आजीवन लगनशीलता र शिक्षा क्षेत्रमा पुयाएको योगदानका निम्ति उनलाई यस सम्मानले सम्मानित गरिएको हो। राष्ट्रपति भवनमा सम्पन्न एक भव्य कार्यक्रममा भारतीय प्रधानमन्त्री नरेन्द्र मोदीलगायत थुप्रै गण्यमान्य व्यक्तिहरूको उपस्थितिमा राष्ट्रपति रामनाथ कोविन्दका बाहुलीबाट क्षेत्रीले यो सम्मान थापे। यस प्रतिष्ठित सम्मानले सम्मानित हुने क्षेत्री पूर्वोत्तर भारतका प्रथम गोर्खा सन्तान हुन्। भारतको सिक्किम टुडे लेख्छ, लीलबहादुर क्षेत्रीका कृतिहरूले सामाजिक संघर्ष र मानवीय लचिलोपनको सारलाई समेट्दै नेपाली साहित्यमा स्थायी प्रभाव छोडेका छन्। उनको निधनले नेपाली साहित्यिक इतिहासमा एक युगको अन्त्य भएको संकेत गर्दछ। क्षेत्रीको जन्म सन् १९३३, १ मार्चमा गुवाहाटी टकौबारीमा भएको थियो। पहिलो प्रकाशित कविता शिवस्तुतिबाट उनले नेपाली साहित्यमा प्रवेश गरेका थिए। आसाममा जन्मिएका, सिलाङमा बाल्यकाल बिताएका लीलबहादुर क्षेत्रीको पढाइ बंगला, नेपाली र अंग्रेजी माध्यममा भएको थियो। उनले गुवाहाटी विश्वविद्यालयबाट अर्थनीतिमा स्नातकोत्तर गरेर गुवाहाटीकै आर्यविद्यापीठ कलेजमा अध्यापन गरे। माध्यमिक विद्यालयमै पढ्दादेखि साहित्य साधनामा लागेका क्षेत्रीको पहिलो प्रकाशित कविता शिवस्तुति १६ वर्षको उमेरमा प्रकाशित भयो भने पहिलो उपन्यास बसाइँ २४ वर्षको उमेरमा सन् १९५७ मा प्रकाशित भयो। बसाइँ उपन्यास पूर्वोत्तर भारतको पहिलो उपन्यास हो भने यो नेपाली आख्यान साहित्यको सर्वाधिक पढिएको, चर्चित र प्रकाशित उपन्यास हो। उनको दोस्रो उपन्यास अतृप्त (१९६७) पूर्वोत्तर भारतको पहिलो मनोवैज्ञानिक उपन्यास हो। उनको अतृप्ति, ब्रह्मपुत्रका छेउछाउ, प्रतिध्वनिहरू विस्मृतिका उपन्यास प्रकाशित छन्। कथासंग्रहमा तीन दशक बीस अभिव्यक्ति, लीलबहादुरका कथाहरू तथा छरिएको बिस्कुन प्रकाशित छन्। उनको दोबाटो, माग तथा सुरुको सुरु नाट्य कृतिसमेत प्रकाशित छन्। आसाममा नेपाली भाषाको साहोगाह्रो, पूर्वाञ्चल भारतीय नेपाली कथासाहित्य र पत्रकारिताको इतिवृत्त, झ्याउरे पार्टीमा लाग्दा, पूर्वोत्तर भारतीय नेपाली साहित्य र समाजको ऐतिहासिक दिग्दर्शन, सिमलको भुवा, अतीतका ऐनामा विविध झाँकीहरू लगायत गैरआख्यान कृतिहरूसमेत प्रकाशित छन्। प्रधानमन्त्री केपी शर्मा ओलीले साहित्यकार लीलबहादुर क्षेत्रीको निधनको खबरले आफूलाई पीडा भएको बताउँदै उनीप्रति श्रद्धाञ्जलि व्यक्त गरेका छन्।"
तिनकुनेमा टिपरको ठक्करबाट एक जनाको मृत्यु,काठमाडौं : आज बिहान टिपरको ठक्करबाट कोटेश्वरको तिनकुनेमा एकजनाको मृत्यु भएको छ। बिहान अन्दाजी ४:३० बजे तिनकुने गैरीगाउ पेट्रोलपम्प अगाडि टिपरले मोटरसाइकललाघई ठक्कर दिएको हो। ३०२००३ प ६२४५ नम्बरको मोटरसाइकललाई सेतो कलरको रातो पालले ढाकेको लोड ट्रिपरले ठक्कर दिएको जनाइएको छ। टिपर दुर्घटनापछि गौशालातर्फ फरार भएको थियो। सवारी दुर्घटनामा दुई जना काभ्रेका रमेश तामाङ र सुकराम तामाङ घाइते भएका थिए। उनीहरुलाई उपचारका लागि राष्ट्रिय ट्रमा सेन्टरमा लगिएको हो। उपचारको क्रममा काभ्रे पनौती नगरपालिका ११ घर भई ललितपुर धापाखेल बस्ने सुकराम तामाङको बिहान साढे ५ बजे मृत्यु भएको जिल्ला प्रहरी परिसर काठमाडौंका प्रवक्ता अपिलराज बोहोराले जानकारी दिए। काभ्रे बेथानचोक६ का अन्दाजी ३० वर्षीय रमेश तामाङको उपचार भइरहेको छ। ठक्कर दिने टिपरलाई विमानस्थलको कार्गोभित्र फेला पारी नियन्त्रणमा लिएको तर चालक फेला नपरेको प्रहरीले जनाएको छ।
शब्दको शिविरबाट संसार चिहाउँदा,"इमर्सन भन्छन् ठूला मानिस गर्वसाथ लेख्छन् तर व्याख्या गर्नेतिर बेवास्ता गर्छन्। तिनलाई के थाहा छ भने बुद्धिमान् पाठक आखिरमा आउनेछ र ती लेखकलाई धन्यवाद दिनेछ। यहाँ मेरो लेखकलाई व्याख्या विश्लेषण गर्न लागिरहेको छैन। बरु लेखक, कवि, विद्वान्लाई सँगसँगै लिएर र विश्वलाई सम्झेर मेरो लेखनका केही कुरा संकेत गर्न लागिरहेको छु। त्यसैले यो उपस्थितिको प्रयोजन पाठकमा सम्मान अर्पण गर्नु हो। तपाईंहरूको सम्झनाले यो स्पेस दिएको ठानेको छु। पाठकमा निवेदन गर्न खोजेको कुरा सिर्जनाको शक्तिलाई स्वीकार गर्न अनुरोध गर्नु नै हो। ती स्रष्टालाई प्रेम गर्नु नै हो जसले हामीलाई यो संसार हेर्न स्वतन्त्रता दिए। समालोचकहरूको पर्बाह नगरी लेखनको यो संसारमा योन फोस्स आए। एउटा दार्शनिक नभइकन राम्रो कवि हुन सक्दैन भनेर कलरिज गए। देवकोटा, हिवटमन र शेक्सपियरहरूको विश्वमा मेरो प्रवेश स्रष्टाको खोजीको सिलसिलामा भएको छ। मेरो नयाँ ईश्वरको घोषणाको डिक्लरेसन भूमि यही विश्व थियो। नयाँ ईश्वरको घोषणा साथमा लिएर उभिएको मेरो छातीमा मुटु लिबर्टी बेल झैं बजिरहेको छ। यसका साक्षी तपाईंहरू हुनुभएकोमा गर्वको अनुभव गर्छु। मलाई कलम कपीमा राख्न स्वतन्त्रता दिने सबैप्रति आभार अर्पण गर्दछु। दुई अतिवादी विचारको बन्दुकको क्रस फायरमा परेको वर्तमान विश्वमा नयाँ मावनतावादी ईश्वरको घोषणा गर्ने मैले मलाई आफूसँग त्यस्तै विचार दिने लेखक छ भनेर गर्व गर्नु सिवाय अरू केही छैन। दर्शनको साँचो आधार पनि सिर्जनाबाट संसारलाई हेर्नु नै हो। र त्यहाँबाट यो संसारलाई मानवबस्तीको रूपमा रूपान्तरित गर्न आफूलाई तयार पार्नु नै हो।  मानव सरोकारको विषयमा लेखेर ६०को दशक पार गरेको म मानिसलाई आफ्नो विचारको वकिल र विजयको न्यायाधीश बनाउन स्वतन्त्र भएको तपाईंहरूको हृदयलाई नै छोएर गर्दैछु। मेरो मनमा जुन विचार विकसित भएको छ त्यो साक्षी राखेर तपाईंहरूमा बाँड्न उभिँदा आफूमा शक्ति प्राप्त भएको अनुभव गर्दैछु। एउटा असल किताबले असल मानिस र असल राष्ट्र बनाउँछ। हामीलाई थाहा छ, मिल्टनले ब्रिटेन बनाए। होमरद्वारा ग्रिस बन्यो। भर्जिलले रोम खडा गरे। फ्रस्टले अमेरिका बनाएझैं देवकोटाको जगमा नेपाल खडा छ। म साहित्यमा मानवता दाबा गर्न आएको हुँ। द्वन्द्वरहित र ईश्वरसहितको संसार खोज्दै म कविताको यज्ञमा शब्द हवन गर्न थालेको हुँ कथा र नाटक पछि। मुस्किल बखतमा मैले याद गरेको कवि मसित छ भन्ने बोधबाहेक मसित कुनै ज्ञान छैन। विज्ञान प्रयोग गर्नेहरूको हातमा र साहित्य आविष्कार गर्नेहरूको हातमा छ। मेरो लेखक मानिसभित्रै शक्तिशाली ईश्वरको निर्माणका लागि उपस्थित छ। तपाईंहरूलाई थाहा छ, भिलेनदेखि डराउने म निर्भीक नाटककार हुँ। समाजदेखि डराउने म महसुर कथाकार हुँ। गोलाद्र्धका दुई छेउ मेरो प्रथम नाट्यकृति हो। म संसारसँग जोडिएको र विरोधीसित छुट्टिएको यहीँबाट हो। शान्ति र मानिसको भावनात्मक सुरक्षाका लागि जिम्मेदारी बुझेर म लेखनमा आएँँ। संसारमा शस्त्रअस्त्र खसेपछि संसारप्रति जिम्मेदार भएँ। मेरा दुःखले मलाई हार्न दिएका छैनन् भन्ने थाहा पाएपछि जीवनप्रति जिम्मेदार भएँ। मेरो लेखनको जिम्मेदारी यही सरोरकारको विषय हो। आतंकबाट डराएको त्रासद संसारलाई कसरी बचाउने त्यसमा आफ्नो पनि सहभागिता खोज्दै म लेखनमा आएको हुँ भन्ने कुरा जोडका साथ भन्न चाहन्छु। यसको विरोधमा नबोली शान्तिका लागि मैले बोल्ने आवाज पूरा हुँदैन भन्ने कुरा संसारलाई मैले थाहा दिन जरुरी ठानेर मैले हिंसाको विरुद्ध लेख्न आफ्नै लेखकसँग शपथ लिएको हुँ। र नित्सेको पुरातन र दुर्बल विचारको समानान्तर विरुद्धमा खडा भएको हुँ। म उत्तरउत्तरआधुनिक युगको लेखक हुँ। उपकार, कल्याणजस्ता मानवीय भावनाको विस्तार गर्ने सबै साहित्य उत्तरउत्तरआधुनिक हो। मानिसको शान्ति, सुरक्षा र सरोकारमा लेखिने सबै साहित्य उत्तरउत्तरआधुनिक हो। मानिसको दमन र हिंसाको विरुद्ध लेखिने सबै लेखन उत्तरउत्तर आधुनिक हो। मर्यादित प्रजातन्त्र, मानवअधिकार, स्वतन्त्रता आदि मानव सरोकारका कुरा हुन्। यो कुरा सदर गर्न र मानिस र ईश्वर मरेको विगतको उत्तरआधुनिक हल्ला बदर गर्दै ईश्वरलाई आपू बाँचेको बयान दिन र मानिसलाई आफू ईश्वर बनेका शपथ लिन ईश्वर र मानिसलाई एकसाथ कवितामा उभ्याएँ। नित्सेले ईश्वर मारेर सुपरम्यान ल्याए। ईश्वरलाई नमारीकन सिर्जनशील काम गर्ने कुनै पनि साधारण असल मानिसलाई ईश्वर घोषणा गर्दै प्रत्येक मानिसलाई ईश्वरको हकदार बनाउने मैले प्रस्ताव राखेँ। उत्तरआधुनिकहरूले हरेक कुरालाई शंकाले हेरे। उत्तरउत्तरआधुनिक युग आफ्ना आस्था, विश्वास र अर्थहरूलाई दाबा गर्न आयो। ईश्वर र मानिस दुवै मरे भनेर संसारमा निराशा देखाउनेको समानान्तर उभिँदै मैले संसारलाई ईश्वरसहित एउटा सौन्दर्यले हेर्ने प्रयास गरेँ। वैज्ञानिकहरूले अहिले गड पार्टिकल भनेर पत्ता लगाए। हिन्दु दर्शनले ईश्वर कणकणमा छ भनेर धेरै पहिले भनेको हो। र धर्तीको पहिलो कविता ऋग्वेदले लेखेको हो। आफ्नै कविलाई कमान्ड गरेर सत्तरीको दशक हिँड्दै गरेको म आपूलाई आफ्नो ह्रदयको कवि र मस्तिकको लेखक बनाउन स्वतन्त्र भएको घोषणा आफ्नै कलमको लिबर्टी लिएर गर्दैछु। जीवनमा सत्य देखाउन, हलचल देखाउन, मानिसको सुख र दुःख देखाउन, जीवनको विस्तार देखाउन आउनु स्रष्टाको काम हो भन्ने कुरालाई आफ्नो वाक्य बनाउँदैछु। उत्तरउत्तरआधुनिक सर्बियन निकोला किटानोविक, इटालियन अम्बर्टो साबा र अमेरिकन प्रयोगवादी कवि रबर्ट ल्याक्सलाई विश्वासले हेरेँ। नित्सेजसले ईश्वरको मृत्युको घोषणा गरे, ब्रेख्थजसले मानिसको मृत्युको घोषणाको सूचना दिए, फुकोजसले मानिसको मृत्युको विषयमा बोले, अगाडि छन्। ईश्वर र मानिसको मृत्युबारे बोल्ने र तिनको मृत्युबारे सूचना दिने कसैप्रति मेरो विश्वास नरहेको कुरा मैले संसारलाई जाहेर गरेँ। नित्सेको आगमनपछि संसारमा हत्या हिंसा बढेको संसारले लगाएको आरोप मिथ्या होइन। माक्र्सकै विचारबाट पनि मान्छेले द्वन्द्व नझिकेको सत्य अर्कोतिर छ। नित्सेको घोषणापछि हिटलरजस्ता तानाशाहहरू संसारमा देखिए। म नित्सेको युग सिध्देको घोषणा गर्न र संसारलाई फ्रायड र डार्विनले पनि पुगेन भन्न लेखनमा आएको हुँ। उत्तरउत्तरआधुनिक युगले उत्तरआधुनिकहरूले ढालेको केन्द्र अस्वीकार गरेको छ। मानिसले आशाले हेर्ने त्यो ठाउँमा ईश्वर राखेको छ। कवितालाई ईश्वरबाहेक गरेर हेर्नु भनेको एउटा ट्रमा हो भन्ने सत्य हो। संसारलाई हतियार राखेर हेर्नु भनेको पनि एउटा ट्रमा हो। यो ट्रमा काव्य पृथिवीमाथि आलेख मा अलिकति, समयको प्रस्थान मा अलिकति, नयाँ ईश्वरको घोषणा मा अलिकति, युद्धपछिको ब्यालेड मा छ अलिकति। यो विश्वमा बसेर लेख्नु एउटा चुनौती हो भन्ने मलाई थाहा छ। मेरा कविता फ्र्याक्चर भएका शब्द हुन् भन्ने पनि म जान्दछु। मेरो कवितामा स्पिकर मात्र बाँचेको छ बिनाचोटपटक। जमिनमा हिंसाको संस्कृति हेरर बस्नु र आफ्नै सपनाहरू खसेको हेरर बस्नु कति कडा छ चुनौती। पीडा अन्तर्राष्ट्रिय भाषा बनिरहेछ। क्षतिको प्याकेज बोकेर म कुदिरहेछु गाडीझैँ रगत बगेका सडकहरूमा। हिमाल खोज्दैछु। नदी पहाड खोज्दैछु। गीत गाउन। गोली नलागेका शब्द खोज्दैछु कवितामा राख्न। रगत नबगेको प्यालेस्टाइन र युक्रेन खोज्दैछु। जमिनमा राख्न। इजरायल खोज्दैछु। गएको समय, वर्तमान र भविष्यलाई पोको पारेर नाम नदिएको संसारमा पस्न खोज्दैछु आज कवितामा। झिक्न खोज्दैछु प्रेमबाट कमा। सपनाबाट पूर्णविराम। झिक्न खोज्दैछु बमबाट प्रेम। आनन्द र खुसीबाट मृत्यु। खोज्दैछु साहित्यबाट अमृत। र अमृतबाट मोक्ष। साहित्यले मानिस र राष्ट्रको मनलाई अभिव्यक्त गर्छ। साहित्यलाई एउटा कला, एउटा विज्ञान, र दुर्घटना मानिएको छ। साहित्य वास्तवमा मानिसभित्रको मनको चोट हो। जो जानाजान र अकस्मात् घट्छ। कविता, भावना र विचारलाई अर्थले चार्ज गरेर सम्प्रेषण हुने मानिसको सबभन्दा ठूलो भाषा हो। कुनै पनि घटना दुर्घटनालाई विचारमा बदल्ने साहित्य महान् मानिसहरूको छाया हो। महान् देशको पनि। मेरो समग्र लेखन पीडा र साहसको कथा हो भन्ने म जान्दछु। शान्तिको दस्ताबेज र मान्छेको विरुद्ध नजाने मेरो आफ्नै सोचको नजिर हो भन्ने पनि। मेरो सहारा छ अज्ञात ईश्वर। संसारबाट हराउँदा मैले धेरैचोटि आफ्नै कविता पढ्नु परेको सत्य मैले बिर्सन हुँदैन। यो संसार कति अनौठो छ भन्ने कुरोको साक्षी बस्दैछ मेरो कलम। मान्छेलाई कसरी मानवीय बनाउने भन्ने छ हाम्रा वैदिक, पौराणिक शास्त्रहरूको चिन्तन। उत्तरउत्तरआधुनिक चिन्तन। यो मेरो चिन्तनलाई मैले कसरी निर्वाह गरेँ त्यसैले देखाउनेछ मलाई पनि। मानवीय भावनालाई बढाउने। उपकारको भावनालाई बढाउने। कल्याण र मानवको सुख शान्तिको भावनालाई बढाउने साहित्यको खोजी गर्दै म कहाँसम्म आइपुगेको छु त्यो म हेर्दैछु। कलर टेलिभिजनमा हेरेझैँ गरेर होइन खुला प्रकृतिमा हेरेझैं गरेर। मानिसको शान्ति, सुख र आनन्दका लागि कुनै अज्ञात सत्य कसरी आविष्कार हुन्छ त्यो यो विश्व हेर्न प्रतीक्षा गरिरहेछ। म आफ्नो आखिरी शब्दलाई जोड्न चाहन्छु कवितासित। स्यामुअल जोनसनले त्यो कवितालाई कविता भनेका छन् जसले अप्रत्याशित र आश्चर्यजनक रूपमा आनन्द दिन्छ। सत्यलाई प्रकाशमा ल्याउँछ। पहिले थाहा नपाइएको कुरालाई प्रकाशमा ल्याउने काम आविष्कारले गर्छ। लङगफेलोले ईश्वरले धर्तीमा गाउन पठाएका गायक हुन् कवि भने, जसले दुःखका र सुखका गीत गाउँछन्, मानिसका हृदय छुन्छन् र जसलाई ईश्वरले फेरि स्वर्गमै बोलाउँछन्।"
सिन्धुलीमा राष्ट्रिय कला महोत्सव हुने,"सिन्धुली : मौलिक कला तथा संस्कृतिको संरक्षण गर्दै आएको सिन्धुली कलाघरले जिल्लामा पहिलो पटक राष्ट्रिय कला महोत्सव आयोजना गर्ने भएको छ। सिन्धुलीको कमलामाई नगरपालिका३ चपौलीमा यही चैत २८ गतेदेखि वैशाख ३ गतेसम्म महोत्सवको आयोजना गरिने भएको हो। कला घर निर्माणको अभियानलाई विश्वमाझ पुर्याउने र हातेमालो गर्ने उद्देश्यले पाँच दिनसम्म महोत्सवको आयोजना गर्न लागिएको कलाघर सिन्धुलीका अध्यक्ष सुमन थापा मगरले पत्रकार सम्मेलनमार्फत बताए। महोत्सवमा विभिन्न १२ जातजातिको कला, संस्कृति, पोसाक, परिकार र झाँकी प्रदर्शन गरिने छ। नेपाली मौलिक परम्परा झल्कने घरका नमुना, मौलिक परिकारहरू प्रदर्शनीमा राखिने छन्। यस्तै महोत्सवमा विभिन्न मौलिक खेलकुद प्रतियोगिता गरिने छ। हस्तकला, चित्रकला, मूर्तिकला लगायतका कलाको प्रदर्शन र व्यापार गरिने छ। राष्ट्रिय कलाघर सिन्धुलीले कलाघरलाई मौलिक कलाको संरक्षण गर्दै कला सिर्जनाको आविष्कार केन्द्र तथा सांस्कृतिक विश्वविद्यालयका रूपमा विकास गर्ने उद्देश्य लिएको छ। महोत्सवमा विद्यार्थीहरूले निर्माण गरेका विज्ञान लगायतका कलाहरूलाई समेत प्रदर्शन गरिने छ। जिल्लाका विद्यालय स्तरीय नृत्य, गायन, चित्रकला लगायतका प्रतियोगिताहरू गरिने छ। मार्सल आर्टका विभिन्न खेलहरू हुने छन्। स्थानीय कृषि उत्पादनको प्रदर्शनी तथा विक्री वितरण पनि महोत्सवमा गरिने छ। महोत्सवमा १० हजारभन्दा बढी दर्शकले कला महोत्सवको अवलोकन गर्ने विश्वास गरिएको छ।"
भारतबाट साँझको समयमा बिजुली नआउने,"काठमाडौं : छिमेकी भारतले आइतबारबाट सोलार आवर अर्थात् (दिउँसो १२ घण्टा) मात्र बिजुली दिने भएको छ। मुलुकमा बिजुलीको उच्च माग हुने साँझ र रातको समयमा भारतको बिजुली आउने छैन। भारतबाट बिजुली नआउँदा रातको समयमा सञ्चालन हुने उद्योगकारखानामा प्रत्यक्ष असर पर्नेछ। भारतसँग नयाँ बिजुली विनिमय दर लागू हुन नसक्दा भारतबाट साँझ र रातिको समयमा बिजुली आयात बन्द हुन लागेको हो। नेपाल विद्युत् प्राधिकरण र ऊर्जा मन्त्रालयबीच विवादका कारण अप्रिलबाट नेपाल आयात हुने बिजुलीको दर स्वीकृत हुन सकेको छैन। यसका लागि नेपाल विद्युत् प्राधिकरण सञ्चालक समितिको बैठक पनि पुसदेखि बस्न सकेको छैन। भारतसँग सम्झौता भएको नयाँ विद्युत् विनिमय दर प्राधिकरण बोर्ड बैठकले अनुमोदन गरेपछि विद्युत् नियमन आयोगलाई स्वीकृतिका लागि प्रस्ताव पेस गर्नुपर्ने हुन्छ। आयोगको स्वीकृतपछि भारतसँगको नयाँ बिजुली विनिमय दर लागू हुने र आगामी अप्रिलबाट बिजुली आयात हुने प्रक्रिया हो। प्राधिकरण सञ्चालक समितिका अध्यक्षसमेत रहेका ऊर्जामन्त्री दीपक खड्काले विद्युत् विनिमय दरमा असन्तुष्टि जनाएको प्राधिकरणका प्रवक्ता चन्दनकुमार घोष बताउँछन्। यो विषय अहिले मन्त्रिपरिषद्मा पुगेको छ। हाल मुलुकमा साँझको उच्च माग १९ सय मेगावाट छ। उत्पादन भने १७ सय मेगावाटमात्रै छ। भारतबाट दिउँसोको समयमा ६०० मेगावाट आयात भइरहेको छ। साँझको समयमा भारतबाट १ सय ५० देखि २ सय मेगावाट र रातिको समयमा ४ सय मेगावाट आयात हुने गरेको छ। सुक्खायाममा मुलुकको आन्तरिक विद्युत् उत्पादनले मात्र नधान्ने हुँदा भारतबाट विद्युत् आयात गर्नुपर्ने बाध्यता छ। तर, साँझको समयमा र आवश्यक परेको समयमा विद्युत् आयातका लागि नेपालभारत नयाँ विद्युत् विनिमय दर कायम हुनुपर्छ। प्राधिकरणका कार्यकारी निर्देशक कुलमान घिसिङले माघ ३० गते नेपालभारत पावर एक्सचेन्ज कमिटी (पीईसी) को बैठकबाट नेपाल आयात हुने बिजुलीको दर तय गरेका थिए। आफूलाई थाहा नदिई कार्यकारी निर्देेशक घिसिङले बिजुलीको दर तय गरेको भन्दै तालुकको ऊर्जा मन्त्रालय रुष्ट बनेको थियो। मन्त्रालयले फागुन १० गते घिसिङलाई २४ घण्टे स्पष्टीकरण सोधेको थियो। कार्यकारी निर्देशक घिसिङ र ऊर्जा मन्त्रालयबीचको विवाद बढ्दै गएपछि मन्त्रिपरिषद्सम्म यो विषय पुग्यो। मन्त्रिपरिषद्ले तीन दिनभित्र भारतसँगको विनिमय दर बढाएको लगायत विषय समेटेर कुलमानसँग स्पष्टीकरण सोधेको थियो। त्यसको जवाफ कुलमानले दिइसकेका छन्। तर, उनको जवाफमाथि सरकारले कुनै निर्णय गरेको छैन। मन्त्रिपरिषद् बैठकबाट नै यो विषय टुंगो लाग्ने ऊर्जा मन्त्रालयका सचिव सुरेश आचार्य बताउँछन्। कुलमानले कानुनभन्दा माथि गएर पूर्वसहमति नलिई भारतसँग विद्युत् विनिमय तय गरेकोले प्राधिकरण सञ्चालक समितिले अनुमोदन गर्ने या नगर्ने टुंगो छैन। गत माघ ३० गते भएको बैठकमा १३२, ३३ र ११ केभी प्रसारण लाइनमार्फत आदानप्रदान गरिने विद्युत्को प्रतियुनिट दर तय गरिएको थियो। विगतका वर्षहरूमा औसत रूपमा ५५ प्रतिशत मूल्यवृद्धि हुने गरेको थियो। तर, यस वर्षको बैठकले २०२४ अप्रिलदेखि २०२५ मार्चसम्मका लागि पुरानो दरमा १५ प्रतिशत वृद्धि हुने व्यवस्था गरिएको प्राधिकरणले बताएको छ। यो सम्झौताअनुसार आवश्यक परेमा मात्र यस सम्झौताबमोजिम सुक्खायामका महिनामा मुख्य रूपमा साँझ ४ बजेदेखि राति ९ बजेसम्म र भारतीय इनर्जी एक्सचेन्जबाट प्रतिस्पर्धा गरी विद्युत् आयात स्वीकृति नभएको अवधिमा मात्र आयात गरिने भनिएको छ। द्विपक्षीय विद्युत् विनिमय समितिको बैठकमा विगतदेखि (प्रथम बैठक नोभेम्बर ५, १९९२ मा सम्पन्न) को अभ्यास बमोजिम सहभागी भएको कुलमानले बताएका छन्। उक्त समितिको बैठक भारतको केन्द्रीय विद्युत् प्राधिकरणको सदस्य र नेपाल विद्युत् प्राधिकरणको कार्यकारी निर्देशकको सहअध्यक्षतामा बस्ने व्यवस्था छ। मन्त्रालयले २०७७ साल असार १ गते गरेको प्रस्तावले पनि प्राधिकरण ऐन, २०४१ को दफा २० को उपदफा (२) बमोजिम विदेशी मुलुकलाई विद्युत् बिक्री गर्ने वा विदेशी मुलुकबाट विद्युत् खरिद गर्नको लागि प्राधिकरणलाई पूर्वस्वीकृति प्रदान गरेको छ, कुलमानले मन्त्रिपरिषद्मा पठाएको जवाफमा उल्लेख गरेका छन्। सम्बन्धित निकायको पूर्वस्वीकृति लिएर, त्यसमा छलफल गरेर कति बढाउन सकिन्छ या सकिन्न भन्ने सहमति लिनुपूर्व नै एकपक्षीय ढंगले कुलमानले अधिकार प्रयोग गरेको सचिव आचार्यको भनाइ छ। प्राधिकरण समिति बैठकमा पेस हुँदैमा सबै सदस्यबाट पारित हुन्छ भन्ने ग्यारेन्टी नभएको भन्दै उनले अप्रिलबाट बिजुली ल्याउने या नल्याउने जोखिम कुलमानको नै टाउको माथि भएको सचिव आचार्यले अन्नपूर्णसँग भने। यो विनिमय दर स्वीकृत नभएर आन्तरिक मागमा असर नगर्ने आचार्य बताउँछन्। यो बिजुली वैशाखबाट आयात हुने हो। वैशाखसम्म सरकारले कुनै वैकल्पिक व्यवस्थापन गर्न सक्छ। सरकारसँग धेरै विकल्प छन्, आचार्यले भने। प्राधिकरण पनि भारतबाट बिजुली नआउँदैमा आन्तरिक माग धान्न गाह्रो नपर्ने बताउँछ। अहिले रातिको समयमा चलेका उद्योगहरूलाई केही मार पर्न सक्ने भन्दै प्रवक्ता घोषले गार्हस्थ्यमा यसको असर नपर्ने बताए। तर, गर्मी बढेसँगै तराईमा विद्युत्को माग बढ्ने हुँदा अप्रिलबाट आयात हुने बिजुलीको विवाद नसुल्झे वैशाखमा माग धान्न गाह्रो हुने उनको भनाइ छ। जेठ मध्यबाट फेरि आन्तरिक उत्पादन नै बढ्ने हुँदा विद्युत्को माग र आपूर्ति आन्तरिक उत्पादनले नै पुयाउन सकिने प्रवक्ता घोषले बताए।"
अनगन्ती प्रश्नहरू,"अप्रत्याशित व्यवहारले आतंकित घृणाको निर्भय भाव फिँजाएर खोंचखोंचसम्म युगको दुस्साहस विषाक्त झुन्डिएका छनमुटुमा छाएको गहन उदासीको हिक्कहिक्कीहरूमा मौनता छाएर रगत पसिना बगाउँदै ठिंग उभिएका छन्, आँखामा अनगिन्ती प्रश्नहरू ! जातभात, रीतिरिवाज, भाषा अनि संस्कृतिको साङ्लोमा फराकिलो शुभकामना लेखेर उदारताको बिस्कुनमा सुकाएर मनको सोच तन्द्रा भत्केपछि कुरैपिच्छे माइतीबाट टाढिनुको पीडाबोधले व्याकुल चेलीको आँखामा टल्पलाएको आँसुको भेलसँगै रिसले कुर्लंदै मानसिक आघातमा हर क्षण हर घडी खुसी हराए झैं विषादपूर्ण सल्बलाइरहेका छन्, आँखामा अनगिन्ती प्रश्नहरू। सुइँरोले घोचिएर रिंगिरहेको छातीमा आक्रोशपूर्ण उत्पातको कसिंगरसँगै एउटै कुरा पटक पटक कति सुन्नु ? वाक्क लाग्नेगरी कति गुनासो पोख्नु ? अनि, उही प्रसंग कति कोट्याउनु ? मेसो हराएको उत्तेजना र प्रताडनाको ! छोरी अन्माएर घर पठाउन लागेको बेला सामीप्यताको नखरा जति महत्वाकांक्षाको घाममा डढेपछि मन्दिरको टुडाल झैं घोसेमुन्टो लाएर दन्किरहेका छन् शुभेच्छाका फूलहरू सम्साँझै ढोका लाएर थुम्थुम्याई थुम्थुम्याई छोरोलाई सुताएपछि पनि एक हूल सगबगाहट र एक डोको चिच्याहट रक्सीको मातले धङ्धङिएको शरीर हल्लाउँदै सधैंभरि झरीबादल लागेको अनुहार नपरेकी डंकिनी बातले बिटुलिएर अझै पनि सलबलाइरहेका छन्, आँखामा अनगिन्ती प्रश्नहरू।"
"अमेरिकाले निषेध मात्र गर्दैन, स्वागत पनि गर्छ","गिरिजा गौतम, नेपाली मूलका अमेरिकी कानुन व्यवसायी । धनुषामा जन्मेका उनी अहिले अमेरिकामा कानुनी अभ्यास गर्दै आएका छन् । नेपाल ल क्याम्पसबाट डिप्लोमा इन् ल (डीएल) र दिल्ली युनिभर्सिटीबाट मास्टर्स डिग्री गरेका छन् उनले । छात्रवृत्तिमा अमेरिका पुगेका उनले कोलम्बिया युनिभर्सिटीबाट कानुनमा मास्टर्स गरेका छन् । न्युयोर्कस्थित ज्याक्सन हाइटमा कार्यालय सञ्चालन गरी कानुनी सहायता एवं परामर्श सेवा दिइरहेका छन् । झन्डै दुई दशकदेखि कार्यरत उनै गौतमसँग गरिएको वार्ताको सम्पादित अंश : कसरी अमेरिकामा कानुन व्यवसाय गर्न पुग्नुभयो ? सन् १९८८ मा विद्यार्थी छात्रवृत्ति पाएर अमेरिका पुगें। पढ्न जाने र पढाइ सकेपछि काम गर्नु स्वाभाविक हो। काम गर्न पनि अनुमति चाहियो। कानुनमा मास्टर्स गरेपछि अमेरिकी कानुनअनुसार एक वर्ष आफ्नो क्षेत्रमा काम गर्न अप्सनल प्राक्टिकल ट्रेनिङ पाइन्छ। जुन आफ्नो क्षेत्रमा काम गर्न दिइएको अनुमति हो। त्यसपछि निरन्तर काम गर्न चाहिँ रोजगारदाताको सहयोगमा एचवन भिसाका लागि निवेदन दिनुपर्छ। यो भनेको अस्थायी रोजगार अनुमति हो। यसका लागि न्यूनतम स्नातक तह चाहिन्छ। यसलाई स्पेसियालिटी अकुपेसन भनिन्छ। एचवन भिसापछि ग्रिन कार्डका लागि निवेदन दिन सकिन्छ। ग्रिन कार्ड पाएको पाँच वर्षपछि बल्ल सिटिजन (नागरिक)का लागि निवेदन दिन पाइन्छ। मेरो पनि यही प्रक्रिया हो। यसरी नै धेरै वर्षपछि बल्ल अमेरिकी नागरिक बनें। अहिले अमेरिकाले आप्रवासीहरूका लागि नयाँ नीति अपनाएको छ। यसले कस्तो प्रभाव पार्छ ? कुनै पनि राष्ट्रले आफ्नो मुलुकभित्र कसलाई आउन नदिने र कसलाई आउन नदिने ? भन्ने सम्बन्धमा आप्रवासन (इमिग्रेसन)सम्बन्धी नयाँ नीतिनियम कानुन बनाउने अधिकार हुन्छ। यूएस डिपार्टमेन्ट अफ होमल्यान्ड सेक्युरिटीअन्तर्गत यूएससीआईएस छ। कुनै पनि नयाँ अमेरिकी राष्ट्रपतिले संविधानको फ्रेमवर्कभित्र रहेर नीति बनाउँछ। नयाँ सरकारको तर्फबाट यूएस डिपार्टमेन्ट अफ होमल्यान्ड सेक्युरिटीको सेक्रेटरीले पोलिसी मेमो बनाउँछ। राष्ट्रपतिको विचार, योजनाअनुसार नीति बनाएर कार्यान्वयन गरिन्छ। अमेरिका उदार मुलुक हो। कानुनविद्को रूपमा भन्नुपर्दा कुनै पनि मुलुकमा जाँदा जोकोही वैधानिक किसिमले जानुपर्छ। बस्नुपर्छ। काम पनि वैधानिक किसिमले नै गर्नुपर्छ। आफू जन्मेको देशमा बसौं वा अर्को मुलुकमा जाउँ, कानुन पालना गर्नुपर्ने जिम्मेवारी सबैको हो। अमेरिकाभित्र अनडकुमेन्टेड व्यक्ति प्रशस्त छन्। त्यसैले वर्तमान सरकारले पहिलेदेखि नै आप्रवासन प्राथमिकतामा रहेको घोषणा गर्दै आएको थियो। अहिले अमेरिकाबाट व्यापक रूपमा निष्कासन (मास डिपोर्टेसन) भइरहेको छ। यसलाई कसरी हेर्नु भएको छ ? कोही भिजिटरको रूपमा अमेरिका गएको व्यक्तिले के गर्न पाउनेनपाउने सम्बन्धमा कानुन छ। विद्यार्थी भिसामा गएको व्यक्तिले कति पढ्न पाउने वा काम गर्ने भिसामा गएको व्यक्तिले कहाँ र कुन काम गर्न पाउने सम्बन्धमा कानुनमै व्यवस्था गरिएको छ। हरेकको छुट्टाछुट्टै कानुन छन्। आप्रवासनसम्बन्धी विषयका लागि इमिग्रेसन एन्ड नेसनालिटी एक्ट (आप्रवासन एवं राष्ट्रिय कानुन) छ। यो कानुन कंग्रेसले बनाएको हो। यो कानुनको सबैले पालना गर्नुपर्ने थियो। अहिलेको नयाँ सरकारले मास डिपोर्टेसन नीति अंगीकार गरेको छ। त्यो व्यक्तिमात्र डिपोर्टेसन हुन सक्छ, जसले कुनै न कुनै रूपबाट कानुनको उल्लंघन गरेको हुनुपर्यो। कस्ता व्यक्ति अमेरिकाबाट निष्कासन (डिपोर्टेसन)को बढी जोखिममा हुन्छन् ? कतिपय मिल्ने कुरा छन्, कतिपय नमिल्ने खालका पनि। यसलाई अलि विश्लेषण गर्नेहरू डिपोर्टको जोखिममा रहेका, न्यून जोखिममा रहेका र जोखिम नरहेका भनी वर्गीकरण गर्न सकिन्छ। कतिपय व्यक्तिको हकमा ड्यु प्रोसेस अफ लअनुसार अघि बढ्नुपर्ने हुन्छ। एकदमै जोखिमको सन्दर्भ भन्नुपर्दा, मानौं कुनै व्यक्तिले राजनीतिक शरणार्थी (पोलिटिकल असाइलम)का लागि निवेदन पेस गरेको छ। त्यो निवेदनलाई प्रशासकीय प्रक्रिया पूरा गर्ने क्रममा अस्वीकृत भयो भने त्यो केस अदालत पुग्छ। अदालतले पनि अस्वीकार गरेपछि त्यो व्यक्तिको नाममा डिपोर्टको अर्डर हुन्छ। त्यसविरुद्ध पनि आप्रवासन अदालतमा अपिल गर्न पाइन्छ। मुद्दा चलुञ्जेल बस्न पाइन्छ। तर, अन्तिम सुनुवाइबाट पनि डिपोेर्टेसन आदेश भयो तर पनि अमेरिकामा बसिरहेका छन् भने सबैभन्दा बढी जोखिममा हुन्छन्। डिपोर्टेसन अर्डर भइसकेपछि पनि डिपोर्ट गर्ने केही निश्चित प्रक्रिया हुन्छन्। यस्ता व्यक्तिमध्ये कोही घर सरेर पनि बसिरहेका हुन सक्छन्। ती व्यक्तिहरू डिपोर्टको बढी जोखिममा हुन्छन्। जघन्य अपराध गरेकाको सन्दर्भमा के हुन्छ ? जघन्य अपराध गरेका व्यक्तिहरू त झनै बढी जोखिममा हुन्छन्। डिपोर्ट हुनुपर्ने खालको अपराध गरेका नेपालीहरू साायद नहोलान्। कोही ड्यु प्रोसेस अफ लमा रहेका छन् भने त्यो पूरा गर्न दिनुपर्छ। फिर्ता पठाउन मिल्ने हो कि होइन ? निर्णय इमिग्रेसन कोर्टले (आप्रवासन अदालत) गर्छ। राजनीतिक शरणार्थीको रूपमा अमेरिका प्रवेश गरेकाहरूलाई अदालतमा रेफर गर्न सक्छ। अदालतमा पुगेपछिको प्रक्रिया अर्के छ। नोटिस टु एपियर (एनटीए ) भन्ने कागजात हुन्छ। आफू निष्कासन हुन योग्य रहेको स्वीकार राजनीतिक शरणका लागि निवेदन दिन सकिन्छ। यस्तो अवस्थामा सरकारले ६ महिनाको वर्क परमिट दिनसक्छ। मुद्दाको अन्तिम सुनुवाइ नहुञ्जेलसम्म बस्ने अधिकार रहन्छ। अनडकुमेन्टेड भए पनि तुरुन्तै स्वदेश फिर्ताको जोखिममा भइँदैन। भिजिटरले अमेरिकामा काम गर्न पाउँदैन। कसैको भिसा सकियो तर नवीकरण नभएको हुन सक्छ। त्यसै वकिङ भिसामा गएकाहरूको पनि भिसा नवीकरण नहुन सक्छ। वर्तमान अवस्थामा अनडकुमेन्टेड भएको अवस्था छ भने जोखिममा परेको मानिन्छ। त्यो मध्यम तहको जोखिममा परेको मानिन सक्छ किनभने त्यस्तो व्यक्तिलाई प्रक्रियामा लैजानुपर्ने हुन्छ। सोझै समातेर निष्कासन गर्ने चाहिँ हुँदैन। एनटीए इस्यु गरेर अदालत पठाउन सकिन्छ। अहिले दुई शब्दहरू प्रयोग हुन थालेका छन्, डिपोर्टेबल र रिमुभेबल। अमेरिकाबाट डिपोर्ट गर्ने र रिमुभ गर्ने। जोखिम नै नभएका व्यक्तिहरूमा ग्रिन कार्ड पाएका र अमेरिकी नागरिक भइसकेकाहरू पर्छन्। अमेरिकामा गैरकानुनीरूपमा कति नेपाली बसिरहेका होलान् ? यससम्बन्धी खास आधिकारिक आँकडा मसँग छैन। चारपाँच हजार नेपाली गैरकानुनीरूपमा छन् भन्ने छ। अमेरिकामा रहेका कतिपय नेपाली त्रसित देखिन्छन्। त्यस्तो अवस्था सिर्जना भएको हो ? आवश्यकभन्दा अलि बढी त्रासको वातावरण पनि देखिन्छ। तर, सबैजना डराउनुपर्ने कुनै कारण छैन। अमेरिकाको नागरिक भइसकेका, ग्रिन कार्ड पाएका, काम गर्न पाउने वा अध्ययन भिसा भएकाहरू डराउनुपर्ने आवश्यकता छैन। तर, सबैले हेक्का राख्नुपर्ने कुरा के हो भने कुनै पनि आपराधिक कार्यमा मुछिनु भएन। फिर्ता हुनुपर्ने खालको अपराधजन्य कार्यमा मुछिएको अवस्थामा फिर्ता हुने जोखिममा पर्न सकिन्छ। अमेरिकी गृह सुरक्षा विभागले अस्थायी संरक्षित स्थिति (टीपीएस)का सम्बन्धमा अनेक चर्चा छ नि ? टीपीएस सुविधा केही मुलुकले मात्र पाउँछन्। टीपीएस स्टाटस भएका थुप्रै नेपाली छन्। एक पटकमा बढीमा १८ महिनाका लागि नवीकरण गरिन्छ। नेपालको टीपीएसको म्याद जुन २४ सम्म हो। ६० दिनअघि नवीकरण गर्नुपर्ने हुन्छ। नेपालको टीपीएस नवीकरण हुन्छ कि हुँदैन भन्ने सम्बन्धमा अप्रिल २४ सम्ममा निर्णय होला। हाइटीमा बाइडेन प्रशासनले ६० दिनअघि नै १८ महिनाको अवधि नवीकरण गरेको थियो। त्यो १८ महिनाको अवधि अहिले १२ महिनामा झारिएको छ। अवधि मात्र झारिएको हो, रद्द वा खारेज गरिएको होइन। यो इन्डिकेटर हो। नेपालीको पनि एकैचोटी रद्द वा खारेजभन्दा कति अवधि दिने भन्ने हुन्छ। ६ महिना वा १२ महिना वा १८ महिना नवीकरण दिने भन्ने निर्णय छिट्टै होला। मानौं, नवीकरण भएन भने पनि एनटीए दिएर अदालत पठाउन सकिन्छ। सोझै समातेर निष्कासन गर्ने भन्ने हुँदैन। कार्यकारीका निर्णयहरूलाई अदालतमा चुनौती दिन सकिँदैन ? अमेरिकी राष्ट्रपतिको हातमा केही अधिकार हुन्छ। आउट स्ट्यान्डिङ अर्डर अफ डिपोर्टेसन भएर स्वदेश फिर्ता पठाउने अधिकार राष्ट्रपतिलाई हुन्छ। यस अधिकार कार्यान्वयन गर्न सरकारले केही हदसम्म दबाब पनि दिन सक्छ। अमेरिका कानुन शासन भएको मुुलुक हो। शक्ति पृथकीकरण छ। राष्ट्रपतिले कुनै काम गरेको अवस्थामा कानुनीरूपमा चुनौती गर्न सकिन्छ। अदालतले सुन्छ। अदालतले अन्तरिम आदेश (टेम्पोररी अर्डर) दिन पनि सक्छ। यसअघिका कयौं खारेज भएका टीपीएसले अदालतको आदेशपछि निरन्तरता पाएको पनि थियो। टीपीएसमा रहेकाहरूको जुन २४ पछि नवीकरण भएको छैन भने पनि समातेर स्वदेश फिर्ता पठाउन मिल्दैन। कुनै पनि व्यक्तिलाई डिपोर्ट गर्न लामो प्रक्रिया अपनाउनुपर्ने हुन्छ। मास डिपोर्टेसनका लागि कति बजेट आवश्यक पर्ला ? डोनाल्ड जे ट्रम्प सरकारले सबैभन्दा विभिन्न क्षेत्रमा धेरै कुरा गर्ने घोषणा गरेको छ। यो सरकारको पालामा सबैभन्दा धेरै कार्यकारी निर्णय भएका छन्। घोषणा गर्नु एउटा कुरा हो, कार्यान्वयनमा लैजानु अर्को। कार्यान्वयनका लागि त बजेट चाहियो। बजेटको सम्बन्धमा व्यापक छलफल भइरहेको छ। मास डिपोर्टेसन, बोर्डर सेक्युरिटीलगायतका कार्यका लागि बजेट आवश्यक पर्छ। बजेट पास गर्न सिनेट, कंग्रेसले पास गर्न सहयोग गर्नुपर्छ। मास डिपोर्टेसनका लागि रिपब्लिकनले झन्डै ३ सय ४० बिलियन डलर बजेट छुट्ट्याएको छ। सरकारले चाहेर पनि अनडकुमेन्टेड सबैलाई एकैचोटी डिर्पोटेड गर्न सक्ने अवस्था हुँदैन। डिपोर्टका लागि पनि प्रक्रिया छ। बजेट चाहिन्छ। विद्यार्थी भिसामा बसेकालाई लक्षित गरिएको हो ? अमेरिकामा उत्कृष्ट विश्वविद्यालय छन्। विद्यार्थी भिसामा विभिन्न मुलुकबाट ठूलै संख्यामा पुग्छन्। अहिलेको सरकारको मान्यता विद्यार्थी भिसाको दुरुपयोग भएको भन्ने छ। ट्रम्प प्रशासनको प्रमुख निसानामा भिसा दुरुपयोग गर्ने विद्यार्थी छन्। विद्यार्थी भिसामा अमेरिका गइसकेपछि फुल टाइम विद्यार्थीको रूपमा रजिस्टर्ड भएको हुनुपर्यो। कमसेकम १२ क्रेडिट हुनुपर्छ। १२ क्रेडिटभन्दा थोरै भएमा विद्यार्थी भइँदैन। विद्यार्थीले क्याम्पसमा रहेर २० घण्टामात्रै काम गर्न पाउँछन्। काम गर्न पाउने समयभन्दा बढी पनि गर्नु भएन। बाहिर पनि गर्नु भएन। एक पटक विद्यार्थी भिसामा छिरेर आफ्नो स्टाटस मेन्टेन नगरेकाहरू थुप्रै छन्। टीपीएसबाट लाभ लिने धेरै भएकाले टार्गेटमा छन् भन्ने चर्चामा छ। यस्तालाई एनटीए जारी गरेर अदालत पठाइन्छ। तर सुनुवाइको अधिकार हुन्छ। विद्यार्थी भिसामा गएकाहरूलाई तपाईंको सन्देश के छ ? घरमा बसिरहेको बेला डिपोर्टेसन अर्डर (निष्कासन आदेश) जारी भए पनि आईसको एजेन्ट घरमा पुग्छन्। त्यो बेला दुईवटा प्रक्रिया हुन्छ। डिपोेर्टेसनको वारेन्ट लिएर आइस एजेन्ट आएको हो कि घरको सर्च वारेन्ट लिएर आएको हो ? त्यो सोधपुछ गर्नुपर्छ। यदि डिपोर्टेसनको वारेन्ट लिएर आएको हो भने घरभित्र सर्च गर्ने अधिकार हुँदैन। सोधिएको सबै प्रश्नको जवाफ दिनैपर्छ भन्ने हुँदैन। मौन रहने अधिकार पनि हुन्छ। घरमा नभएको बेला पनि आइस प्रहरी एजेन्ट आउन सक्छन्। त्यसैले कानुन व्यवसायीसँग परामर्श गरेर जवाफ दिन्छु भन्न सकिन्छ। तर, सोधिएको कुनै पनि प्रश्नको गलत जवाफ दिनु हुँदैन। सत्य, तथ्यमा रहेर जवाफ दिनुपर्छ। यदि कोही डिपोर्टेबल छ भने उसले कानुन व्यवसायी राखेकै हुनुपर्छ। उसँग सुझाव लिन सकिन्छ। आफू उच्च, मध्यम वा निम्न जोखिममध्ये कुन श्रेणीमा परेको हो ? थाहा पाउन सकिन्छ। बचाउका अधिकारहरू के के हुन् ? गर्न हुने र नहुने के हुन् ? अवगत हुन सकिन्छ। अमेरिकामा कसरी बसिरहेका व्यक्तिले चाहिँ स्वदेश फर्कने सोच बनाए हुन्छ ? उच्च जोखिममा रहेका व्यक्तिहरू फर्कनुपर्ने हुन्छ। उच्च जोखिममा रहेका व्यक्तिहरू सरकारका लागि पनि बोझ बनेका छन्। अहिलेको सरकारले पनि सेल्फ डेपोर्टेसन (व्यक्ति स्वयं आफ्नो मुलुक जाने) पनि चाहेको भनिएको छ। आउट स्ट्यान्डिङ अर्डर अफ डिपोर्टेसन र क्रिमिनल कन्भिक्सन डिपोर्टेबल भएका व्यक्तिले स्वदेश फर्किने सोच बनाए हुन्छ। तर पनि कुनै निर्णय गर्नुअघि आफ्नो कानुन व्यवसायीसँग परामर्श गर्दा राम्रो हुन्छ। प्रस्तुति : दिनेश गौतम"
बाटो,"म बाटो दिन्नँ। एक दिन्नँ। दुई दिन्नँ। तीन दिन्नँ। दिँदै दिन्नँ। जग्गा तैले किने पनि बाटो त दिनैपर्छ, दिन्न भनेर सुख पाउँछस्, मतानेलाई गाउँलेहरूले अन्तिमपटक सम्झाए। तँ अर्काको बारी हुँदै हिँडेको छस् कि छैनस् ? सम्झी एकपटक पँधेरोमा पानी लिन जाँदाआउँदा ककस्को बारी प्रयोग गर्छस् ? अनि, जंगल नि ! बजार जाँदाआउँदाको बाटो सरकारको हो। माथ्लो गाउँ र तल्लो गाउँ जाने बाटो मेरो आफ्नै पैसा परेको जग्गा हो। गाउँलेहरूले भनेको मान् मताने। सामाजिक प्राणी भएपछि सबैसँग मिलेर बस्नुपर्छ। अप्ठ्यारो कुरा नगर, आफैंले दुःख पाउलास्, शुक्रे मास्टरले पाखुरा समात्दै मतानेलाई फेरि एकपटक सम्झाए। एल्ले बाटो दिन्नँ भनेर सुख पाउँछ ? असारेलाई बाटो दिनैपर्छ, दे न भने खुट्टाको नली टुक्राउँछु। पाटोको कतापट्टिबाट बाटो दिन्छस् ? छेउकुनो मिलाएर चाँडो टुंगो लगा, नत्र नत्र के ?, ध्यानेतिर फर्किएर मताने झोक्कियो। पछाडिपट्टिबाट झ्याप्प मतानेको कठालो समात्दै ध्यानेले मुठ्ठी कस्यो। गाउँलेहरूले ध्यानेलाई च्याप्प समाते र ढुंगो झैं फुत्त भित्तातिर मिल्काए। ध्याने लर्बरिँदै घरको भित्तामा धसियो। मताने भुइँमा। निकैबेरसम्म भुइँमै टुसुक्क पिँध अडाएर मतानेले तालु कनाइरह्यो। सबै गाउँलेहरूले बाटो दिनुपर्ने अडान कसिरहे तर मताने मान्दै मानेन। मैले पाँच लाख रकम अरूलाई बाटो दिन जग्गामा हालेको होइन, मताने चिच्याउँदै जुरुक्क उठेर तनक्क तन्कियो। गाउँलेहरू हो, जोजसलाई बाटो दिन मन छ, दे हुन्छ। छैन बाटोसाटो।, एक्लै भुतभुताउँदै मताने भेला छाडेर घरतिर हानियो। गाउँलेहरू उसको लिडेढिपी देखेर निकैबेर टाँ भए। यता असारे काका भने चिन्तित। मतानेको बारी हुँदै बाटो नमिले उनको पाटो पुगिँदैनथ्यो। टुक्रे पाटोका लागि बाटो किन्ने कुरै थिएन।  असार लागिसक्दा पनि घाँस काट्न तेइ बाटो हिँडी। हैन, यो बौलाइले भनेको किन नमाने कि ?, पुतली चिच्याउँदै काकीको कपाल भुत्लाउन घरमुन्तिर उछिट्टिएर पुगी। मैले बारिपट्टिबाट गालीका शब्दहरू सुनें। हैन, बाउ त कुरो नबुझ्ने ल्वाठप्रसाद भो, छोरी किन अबुझ कन्सुत्ली हँ ? मैले फेरि मनमनै लख काटें, पक्कै बाटोकै बारेमा यसले घोक्रो बजाएको हुनुपर्छ। काका आफू भने सधैं बिहान उही काकीको सिरानबोटे बारी हुँदै पानी लिन पँधेरो जानुहुने। अनि, आफ्नो बारीबाट चैं हिँड्न अरूलाई दिन नहुने ? यिनको बुद्धि घाँस झैं कैले पलाउला ? तिनका बारीबाट हिँड्दा ओठतालु किन सुक्छ, हँ ? म मताने काकाको हर्कत सोचेर उघिँरहें।  महिना दिन बित्यो। एक महिनासम्म गाउँमा धेरै कुरा भए। असारे काकाले जग्गा बेचे। मताने जिल पयो। एक हप्ता अघिमात्र साढे तीन लाखमा मतानेकै भाइ काइँलालाई असारेले जग्गा बेच्यो। मतानेले असारेबाट जग्गा फुत्काउन कम्ता जोड गरेन। तर, असारेले जग्गा दिन मानेन। मानोस् पनि कसरी ? बाटो नदिई दुःख कम्ती दिएको थिएन। तै दुःखको चस्कोमा झन् जग्गा बेच्नु परेको पीडाले होला धेरै दिनसम्म असारे काका झरीमा रुझेको ढुकुर झैं निम्छरो देखिए। पतरपतर बोल्दै ठट्यौली गर्ने बूढा चुपचाप भए। पुर्खौली सम्पत्ति अर्कालाई सस्तोमा बेच्नुपर्दा मन कस्को नदुख्ला ? दुःखी को नहोला ? उनको तै दुःखमा टोलका केही मान्छेहरूले कठै भन्दै मुख चुकचुकाए। असारेलाई के दशा आइपरेको ? भन्दै केही हूल चौतारीमा गफिए। केही असारेको निम्छरो अनुहार देखेर दुःखी भए। केही भने खुच्चिङको मुख बजाउँदै वल्लोपल्लो गाउँसम्म समाचार पुयाउने हुलाकी बने। पानी पँधेरोदेखि चुलाचौका र जंगलसम्म जग्गा किचबेचको चर्चा निकै दिन चलिरह्यो। सधैंको झगडा भन्दा उसैको भाइलाई जग्गा बेच्यो, टन्टै चट् ! असारेले बुद्धि पुयायो, एकथरी मान्छेहरूले यसै भने। तर, सिंगो गाउँ भने मतानेले आफ्नै भाइ काइँलालाई हिँड्ने बाटो दिन्छ कि दिँदैन ? त्यसको व्यग्र प्रतीक्षामा बसिरहेका थिए।  एक महिनापछि दिनदहाडै साँध मिच्ने तँ, ए मताने बाहिर निस्की, बारीको डिलबाट काइँला चिच्याउँदै उफ्रियो। झ्यालबाट मुन्टो निकाल्दै मताने बोल्यो, कैले कहाँको मिचें साँध ! बोला गाउँले र ऐले गर छिनोफानो, नत्र, तेरो हड्डीको छिनोफानो गर्दिम्ला। उसै दोष नलगा, कटटट् मतानेले दाह्रा किट्यो। मुड्कीले ड्याम्म बार्तलीको जस्तामा ठोक्यो। पटटटट् झड्याम्म जस्ता पटकयो। तर, काइँला तर्सिएन। उसले पनि उसै गरी दाह्रा कटटट् किटिरह्यो। तल्लाबारी जाने बाटोछेउको साँध रातारात हलोले उखेलिएछ भन्दै साँध निकालेर बाटो बंग्याउने तँ, साँध उखाले झैं तेरो बंगारा उखेल्छु भन्दै जरुक्क ढुंगो उचालेर काइँलाले पीपलबोटतिर बेजोडले हुइँक्यायो। ड्याम्म, ढुंगो चोइटिएर पुछारको पाटातिर उछिट्टिदै बिलायो। आँगनमा निस्की मताने, दाइ भनेर के गर्नु ? अर्काको जमिनमाथि गिद्धे नजर गाड्ने कुलंगार !, लात्ती बजार्दै काइँला डिलबाट घरको आँगनतिर उक्लियो। आँगनमा उभिएर झन् काइँला नानाथरी फलाक्दै भर्भरायो। गाउँलेहरू डिलपट्टि ह्वारह्वारती लस्करै उभिन आइपुगे। मतानेको आँगनमा आज दाजुभाइको रमिता चल्ने भो, गाउँलेहरू बारीको डिलमा गफिन थाले। मताने डराउँदै बार्तलीमा निस्कियो र बोल्न थाल्यो ए किन उफ्रिन्छस् है बिनाकारण। जोत्दाजोत्दै उख्लियो साँध। भन्दैछु, गाउँले बोलाएर साँध लाउला, उसै नभर्भरा। साँधको कुरो मात्र होइन यो, रातारात ठडिएको चर्पी नि ! चर्पी, चर्पी के ? मेरै जग्गामा ठडाएको छु। कुरो नबुझे जस्तो नगर, जग्गा ढिपेर साँधसम्म चर्पी बनाएको छस्। हग्नमुत्न जाँदा मैले बाटो दिइन भने ! बाटो दिइनँ भनें रे ! बाटो सार्वजनिक हो। तैले नदिए सरकारले जग्गा काटेर दिन्छ। बाटो कसैको हुन्न। न तेरो, न मेरो। भाषण छाँट्छस् उल्टै ?, उसो भए असारेलाई बाटो किन दिइनस्। यत्रो गलफती जानेको रैछस्। असारेको कुरा अर्कै हो, ऐले यहाँ ननिकाल। ऐले, यहाँ न भोलि, म आज दाइ नभनी तेरो टाउको फुटाउँछु। जग्गा मिच्न उसै पाउँछस्। तैले नचाहे कोही गाउँलेहरू तेरो बारीको बाटो हुँदै हिँड्न नपाउने, तैले चाहे सबैको बारीबाट हिँड्न पाउनुपर्ने। तेरो टाउको फोट्छु, ढुंगा उचालेर काइँलाले बार्तलीमा हान्यो। मताने अतालिँदै कोठाभित्र फुत्त पस्यो र ड्याम्म ढोका लगायो।  मकै रोपेपछि पनि बारीबारी हिँड्छौ मुर्दा हो ? टुसा भाँचिएर उम्रिएन भने तिमेर्का खैरात हुन्न नि। ल, नहिँड भनेको बारीबारी अटेरो भएर झन् पो कुद्छ। लाखेस्, समात यिनेरलाई, यी दुईका आज म त्यही चिहान बनाउँछु। मताने काका डाँडाबाट ढुंगा लडाउँदै हामीतिर दौडिए। भिकारीकुमार र म पनि बारीमुनिको पाखैपाखा बेतोडले कुद्यौं। डसजाने बाटोमुन्तिर गुच्चा खेलेर घर फर्कंदा छोटो बाटो पर्ने भएकाले काकाको सिरबोटे बारीपट्टिबाट उक्लिँदै थियौं। बुढा, ढुकेर बसेका छन् भन्ने के थाहा ? हिउँद सकिएर बर्खा लाग्नु अघिसम्म गाउँलेहरू बजार र स्कुल जाँदा यही बाटो प्रयोग गर्थे। जुन बारीको छेवैछेउ लामो धर्सो जस्तो बाटो बन्थ्यो। जुन गाउँ जान छोटो पथ्र्यो। तर, जब मकै छर्ने बर्खे खेती सुरु हुन्थ्यो। मताने काका त्यहाँबाट कसैलाई हिँड्न दिँदैनथे। काँडा बिच्छाएर बार हाल्थे र गाउँलेहरूलाई हिँड्न नदिई दुःख दिन्थे। नहिँड्नु पर्ने थियो, हिँडियो। गल्ती भो ! मताने बुढाले मार्ने भो। म र भिकारीकुमार बेजोडले कुदिरह्यौं। बारीको कान्लैकान्ला हाम फाल्दै पाखातिर तेर्सियौं। मताने काका माथिबाट ढुंगा लडाउँदै माथिबाटै तेर्सिए। मार्ने भो यसले, भिकारीकुमार ङिच्च हाँस्यो। म बेतोडले दौडिरहें, ऊ पछिपछि डोरिँदै दौडिरह्यो। स्कुलबाट छुट्टी हुनासाथ दुई घण्टा गुच्चा खेल्ने र त्यसपछि घरतिर उक्लिने हाम्रो नियमित दैनिकी थियो तर आज भोको पेटमै बुढाले ढुकेरै बेतोडले कुदाए। दुवै फ्याँ फ्याँ भयौं। सास फुलेर मरिएला जस्तो भो। मुटु ढुकढुक गर्दै च्यापुमुन्तिर आइपुग्यो। म अतालिँदै खस्रोको रुखमुनि लुके, भिकारीकुमार भने ठूलो ढुंगो छेउमा। मताने काकाले डिलपट्टिबाट हामीलाई यताउति हेरे, देखेनन्। हामीलाई नदेखेपछि काका चिच्याउन थाले कता लुके ठिम्नाहरू, तिमर्को आज यही पाखामा चिहान बनाउँछु। चाँडो देखापर छाउराहरू। म डरले लुकलुक काप्न थाले। सुस्तरी भिकारीकुमार फुस्फुसायो, ओइ, मताने ठुल्बाले साच्चिँकै हाम्रो चिहानै बनाउलान् ? चुपलाग, देख्यो भने हान्ला ढुंगो, म झर्किए। अलिकति त मताने ठुल्बालाई माया होला है ! उसै नझर्किन बेकारमा, म त उहाँको भाइको छोरो हुँ, ऊ फेरि फुस्फुसायो। ट्याउराहरू, कता लुकेछन्, मैले निकाल्नै पर्ने हो। बुढाले माथिपट्टिबाट अन्धाधुन्ध ढुंगा हुयाउन थाले। ठिक्क मुठ्ठीभरिका ढुंगा पानीका थोपा झैं हामी छेलिएतिर बर्सिए। ढुंगा छल्दै तुफान दौडिएर भिकारीकुमार खस्रोकै रुखमुनि शरण लिन आइपुग्यो। केही ढुंगा कान छेउबाट गोली झैं गए। केही ढुंगा खस्रोको रुखमा ठोक्किएर बोक्रा नग्याउँदै पाखातिर उछिट्टिए। भिकारीकुमार ओठ लेप्य्राउँदै ठुल्बाले माओवादी सम्झे, मार्ने भो बा। मार्लै जस्तो छ, म फनफनिएँ। काका भन् मलाई, च्याप्प कान समात्दै भिकारीकुमारले मलाई सरी भन्न लगायो। भुत्रो नि भन्दिनँ, सरी पनि भन्दिनँ, ऐले ढुंगा टाउकोमा बज्रिएर फुरौला उठ्दा था पाउलास्। म झोक्किएँ। ऊ बेस्सरी खित्खितायो। भिकारीकुमारको काला दाँत देखिए। म पनि फिस्स मुस्कुराएँ। मेरा पनि काला दात उसैगरी देखिए होला। ढुंगा हुर्रिन अझै रोकिएन। काका, ढुंगा हान्न रोक, म फोस्राको रुखपट्टिबाट सुस्तरी चिच्याएँ। ठिम्नाहरू याँ रछन्, झन् बडेमानका ढुंगा हान्न थाले। मैले डराउँदै फेरि कराएँ, काका ! तिम्लाई पँधेरो जान पर्छ कि पर्दैन ? भोलि पँधेरो जाउँला। हाम्रो बारीमा पुग्नासाथ म उसैगरी ढुंगो बर्साउँछु। म तिम्रो शरीर र गाग्री एकैचोटी कच्याककुचुक कुच्याउने छु। ए, काका ! रोक, ढुंगा हान्न। बुढालाई कुन्नी के घत पयो। यता निस्की ट्याउरे, या डिलमा आओ। बसेर कुरा गरौं। म केही गर्दिनँ। भिकारीकुमार र म दुवै छाती फुलाउँदै डिलतिर निस्कियौं। म काकाछेउ ठिंग उभिएँ। पँधेरो जान्न दिन्नस् रे!, गाग्रो र शरीर कुच्याउँछस् रे!, दुई मुड्की बुढाले ढाडमा बजाए। अरमठ्ठेको हात रैछ भुतुक्क भएँ। भिकारीकुमार कुलेलम ठोकिहाल्यो। म हेरेको हेरै भएँ। न रून, न भाग्न सकें। हिँड्न दिन्नस् रे! फेरि मुठ्ठी कसेको हात उचाले। तेरो दाँत उछिट्याइदिऊँ, मुड्की मुखतिर आयो। म निहुरिएर छलिएँ। खुस्काइदिउँ तेरो हाप दर्जन दाँत ? म झन् डराएँ। हिँड्न दिन्नस् मलाई ? ओई ! खुस्काइदिऊँ उसैगरी हात सोज्याए। म रुन्चे स्वरमा बोलें, तिम्ले दियौ हिँड्न ? बुझिस् ! त्यो बाटो हो। सरकारको बाटो तिमेरू हिँड्न सक्दैनौ। मकै छरेको देखिनस् बारीमा। मकैका टुसा भाँचिएपछि अर्को साल के खाने ? तेरा बाउले मकै दिन्छ ? म झनै रुन खोजें। एकचोटीलाई हिँडिस्। अर्को चोटि देखें भनें खुट्टा भाँचेर अगेनामाथि झुन्ड्याउँछु बुझिस्। बुझेको मुन्टो मैले सपक्क लर्काएँ। कुन्नी के सोचेर हातले प्याट्ट तालुमा हानेर मताने काका घरतिर लागे। मेरो ओठतालु एकैपटक सुके। भिकारीकुमार भने करमको रुखपट्टि छेलिएर मुसुमुसु हाँसिरह्यो।  भोलिपल्ट, एक हात जग्गा मतानेलाई मैले किन दिने ? म दिँदै दिन्नँ।, गाउँले भएतिर फर्केर काइँला ठुल्ठुलो स्वरले चिच्यायो। तँ गोरुले नदिएर हुन्छ। गोठको पानि तर्किनु परेन। मैले हिँड्नु परेन। मेरा लालाबालाले हिँड्नु परेन। मताने काका मसिनो स्वरमा निम्छरो सुनिए। ए, त्यसबेला असारेको जग्गा किनेपछि मैलै चैं हिँड्नु परेन। मेरा लालाबालाले हिँड्नु परेन। त्यसबेला म साख्य भाइ हुँ भन्ने सम्झिस् ? उल्टै पाखापट्टिबाट हिँड् रे!, बारीको छेउकुनाबाट बाटो दिँदा तेरा बाली मासिन्थे ? भो जग्गाको कुरा नगर। म तँलाई दिँदै दिन्नँ। गोठको पछिल्लो भाग खर्लप्प भत्काएर आफ्नै जग्गामा पानी तर्का, आफ्नै बारी हुँदै हिँड्, काइँला उसै उसै रन्कियो। तैले नदिएर हुन्छ, मताने चिच्याउँदै भाइलाई मारौंला झैं गरी झम्टियो। हेर, त बिनासित्ती अटेरो नगर काइँला।, भनेको मान् एक हात जग्गा दे, मताने गाउँलेहरू भएपट्टि फर्केर काइँलालाई सम्झाउन थाल्यो। तँ बाउको पुख्र्यौली जग्गा लेनदेनमा पनि झगडा गर्छस्, मताने पुनः रुन्चे सुनियो। एक हात जग्गा तैंले गोठपछाडिको छोड्दैमा गरिब हुँदैनस्, पानी आफ्नै जग्गामा तर्कियोस् भनेर मात्र कुरा राखेको हुँ। उल्टै बाले दुःखले बनाएको गोठ भत्काउनु, भन्छस्। यस्तो कुबुद्धि कसरी आयो ? मताने बुझक्कड देखियो। सल्यानी जाने बाटो दिनुपर्नेमा सुबुद्धि तँ मा देखियो, बाटो सबैलाई चाहिन्छ भन्ने कुरा तैले बुझिस्, कुन मुख बजाउँदै म तेरो साख्खे भाइ हुँ भन्दैछस्। बोली खस्न नपाउँदैडऽऽड्याम्म मतानेले काइँलाको टाउको पछाडिपट्टि चिर्कटो बजार्यो। काइँलाको निधार, गाला, च्यापु हुँदै राता मसिना धर्सा जमिनमा तप्प खसे। थररर्र काम्दै काइँलाले दाइको आँखामा हेरिरह्यो। केही गाउँलेहरू थुइक्क मुर्दा भाइ कुटिस् हैन भन्दै भुन्भुनाउन थाले। भिकारीकुमार बाउको च्यापुबाट झरेको रगतको थोपा हेर्दै निकैबेर जिल परिरह्यो। सबै गाउँले छिनमै चुपचाप भए। वातावरण शून्य। रगत बग्नलाई समेत बाटो चाहिन्छ, हामी त मान्छे हौं। म त झन् तेरो साख्खे भाइ, दबिएको स्वरमा काइँला बोल्न थाल्योत्यस दिन तैंले कुरा बुझेर असारेलाई बाटो दिएको भए, पुर्ख्यौली जग्गा उसले बेच्दैनथ्यो, केकोही गाउँलेहरूले तँलाई हिँड्न छेकबार गरे। कसैले बाटो हिँड्न रोके। बाटो त तँलाई पनि चहिँदोरहेछ, जग्गा तँलाई पनि चाहिने रहेछ, बुद्धि त तेरो कहिल्यै आएन। काइँलो रुन्चे स्वरमा निकैबेर भुन्भुनाइरह्यो। मतानेलाई कुन्नि के घत पर्यो। आँखाबाट आँसु पर्लक्क खसे। उसैगरी गाला, च्यापु हुँदै आँसुका ढिक्काहरू जमिनमा तप्प झरे। आँसुलाई पनि गालाबाट बग्न न दे, मान्छेलाई मात्र किन बारीमा हिँड्न दिन्नस् ? काइँलाको शब्द खस्न नपाउँदै मतानेले चिर्कटो फुत्त बारीको डिलपट्टि मिल्कायो र सुक्क गर्दै भाइको गोडाछेउ घुप्लुक्क घोप्टियो।"
मानव सभ्यताकै आदिभूमि हिमवत्खण्ड,"सिन्धु प्रदेशदेखि ब्रह्मपुत्रसम्म फैलिएको मानसरोवरसमेत एकअर्कामा गाँसिएको समन्वित भूखण्ड नै हिमवत्खण्ड हो। हिमालयपालित यस क्षेत्रको स्कन्द पुराणमा वर्णन गरिएको छ। जसको एउटा खण्डमा हिमवत्खण्डको चर्चा र महिमा छ। वेदव्यासद्वारा रचित १८ पुराणमध्ये प्रमुख हो, स्कन्दपुराण। हिमवत्खण्डअन्तर्गत पर्छ कोशी नदी। कौशिकीका नामले पनि परिचित यो नदीकिनारमा कौशिक ऋषि (विश्वामित्र)को जन्म भएको हो। सप्तगण्डकी, जहाँ काश्यप ऋषि र पुलस्त्य ऋषिको जन्म भयो। यसैगरी, मिथिलामा तत्त्वज्ञानी राजा जनक, याज्ञवल्क्य, गार्गीजस्ता दार्शनिक र वाल्मीकि अनि व्यास, कालीदास प्रभृतिका महान् कविहरूको पनि जन्म भएको पाइन्छ। जहाँ ने मुनि नामका ऋषि र किराँतहरूका ऋषि आकुनीले ख्याति कमाएका थिए। यो एउटा यस्तो भूखण्ड हो, जहाँ विविध दर्शनहरूको आविष्कार भएको पाइन्छ। भौगोलिक अवस्थितिलाई मध्यनजर गर्ने हो भने नेपाल देशको सबैजसो भूभाग समग्र हिमवत्खण्डको लगभग मध्य भागमा पर्छ। सानो तर सुन्दर देश नेपालका नागरिक हामी नेपाली यसै भूखण्डका बासिन्दा हौं, जो गर्व गर्न लायक छ। विश्वमा कमै देश होलान्, जुन नेपालमा छ अर्थात् हिमाल पनि, पहाड पनि अनि तराई पनि। विविधतापूर्ण भौगोलिक मात्र होइन, प्रकृति पनि उस्तै विचित्रको छ। सामाजिकसांस्कृतिक विशेषता त व्याख्या विश्लेषण गरिनसक्नु छ। हिमवत्खण्डको केन्द्र स्थलमा कला, साहित्य र संस्कृतिको सम्मिलन: सभ्यता र ज्ञानको पवित्र भूमि हो यो। अझ महत्त्वपूर्ण यथार्थ त नेपाल हिमवत्खण्डको केन्द्र स्थल हो, जुन विश्व मानव सभ्यता र ज्ञानोदयको आदिभूमि हो। हिमवत्खण्ड नेपालमा सबैभन्दा प्राचीन ग्रन्थ ऋग्वेदको जन्म भएको पाइन्छ। विश्वकै प्राचीन भाषा संस्कृतको समेत जन्म नेपालमै भएको मानिन्छ। जहाँ चार वेद, उपनिषद्, श्रुति, स्मृति, पुराण तथा अनेकौं नीतिशास्त्रको प्रादुर्भाव र विस्तार भएका प्रमाण छन्। नेपाली कला, साहित्य, संस्कृति, परम्परा, रीतिथितिको उद्गम र विकास पनि हिमवत्खण्डमै भएको पाइन्छ, जुन सभ्यताको उषाकालमै सृजित र विकसित भएका थिए। विश्व यतिबेला २१औं शताब्दीको ज्युँदोजाग्दो समयमा छ। सूचनाप्रविधिको अत्याधुनिक यो समयमा ग्लोबल भिलेज बनेको यो विश्वमा नेपालले आफूलाई हरसन्दर्भमा अध्यावधिक गर्दै समग्र विकासमा फड्को मार्दै विश्व प्रतिस्पर्धामै छ। यस दौडमा अनेक पश्चिमा प्रसंग र सन्दर्भलाई हामीले ग्रहण गर्दै जीवनमा अपनाइरहेका छौं। तर आफ्नै कला, संस्कृति, परम्परा र विश्वलाई पाठ सिकाउने सन्दर्भबाट विमुख छौं। तिनलाई विश्वभर प्रचारप्रसार गरेर देशको महिमा सगरमाथा झैं उच्च बनाउने त औंलामै गनिन्छौं सायद। हरेक दिन अन्तर्राष्ट्रिय विमानस्थलमा देखिने युवा पुस्ताको संख्याले विश्वभर छरिँदै गर्दा यी खास विषय संसारभर पुर्याउने हो भने नेपालीलाई नेपाल भन्न गर्व लाग्नेछ। त्यसले हिमवत्खण्ड र नेपालको सभ्यतासंस्कृतिलाई सबैले बुझ्नु र सबैलाई बुझाउनु अब ढिलो गर्नु हुँदैन। यसैले सायद मदन भण्डारी कलासाहित्य प्रतिष्ठानले नेपालको राजधानी काठमाडौंमा २०८१ को चैत १, २ र ३ गते तीन दिन हिमवत्खण्ड कलासाहित्य सम्मिलन गर्दैछ। यसको अवधारणाको बिज रोप्नु र यसलाई विश्वभर फैलाउने सम्मिलनको उपाय रच्नु चानचुने सोच, काम र प्रयास हुँदै होइन। २०७५ असार २९, ३० र ३१ गते भानु जयन्तीका अवसरमा मुलुकमै पहिलो पटक हिमवत्खण्ड कलासाहित्य सम्मिलन२०७५ भएको थियो। हरेक वर्ष यसको आयोजना गर्ने भनिए पनि हुन सकेको थिएन। ढिलै भए पनि त्यसैको निरन्तरता स्वरूप हिमवत्खण्ड कलासाहित्यसंस्कृति सम्मिलन२०८१ आयोजना भइरहेछ। जसबाट हाम्रा पूर्वजहरू र उनीहरूले निर्माण गर्दै आएका मानवीय एवं सामाजिकसांस्कृतिक मूल्यमान्यताहरूलाई युगानुकूल व्याख्या गर्दै अघि बढ्ने बाटो खुलेको छ। भारतमा लाखौं नेपाली र ठेट लोकसंस्कृति: भारतको पश्चिम बंगाल राज्यको उत्तरी क्षेत्र दार्जिलिङ र कालेबुङ जिल्लालगायत जलपाइगढी, कोचबिहार तथा अलिपुरद्वार जिल्लाका विस्तृत एवं फराकिलो क्षेत्र हो, डुवर्स भूमि। जहाँ आफ्नै प्रकृतिको समाज छ जहाँ भाषिक, सांस्कृतिक एवं लोकसांस्कृतिक परम्परा छ। जुन समृद्ध छ। त्यहाँ नेपाली जातिभित्र खस बाहुन, राई, लिम्बू (सुब्बा), मगर, तामाङ, शेर्पा, गुरुङ, नेवार, थामी, याक्खा (देवान) आदिको बसोबास छ। अनेकताभित्रको एकता पनि त्यहाँ छ। त्यो समाजको सामाजिकसांस्कृतिक, भाषिकधार्मिक र लोकपरम्परागत सन्दर्भहरूले बेग्लै महत्त्व राखेको पाइन्छ। दार्जिलिङ, कालेबुङ र डुवर्स अञ्चलमा बसोबास गर्ने नेपाली, बंगाली, राजवंशी, राभा (कोचे), मेच (अर्थात् मेचे वा बोडो), टोटो आदि जाति तथा उनीहरूको भाषिकसांस्कृतिक मिश्रणबाट उत्तर बंगालको नेपाली भाषिकसाहित्यिक तथा लोकसांस्कृतिक परिवेश विकसित बनेको छ, सम्मिलनमा भारतको उत्तर बंगाल क्षेत्रको नेपाली लोकसांस्कृतिक सन्दर्भ विषयक कार्यपत्रमा डा राजकुमार छेत्री लेख्छन्, यी सबै जातजाति, भाषाभाषी एकार्कामा नङमासुजस्तै मिलेर एउटै सांस्कृतिक मालामा उनिएर रमाइलो मिश्रित समाज गठन भएको देखिन्छ। पार्वत्य र तराई क्षेत्रका मानिसका आआफ्नै प्रकार र प्रकृतिका रीतिरिवाज, जीवनशैली, कर्मशीलता, सामाजिक व्यवस्था, रहनसहन, हर्षअमर्ष, अनुभवअनुभूति, कथाव्यथा र सांस्कृतिक विविधता छन्। उनका अनुसार, लोकजीवन लोकमानसमा उब्जेका मनोभावहरू नै कालान्तरमा यहाँको लोकसाहित्य र लोकसंस्कृतिमा प्रतिबिम्बित भएका छन्। पुरानो पिँढी र नयाँ पिँढीबीचको दूरी मेटाउन हिमवत्खण्डको सन्दर्भ: डा टेकनारायण उपाध्यायले भारतको मेघालयको नेपाली लोकसंस्कृति विषयक कार्यपत्रमा वर्तमान संसारको बदलिँदो परिवेशमा नयाँनयाँ नियम र चलनले जन्म लिएको बताउँदै लेखेका छन्, जसको प्रभाव समाजमा पर्दै गएको देखिन्छ। पुरानो पिँढी र नयाँ पिँढीबीच दूरी बढ्दै गएको देखिन्छ। संस्कार गतिशील विषय हो जुन मानव निर्मित विषय हो। ठाउँअनुसार यसको असर र प्रभाव देखिन्छ। परिवर्तित परिवेशको प्रभाव मेघालयका गोर्खालीमा पनि परेको बताउँदै त्यसका बाबजुद परम्परदेखि चलिआएका नियमहरू जोगाएर राख्ने प्रयासमा आफूहरू लागिपरेका उनको भनाइ छ। पुर्खाले दिएर गएका रीतिथिति, चालचलन, भाषासंस्कृति जोगिनुपर्छ, जोगाइराख्नुपर्छ भन्ने बल यहाँका गोर्खालीमा छ, यही मूलमन्त्र नै भारत मेघालयका गोर्खालीको विशेषता र प्राप्ति हो, सम्मिलनले दुई पिँढीबीचको दूरी मेटाउने विश्वासका साथ उनी लेख्छन्। थाइल्यान्डमा आठ दशकदेखि जोगाएको नेपाली संस्कृति: थाइल्यान्डमा नेपाली लोकसंस्कृति: नेपाली संस्कृतिको विश्वव्यापीकरणको उदाहरण शीर्षकको कार्यपत्रमा रमेश खड्काले थाई नेपालीको इतिहास द्वितीय विश्वयुद्धताका बर्मा (हाल म्यानमार)बाट गएका र थाइल्यान्डमा छरिएका आक्रमणकारी जापानी सिपाहीहरूबाट भागेकाहरूसम्म जोडिएको उल्लेख गरेका छन्। लाहुरे दाइको रेलीमाई गीत बर्मा र थाइल्यान्डमा ज्यादै प्रचलित छ। देश छाडेको, आमालाई छाडेकाजस्ता भावविह्वल गीतहरू अहिले पनि पुराना पुस्ताहरूले गाउने गरेका छन्, उनले लेखेका छन्, प्रायः महिला पुरुषहरू नेपाली गीतहरू गाउन सक्छन्। नेपाली लोकसंस्कृतिको अमिट छाप उनीहरूमा अझ रहँदै आएको छ। थाइल्यान्डमा पिलोकी नेपालीको रूपमा उनीहरूको बेग्लै परिचय छ। उनका अनुसार, नेपालीहरू थाइल्यान्ड देशमा बसोबास भएको आठ दशकभन्दा बढी हुँदा पनि कसरी नेपाली भाषा, संस्कृति, परम्परा र लवजको अभ्यास भइरहेको छ। नेपाली डायस्पोराका लागि थाइल्यान्डका विशेष अनुभव छन्। सगरमाथादेखि कचनकवलसम्म: नेपालको सुदूरपूर्वमा पर्ने कोशी प्रदेश विविधताले भरिएको छ। संसारको सबैभन्दा अग्लो हिमचुचुरो सगरमाथादेखि समुन्द्र सतहभन्दा पनि होचो भूभाग केचनकवल यस प्रदेशमा पर्छ। सांस्कृतिक वैभवताको हिसाबले पनि अनेकौं प्रकारका जातजाति र ती जातजातिमा प्रचलित सांस्कृतिक, धार्मिक विविधता छ, डा भक्त राई भन्छन्, समग्रमा भौगोलिक, जैविक, सांस्कृतिक, प्राकृतिक आदि विविधतापूर्ण प्रदेशको रूपमा कोशी प्रदेशलाई लिन सकिन्छ। हिमालयको सबैभन्दा तल्लो श्रेणी चुरे शृंखलाको पादप्रदेशमा कोशीदेखि पश्चिम, नारायणी (पौराणिक ग्रन्थहरूमा सदानीरा, गण्डकी)देखि पूर्व र दक्षिणमा गंगासम्मको भूभागलाई विदेह जनपद र यसको राजधानी मिथिला भनिएको छ। मिथिला लोकजीवन र मधेसको जीवनशैली: मधेस प्रदेशबाट मिथिलाको लोकसंस्कृतिमा रोशन जनकपुरी लेख्छन्, मिथिलाको राजनीतिक अस्तित्व प्राचीनकालमा नै समाप्त भए पनि अनेक आरोहअवरोह, बजारवाद र उपभोक्तावादी अपसंस्कृतिको बीच, यसको सांस्कृतिक अस्तित्व, प्रतिष्ठा र गर्व विशिष्ट लोकसंस्कृतिको रूपमा यस क्षेत्रको लोकजीवनमा अहिलेसम्म प्रतिबिम्बित हुने गरेको छ। यसको संरक्षण आवश्यक छ। लोकधर्म, लोकसाहित्य र लोककला (गीत, संगीत, गाथा र प्रदर्शनकला), तीनवटा प्रवर्गमा विभाजित कार्यपत्रमा लोकसंस्कृति गाउँदेखि नगरसम्म फैलिएको जनसामान्य (लोक, जनता)को संस्कृति उल्लेख छ। लोकसंस्कृति विविध धर्म, संस्कृति र समुदायको ऐतिहासिक सहचार्य, अन्तसंघर्ष र अन्तर्समन्वयबाट विकसित विशिष्ट सहिष्णु जीवनशैली, मनोविज्ञान र संवेदनाहरूको समुच्य हो, उनी लेख्छन्, समुदाय विशेषको लोकगाथा, लोकगीत र लोकजीवनका अभिव्यक्तिहरूमा लोक संस्कृति अभिव्यक्त हुने गर्छ। एक करोड दस लाख वर्षअघिको दन्तावशेष: स्कन्धपुराणको केदारखण्डमा हिमवत्खण्डका पाँच खण्डको नाम लिँदा नेपालको नाम अग्रस्थानमा लिइएको सन्दर्भ प्रस्तुत गर्दै प्राडा कपिल लामिछानेले लेखेका छन्, कनकमुनि, क्रकुच्छन्द, बुद्धभद्र, कपिलमुनि, भृगु, पाणिनि, माण्डव्य, शृंगी, गौतमबुद्ध आदि ऋषिमुनि र साधकहरूको तपश्चर्या र साधनाभूमि हो, लुम्बिनी। १ करोड १० लाख वर्षअघिको आदिमानव रामापिथेकसको पुरातात्त्विक दन्तावशेष पाइएको स्थान यही भूमि हो। लोकसंस्कृतिको सन्दर्भमा उनी लेख्छन्, लुम्बिनी प्रदेशको यति सुदीर्घ गौरवमय परम्पराबाट विकसित भएको आजसम्म मान्छेलाई मान्छे बनाउने यो लोकसंस्कृति यता आएर खस्कँदो र लोपोन्मुख हुन पुगेको देखिन्छ। प्रायः सबै जातजाति र भाषाभाषीका मौखिक अभिव्यक्ति, प्रदर्शनकारी कला, विभिन्न हस्तकला, सीप, विधि, प्रविधि चित्र, मूर्ति, मन्दिर, भाँडावर्तन बनाउने कला यथेष्ट मात्रामा हस्तान्तरित हुन नसकेको हुनाले लोप हुने अवस्थामा पुगेको उनको निष्कर्ष छ। आधुनिकीकरणले गुम्दैछ राष्ट्रकै सम्पत्ति: ५० जातजातिको बसोबास रहेको गण्डकी प्रदेशमा आआफ्नै मौलिक संस्कार र संस्कृतिहरू छन्, महत्त्वपूर्ण अमूर्त सम्पदाका रूपमा। विभिन्न जातजाति र धर्मसंस्कृतिका मानिसको बसोबास रहेको यस प्रदेशका बस्तीहरूमा मौलिक नेपाली लोकसाहित्य र लोकसंस्कृतिको भण्डार रहेको डा तुल्सीराम खनाल लेख्छन्। हातमा सीप र रोजगार नहुँदा अनि कमजोर आर्थिक अवस्था भएकाले यहाँका अधिकांश जातिलाई आफ्नो भेषभूषा, भाषा र संस्कृति जोगाउन गाह्रो भएको छ। यो देशका हरेक जातजातिको भेषभूषा, भाषा, संस्कृति, राष्ट्रकै सम्पत्ति हुन्।, उनी कार्यपत्रमा थप्छन्, त्यसलाई जोगाउने काम राज्यको हो। कुनै पनि जातिले आफ्नो भेषभूषा, संस्कृति, परम्परा गुमाउनु देशको सम्पत्ति घट्नु हो। अर्कोतर्फ, आधुनिकीकरणसँगै पुराना जीवनशैली हराउँदै जानु पनि उत्तिकै स्वाभाविक हो। राज्यले यी दुवैलाई सन्तुलनमा राख्नुपर्छ। हिमवत्खण्ड संसारकै गौरव: हिमवत्खण्डको केन्द्रस्थलमा रहेको नेपालमा विश्वकै सर्वोच्च शिखर सगरमाथासहित विश्वप्रसिद्ध हिमशृंखलाहरू अवस्थित छन्। यो खण्ड नेपालमात्र होइन, संसारकै गौरवको विषय हो। गौरवशाली यो भूखण्ड भारोपेली तथा भोट बर्मेली भाषाको आधारक्षेत्र हो जहाँ विभिन्न भाषा, सभ्यता र संस्कृतिको उन्नयन, आपसी सद्भाव र सांस्कृतिक एवं मौलिक सिर्जनशील पक्षको महिमा सम्मिलनमा प्रस्तुत भएको छ। हिमवत्खण्डका समस्त सांस्कृतिक वैभवप्रति गर्व गर्ने वातावरण यसमा बनेको छ। यस खण्डको प्रकृति, संस्कृति तथा मानवीय मूल्यको सम्प्रसार पनि सम्मिलनमा भएको छ। हिमवत्खण्डको यस भेगमा वैदिक तथा बौद्ध वाङ्मयमात्र होइन, ज्योतिषविज्ञान, योग अनि आयुर्वेद लगायतका प्राच्य विज्ञान र अपार सांस्कृतिक ज्ञानपरम्परा तथा वैभव छ। ज्ञान तथा चेतनाका ती महिमाशाली पूर्वपरम्पराप्रति गौरवबोध गर्न पनि सम्मिलनले भूमिका खेल्नेछ। प्राचीनकालको नेपाल कामरूपदेखि कुमाल, गडवालसम्म: प्राचीनकालमा नेपाल अहिलेभन्दा ठूलो भूभागमा फैलिएको इतिहास छ। पूर्वमा कामरूप (आसाम) र पश्चिममा कर्कपुर (कुमाउँ र गडवालबीचको देशलाई नेपाल भनी वर्णन गरिएको छ, भनी विक्रमादित्यका छोरा समुद्र गुप्तको प्रयागस्थित अभिलेखमा पाइन्छ। हिमवत्खण्ड अर्थात् विशाल तपोभूमि एवं ज्ञानभूमि यहाँबाटै प्रसिद्ध ऋषिमहर्षिहरूले ज्ञानको आविष्कार गरेको सन्दर्भ पुस्तकहरूमा उल्लेख छन्। जसले धर्मशास्त्र, नीतिशास्त्र, राज्यशासनका अनेक विषय र विधिविधान सिर्जना गरेका थिए। यसरी हिमवत्खण्डलाई प्राज्ञिक परम्पराबाट समृद्ध बनाएको तथ्य हामीसामु छ। त्यही हिमवत्खण्डका प्राचीन सभ्यता, सांस्कृतिक, सामाजिक, भौगोलिकलगायतका विविध आयामबारे खोजअन्वेषण, अध्ययनअनुसन्धान तथा संरक्षण, संवद्र्धन र प्रवद्र्धन गर्न सम्मिलन सेतु बनेको छ। हिमवत्खण्डका मौलिक तथा रैथाने संस्कृति, ज्ञानपरम्परा, तन्त्रमन्त्र, कलासाहित्य, रीतिरिवाज, शिल्पकला, भेषभूषा, खानपान, मूर्त तथा अमूर्त सम्पदाको संरक्षण, संवर्द्धन र प्रवर्द्धन गर्न पनि सम्मिलनले पुनर्जागरण ल्याउने अपेक्षा आयोजकको छ। १२३ भाषा, तिनका संस्कृति र साहित्यको सम्बन्ध सेतु सम्मिलन: नेपाल यसै पनि ४ जात ३६ वर्णको साझा फूलबारी हो। अनेक जातजाति, संस्कृति तथा भाषाभाषी यहाँ इन्द्रेणी झैं छन्। भनिन्छ, प्राकृतिक, जैविक तथा सांस्कृतिक विविधताले नेपाल ऐश्वर्य बनेको छ। जुन यथार्थ हामी नेपालीले दस्ताबेजीकरण गरेर वा श्रव्यदृश्यका माध्यमबाट विश्वभर पुर्याउनु र फैलाउनु आजको आवश्यकता हो। मुलुकको विकास निर्माण र समृद्धितर्फको यात्रामा बहुसांस्कृतिक पहिचान कायम राख्न हिमवत्खण्डको यो यात्रा अपरिहार्य छ नेपाल र नेपालीका लागि। बोलचालमा रहेका १ सय २३ भाषा तथा तीसँग जोडिएका संस्कृतिको जीवन्तता हामी तीन करोड नेपालीको प्राण हो। जसलाई सम्बन्धित जातजाति र समुदायमात्र होइन, सबै नागरिक र सबै ७ सय ६१ सरकारहरूले जोगाउनुपर्ने अवस्था छ। यसका लागि एकआपसमा सहकार्य गरी विकसित गर्नु आवश्यक छ। यो केन्द्रीय सम्मिलन जस्तै स्थानीय सरकारहरूले पनि आफ्नो भूगोल र क्षेत्रभित्रका भाषा, साहित्य र संस्कृतिलाई उजागर गर्नुपर्ने देखिएको छ। अन्तर्राष्ट्रिय सम्प्रेषणका लागि अबका दिनमा यो सम्मिलनमार्फत हिमवत्खण्डका संस्कृतिकर्मीहरूको साझा मञ्च बनाउनुपर्ने देखिएको छ। हिमवत्खण्डका ज्ञानसम्पदा र तिनका युगीन औचित्यतर्फ संसारको ध्यानाकर्षण गर्नु नेपालको अबको योजना बनोस्।"
एमडब्लुसी २०२५ मा इनफिनिक्स को उत्कृष्ट प्रदर्शन,"इनफिनिक्स, मोबाइल प्रविधिको एक विश्वव्यापी अग्रणी ब्रान्डले बार्सिलोना, स्पेनमा आयोजित मोबाइल वर्ल्ड कंग्रेस (एमडब्लुसी) २०२५ मा आफ्ना सोलार इनर्जी रिजर्भिङ प्रविधि र एआईड्रिभन सुविधाहरू मार्फत दर्शकहरूलाई मोहित गर्यो। यी अत्याधुनिक प्रविधिहरूले प्रतिष्ठित पुरस्कारहरू जित्दै, कम्पनीको दिगो र प्रविधिकेन्द्रित नवप्रवर्तनप्रतिको प्रतिबद्धतालाई पुनः पुष्टि गर्यो। कम्पनीले प्रस्तुत गरेको कन्सेप्ट स्मार्टफोनको पछाडिको भागमा एकीकृत पेरोभस्काइटसोलार सेल्स रहेका छन्, जसले वरपरको प्रकाश उपयोग गरी हरित ऊर्जाआधारित चार्जिङ को सुविधा प्रदान गर्छ। एमडब्लुसी मा बेस्ट फोन कन्सेप्ट पुरस्कार जित्दै, यस प्रविधिले भविष्यमा स्मार्टफोन चार्जिङको परिदृश्य बदल्ने सम्भावना उजागर गर्यो। यसैक्रममा, इनफिनिक्स ले सौर्य चार्जिङ (सोलार चार्जिङ) फोन केस समेत प्रस्तुत गर्यो, जुन प्रोटोटाइप डिभाइसहरूसँग साइड सम्पर्कमार्फत जडान हुन्छ। यसले विद्युत् अभाव वा बाहिरी यात्रा को समयमा सहज चार्जिङको सुविधा प्रदान गर्छ। यसबाहेक, कम्पनीले दोस्रो पुस्ताको ईकलर सिफ्ट प्रविधि अनावरण गर्यो, जसमा ईइन्क पछाडिको प्यानल प्रयोग गरिएको छ। यस प्रविधिले फोनको आन्तरिक ब्याट्रीद्वारा रंग र ढाँचाहरू परिवर्तन गर्न सक्षम बनाउँछ। एआई को प्रयोग गर्दै, प्रयोगकर्ताहरूले फोटोहरू वा मौसमअनुसार फोनको लुक परिवर्तन गर्न सक्छन्। यी नवप्रवर्तनहरू(इनोभेसन्स)ले दिगो ऊर्जा समाधान र एआईआधारित अनुकूलन मा इनफिनिक्स को अग्रसरतालाई पुष्टि गर्छन्। कम्पनीले नवीकरणीय ऊर्जा स्रोतहरू र स्मार्ट व्यक्तिगतकरण को खोजी गर्दै प्रयोगकर्ताहरूलाई वातावरणमैत्री प्रविधिहरू प्रदान गर्ने लक्ष्य राखेको छ।"
आज काठमाडौंका यी ठाउँमा बिजुली काटिने,"काठमाडौं : विद्युतको मर्मत सम्भारलगायतका लागि आज काठमाडौंका विभिन्न स्थानमा बिजुली कटौती हुने नेपाल विद्युत प्राधिकरणले जनाएको छ । प्राधिकरणले सूचना प्रकाशित गरी विभिन्न स्थानमा बिजुली कटौती हुने जनाएको छ। बलम्बु वितरण केन्द्रअन्तर्गत मातातीर्थ फिडरमार्फत वितरण गरिएका लाइनमा आज बिहान ११ बजेदेखि ४ बजेसम्म बिजुली कटौती हुने प्राधिकरणले जनाएको छ । कन्डक्टर अपग्रेडिङका लागि उक्त फिडर सटडाउन हुने छ । सोही वितरण केन्द्रको सतुङ्गल फिडरअन्तर्गत पर्ने कञ्चन गेट, बोसीगाउँ, बौथली, सतुङ्गल चोक आसपासका स्थानमा पनि आज बिहान ११ बजेदेखि ४ बेसम्म लाइन काटिनेछ । त्यसैगरी जोरपाटी वितरण केन्द्रको डाँछी फिडरमा पर्ने माकलबारी, दक्षिणढोका, तिवारी टोल, शिवचोक, अर्याल गाउँ, ग्रीनहिल सिटी, भद्रबास, नाँ गाउँ, हरियाली नगर, गजरकोट क्षेत्रमा बिहान १० बजेदेखि अपराह्न १ बजेसम्म बिजुली काटिनेछ । मुलपानी पिपलबोटमा तार तान्नका लागि लाइन काटिने प्राधिकरणले जनाएको छ । सोही वितरण केन्द्रको मुलपानी फिडरमा पर्ने मुलपानीचौर, थली, थापाचोक, लक्ष्मीनारायण चोक, चापाबोट, देवलधारा, मनकामनामाई मन्दिर, मुलपानी खहरे, डुमाखाल, डाँछी, भद्रबास, गजरकोट क्षेत्रमा पनि आज बिहान १० बजेदेखि अपराह्न १ बजेसम्म लाइन काटिनेछ । जोरपाटी वितरण केन्द्रको साँखु फिडरमा पर्ने नयाँ पाटी, ब्रम्हखेल, इन्द्रायणी, साँखु, जर्सिङपौपा, नाङ्लेभारे, गागल, गागलफेदी, मुलपानी पिपलबोटलगायतका स्थानमा पनि लाइन कटौती हुने जनाइएको छ । प्राधिकरणले तोकिएको कार्य निर्धारित समय अगावै सम्पन्न भएका लाइन पुनः सञ्चालनमा आउने जनाएको छ । बिजुली कटौतीबाट हुने असुविधाप्रति प्राधिकरणले क्षमा मागेको छ ।"
तिम्रो याद,"म बस्ने ठाउँमा तिम्रो अनुहारको उज्यालो लिएर आउँछ जून र, चोरेर लान्छ मेरो मन तिम्रो मनको कुनासम्म। तिमी त्यता, म यता बिछ्यौनामा पल्टन्छन्, मात्र परेलीहरू च्यापेर एकअर्काको नामको सिरानीहरू जुन कहिलै थाक्दैनन् आँसुले भिझेर पनि। आकाशले जोडेको छ तिमी र मैले हिँड्ने धर्ती र, उडेको छ बादल हाम्रो आलिंगनलाई बोकेर। तिम्रा मनका तरंग दौडिन्छन् मेरो मनको सागर र सडक हुँदै आइपुग्छन् मैले हरेक दिन बिताउने मेरो पुस्तकालय र कफी सपमा हाम्रो प्रेमको अजर गाथा सुनाउन।"
"जब स्रष्टा नाचे, झ्याम्म   झ्याम्म   !","कर्णालीका तीरैतीर गल्की पाक्या वेणु आज् पाया पानीको नाउलो आजै तिर्खा मेणु। नेपालको सबैभन्दा लामो नदी कर्णालीको तीरमा अवस्थित टीकापुर प्राकृतिक, सांस्कृतिक र जैविक विविधले भरिपूर्ण छ। यसको महŒव बुझेर होला, देशका विशिष्ट साहित्यकार, राजनीतिककर्मी र पर्यटकहरू यहाँ ओइरिन्छन्। कलाकर्मीहरू छायांकन गर्न भीड लाग्ने गर्छन्। स्व खड्गबहादुर सिंहले टीकापुर विकासको परिकल्पना गरे। आफू स्वस्थ बन्न तत्कालीन राजा महेन्द्रले बगैंचा निर्माणमा सहयोग गरे। पूर्वराजा वीरेन्द्र र प्रथम जननिर्वाचित प्रधानमन्त्री बीपी कोइरालालाई निकै मन परेको स्थान हो, टीकापुर र त्यहाँ अवस्थित सुन्दर बगैंचा। २०५६ सालमा सुदूरपश्चिम साहित्य समाज कैलाली धनगढीको साहित्यिक कार्यक्रममा सम्मिलित हुँदा वरिष्ठ साहित्यकार मदनमणि दीक्षितले भनेका थिए आफू त्यो ठाउँमा पुग्न नपाएता पनि त्यहाँको साहित्यिक र प्राकृतिक सौन्दर्यको वासनाको अनुभूत गरिरहेको छु। वियोगान्त नाटककार पहलमानसिंह स्वाँर साहित्य विशेष टीकापुर साहित्य महोत्सवको दोस्रो संस्करण गत फागुन २४ देखि २६ गतेसम्म भव्यताका साथ सम्पन्न भयो। छापामारको छोरो नामक कृतिका लागि मदन पुरस्कार विजेता साहित्यिक व्यक्तित्व महेशविक्रम शाहको संयोजकत्वमा सञ्चालित विविध शीर्षकको विवेचनाले साहित्यमार्फत सामाजिक सद्भाव बढाउनेछ। पूर्वको ताप्लेजुङ, पश्चिमको दार्चुलासम्मका स्रष्टाहरूको उपस्थिति आफैंमा अनुकरणीय छ। साहित्य महोत्सवको यो दोस्रो संस्करण हो। प्रथम पटक २०७९ सालमा शाह र उहाँका सहयोगी साथीद्वारा यस्तै किसिमको कार्यक्रम सम्पन्न भएको थियो। अपार संस्कृति र साहित्यिक मनहरूको उपस्थितिको प्रेरणास्वरूप यस पटक पनि कार्यक्रमको सुरुआत गरेका हौं भन्नुहुन्छ शाह। उहाँको पुर्ख्यौली घर अछाम हो, जहाँ पहलमानसिंह स्वाँरको पनि जन्म भएको थियो। देउडागीत, न्याउल्यागीत, होलीगीत भनेपछि पिता सुरतबहादुर शाहजस्तै हुरुक्क हुनुहुँदोरहेछ, शाह। तल बग्न्या करनाली माथि बग्न्या रेवा चिउणी समाई भलाभली बाउली समाई सेवा। आफ्नो सत्रको कार्यक्रम सम्पन्न गरेर हिँड्ने तरखरमा रहनुभएका प्राडा अभि सुवेदी, नाटक निर्देशक सुनील पोखरेललगायतलाई देउडागीत सुन्न र देउडाखेल (नृत्य) हेर्न तीव्र चाहना रहेछ, सँगै हतारो पनि। एक होटलको आँगनीमा सुवेदी, प्राडा व्रतराज आचार्य, विप्लव प्रतीकलगायत स्रष्टालाई देउडागीत गाउँदै खेल्न (नाच्न) सिकाएँ। आचार्य २०४१ सालमा जयपृथ्वी क्याम्पस बझाङमा प्राध्यापनको सिलसिलामा एक वर्षसम्म बसेकाले गीतको लयअनुसार डेढी कदम चलाउन गाह्रो भएन। तर अरू स्रष्टालाई केही मुस्किल पर्यो। २० मिनेटको समयमा झ्याम्म झ्याम्म र गलबन्दीमा रातो धागो बोलका गीतहरूलाई लयमा उतार्न र पाइतला मिलाउन उहाँहरूलाई गाह्रो भएन। पाको उमेरमा पनि प्रासुवेदीको संस्कृतिप्रतिको गाढा माया र देउडा गायन, नृत्यप्रतिको मोह साँच्चिकै सम्झनलायक बन्यो। डुबेर झ्याम्म झ्याम्म गाउनुभयो र मिलाएर पाइताला अगाडि बढाउनुभयो। धिपिधिप बत्ती बल्यो बझांगी बाराको यति माया म क्या लागि सुनका हाराको। कर्णाली र सुदूरपश्चिम प्रदेशका लागि देउडा गीत, देउडा संस्कृति जीवन पद्धति हो, सामाजिक सद्भावको प्रतीक हो। डा सुवेदी, नियात्राकार प्रतीक ढकाल, स्व प्राडा डीपी भण्डारी र स्व प्राडा जयराज पन्तका शब्दमा भन्ने हो भने देउडा गीत कालीकर्णालीका मानिसका लागि जीवन दर्शन हो। सांस्कृतिक रूपमा देउडा दर्शनलाई राष्ट्रव्यापी तुल्याउन २०३४ सालदेखि गायनका रूपमा सेवा नगर्ने हो भने वर्तमान अवस्थामा पुग्ने थिएन। इच्छाशक्ति चाहिने रहेछ, आफ्नो कुलको संस्कृति र संस्कारलाई बलियो बनाउन। अब कालीकर्णालीको देउडा संस्कृतिको मूलको सङ्लो पानी कर्णाली, सेती, महाकाली र भेरीको गंगाजलझैं चीरकालसम्म अविरल बगिरहनेछ। यसपटक टीकापुरवासीले देउडा गायनका अग्रज पुस्ता र अनुज पुस्तालाई एकै मञ्चमा देख्न पाए। के हो देउडा गीत र संस्कृति ? अनि देउडागीत र हुडयाउली गीत, मागल, छलियामा के फरक छ ? यसबारे उपस्थित सयौं संस्कृतिकर्मी र साहित्यानुरागीले प्रत्यक्ष सुन्ने र बुझ्ने मौका पाए। देउडामा गाइने, प्रयोग गरिने शब्द, डेढी कदम चलाउने शैली, देउडाका भाक्या (भाका) देउडाको उत्पत्ति र विकासक्रम, देउडा गीतहरूले समाजमा पारेको प्रभाव आदिका बारेमा जानकारी पाए। सहजकर्ता गायक महेश आउजीले यो पंक्तिकारलगायत डिक्रा बादी, लक्ष्मी आचार्य र रेखा जोशीलाई प्रश्न गर्दै गए। हामीले उपस्थितजनलाई यसबारे जानकारी दिँदै गयौं। डिक्राले ठाडी भाका सुनाइरहँदा पहाडको झझल्को आयो। लक्ष्मी र रेखाको गीत सुन्दा नवपिँढी उत्साहित भए। महेश आउजीको छलिया गीतले महाकाली अञ्चलमात्र होइन, छिमेकी भारतको उत्तराखण्डका कुमाऊ र गढवाली संस्कृतिलाई पनि माया गर्यो। तीन दिनसम्मका कार्यक्रम आफैंमा रोचक थिए। तर देउडा गीतका बारेमा गरिएको छलफल आफैंमा ऐतिहासिक रह्यो। बीचबीचमा गायकगायिकाले आआफ्ना गीत प्रस्तुत गर्दै संस्कृतिको जानकारी दिँदा दर्शकले नौलो अनुभूति गरे। बैतडीका पल्ला कुना गिर्खेलन्या गणो साई होइझाऊ ऐसेलु थोपा मै उडन्या चणो। रात परेर झमक्कै भयो। देउडा खेल्न दर्शकहरू घरघरबाट चौरमा ओइरिँदै थिए। देउडाप्रतिको कति तिर्खा रहेछ मानिसहरूको ? त्यो होलीको मौसम पनि हो। रंगहरूको पर्व होलीमा टीकापुरमा अछामबाट आएर बसेका सयौं मानिसहरू फागु पर्व फरकपनले मनाउने गर्छन्। अपराह्नतिर सेतो पहिरनमा सजिएका अबिर लगाउँदै रंगिएका संस्कृतिकर्मीको होलीखेल साँच्चिकै ऐतिहासिक बन्यो। होली खेलेपछि ती व्यक्तिहरू देउडाखेलमा झुम्मिए। एकातिर होलीखेलका ऐतिहासिक गाथाहरू पाका उमेरका पहाडी मूलका संस्कृतिकर्मी मनमोहक ढंगले गीत गाउँदै घुमाउरो पारामा नाचिरहेका छन्। अर्कोतिर देउडाप्रेमीहरू भोकप्यास नभनी गोलाकार रूपमा कलाकारका गीतमा घुमिरहे। कस्तो आत्मीयता, कति हार्दिकता भेटिन्छ आआफ्नो संस्कृतिमा। ८४ वर्ष पूरा गरेका संंस्कृतिकर्मी पिता सुरतबहादुर शाह र छोरा महेशविक्रम शाह झम्क्यो डालीमा, कर्णाली भेरीको पानी, पश्चिमकी चेली छैन है कम्की लगायतका गीत कलाकारले देउडामा रीत मिलाएर घुम्दै गाइरहँदा अपार हर्षको अनुभूति भयो। पुराना पुस्ता र नयाँ पुस्ताको मिलनको संगम बनिरहेको थियो, कार्यक्रम। पूर्वपश्चिम राजमार्गमा पर्ने कर्णाली नदी वारिको लम्कीबाट १२ किलोमिटर दक्षिणको दूरीमा पर्छ टीकापुर सहर। २०४७ सालमा यातायातको सुविधा थिएन। देउडागीतका क्यासेटका बोरा कतै बयलगाडामा राखेर, कतै भरियालाई बोकाएर टीकापुरमा पुर्याएको याद आउँछ पंक्तिकारलाई। स्थानीय व्यापारी हेमराज गिरीले त्यसबेला लगाएको गुन सम्झनलायक छ। बत्तीको सुविधा थिएन, टेप रेकर्डरमा ब्याट्री राखेर क्यासेट बजाउने चलन थियो। प्रत्येक पसलमा ती क्यासेट बिक्री गर्न हेमराजजीले निकै मद्दत गर्नुभयो। त्यसबेलाको कटाक्षे बजार व्यापारी टोपबहादुर विष्टले गीति क्यासेट बिक्री गर्न लगाएको गुनलाई पनि पंक्तिकारले भुलेको छैन। पत्रकार प्रशान्त अर्यालका पिता स्व भरत अर्यालले भाषा नबुझे पनि गायकको गीतिशैली देउडा संगीत मनपर्छ ज्वाईंसाहेब भनेर घरमा बास दिनुभएको सम्झिरहन्छु,। जुनबेला धर्मपत्नी प्रार्थना खनाललाई देउडा गीत गाउन लगाई त्यसक्षेत्रको सांगीतिक गतिविधि बुझ्न काठमाडौंबाट टीकापुर, धनगढी, महेन्द्रनगरमा आफूसँगै लगेको थिएँ। साहित्यसँगै देउडा गायनका कलाकारलाई एउटै मञ्चमा उतारेको सम्भवतः यो पहिलो पटक हो।"
अमेरिकाले दक्षिण अफ्रिकाका राजदूतलाई देशबाट निकाल्यो,"वासिङटन डिसी : अमेरिकाले दक्षिण अफ्रिकी राजदूत इब्राहिम रसूललाई निष्कासन गरेको छ। अमेरिकी विदेशमन्त्री मार्को रुबियोले दक्षिण अफ्रिकी राजदूतलाई अमेरिका र ट्रम्पलाई 'घृणा' गरेको आरोप लगाएका छन्। 'हाम्रो महान देश संयुक्त राज्य अमेरिकामा अब दक्षिण अफ्रिकी राजदूतलाई स्वागत छैन,' मार्को रुबियोले ट्विटरमा लेखेका छन्, 'इब्राहिम रसूल एक जातिवादी राजनीतिज्ञ हुन् जसले अमेरिका र अमेरिकी राष्ट्रपतिलाई घृणा गर्छन्। हामीलाई उहाँसँग कुनै कुरा गर्नु छैन।' अमेरिका र दक्षिण अफ्रिकाबीच बढ्दो तनावका बीच अमेरिकाले यो कदम चालेको हो। फेब्रुअरीको सुरुमा ट्रम्पले दक्षिण अफ्रिकालाई दिइँदै आएको अमेरिकी सहयोग रोकेका थिए। यसका लागि ट्रम्पले दक्षिण अफ्रिकाको एउटा कानूनलाई उद्धृत गरेका थिए जसमा गोरा किसानहरूको जग्गा 'जफत' गर्न सकिने उल्लेख थियो। गत हप्ता ट्रम्पले दक्षिण अफ्रिकी किसानहरूलाई अमेरिकामा बसोबास गर्न स्वागत गरिने भनेर विवादलाई अझ बढाएका थिए। 'सुरक्षाको कारणले देश छोड्न चाहने कुनै पनि दक्षिण अफ्रिकी किसान (परिवारसहित) लाई नागरिकतासहित संयुक्त राज्य अमेरिका आमन्त्रित गरिनेछ,' ट्रम्पले ट्रुथ सोशलमा पोस्ट गरेका थिए। बीबीसी"
स्याउको हब बन्दै घरपझोङ,"जोमसोम : मुस्ताङको घरपझोङ गाउँपालिकाले स्याउ खेतीलाई विशेष प्राथमिकता दिएको छ। पालिकालाई स्याउ हबको रूपमा पहिचान स्थापित गर्न पालिका जुटेको हो। स्याउ खेतीका माध्यमबाट स्थानीय कृषकलाई प्रोत्साहित गर्ने र स्याउ खेतीको प्रचारप्रसारमा जोड दिँदै मुस्ताङको पर्यटन प्रवद्र्धनमा टेवा पुर्याउन स्याउलाई पर्यटनसँग जोड्न गाउँपालिका अग्रसर देखिएको हो। मुस्ताङका पाँचवटै स्थानीय तहमा स्याउ खेती गरिएको छ। जिल्लामा कुल १ हजार ४ सय १५ हेक्टर क्षेत्रफलमा स्याउ खेती विस्तार भएको छ। जसमध्ये ५ सय ८५ हेक्टर क्षेत्रफलमा लगाइएको स्याउले उत्पादन दिने गरेको छ। मुस्ताङका पाँच स्थानीय तहमा स्याउ खेती गरिएको भए पनि सबैभन्दा बढी स्याउ उत्पादन हुने स्थानीय तह हो घरपझोङ गाउँपालिका। क्या राम्रो स्याउ बारी मार्फा गावैं मा बोल गीत मार्फा गाउँलाई ब्रान्ड स्थापित गरायो। यही स्याउ हबले परिचित गाउँ पनि घरपझोङ गाउँपालिकाभित्रै पर्छ। घरपझोङ गाउँपालिकाको मार्फा गाउँसँगै, स्याङ, छैरो, चिमाङ, स्याङ, जोमसोम, ठिनी, सम्ले र ढुम्बालगायतका गाउँहरूको बग्रेल्ती माात्रामा स्याउ उत्पादन हुन्छ। त्यसो त मुस्ताङको घरपझोङ गाउँपालिका स्याउ खेतीसँगै पर्यटनमा समेत निकै अगाडि छ। गाउँपालिकाले संकलन गर्ने मुख्य आम्दानीको स्रोतमा यहाँको स्याउ खेती र पर्यटन व्यवसायीबाट उठाइने आन्तरिक राजस्व नै हो। यही स्याउ खेतीको थप बृहत्तर विकासका साथै पर्यटन व्यवसायलाई माथि उठान घरपझोङ गाउँपालिका अध्यक्ष मोहनसिंह लालचन निकै अग्रसर देखिएका छन्। गाउँपालिकाले प्रशासकीय भवनको अगाडि स्याउ आकृतिको करिब १२ फिट स्वागत गेट निर्माण गरिएको छ। गाउँपालिकाले गत आवको विनियोजित ९ लाख रुपैयाँ लागतबाट उक्त स्वागत गेट निर्माण गरेको प्रमुख प्रशासकीय अधिकृत वेदहरि अधिकारीले जानकारी दिए। मुस्ताङ भ्रमण गर्ने आन्तरिक तथा बाह्य पर्यटकका साथै पालिका अवलोकन गर्ने अतिथिलाई स्याउको राजधानी अवस्थित रहेको पालिका भनी परिचित गराउन स्याउ आकृतिको स्वागत गेट निर्माण गरिएको प्रमुख प्रशासकीय अधिकृत अधिकारीले उल्लेख गरे। मुस्ताङको घरपझोङ स्याउको राजधानी हो, यही ब्रान्डलाई पर्यटकसामु चिनाउन खोजिएको हो, प्रमुख प्रशासकीय अधिकृत अधिकारीले भने, यसले पालिकाभित्रका कृषकहरूले गर्व गर्न सकुन् र पर्यटन विकासमा समेत योगदान पुगोस् भन्ने नै हो। घरपझोङले स्याउ खेतीलाई प्रवद्र्धन गर्न स्याउलाई पालिकाको लोगोमा समेत समेटिएको उनले सुनाए। त्यसो त मुस्ताङको स्याउलाई ब्रान्ड स्थापित गर्दै यहाँको पर्यटन विकासमा सघाउ पुर्याउन पालिकाभित्रका विभिन्न पर्यटकीय गन्तव्य तथा गाउँहरूमा जाने गन्तव्य पहिल्याउन स्याउकै आकृतिमा साइन पोस्टिङसमेत गरिएको छ। पालिका अध्यक्ष लालचनको निजी खर्चमा घरपझोङ गाउँपालिकाका पाँचवटै वडामा स्याउ आकृतिको साइन पोस्टिङ गर्ने अभियान सुरु भएको प्रमुख प्रशासकीय अधिकृत अधिकारीले जानकारी दिए। अध्यक्ष लालचनले स्याउ खेती र पर्यटन विकासले पालिकालाई समृद्धि पालिका बनाउन सकिन्छ भनेर स्याउको पहिचान स्थापित गर्न जुटेको बताए। गाउँपालिकालाई स्याउसँग जोड्ने गरी पालिकाका ५ वडाका हरेक घरधुरीमा स्याउकै आकृतिमा घरका नम्बरहरू टाँस्ने कार्य भएको छ। यस स्याउको आकृति राखिएको साइन पोस्टिङले पर्यटकलाई आफूले चाहेको गन्तव्यमा पुग्न सहजता हुने अध्यक्ष लालचनको भनाइ छ। मुस्ताङमा चालु आवमा ७ हजार ३ सय ३० टन स्याउ उत्पादन हुँदा ८३ करोड रुपैयाँको स्याउ जिल्ला बाहिर निकासी भएको थियो।"
शेक्सपियरको मन्दिरमा नेपाली भक्त,"लन्डनको बैँसालु घामले निरन्तर चुम्बन गरिरहेको छ देहमा। अर्धनग्न भएर निस्केका छन् युवती सडकमा। उत्तेजित बनाएको छ तिनलाई कामुक घामले। सुन्दरीका बान्की परेका देह देखेर तिरमिराउँछन् आँखा। चर्को घामले हो कि युवतीका कामुक देहले हो पसिना छुटाइरहेको छ त। क्रिसले मलाई जिस्काउँछन्। उनको प्रश्नले म मज्जाले हाँस्छु। अगस्ट महिनाको १५ तारिख, २०२४ का दिन। चर्को घाम लागेको छ। बेलायतमा घाम लाग्नु पनि पर्व जत्तिकै खुसीयाली हुन्छ। दुई, तीन महिना लाग्ने रापिलो घामको आनन्द लिइहाल्नु पर्छ। नत्र घाम ताप्न फेरि अर्को साल पर्खनु पर्छ। अर्को महिना सेप्टेम्बरदेखि बेलायतको धरतीमा आउनेछ मधुरो घाम। त्यसपछि बारम्बर परिरहनेछ झरी। झरी सकिने बित्तिकै चिसा दिन सुरु हुन्छन्। अनि खस्न थाल्छन् सेता कपासजस्ता हिउँ। हिमपातले चिस्याउँछ मानिसका जाँगर। बरफ बनेर जम्छन् मानिसका इच्छाहरू। त्यसबेला न्यानो कोठाबाट बाहिर निस्कन नपरे हुन्थ्यो जस्तो लाग्छ। के गर्नु, काम नगरे पाइँदैन माम ? बेलायतको मौसम सम्झँदा दिक्क लाग्छ। घाम खोज्दै हिँड्छन् बेलायतीहरू। घाम ताप्न अरू देशमा बिदा मनाउन जाने थुप्रै बेलायती छन्। फर्केर आएपछि घामकै कुरा गर्छन् उनीहरू। घाम घाम भन्दाभन्दै अन्ततः एक दिन सकिन्छ बेलायतीहरूको प्राण। अचानक मेरो मनभित्र घाम चिन्तन चल्न थाल्यो। घाम र युवतीको कुरा गर्दै दुई क्रिस अर्थात् क्रिस्टोफर र कृष्ण पाइला चालिरहेका छौं। पछ्याउँदै छौं थेम्स नदीलाई। सामुन्ने छ सानो थेम्स नदी। वेस्टमिन्सटर र लन्डन ब्रिजमा पुगेपछि कसरी विशाल बन्छ हँ थेम्स नदी ? मेरो प्रश्न छ क्रिसलाई। मलाई पनि थाहा छैन। उनले इमानदार भएर उत्तर दिए। प्राचीन समयमै लन्डनको मुटु भएर बहने थेम्स नदी किनारामा बस्ती बसेको थियो। करिब दुई हजार वर्षअघि नै रोमनहरू अहिलेको लन्डनमा आएका थिए। कुनै बेला संसारभर शासन गर्ने एकदम शक्तिशाली बेलायतमा उहिलै रोमनहरूले ३६७ वर्ष शासन गरेका थिए। उतिबेला रोमनहरूले प्रयोग गर्ने गरेको थेम्स नदीको जलमार्गमा अहिले पनि ससाना मालवाहक जहाजले सामानहरू ढुवानी गर्दछन्। मालवाहक जहाजहरूभन्दा पनि पर्यटकहरू बोक्ने ससाना पानी जहाजहरू थेम्स नदीमा ओहोरदोहोर गरिरहन्छन्। दैनिक रूपमा हजारौं पर्यटक जल यात्राको आनन्दले भिज्छन्। म आफैं पनि कैयौंपटक थेम्स नदीको जलयात्रामा रमाएको छु। थेम्स रिभर क्रुजको यात्रा मेरो स्मृतिमा आनन्दको छाल बनेर आउँछन्। हामी न थेम्स नदीको अवलोकन गर्न निस्केका हौं। न त थेम्स नदीमा जलयात्रा गर्ने योजना छ। थेम्स नदीकै किनारामा रहेको शेक्सपियरको मन्दिर खोज्दै निस्केका छौं। हेर्नु छ मन्दिर भित्रका शेक्सपियरलाई। पत्ता लगाउनु छ कसरी देवता बनेर बसेका छन् शेक्सपियर। संसार एक रंगमञ्च हो, सवै महिला र पुरुष त्यसका पात्र हुन्। उनीहरूले कैयौं भूमिका निर्वाह गर्नुपर्छ, शेक्सपियरले भनेको कुरा स्मृतिमा सल्बलाउँछन्। सम्झन्छु, जीवनको रंगमञ्चमा मैले अभिनय गरिरहेका कैयौं भूमिका। आँखामा आउँछन् पलपलमा अरूले देखाउने गरेका नाटकहरू। नाटकै त रहेछ नि मानिसको जीवन भन्ने कुरा सम्झेर एक्लै फिस्स हाँस्छु। अंग्रेजी साहित्यका महान् साहित्यकार, नाटककार, अभिनेता तथा कवि विलियम शेक्सपियर विश्वमाझ परिचित छन्। म पनि थोरै परिचित छु उनको जीवनका बारेमा। सन् १५६४, अप्रिल २३ तारिखका दिन बेलायतको स्टार्डफोर्डअपनएवनमा जन्मिएका शेक्सपियरले नाटकको क्षेत्रमा काम गर्न लन्डन आएका थिए। लन्डनबाट उठेर विश्वभर पुगेका हुन् शेक्सपियर। यिनका कृतिहरू संसारका अधिकांश भाषामा अनुवाद भएका छन्। विद्यालयदेखि विश्वविद्यालयको पाठ्यक्रममा उनका रचना अहिले पनि पढाइ हुन्छन्। उनका कृति र उनी उपर सयौंले विद्यावारिधि सम्पन्न गरेका छन्। हजारौं अनुसन्धान भएका छन्। साहित्यका माध्यमले संसारलाई अहिलेसम्म प्रभावित पार्न सफल यी महान् व्यक्तिका बारेमा कुरा गर्दै हामी लम्किरहेका छौं। थेम्स नदी किनारा र सडक पेटी हुँदै बजार छिचोल्दै हुँदै हामी ह्याम्पटन कोर्ट रोडमा पुग्छौं। रोडको अर्कोपट्टि थेम्स नदी हामीलाई पर्खिबसेको देख्छु। आफ्नै लयमा बगिरहेको नदीलाई भेट्ने आतुरता छ। त्यसभन्दा पहिले शेक्सपियरको मन्दिरको दर्शन गर्ने हतारो छ।सडक पार गरेर थेम्स नदी किनारातिर लाग्छौं। ग्यारिक्स टेम्पल टु शेक्सपियर लेखेको सूचना पाटीले रोक्यो हामीलाई। पढ्छु त्यहाँ उपलब्ध जानकारीहरू। टिप्छु केही सूचनाहरू। खिच्छु फोटो वरिपरिको। त्यसपश्चात् मन्दिर भएतिर पाइला चाल्छौं। थेम्स नदीको पानीमा आफ्नै मुहार हेर्दै बसेको रहेको छ शेक्सपियरको मन्दिर। मन्दिर छेउमा पुगेपछि क्रिसले भने। मध्याह्नको समय छ। मन्दिर बाहिरको चौरका घाँसहरू घाम तापिरहेका छन्। त्यहीँ रहेको बगंैचामा फुलिरहेका छन् विभिन्न फूलहरू। उडिरहेका छन् फूलका वासना हावामा। हामीलाई स्वागत गर्न बसेजस्ता छन् फूलका बोटहरू। तिनलाई देखेर हामी मुस्कुराउँछौ। मनको खुसी उड्छन् अनुहारभरि। वरपरका केही रुखहरू आफूले घाम सहेर अरूलाई छहारी प्रदान गरिहेका छन्। रुखको छहारीमुनि केही अवलोकनकर्ताहरू आफूलाई चिस्याइरहेका छन्। शेक्सपियर मन्दिर नजिकै थेम्स नदीको डिलमा भित्री कपडा मात्र लगाएका युगल जोडी चौरमा ठूलो तौलिया ओछ्याएर सूर्य स्नान गरिरहेका छन्। तिनका कामुक देहमा घामले गरिरहेको छ निरन्तर चुम्बन। उनीहरू पनि एकआपसमा गरिरहेका छन् चुम्बन। अर्धनग्न भएर बसेकाहरूले अन्यत्रै गएर चुम्बन गरे पनि हुन्थ्यो नि। अरूको दिमाग रन्थनाउने कामका लागि किन यही स्थान रोजेका होलान् भनेर आफ्नै मनसँग जिस्कन्छु। चुम्बनको दृश्यले शेक्सपियरलाई सम्झायो। उनले भनेका छन्, प्रेम अन्धा हुन्छ, प्रेममा डुबेका मानिसलाई असल र खराबको बारेमा कम जानकारी हुन्छ। चुम्बन गर्नु खराब कार्य त होइन। त्यसो त युरोपमा सार्वजनिक स्थानमा गरिने चुम्बनहरू सामान्य घटना हो। त्यस्ता चुम्बनलाई म सामान्यरूपमा लिन्छु। चुम्बनले प्रेम प्रदर्शन गर्छ। प्रेम गर्ने व्यक्तिको महत्व बताउँछ। कवि तथा लेखक सिल्भिया प्लाथले भनेकी छिन्, मलाई चुम्बन गर, तिमीले थाहा पाउने छौं म कति महत्वपूर्ण छु भनेर। ती युगल जोडीकै छेउमा रहेको थेम्सको पानीमा हाँसका एक जोडी तैरिरहेका छन्। ती जोडी पनि प्रेम प्रदर्शन गरिरहेका छन्। रुखको हाँगामा बसेका चराका जोडी पनि चुच्चो जोडेर चिरबिर चिरबिच गर्दै गीत गाईरहेका छन्। यस वरपरका वातावरण र मौसम रोमान्टिक देख्छु। अब मन्दिर प्रवेश गरौं ? क्रिसलाई सोध्छु। उनले सहमति जनाए मेरो प्रस्तावमा। चिटिक्क परेको अष्टकोणीय सेतो रंगको शेक्सपियर मन्दिर सूर्यको उज्यालोमा मुस्कुराएको छ। मन्दिरको सबैभन्दा माथि आकर्षक गुम्बज छ। यदि त्यस गुम्बजमाथि एउटा गजुर अथवा त्रिशूल राखिदिने हो भने ठ्याक्कै हिन्दु मन्दिर जस्तो देखिने रहेछ। यस्तो शैलीको शेक्सपियरको मन्दिर हिन्दुहरूकै प्रभावमा परेर बनाएका त होइनन् ? तर्क गर्छु मनमनै। क्रिश्चियन धर्म मान्ने देशमा जन्मेका क्रिश्चियन शेक्सपियरको टेम्पलले आश्चर्यमा पारेको छ। टेम्पलको नेपाली अनुवाद हुन्छ मन्दिर। मन्दिरका बारेमा थाहा पाउन नेपाल प्रज्ञा प्रतिष्ठानको बृहत् शब्दकोश पल्टाउँछु। शब्दकोशअनुसार मन्दिर भनेको कुनै विशिष्ट शुभकार्यका लागि बनेको भवन, पूजा आदि गर्नका लागि मूर्ति स्थापना गरिएको भवन; देवालय, बस्ने घर; बासस्थान; भवन आदि बुझाउँछ। अंग्रेजी डिक्सनरीमा टेम्पलले पनि लगभग उस्तै अर्थ बताएको छ। डिक्सनरीले पूजाका लागि समर्पित एक विशेष भवन अथवा कुनै देवताको निवास स्थानलाई टेम्पल भनेको छ। त्यसो भए के होला त शेक्सपियर मन्दिरभित्र ? मन्दिर भित्र शेक्सपियरको कसरी गर्दा हुन् पूजा ? शेक्सपियरका पूजा गर्ने पण्डित क्रिश्चियन होलान् कि हिन्दु ? मनभरि जिज्ञाशाको भारी छ। थाहा पाउने उत्सुकता दौडिरहेको छ। हाम्रा पाइला मन्दिरतिर लम्किरहेका छन्। मन्दिरभित्र सानो भए पनि प्रवेशद्वार चाहिँ ठूलो पो रहेछ, मन्दिरभित्र पाइला टेक्नेबित्तिकै बोलेथें। मन्दिरभित्र एक कुनामा सेतो रंगको शेक्सपयिरको पूर्ण कदको मूर्ति देख्छु। चिटिक्क परेको मन्दिरको भित्री कक्ष शेक्सपियरको मूर्तिले उज्यालिएको छ। मूर्ति देख्नेबित्तिकै खुसीले उजालिन्छ मेरो मन। महान् साहित्यकार शेक्सपियरप्रति असीम श्रद्धा जाग्छ। प्रसिद्ध मूर्तिकार रौबिलियाकले बनाएको शेक्सपियरको मूर्ति जीवन्त देखिन्छ। शेक्सपियरले लेखेको हाम्लेट वा ओथेल्लो नाटकको संवाद भन्लान् जस्तो मुखाकृति छ उनको मूर्तिको। दिनभरि बसेर मूर्तिसँग संवाद गरिरहुँ जस्तो लाग्ने अनुहार छ मूर्तिको। लन्डनमा मात्र शेक्सपियरको मन्दिर बनेको छ। तर, संसारभर उनका थुप्रै प्रतिमा बनेका छन्। सालिक बनेर उभिएका छन् शेक्सपियर चोकचोकमा। सुरक्षित राखिएका छन् उनको मूर्तिहरू कोठाभित्र। सजाइएको छ उनको मूर्तिले घर, कार्यालय, स्कुल र विश्वविद्यालयहरू। दर्जनौं सिनेमा बनेका छन् शेक्सपियरका कृतिहरूमा। संसारका विभिन्न भाषामा अनुवाद भएका छन् उनका कृतिहरू। हाम्लेट, द ट्राजेडी अफ एन्थोनी एन्ड क्लियोपेट्रा, मैकबेथ, मिडसमर नाइट्स, रोमियो एन्ड जुलियट, जुलियस सिजर, एज यु लाइक इट, द टेम्पेस्टजस्ता प्रसिद्ध नाटकका लेखक हुन् शेक्सपियर। अंग्रेजी साहित्यमा शेक्सपियरले पुर्याएको विशिष्ट योगदानका कारण ४६० वर्षपछि पनि उनको ख्याति उत्तिकै छ। अहिले पनि खोजिन्छन् शेक्सपियर। पढिनेछन् शेक्सपियर पछिसम्म। महान् साहित्यकार शेक्सपियरलाई खोज्दै म उनी जन्मेको घर पुगेको छु। शेक्सपियरलाई समाधिस्थ गरिएको चर्चभित्र पुगेर उनलाई श्रद्धाञ्जलि अर्पण गरेको छु। राजा र रानीहरूको विवाह, राज्यभिषेकमात्र होइन, समाधिस्थ गरिने पुरानो चर्च वेस्टमिन्सटर आवेभित्रको पोएट्स कर्नरमा राखिएको उनको प्रतिमामा श्रद्धासुमन अपर्ण गरेको छु। यसपटक फेरि शेक्सपियरलाई उनकै मन्दिरभित्र भेट्टाएको छु। जहाँजहाँ जान्छु भेट भइरहन्छ शेक्सपियरसँग। यो मेरो सौभाग्य हो। शेक्सपियरको मूर्तिको छेउमा अर्धकदको प्रतिमा छ। कसको होला भनेर ध्यान दिएर हेर्छु। त्यो त डेबिड ग्यारिकको मूर्ति पो रहेछ। यिनैले बनाएका हुन् शेक्सपियरको यो मन्दिर। नाटकका महान् अभिनेता तथा नाटकघरका प्रबन्धक डेबिड ग्यारिकले सन् १७५६ मा आफ्नो आदर्श र देवतुल्य विलियम शेक्सपियरको सम्मानस्वरूप यो मन्दिर बनाउन लगाएका थिए। ग्यारिक उतिबेला शेक्सपियर क्लबका अध्यक्ष पनि थिए। ग्यारिकको शेक्सपियरप्रतिको सम्मानभाव देखेर प्रसन्न हुन्छु। ग्यारिकजस्ता यस्तै पात्रहरूका कारण स्रष्टाहरू अमर हुन्छन्। बस्छन् तिनीहरू जन जनको मनमा वर्षाौंसम्म। ऊर्जा थप्छन् स्रष्टाहरूलाई यस्तै सत्पात्रहरूले। शेक्सपियरले भनेका छन्, यदि तपाईं महान् कार्य गर्न चाहानुहुन्छ भने नयाँ गल्ती गर्न नडराउनु। ग्यारिक डराएनन् र त बनाए शेक्सपियरको मन्दिर। उतिबेलाको समयमा उनको मन्दिर बनाउने कार्य अनौठो र बहुलठ्ठीपन जस्तो देखिन्छ। हुन त निजी जमिनमा कसले कसको पूजा गर्छ अरूलाई किन चिन्ता ? के मतलब ? यसो भन्न पनि सकिन्छ। तर, ग्यारिकजस्तो सार्वजनिक व्यक्तित्वका बारेमा अरूले चासो लिनु स्वाभाविक हो। त्यस बेलाको उनको कार्यलाई समाजले स्विकार गरेको देखिन्छ। त्यसैले अहिलेसम्म शेक्सपियरको यो मन्दिर अस्तित्वमा रहेको छ। सुचारु रूपले सञ्चालनमा आएको छ। सशरीर कहिलै नेभेटेका शेक्सपियरभन्दा १५३ वर्ष कान्छा थिए ग्यारिक। उनमा शेक्सपियरप्रति असीम भक्तिभाव देखिन्छ। शेक्सपियरले भनेका छन्, महँगो उपहारभन्दा महŒवपूर्ण कुरा जसलाई उपहार दिइन्छ त्यो उसको सम्मान हो। वास्तवमा यो मन्दिर शेक्सपियरलाई ग्यारिकको उपहार हो। शेक्सपियरप्रतिको सम्मान हो। ग्यारिकले शेक्सपियरलाई सम्मान गर्दै लेखका छन्, त्यो आत्मा र प्रकृति मसँगै छ त्यो भावनाको हरविशेषतामा सास लिन्छु जुन मलाई मन पर्छ, त्यो म चाहन्छु शेक्सपियर, म तिम्रो सबै कुराप्रति ऋणी छु। उपरोक्त कवितांश हेर्दा आफ्नो प्रेरणाको श्रोत र आदर्श शेक्सपियरको ऋण तिर्न ग्यारिकले यो मन्दिर बनाएको जस्तो देख्छु। ऋणी त अंग्रेजी साहित्य पनि छ। शेक्सपियरकै कारणले गर्व गर्छ अंग्रेजी साहित्य। त्यसैले संसारभर दिनप्रतिदिन फैलिरहेको छ अंग्रेजी भाषा। शेक्सपियरले भनेका छन्, जसरी अँध्यारोमा एउटा सानो ममबत्तीको प्रकाश परसम्म फैलिन्छ, त्यसरी नै यस खराब संसारमा एउटा असल काम पनि परसम्म चम्किन्छ। ग्यारिकको यो सत्कर्म आजसम्म चम्किरहेको छ। उनको यो सत्कर्म संसारभर फैलिएको छ। त्यसैले त शेक्सपियरको मन्दिर खोज्दै आएका दुई जापानीहरूलाई मन्दिरभित्रै भेट्छु। मन्दिरभित्र मेरा जिज्ञासु नजर दौडन्छन्। मन्दिरका भित्तामा शेक्सपियरका केही चित्रहरू छन्। त्यहीँ छन् ग्यारिकले नाटकमा अभिनय गरेका आकर्षक पेन्टिङहरू। ग्यारिकको अभिनय करियर र उनको निजी जीवन दर्शाउने थुपै्र चित्र र जानकारीले बताइरहेका छन् ग्यारिकका बारेमा। रंगमञ्चका एकदम सफल अभिनेता ग्यारिकले शेक्सपियर जस्तै नाटकमा बुलन्द अभिनय गर्थे। यिनलाई बेलायती नाटकमा आधुनिक अभिनयको सुरुवातकर्ताको रूपमा मानिन्छ। ग्यारिकले परम्परागतरूपमा चलिआएको नाटकीय तथा आडम्बरपूर्ण अभिनय शैलीबाट हँटेर स्वाभाविक अभिनय गरेर दर्शकको मन जित्न सफल भएका थिए। र, त आजसम्म स्मरण गरिएको छ रंगमञ्चका महान कलाकार ग्यारिकलाई। अहिलेका कलाकारका आदर्श पात्र रहेछन् ग्यारिक। शेक्सपियरको मन्दिरभित्र प्रवेश गरेर म पहिलो पटक परिचित हँुदैछु ग्यारिकसँग। मन्दिरभित्रका सम्पूर्ण सामग्रीहरू घुमीघुमी हेरिरहेका छौं। थपिँदै छन् अरू अवलोकनकर्ता पनि। शेक्सपियरको मन्दिरभित्र पूजाआजा होला भन्ने ठानेको थिएँ। मैले सोचेजस्तो मन्दिरभित्र उनको पूजा नहुँदो रहेछ। शेक्सपियरको बारेमा जानकारी दिने र उनलाई स्मरण गर्ने स्थान रहेछ यो मन्दिर। महान् स्रष्टा शेक्सपियरलाई उनकै मन्दिरभित्र श्रद्धासुमन व्यक्त गर्छु। मनमा एक खालको सन्तुष्टि भाव सञ्चार हुन्छ। शेक्सपियरको सम्मान बनाइएको एकमात्र मन्दिरभित्र उनलाई सम्झने र आराधाना गर्ने तरिकाबाट प्रभावित भएँ। शेक्सपियरलाई पूजा गर्ने कुनै विधि छैन। न त कुनै धर्म ग्रन्थ नै बनेको छ। धर्मग्रन्थका बारेमा शेक्सपियरले लेखेको कुरा अनायसै सम्झन्छु। उनले भनेका छन्, शैतानले आफ्नो उद्देश्य प्राप्तिका लागि धर्मग्रन्थको सहारा लिन सक्छ। यस मन्दिरमा आएका शेक्सपियरका प्रशंसकहरू कुनै उद्देश्य लिएर आएका छैनन्। निस्वार्थरूपमा उनलाई स्मरण गर्छन् र फर्किन्छन्। हामीले एकछिनमै अवलोकन गरिसक्यौं मन्दिर। आफूलाई चाहिने जति जानकारी टिपें। फोटो खिचें। मन्दिर भित्र हेर्न र थाहा पाउन केही बाँकी रहेन। त्यसपछि हामी बाहिर निस्कन्छौं। फेरि आँखामा आए एकदम सफा हरियो घाँसेचौर र केही झ्याम्म परेका रुखहरू। मैले कहिलै नदेखेका विभिन्न जातका फूलहरू पनि फुलेका छन् बगैंचामा। फूलको सुन्दरता फैलिरहेको छ परसम्म। उडिरहेको छ फूलका बासना हावामा। नजिकै गएर हेर्छु फूलहरूलाई। कतिपय ती फूल र रुखहरू रैथाने होइन रहेछन्। म जस्तै प्रवासी रहेछन्। ती सबै फूलहरू ग्यारिकको इच्छाअनुसार लगाइएका रहेछन्। चौरमा राखिएका केही फलैंचामा बसेका छन् मानिस। हामी पनि एउटा फलैंचामा बस्छौं। थेम्स नदीको पानी पौडिन्छन् मेरा आँखा। त्यही नदीमा पौडिरहेका छन् हाँसका बथान। नदीमा पौडी खेल्दैछन् केही पौडीबाज। देखिरहेको छु नदीमा डुंगा चलाउन सिकिरहेका प्रशिक्षार्थीहरू। बेगले दौडाइरहेका छन् सिपालुहरूले डुंगा। तैरिएका छन् थुप्रै डुंगा किनारामा। यात्रुको प्रतीक्षामा छन् ती। डुंगा चढ्न तम्सिन्छ मेरो मन। अर्को पटक आएको बेलामा डुंगा चढ्ने भनेर थुम्थुमाउँछु आफ्नै मनलाई। बेलाबेलामा छचल्किन्छ थेम्सको पानी। त्यसैगरी छचल्किरहेको छ मेरो मन पनि आनन्दले। थेम्सको पानीलाई नियाल्छु। उठ्छु फलैंचाबाट। नजिकै रहेको थेम्सको पानीलाई स्पर्श गर्छु। उठाउँछु हातमा पानी। थेम्सको पानीले शान्त हुन्छ मन। फेरि चौरमा फर्किन्छु। मन्दिरका एक स्वयंसेवक भेटिए चौरमा। उनले बताएअनुसार यही चौरमा बेलाबेलामा ससाानो खालको सांगीतिक कार्यक्रमको आयोजना गरिन्छ। कहिलेकाहीँ खुल्ला चौरमा नाटक आयोजना गरिन्छ। साँझतिर यही चौरमा शेक्सपियरको नाटकको सानो अंश प्रदर्शनी गर्न लागेको जानकारी दिए। यही चौरमा पाल टाँगेर शेक्सपियरसम्बन्धी विभिन्न गोष्ठीको आयोजना गरिँदो रहेछ। संसारभरका विशिष्ट वक्ताहरू आउँदा रहेछन्। कविता गोष्ठी पनि आयोजना हुँदो रहेछ यहीँ। आगामी कार्यक्रमको जानकारी भएको कागज स्वयंसेविकाले थमाइन्। मेरो घरबाट पौने एक घण्टामा कारबाट पुगिने मन्दिर परिसरमा आयोजना हुने कार्यक्रममा सहभागी हुने योजना बन्छ मनमा। शेक्सपियरको मन्दिर घुमिसकेपछि लेखक साहित्यकारहरूले जनस्तरबाट पाउने योभन्दा ठूलो सम्मान अरू केही छैन जस्तो लाग्यो। शेक्सपियर मन्दिरको दर्शन गर्दैगर्दा मेरो मन नेपाल पुग्यो। के नेपालमा पनि देवकोटा, भानुभक्त, रमेश विकल आदिको मन्दिर बनाउन सकिँदैन ? यदि ती श्रद्धेय लेखकका बारेमा मन्दिर बने भने धर्मभिरु र अतिवादीहरूले के गर्लान् ? भगवान् मात्र राखिने मन्दिरमा लेखक, साहित्यकारको मूर्ति राखेर पूजाआजा गर्न थालियो भने के भन्लान् ? मेरो मनमा बज्छन् प्रश्नरूपी थुप्रै घण्टीहरू। शेक्सपियरले भनेका छन्, कुनै पनि चिज राम्रो या नराम्रो हुँदैन, हाम्रो सोंचले त्यसलाई राम्रो या नराम्रो बनाउँछ। लेखक साहित्यकारको मन्दिर बन्यो भने त्यसका बारेमा नेपालीहरूमा कस्तो सोच आउला ? राम्रो भन्लान कि नराम्रो ? मन्दिर अवलोकनपश्चात् घर फर्कंदै गर्दा मनमा यस्तै कुरा खेलिरहे।"
"हिमवत्खण्ड सम्बन्धको धागो हो, संस्कृतिको सेतु: पूर्वराष्ट्रपति भण्डारी","काठमाडौं: पूर्वराष्ट्रपति विद्यादेवी भण्डारीले हिमवत्खण्डमा रहेको हिमालय क्षेत्र विश्वकै ताजको रूपमा रहेको बताएकी छन्। उक्त क्षेत्रले विश्वकै तापमान सन्तुलित राख्ने भन्दै उनले थपिन्, जलवायु परिवर्तनका कारण तर हिउँ पग्लँदै छ। जैविक विविधता नष्ट भइरहेछ। यसको असर कृषि र पर्यटन क्षेत्रमा परिरहेकै छ। सरोकारवाला सबैलाई जलवायु अनुकूलन रणनीतिमा सहभागी गराउँदै जानुपर्छ। हिमवत्खण्ड जोगाउन सके हामी बच्छौं, संसार बच्नेछ। मदन भण्डारी कलासाहित्य फाउन्डेसनले चैत १३ गने राजधानीमा आयोजना गरेको दोस्रो हिमवत्खण्ड कलासाहित्यसंस्कृति सम्मिलनमा पूर्वराष्ट्रपति भण्डारीले भनिन्, हिमवत्खण्ड सभ्यताको रूपमा धागो बनेर सबैलाई एउटै मालामा उनिरहेको छ, यो संस्कृतिको सेतु बनेको छ। जसले संसारभर छरिएका नेपालीलाई जोडेको छ, जोडिरहनेछ। जो जुन देशमा रहे पनि कला, भाषासाहित्य र संस्कृतिले विविध भए पनि सबैलाई यसले एक ठाउँमा उभ्याएको उनको भनाइ छ। उनका अनुसार, भावनात्मक एकतासमेत सुदृढ गर्ने यो खण्डको गहिराइ र व्यापक आयामबारे युवा पुस्तालाई हस्तान्तरण गर्न यो सम्मिलन उपयोगी हुनेछ। हिमवत्खण्डकै केन्द्रमा रहेको नेपालमै जन्मिएर गौतम बुद्धले विश्वभर शान्ति छरे, उनले भनिन्, सभ्यता र ज्ञानको आदिभूमि नेपालमा ऋग्वेदलगायतका थुप्रै महत्त्वपूर्ण प्राचीन ग्रन्थ जन्माएको छ, ज्ञान बाँडेको छ। नेपाल प्रज्ञा प्रतिष्ठानका पूर्वकुलपति वैरागी काइँलाले उपभोगवादी संस्कृति हाबी हुन थालेपछि नेपाली संस्कृति र रीतिथिति ओझेलमा पर्दै गएकाले यस्तो सम्मिलन आवश्यक परेको बताए। पश्चिमा संस्कृतिले छोप्दैछ, यसले हामीलाई कमजोर बनाउँछ, उनले भने, ज्ञानको शक्तिले विश्वभर महत्त्व राख्छ, पूर्वेली चिन्तन, दर्शन, संस्कृति र जीवनशैलीको गौरवमय इतिहासको छुट्टै महत्त्व छ, यसलाई प्रवद्र्धन गर्न सके आफ्नोपन बच्नेछ। विकासका नाममा विनाशतर्फ त लाग्दैछैनौं ? भन्दै उनले थपे, विकास चाहिन्छ तर पर्यावरण र संस्कृति कायम राख्नुपर्छ नत्र मूल्यमान्यता पनि हराउँदै जान्छन्। काशी हिन्दु विश्वविद्यालय, वनारस, भारतको भारतीय भाषा विभाग प्रमुख प्राडा दिवाकर प्रधानले विदेशी शक्तिले अन्य देशलाई आक्रमण गरी नियन्त्रणमा लिँदासमेत नेपाल आजसम्म स्वतन्त्र र सम्मानित रहेको बताए। त्यसैले नेपाल र नेपालीले सनातन संस्कृति बचाई राख्नुपर्छ, विद्वत् परम्परामा ज्ञानशक्तिले नेपाल सदा उचो होस्, उनले भने, हिमवत्खण्डका कारण नेपालमा मनभेद छैन। सार्वभौम सत्तासम्पन्न छ नेपाल। हामी यही देखिरहन चाहन्छौं। फाउन्डेसनकी कार्यवाहक अध्यक्ष उषाकिरण भण्डारीले हिमवत्खण्ड बुझ्न सर्वप्रथम आफूले आफैंलाई बुझ्नुपर्ने बताइन्। सभाध्यक्ष डा विजय सुब्बाले नेपाल नै नटेकेका नेपालीमा पनि नेपालप्रति माया र सम्मान भएको बताए। थाइल्यान्डको पिलोकका नेपाली युवतीले भिडियोमा नेपाल शब्द बोल्नासाथ रुन थालेको दृश्यले मन चिमोटिएको छ, हजुरबुवा पुस्तादेखि नेपाल नटेकेको भए पनि तिनले अगाध मााया देखाएका छन्, उनले भने, त्यस्ता नेपालीलाई नेपाल टेकाउनु पर्छ। तिनलाई नेपाली संस्कृतिसँग जोड्नुपर्छ। किनकि विश्वभर जहाँ बसे पनि जोड्ने भनेको लोकसंस्कृति नै हो। अझ हिमवत्खण्डको छाता विश्वलाई ओढाउन सकिन्छ। दोस्रो दिन प्रधानमन्त्री केपी शर्मा ओली प्रमुख अतिथि हुने हिमवत्खण्डको महिमा र गौरव विषयक सम्मिलनको सर्वाधिक महत्त्वपूर्ण विद्वत् सभामा प्राडा चूडामणि बन्धुले हिमवत्खण्डमा नेपाली भाषाको अवस्था, प्राडा माधवप्रसाद पोखरेलले हिमवत्खण्डको महिमा, प्रा केशव सुवेदीले हिमवत्खण्डको सांस्कृतिक वैशिष्ट्य, प्राडा रमेश ढुंगेलले हिमवत्खण्डको संस्कृति र विश्वव्यापीकरण र डा भेषराज अधिकारीले हिमवत्खण्डको नेपाली खानपान संस्कृति विषयमा गहन कार्यपत्र प्रस्तुत गर्दैछन्। प्रधानमन्त्री ओलीले हिमवत्खण्ड, यसको महिमा र लोकसंस्कृति सम्बन्धमा विशेष सम्बोधन गर्नेछन्। चीन, थाइल्यान्ड, भुटान, भारत, बंगलादेश र बर्माबाट कार्यपत्रसहित सम्मिलनमा सहभागी भएका छन्। दोस्रो दिन हुने विशेष कार्यक्रममा डा राजकुमार क्षेत्रीले भारतको उत्तर बंगालको नेपाली लोकसंस्कृति, डा टेकबहादुर क्षेत्रीले भारतको सिक्किमको नेपाली लोकसंस्कृति, भवानी अधिकारीले भारत मणिपुरको नेपाली लोकसंस्कृति डा खगेन शर्माले भारतको असमको नेपाली लोकसंस्कृति, डा टेकनारायण उपाध्यायले भारतको मेघालयको नेपाली लोकसंस्कृति, डा भूपेन्द्र अधिकारीले भारतको उत्तरपश्चिमाञ्चल क्षेत्रको नेपाली लोकसंस्कृति, तैँ तैँ धितालले म्यानमारको नेपाली लोकसंस्कृति, रमेश खड्काले थाइल्यान्डको नेपाली लोकसंस्कृति, डिल्ली अधिकारीले भुटानको नेपाली लोकसंस्कृति, मनोजबहादुर गोर्खाले बंगलादेशको नेपाली लोकसंस्कृति र लक्ष्मी निरौलाले चीन (तिब्बत)को नेपाली लोकसंस्कृति विषयक कार्यपत्र प्रस्तुत गर्नेछन्। नेपालमा लोकसंस्कृति विषयमा पहिलो दिन प्राज्ञिक विमर्श चल्यो। जहाँ सातै प्रदेशबाट प्रतिनिधित्व गर्दै नदी सभ्यता र संस्कृतिलाई आधार मानेर कार्यपत्र प्रस्तुत गरिए। राजेन्द्रसिंह रावलले सेतीमहाकाली प्रस्रवण क्षेत्रको लोकसंस्कृति, प्राडा जीवेन्द्रदेव गिरीले कर्णाली प्रस्रवण क्षेत्रकोे लोकसंस्कृति, प्राडा कपिल लामिछानेले लुम्बिनी क्षेत्रको लोकसंस्कृति, डा तुलसीराम खनालले गण्डकी प्रस्रवण क्षेत्रको लोकसंस्कृति, अजितमान तामाङले बागमती प्रस्रवण क्षेत्रको लोकसंस्कृति, रोशन जनकपुरीले मिथिला क्षेत्रको लोकसंस्कृति र डा भक्त राईले कोशी प्रस्रवण क्षेत्रको लोकसंस्कृति विषयक कार्यपत्र प्रस्तुत गरे। सम्मिलनमा सञ्चारमाध्यममा नेपाली भाषा परिसंवाद, संस्कृति र समृद्धि परिसंवाद, सांस्कृतिक उत्सव, कला उत्सव, कविता उत्सव, चलचित्र उत्सव र परिसंवाद आदि विशेष कार्यक्रम छन्। तेस्रो दिन हिमवत्खण्ड कलासाहित्यसंस्कृति सम्मिलन२०८१, काठमाडौं घोषणापत्र जारी गरी सम्मिलन सकिनेछ।"
