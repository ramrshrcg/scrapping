शीर्षक,विवरण
नारी शक्तिको सच्चा पहिचान,"समाजका सबैजसो सत्तामा पुरुषको एकछत्र हालिमुहाली र राज भइरहेका बेला धार्मिक सत्तामा महिलाको आरोहण एउटा महत्त्वपूर्ण खुड्किलो हो। संस्कृतमा चर्चित भनाइ छ यत्र नार्यस्तु पूज्यन्ते रमन्ते तत्र देवताः। भनाइको अर्थ हो, जहाँ नारीको पूरा हुन्छ त्यहाँ देवता खुसी हुन्छन्। देवीदेवताको नाम लिँदा पनि पहिला देवी अनि देवता लिने चलन हो हाम्रो। जस्तो कि सीताराम, राधाकृष्ण, उमाशंकर। शक्ति स्वरूपाका रूपमा दुर्गा, भगवतीको पूजा आराधना हुने भूमि पनि हो हाम्रो। तर यथार्थमा भने नारी अर्थात् महिला शताब्दीऔंदेखि समाजको पिँधमा पारिएको वर्ग भयो। नेपाली समाजमा महिलाको पूजा होइन, वर्षौं वर्षदेखि थिचोमिचो र विभेद हुँदै आयो। हिंसा भयो। पढ्न, लेख्नबाट पनि वञ्चित गराइयो। पूजा त परै पूजा गर्नसमेत निषेध गराइयो विभिन्न बहानामा। जसै लोकतान्त्रिक जागरण नेपालमा भयो, महिला सशक्तीकरण पनि क्रमशः हुन थालेको छ। मुलुकको सर्वोच्च पद राष्ट्रपतिदेखि सभामुख, प्रधानन्यायाधीशसम्म नेपाली महिला भइसके। जबकि लोकतन्त्रका जननी र मसिहा ठानिने मुलुक पनि यतिका उपलब्धि हासिल भइसकेको छैन। सँगसँगै धार्मिक सत्तामा पनि महिलाको उपस्थिति उत्साहप्रद देखिएको छ। हालैका दिनमा पशुपतिनाथमा आयोजित कोटिहोम महायज्ञको व्यासासनमा पुरुष होइन महिला कथावाचकको उल्लेख्य उपस्थिति रह्यो। देवी प्रतिभा, चन्द्रकला सखी, डा कान्ता भट्टराई, राधिका दासीदेखि ९ वर्षीया अनुराधा पाण्डेसम्मको कथावाचनको कार्यतालिका कोटिहोम महायज्ञमा आयोजक मानवसेवा फाउन्डेसनले मिलाएको छ। सबै नेपाली छोरीहरू हुन्। देवी प्रतिभाले भारतमा लोकप्रियता कमाइसकेकी छन्। चन्द्रकलाले बेलायतमा। नारीले वेद पाठ गर्नहुन्न। मन्त्रोचारण गर्न हुन्न जस्ता अन्धविश्वास गाँजिएको समाजबाट उठेर उनीहरूले गरेको साधना र प्राप्त उपलब्धि आफैंमा अभूतपूर्व थियो। झन् ती प्रतिभाहरूलाई व्यासासनमा ठाउँ दिएर आयोजकले समग्र महिला वर्गकै सम्मान गरेको छ। महिला सशक्तीकरणका लागि एउटा इँटा थपेको छ। नेपालको संविधानले नै ३३ प्रतिशत प्रतिनिधित्वको सुनिश्चितता राज्यका निकायमा गर्ने व्यवस्था गरेको छ। तर खासमा धर्म र विज्ञानले भने नारी र पुरुषलाई बराबर भन्छ। धर्मले बराबर भने पनि व्यवहारमा त्यो थिए। कोटिहोम महायज्ञ आयोजकले व्यवहारमा त्यसलाई उतार्न जुन प्रयास गरे, त्यसबाट समस्त महिला वर्गलाई प्रेरणा मिलेको छ। समाजका सबैजसो सत्तामा पुरुषको एकछत्र हालिमुहाली र राज भइरहेका बेला धार्मिक सत्तामा महिलाको आरोहण एउटा महत्त्वपूर्ण खुड्किलो हो। समाजमा परिवर्तन र नारीपुरुष बराबरीको हैसियत यसरी नै कायम हुँदै जाने हो।"
जहाँ ढुंगाढुंगामा देवताको बास छ,"फिदिम : जहाँ ढुंगाढुंगामा देवताको बास छ, जहाँ थुम्का थुम्कामा स्वर्गको अभाष छ  ! गीतले भनेजस्तै फिदिम नगरपालिका १३ जेभालेमा देवताको वास पाइन्छ। यहाँको प्रकृति, संस्कृति र सभ्यताले स्वर्गको आभाष दिलाउँछ। जेभाले जाने भन्नेबित्तिकै सबै काम छाडेर म तयार हुन्छु। जेभालेको सुन्दर प्रकृति, प्रिय मानिसहरू र पौरखी पाखुराले पत्थरमा कुँदेका सुन्दर आकृतिसँग मेरो गहिरो प्रेम छ। भनिन्छ, पहाडका टाकुराहरूमा धार्मिक वा पुरातात्विक विशेषता पनि लुकेको हुन्छ। त्यस्तै विशेषता बोकेको विशेष प्रकारका चट्टानहरूको सानो पहाड हो जेभाले। उक्त पहाडलाई बेहुलीझैँ सिँगारेका छन् स्थानीयले। सिर्जनाका शिल्पीहरूले कडा पत्थरमा ईश्वरका आकृति कुँदेका छन्। त्यसैले त जेभाले सुनमा सुगन्ध भरेजस्तो छ। यहाँको प्रकृतिलाई सजाउन मानिसले गरेको पौरख देख्दा लाग्छ जेभालेमा ईश्वरको अनुकम्पा छ। जेभालेमा गुराँस, चाँप र लेकाली जडिबुटीको सुगन्ध मगमगाउँछ। जंगलमा चराहरू आफ्नै सुरुमा सुसेल्छन्। यहाँ आउने आगन्तुकको स्वागतार्थ स्थानीयले संगीतमा सुर भर्छन्, गीत गुनगुनाउँछन् र रमाउछन्। पर्यटकहरूसँग गाउने, नाच्ने र घुम्ने पञ्चमीभञ्ज्याङका स्थानीयको दैनिकीजस्तै छ। सदरमुकाम फिदिमदेखि जेभाले टाढा छैन। अब त जेभालेलाई दुर्गम भन्न पनि सुहाउँदैन। फिदिमबाट मोटरसाइकल चढेर एक घण्टामा जेभाले पुगिन्छ। फिदिमफालोट सडक हुँदै नांगिनको फूलबारीसम्म कालोपत्रे सडक छ। त्यहाँँबाट पारीपट्टी हेर्दा अग्लाअग्ला हरिया पहाडहरू देखिन्छन्। जंगलले घेरिएको पहाडको बिचमा सुन्दर भञ्ज्याङ छ। फूलबारीबाट फिदिमफालोट सडक छाडेर कच्ची सडकतर्फ मोडिनुपर्छ। कच्ची सडकको यात्रा सुरु गरेको करिब २० मिनेटमा पञ्चमीभञ्ज्याङ पुगिन्छ। सफा र चिटिक्क परेका पञ्चमी भञ्ज्याङका घरहरूले आँगन्तुकहरूलाई स्वागत गर्न तम्तयार छन्। यहाँका मिनलसार मानिसहरू क्षणभरमै आत्मीय बन्छन्। पञ्चमी भञ्ज्याङ जेभालेको प्रवेशद्वार हो। भञ्ज्याङको एकातर्फको पहाडमा हुक्काडाँडासम्मको उचाइ भेटिन्छ। अर्कोतर्फको पहाडले ठूलीटार हुँदै अझ अग्लो उचाइमा पुर्याउँछ। आगन्तुकलाई पञ्चमी भञ्ज्याङका अगुवा गजेन्द्र राईले यहाँको पहाड, प्रकृति र मानिसले गरेको पौरखलाई दृश्यपान गराउँछन्। प्राकृतिक रूपमा सुन्दर रहेको जेभाले बहुधार्मिक पर्यटकीय गन्तव्य बन्दैछ। जेभाले त गज्जबको गन्तव्य रहेछ, जेभाले घुमेपछि इलामका योगन्द्र सुवेदीले भने, बहुधार्मिक आस्थाको केन्द्रका रूपमा जेभालेको विकास भएको रहेछ। के छ जेभालेमा ? हिजो र आजको जेभालेमा बिल्कुल फरक छ। जेभालको पहिचान बदलिएको छ। आजको जेभाले सफा छ। पूर्वाधार विकासले समृद्ध बन्दै छ। मानिसहरूमा सहकार्य र सामूहिक भावना छ। सहिष्णुता छ। बहुधार्मिक आस्थाको केन्द्र बन्दै छ जेभाले। समग्रमा जेभाले सभ्य छ, सुन्दर छ। स्थानीय जागरूक हुँदा ग्रामीण क्षेत्रहरू पनि आकर्षक गन्तव्य बन्ने रहेछन्, जेभाले पुगेपछि कोशी अञ्चल अस्पतालका चिकित्सक हरी खनालले भने, जेभालेका स्थानीयहरूको काम गर्ने शैली हरेक मानिसका लागि उदाहरण हो। ग्रामीण ठानिएको जेभालेको परिवर्तन देखेर गज्जब लाग्यो। यहाँ हिमालजस्तै उज्याला, फरासिला र सहयोगी गाउँले छन्। स्वच्छ हावापानी र ग्रामीण जीवनशैलीले मोहनी लगाउँछ। जेभाले आफैंंमा ग्रामीण पर्यटनको नमुना गन्तव्य हो। यहाँ हरेक दिन मानिसहरूको भीड लाग्ने थालेको छ। बिदाको दिन कर्मचारीहरूसमेत जेभाले आउन थालेका छन्। जेभालेलाई केन्द्र मानेर धेरैतिर पदयात्रा गर्नसमेत सकिन्छ। गाउँका घर, आँगन अनि टोल सफा छन्। गाउँलेमा सहयोगी र सहअस्तित्वको भावना छ। जेभाले गाउँको शिर (हुक्मा डाँडा)बाट हिमाल मुस्कुराएझैँ देखिन्छ। हुक्माडाँडामा बसेर हिमालको दृश्य हेर्दा आनन्द मिल्छ। जेभाले सेरोफेरोका थुम्काहरूबाट हिमाल, डाँडापाखा र बस्ती नियाल्न सकिन्छ। योग, ध्यान र क्याम्पिङका लागि यहाँका डाँडाहरू उपयुक्त छन्। हुक्माडाँडा प्राकृतिक टावर हो। ढुंगाढुंगामा ईश्वरका प्रतिमा पञ्चमी भञ्ज्याङदेखि हुक्माडाँडातर्फ उकालो लाग्दा चट्टानबाटीका भेन्टिन्छ। ढुंगाको बगैंचा जस्तो भएकाले यसलाई चट्टानबाटीका नामकरण गरिएको हो। यहाँका ढुंगामा ईश्वर र झन्डाका प्रतिमाहरू कुँदिएको छ। ढुंगामा भगवान्को प्रतिमा बनाउँदा पृथ्वी रहेसम्म नबिग्रने भएकाले यहाँका ढुंगा कुँदेर भगवान्को आकार दिएका हौँ, प्रतिमा निर्माणका परिकल्पनाकार गजेन्द्र राईले भने, यसो गर्दा प्रकृतिमैत्री काम भयो र आकर्षक गन्तव्य पनि बन्यो। ठूलो ढुंगामा किराँत राईहरूका पूर्खा सुन्निमा पारुहाङको अर्धकदको प्रतिमा कुँदिएको छ। यो प्रतिमा ढुंगामा बनाइएको हालसम्मकै सबैभन्दा ठूलो हुनसक्ने निर्माण कर्ताको दाबी छ। १२ फुट उचाइ र १७ फुट चौडाइ भएको सुम्निमापारुहाङको प्रतिमा निर्माण गरिएको हो। नजिकै किँरात राईहरूको झन्डा पनि ढुंगामै कुदिएको छ। केही माथि उक्लेपछि एउटा ठूलो ढुंगामा साढे सात फुटको महादेवको प्रतिमा कुँदिएको छ। चट्टानबाटीकाको अर्को ढुंगामा भगवान् गौतम बुद्धको प्रतिमा बनाइएको छ। साढे ६ फुटको बुद्धको प्रतिमा बनाइएको हो। नजिकैको अर्को ढुंगामा साढे ६ फुटको राष्ट्रिय झन्डाको प्रतिमा कुँदिएको छ। अर्को ढुंगामा किराँत धर्मका महागुरु तथा राष्ट्रिय विभूति फाल्गुनन्दको ९ फुटको प्रतिमा बनाइएको छ। चट्टान बाटिकाका अधिकांश ढुंगामा भगवान्को प्रतिमा देख्दा लाग्छ यत्रतत्र भगवान्को बास छ। यहाँ पुगेपछि भलिबल संघ इलामका अध्यक्ष प्रबिण गुरुङ निकै प्रभावित भए। भगवान्प्रतिको आस्थाले नै सकारात्मक विचार निर्माण गर्ने हो, उनी भन्छन, जेभालेका स्थानीयहरूमा भगवान्प्रतिको गहिरो आस्था रहेछ। यहाँको काम देखेर म नतमस्तक भएँ। यहाँ बनाइएका प्रतिमाहरू फिदिम १३ का मूर्तिकार बिमल राईले कुंदेका हुन्। मूर्तिहरूलाई अन्तिम रूप दिइरहेको छु, विमलले भने, यसरी ढुंगामा भगवान्का आक्रिति बनाउन सजिलो छैन। तर, भगवान्को आक्रिति ढुंगामा उतार्दा आनन्द हुन्छ। यहाँ बनाएका प्रतिमाहरूमा सरकारको कुनै लगानी छैन। करिब १२ लाखको लगानीमा सबै प्रतिमाहरू निर्माण गरिएको हो। शुभचिन्तक र गाउँलाई माया गर्ने व्यक्तिहरूको सहयोगबाट प्रतिमा बनाइएको हो, गजेन्द्र राईले भने, उत्साहजनक रूपमा आर्थिक संकलन भयो र यस्तो नमुना काम गर्न सम्भव भयो। आफ्नो इमान्दारिताका कारण सामाजिक सञ्जालबाट प्रतिमा निर्माणकका लागि आग्रह गर्दा लाखौं रूपैयाँ जुटेको राईको भनाइ छ। प्रतिमाहरू निर्माण सम्पन्न गरेपछि बहुधार्मिक महोत्सव गर्ने तयारी छ। नमुना वनभोजस्थल हुक्मा डाँडामा नमुना बनभोजस्थल निर्माण गरिएको छ। यहाँसम्म पुग्न पदमार्ग र सडकमार्ग निर्माण गरिएको छ। स्थानीयको लगानीबाटै वनभोज स्थल निर्माण गरिएको हो। वनभोजका लागि आवश्यक पर्ने सबै सामग्रीहरूको बन्दोबस्त मिलाइएको छ। गुप्तेश्वर महादेवथान मुन्धुम पार्क हुक्मा डाँडा पर्यटन प्रबद्र्धन विकास संस्थाको अगुमाईमा यस्तो काम गरिएको हो। पकाउने कुनै पनि सामग्री बोक्नु पर्दैन, संस्थाका अध्यक्ष गजेन्द्र राईले भने, आवश्यक पर्ने सबै सामग्रीहरू संस्थाले खरिद गरेर राखिदिएको छ। सामग्री राख्ने सानो घर निर्माण गरिएको छ। यहाँ वनभोज खान आउनेहरूलाई उक्त घरमा राखेका सामग्रीहरू निकाले निःशुल्क रूपमा उपलब्ध गराइन्छ। नजिकै पक्की शौचालयसमेत निर्माण गरिएको छ। खानेपानीको व्यवस्था संस्थाले नै गरेको छ। रिमाल परिवारको लगानीमा सिंढी र गुप्तेश्वर महादेवथान निर्माण व्यक्तिगत लगानीमा लाखौं खर्चिएर पक्की सिंढी र गुप्तेश्वर महादेव थान निर्माण गरिएको छ। पुर्खौली थलो जेभाले भएर हाल अमेरिकाको पेन्सिलभेनिया राज्यको पिटर्सवर्कमा बस्दै आएका स्वनरबहादुर रिमालको परिवारले आर्थिक लगानी गरेको हो। नरबहादुरका छोरा नारद रिमालले महादेवथान परिसरमा संरचना निर्माणका लागि ३३ लाख ६९ हजार आठ सय पाँच रूपैयाँ लगानी गरेका हुन्। मातृभुमीको मायाले धार्मिक गन्तव्य निर्माणका लागि ठूलो लागनी गरेको नारदले बताए। जन्म दिने आमा र मातृभूमिको तुलना अरूसँग हुनै सक्दैन, नारद भन्छन् मातृभूमिलाई सुन्दर बनाउन लगानी गरेका हौँ। संरचना निर्माणको नेतृत्व यहाँका अगुवा गजेन्द्र राईले गरेका हुन्। रिमाल परिवारको आर्थिक लगानीमा महादेव थानसम्म पुग्नका लागि ६ सय ६१ वटा पक्की सिंढी निर्माण गरिएको छ। त्यस्तै पक्की प्रवेशद्धार, गुफा वरिपरि पर्खाल, बिश्रामलय, होमकुण्ड सहितको भवन, पक्की होडिङबोर्ड लगायतका संरचना निर्माण गरिएको छ। गुप्तेश्वर महादेव थानमा अहिले भक्तजनहरूको आगमन बढेको स्थानीय बताउँछन्। यहाँ पूजापाठ गरे मनोकांक्षा पूरा हुने जनविश्वास छ। नमुना खेल मैदान निर्माण पञ्चमी भञ्ज्याङमा नमुना खेल मैदान निर्माण गरिएको छ। प्रदेश सरकारको २५ लाख रूपैयाँको आर्थिक सहयोगमा मैदानको स्तरवृद्धि गरिएको स्थानीय नदिप राईले बताए। मैदानको वरिपरि पर्खाल लगाइएको छ। मैदानको भित्तापटी खेलाडीहरूका लागि पक्की प्लेयर बक्स निर्माण गरिएको छ। सोही स्थानमा खेलाडीहरूकै लागि पक्की शौचालयसमेत निर्माण गरिएको छ। खेलको प्रत्यक्ष प्रशारणका लागि समेत संरचना निर्माण गरिएको छ। उक्त मैदान निर्माणका लागि २०६४ सालको तिहारमा स्थानीय क्लबले देउसी खेलेर संकलन भएको रकमबाट चार रोपनी जमिन गरिद गरेको थियो। हाल सात रोपनि जमिनमा मैदान विस्तार गरिएको छ। मैदानलाई निकै व्यवस्थित र आकर्षक बनाइएको छ। क्लबले आफ्नै भवनसमेत बनाएको छ। उक्त मैदानमा प्रत्येक वर्षको दसैंमा खेलकुद र सांस्कृतिक कार्यक्रमसहति मेलाको आयोजना गरिन्छ।"
हसिनाको १५ वर्षे सत्ता क्षणभरमै समाप्त,"काठमाडौं : विगत एक महिनादेखि बंगलादेशमा जारी आरक्षण विरोधी आन्दोलन सोमबार उत्कर्षमा पुगेको छ। आन्दोलनरत विद्यार्थी एवं युवा जमातको क्रोधले प्रधानमन्त्री शेख हसिनाको १५ वर्षे शासन सत्ता समाप्त पारिदिएको हो। ७६ वर्षीया हसिनाले सन् २००९ देखि बंगलादेशमा शासन सुरु गरेकी हुन्। १७ करोड बढी जनसंख्या रहेको यो दक्षिण एसियाली मुलुकमा उनको राजीनामाको माग गर्दै भएको विरोध प्रदर्शनले अकल्पनीय रूप लिएको छ। त्यहाँको सर्वोच्च अदालतले जागिरको कोटा खारेज गरे पनि गत महिनादेखि सुरु विरोध प्रदर्शन रोकिएन। उक्त आन्दोलन विस्तारै सरकार विरोधीमा परिणत भयो। विश्वविद्यालय र कलेजका विद्यार्थीको प्रदर्शनले देशभर व्यापक असन्तुष्टि, रक्तपात र अराजकता निम्त्यायो। बंगलादेश सरकारले प्रदर्शन रोक्न खोज्यो तर जनतापछि हटेनन्। यही कारण प्रधानमन्त्री हसिना सोमबार सत्ताबाट बाहिरिन मात्र नभई देशै छाड्न बाध्य भइन्। उनी बहिनी शेख रेहानालाई लिएर भारतको अगरतला गएको बताइन्छ। आइतबारदेखि आन्दोलनले लियो उग्ररूप प्रदर्शनकारी र प्रहरीबीच भएको झडपले गत आइतबार नै आन्दोलनले उग्ररूप लिइसकेको थियो। आइतबार मात्रै १३ प्रहरी अधिकारीसहित कम्तीमा ९० प्रदर्शनकारीको ज्यान गएको थियो। बंगलादेशको इतिहासमै विरोध प्रदर्शनमा एकै दिनमा भएको हालसम्मकै सबैभन्दा ठूलो मानवीय क्षतिका रूपमा लिइन्छ। हिंसामा अहिलेसम्म करिब ३ सय जनाको ज्यान गएको अनुमान छ। आलोचकहरूले यसलाई नरसंहार को संज्ञा दिएका छन्। प्रधानमन्त्री हसिना र उनको पार्टी अवामी लिगले भने देशमा भड्किएको अशान्ति र हिंसाको दोष विरोधीलाई लगाएका छन्। आइतबारको रक्तपातपूर्ण आन्दोलनपछि पनि बंगलादेशी नागरिक छातीमा गोली थाप्न रत्तिभर डराएनन्। सोमबार पनि हजारौं बंगलादेशी सडकमा उत्रिए। राष्ट्रव्यापी कफ्र्युको अवज्ञा गर्दै उनीहरूमध्ये अधिकांशले लङ मार्च टु ढाका नामक एक यालीको आह्वान गरे। प्रदर्शनमा महिलाको पनि उल्लेख्य उपस्थिति थियो। सडकमा सेना तैनाथ गरिए पनि उनीहरू याली रोक्न असमर्थ रहे। तत्पश्चात राजनीतिक आन्दोलनले जनआन्दोलनको रूप लिएको थियो। ढाकास्थित प्रधानमन्त्री हसिनाको सरकारी निवासमा हजारौं प्रदर्शनकारीले आक्रमण गरे। कतिपय त ढुंगामुडा र लुटपाटमै उत्रिए। त्यसपछि उनी देश छाड्ने निर्णयमा पुगेकी थिइन्। त्यसमाथि सेनाको रवैयाले हसिनाको पद छाड्ने निर्णयमाथि झन् दबाब सिर्जना गरेको थियो। विगतमा देशमा शासन गरेको सेनाको बंगलादेशको राजनीतिमा प्रभाव कायम छ। प्रधानमन्त्री हसिनाले देश छाडेपछि सेना प्रमुख जनरल वकारउजजमानले सञ्चारमाध्यमलाई सम्बोधन गर्दै बंगलादेशमा अन्तरिम सरकार गठन गर्ने बताएका छन्। यसका लागि उनले विभिन्न दल, नागरिक समाज र अन्य सरोकारवालाहरूसँग वार्ता भइरहेको जनाए। राष्ट्रको नाममा सम्बोधन गर्दै सेना प्रमुखले आन्दोलनमा मारिएकाहरूलाई न्याय दिइने बताए। उनले सार्वजनिक सम्पत्तिको क्षति वा मानवीय जीवनमा हानी नगरी शान्ति कायम राख्नसमेत सर्वसाधारणलाई अपिल गरेका छन्। उनले छिट्टै विद्यार्थी र शिक्षक प्रतिनिधिहरूसँग प्रत्यक्ष वार्ता गर्ने त्यहाँको सैनिक सूचनासंस्था इन्टर सर्भिसेज पब्लिक रिलेसन (आईएसपीआर)ले सोमबार साँझ जारी सूचनामा जानकारी दिएको छ। फखरुलद्वारा शान्त रहन आग्रह प्रमुख विपक्षी दल बंगलादेश नेसनलिस्ट पार्टी (बीएनपी)का महासचिव मिर्जा फखरुल इस्लाम आलमगिरले पत्रकार सम्मेलन गरी राष्ट्रलाई शान्त रहन आग्रह गरेका छन्। सेना प्रमुखसँगको बैठक राम्रो भएको भन्दै उनले जनतालाई शान्त र संयमित रहन अपिल गरेका हुन्। बैठकमा जातीय पार्टीका अध्यक्ष जीएम कादेर, बीएनपी स्थायी समिति सदस्य मिर्जा अब्बास, गणसंहति आन्दोलनका मुख्य संयोजक जोनायद साकी र जमातएइस्लामी अमिर डा शफिकुर रहमानको पनि उपस्थिति थियो। यसरी सुरु भएको थियो विद्यार्थी आन्दोलन सन् १९७१ मा स्वतन्त्रता युद्धपछि बंगलादेश स्वतन्त्र भएको थियो। बंगलादेशका स्वतन्त्रता संग्राम सेनानीका सन्तानलाई सरकारी जागिरमा ३० प्रतिशत आरक्षणको व्यवस्था गरेको थियो। सोही व्यवस्था खारेजीको माग गर्दै विद्यार्थीले जुलाई महिनाको सुरुदेखि नै आन्दोलन थालेका थिए। सन् २०७२ देखि सुरु भएको उक्त आरक्षण व्यवस्थालाई सरकारले सन् २०१८ मा खारेज गरिदियो। तर, गत जुन ५ मा उच्च अदालतले विवादित कोटा प्रणालीलाई पुनस्र्थापित गरेपछि विद्यार्थीको प्रदर्शन चर्किएको हो। सत्तारुढ दलका कार्यकर्ताले आन्दोलनकारीमाथि आक्रमण सुरु गरेपछि प्रदर्शन झन् हिंसात्मक बन्दै गएको हो। बंगलादेशको सर्वोच्च अदालतले गत जुलाई २१ मा सबै निजामती सेवामा आरक्षण पुनस्र्थापित गर्ने निर्णयलाई उल्टाइदिएको थियो। यसले कोटा प्रणाली लगभग खारेज गरिदिएको थियो। फैसलाले सरकारी जागिरहरूमा ९० प्रतिशतभन्दा धेरै आरक्षण समाप्त गरिदिएको थियो। फैसलाले स्वतन्त्र सेनानीका सन्तानका लागि ५ प्रतिसत मात्र जागिर आरक्षित गरेको थियो। यसबाहेक आदीवासी समुदायलाई १ प्रतिशत र अपांगता भएका वा बंगलादेशको कानुनअन्तर्गत तेस्रो लिंगीका रूपमा पहिचान गर्नेहरूलाई लागि १ प्रतिशत आरक्षण गरिएको थियो। बाँकी ९३ प्रतिशत पदका लागि योग्यताका आधारमा निर्णय गरिने अदालतको फैसलामा उल्लेख थियो। फैसलापछि आन्दोलन रोकिने विश्वास गरिए तापनि अझ हिंसात्मक हुँदै गयो। प्रदर्शनकारीले हसिनाको राजीनामको माग अघि सारे। यसरी उदाएकी थिइन् शेख हसिना बंगलादेशका संस्थापक राष्ट्रपति शेख मुजिबुर रहमानकी छोरी शेख हसिना विश्वको सबैभन्दा लामो समय सत्तामा रहने महिला सरकार प्रमुख हुन्। १९७५ मा एक सैन्य विद्रोहमा उनको बुबाका साथै परिवारका धेरैजसो सदस्यहरूको हत्या भएको थियो। त्यतिबेला विदेश यात्रामा रहेका कारण उनी र उनकी कान्छी बहिनी मात्र बाँच्न सफल भएका थिए। उनले केही वर्ष भारतमा निर्वासित जीवन बिताइन्। सन् १९८१ मा बंगलादेश फर्किएर प्रजातन्त्रका लागि विद्रोहको नेतृत्व गर्न अन्य राजनीतिक दलहरूसँग उनले हात मिलाइन्। यसले नै उनलाई एक राष्ट्रिय व्यक्तित्व बनाउँदै राजनीतिमा चम्कायो। हसिना पहिलोपटक सन् १९९६ मा निर्वाचित भई सत्तामा पुगेकी थिइन्। तर, पछि सन् २००१ मा उनको प्रतिद्वन्द्वी बंगलादेश नेसनलिस्ट पार्टी (बीएनपी)की बेगम खालिदा जियासँग उनी पराजित भइन्। सन् २००९ मा कामचलाउ सरकारको नेतृत्वमा भएको निर्वाचनमा उनी पुनः सत्तामा आइन्। गत जनवरीमा विवादास्पद चुनाव जितेर पदभार ग्रहण गरेपछि हसिनाले सामना गर्नुपरेको यो सबैभन्दा ठूलो चुनौती रह्यो। जसले उनलाई १५ वर्षपछि सत्ताबाट पतन गराइदियो। (एजेन्सीको सहयोगमा)"
संसदीय समितिलाई कानुनमन्त्रीको आग्रह : टीआरसी विधेयक साउन २९ गतेको संसद बैठकमा प्रस्तुत गरौं,"काठमाडौं : कानून, न्याय तथा संसदीय मामिलामन्त्री अजयकुमार चौरसियाले संक्रमणकालीन न्यायसम्बन्धी विधेयकलाई संसदको आगामी बैठकमा प्रस्तुत गर्ने गरि अघि छलफल गर्न आग्रह गरेका छन्। सिंहदरबारमा मंगलबार बसेको कानून, न्याय तथा मानव अधिकार समिति बैठकमा मन्त्री चौरसियाले प्रतिनिधिसभाको साउन २९ गते बस्ने बैठकमा उक्त विधेयक प्रस्तुत गर्ने गरि अघि बढ्न आग्रह गरेका हुन्। सदनले बिजनेस नपाइरहेको अवस्थामा संक्रमणकालीन न्यायसम्बन्धी विधेयकका साथै केहि नेपाल ऐनलाई संशोधन गर्न बनेको विधेयकमाथिको छलफललाई निष्कर्षमा पुर्याउनुपर्नेमा उनले जोड दिए। मन्त्री चौरसियाले केहि नेपाल ऐनलाई संशोधनसम्बन्धी विधेयकमा देखिएका विषयहरूमा सहमति खोज्न आफू गम्भीर भएर लाग्ने जिकिर गरे। त्यस्तै विधायन सम्बन्धी व्यवस्था गर्न बनेको विधेयकलाई निरन्तर बैठक बसेर टुङ्गो लगाउन उनले सुझाव दिए। बैठकमा विधायन सम्बन्धी व्यवस्था गर्न बनेको विधेयक छलफल प्रारम्भ गर्ने कार्यसूची रहेको थियो। तर समिति सदस्यहरुले नेपाल ऐनलाई संशोधनसम्बन्धी विधेयक र संक्रमणकालीन न्यायसम्बन्धी विधेयकलाई निष्कर्षमा पुर्याएपछि मात्रै अन्य विधेयकमाथि छलफल गर्न सुझाव दिएका थिए।"
सरकारले देश र जनताका लागि नतिजामूखी काम गर्छ : उपप्रधानमन्त्री सिंह,काठमाडौं : उपप्रधान एवं सहरी विकास मन्त्री प्रकाशमान सिंहले अहिलेको सरकारले जनतामा देखिएको निराशालाई अन्त्य गर्ने बताएका छन्। मंगलबार सिंहदरबारमा सञ्चारकर्मीसँगको छलफलमा सिंहले पटक पटक सरकार परिवर्तनको खेलका कारण जनतामा निराशा छाएको भन्दै त्यसलाई अन्त्य गर्नका लागि ठूला दुई दल मिलेर सरकार बनाएको दावी गरे। उनले वर्तमान सरकारले जनतामा देखिएको निराशालाई अन्त्य गर्ने जिकिर गरे। वर्तमान सरकारले देश र जनताका लागि नतिजामूखी काम गर्ने उनको भनाइ छ। सिंहले राजनीतिक स्थायित्व र स्थीरताको जगमा मुलुकको परिवर्तन गर्न ध्यान केन्द्रित गर्ने धारणा राखे। यस्तै उपप्रधानमन्त्री सिंहले देशभरका सहरी क्षेत्रमा देखिएका समस्यालाई समाधान गर्न नीतिगत सुधारका साथ अघि बढ्ने उल्लेख गरे।
दलाल पुँजीपतिले पार्टीलाई भुलभुलैयामा पारे : अध्यक्ष दाहाल,"विराटनगर : पूर्वप्रधानमन्त्री एवं नेकपा (माओवादी केन्द्र)का अध्यक्ष पुष्पकमल दाहालले पार्टीलाई दलाल पुँजीपतिहरूले भुलभुलैयामा पारेको जिकिर गरेका छन्। उनले आफू, पदाधिकारी तथा कार्यकर्ताहरू दलाल पुँजीपति र विभिन्न गिरोहका कारण प्रदूषित भएको पनि स्वीकार गरे। विराटनगरमा मंगलबार बसेको माओवादी कोशी प्रदेशको सातौं पूर्ण बैठकलाई सम्बोधन गर्दै दाहालले दलाल पुँजीपति र विभिन्न गिरोहले पार्टीलाई भुलभुलैयामा पारेको भन्दै आत्मालोचना गरेका हुन्। आफू प्रदूषित भएकोमा आत्मालोचना गर्छु। ममात्रै होइन, पदाधिकारी र तपाईंहरू पनि प्रदूषित हुनु भएको छ, उनले भने, जनयुद्धका बेलाका हजारौं होलटाइमर कार्यकर्तालाई व्यवस्थापन गर्न हामी प्रहर्षित भयौं। तर, दलाल पूँजीपतिहरूको भुलभुलैयाका कारण पार्टीमा समस्या भयो। दलाल पूँजीपति र विभिन्न गिरोहले भुलभुलैयामा पारेर पार्टीका नेता तथा कार्यकर्तालाई प्रदूषित बनाएको उनको आरोप छ। बहुदलीय प्रतिस्पर्धाको राजनीतिमा माओवादी त्यति अनुभवी नभएको फाइदा दलाल पुँजीपतिहहरूले चलखेल गरेर उठाएको दाहालको स्वीकारोक्ति छ। माओवादी पार्टीको विभाजनका कारण आन्दोलनले अर्को मोड लिएको उनको भनाइ छ। आफ्नै कारण पार्टी विभाजन भएको उनले बताए। हामीले विद्रोह कि चुनाव भन्ने कुरालाई छान्न सकेनौं। चुनाव पनि भन्यौं र विद्रोह पनि। चुनाव र विद्रोह सँगसँगै भन्नु नै माओवादी आन्दोलनको गल्ती भयो। जसका कारण साथीहरूले पार्टी विभाजन गर्नुभयो, दाहाल भन्छन्। पार्टी अध्यक्ष भएका नाताले सबै गल्तीको जिम्मा आफैंले लिने दाहालले बताए। क्यान्टोन्मेन्टमा जनमुक्ति सेना राखेर विद्रोह गर्छु भन्नु नै आफ्नो मुख्य गल्ती भएको उनको भनाइ छ। त्यो गल्ती नगरेको भए साथीहरू फुटेर जाँदैन थिए, उनी भन्छन्, विद्रोह नै भनेको भए हामी एक हुने थियौं। गल्ती गर्न नछाड्ने पार्टीको विशेषता भएको बताउँदै दाहालले गल्तीदेखि डराउने पार्टीले अगाडि बढ्न नसक्ने उल्लेख गरे। भने, गल्ती गर्न डराउने पार्टीले प्रगति गर्न सक्दैन। तर, गल्ती थाहा पाएपछि आत्मालोचना गर्न पनि पछि परिँदैन। त्यही भएकाले हाम्रो पार्टी अरूभन्दा फरक छ। दाहालले विभाजनमा गएकासँग कुनै रिसराग नभएको भन्दै अब पार्टी एकताको कुरा अगाडि बढेको पनि बताए। उनले गिरिजाप्रसाद कोइरालालाई राष्ट्रपति हुनबाट रोक्नु पनि माओवादी आन्दोलनको गल्ती भएको बताए। गिरिजाप्रसाद कोइरालालाई राष्ट्रपति हुनबाट रोक्नु मेरो गल्ती भयो, दाहालले भने, कोइरालालाई राष्ट्रपति हुनबाट रोक्नलाई ममाथि प्रेसर थियो। ब्यानरमा प्रदेश १ लेखेर बैठक माओवादी केन्द्र कोशी प्रदेशको सातौं पूर्ण बैठकको ब्यानरमा भने प्रदेश १ लेखिएको छ। माओवादीका प्रदेशसभा सदस्यसमेतको समर्थनमा तत्कालीन प्रदेश १ को नाम कोशी राखिएको थियो। २०७९ साल फागुन १७ गते माओवादीका सांसदले कोशी नामकरणको पक्षमा मतदान गरेका थिए। पार्टी अध्यक्षको निर्देशन र सहमतिमा कोशीको पक्षमा माओवादीका १२ जना सांसदले भोट हालेका थिए। तर, कोशी नाम खारेज गर्नुपर्ने माग गर्दै पहिचानको आन्दोलन उठेपछि माओवादीले पहिचान पक्षधरलाई साघाउँदै आएको छ। पहिचानको आधारमा प्रदेशको नाम राख्न माग गर्दै प्रदेश नम्बर १ पुनः नामकरण संयुक्त संघर्ष समितिले आन्दोलन थालेपछि माओवादीसहित कोशी प्रदेशको पक्षमा मतदान गरेका प्रदेशसभा सदस्यहरू निशानामा परेका थिए। त्यसपछि माओवादीले पहिचानको मुद्दामा समर्थन जनाएको दाबी गर्दै आएको छ। प्रदेशसभाको दुई तिहाइभन्दा बढी बहुमतले पारित गरेको नाम भने माओवादीलाई स्वीकार गर्न समस्या भइरहेको छ। माओवादीले आफूलाई पहिचानको पक्षमा स्पष्टसँग उभ्याउन सकेको छैन भने कोशी नामकरणको पक्षमा पनि ढुलमुले व्यवहार देखाइरहेको छ।"
"न्याय सेवातर्फका दुई जना सचिवमा बढुवा, सिआईबी प्रमुखमा दीपक थापा",काठमाडौं : सरकारले न्याय सेवातर्फका दुई सहसचिवलाई सचिवमा बढुवा गर्ने निर्णय गरेको छ। मंगलबार बसेको मन्त्रिपरिषद् बैठकले आलोकचन्द्र श्रेष्ठ र पाराश्वर ढुंगानालाई सचिवमा बढुवा गर्ने निर्णय गरेको हो। सञ्चार तथा सूचना प्रविधिमन्त्री पृथ्वीसुब्बा गुरुङले बढुवा भएका श्रेष्ठलाई सत्य निरुपण तथा मेलमिलाप आयोगमा र ढुंगानालाई कानुन आयोगमा पदस्थापन गरेको बताए। त्यस्तै सरकारले नेपाल प्रहरीका डीआईजी रामदत्त जोशीलाई एआईजीमा बढुवा गरेको छ। बढुवा भएका जोशीलाई प्रहरी प्रधान कार्यालयको कार्य विभागमा पदस्थापन गरिएको छ। त्यस्तै केन्द्रीय अनुसन्धान व्युरो (सिआईबी)मा एआईजी दीपक थापालाई सरुवा गरिएको छ। व्युरोमा कार्यरत एआईजी श्यामलाल ज्ञवालीलाई भने प्रहरी प्रधान कार्यालयस्थित प्रदेश समन्वय विभागमा सरुवा गरिएको छ। त्यस्तै उपत्यका प्रहरी कार्यालयमा एआईजी किरण बज्राचार्यलाई रानीपोखरी कार्यालयमा सरुवा गरिएको छ।
मन्त्रिपरिषद् बैठक आज बस्दै,काठमाडौं : प्रधानमन्त्री केपी शर्मा ओलीले मन्त्रिपरिषद् बैठक बोलाएका छन्। प्रधानमन्त्री तथा मन्त्रपरिषद्को कार्यालय सिंहदरबारमा आज बेलुका ५ बजे बैठक बोलाइएको प्रधानमन्त्री ओलीको सचिवालयले जनाएको छ। बैठकमा केही नियु्क्ति र मन्त्रालयका नियमित एजेण्डाहरूमाथि छलफल हुने प्रधानमन्त्रीको सचिवालयले जनाएको छ। बैठकमा कार्यसम्पादनमा आइपरेका समस्या तथा समाधानका उपायका विषयमा छलफल हुने छ।
निर्वाचनसम्बन्धी ऐन संशोधनको प्रस्ताव चाँडै संसदमा ल्याउन गृहमन्त्रीको आग्रह,"काठमाडौं : गृहमन्त्री रमेश लेखकले निर्वाचनसम्बन्धी ऐन संशोधनको प्रस्तावलाई अगाडि बढाउनुपर्नेमा जोड दिएका छन्। मंगलबार निर्वाचन आयोगमा प्रमुख निर्वाचन आयुक्तसहितका पदाधिकारीसँगको छलफलमा गृहमन्त्री लेखकले निर्वाचनसम्बन्धी ऐन संशोधनको प्रस्ताव चाँडै संसदमा लैजानुपर्ने बताएका हुन्। निर्वाचन कानुनलाई एकीकृत गर्ने कुरा छ । निर्वाचन आयोग ऐनका केही दफा र सातवटा ऐनलाई एकीकृत गरिराखेका छौं । यसबाट ८ वटा ऐन प्रभावित भइराखेका छन् । अब यसलाई अगाडि बढाऔं,उनले भने,यसलाई चाँडोभन्दा चाँडो संसदमा लैजाऔं । निर्वाचनसम्बन्धी ऐन संशोधनको प्रस्ताव संसदमा आफूले बोक्ने गृहमन्त्री लेखकले प्रतिबद्धता व्यक्त गरे। त्यसलाई संसदमा म यो बोक्छु । यसलाई पारित गरौं । यसमा मेरो प्रतिबद्धता छ । जति सक्दो चाँडो ल्याउनुहोस् । केही कुरा टुंग्याउन बाँकी छ भने संसदले नै टुंग्याउछ,मन्त्री लेखकले भने। आगामी निर्वाचनमा विदेशमा रहेका नेपालीले मतदान गर्न पाउने गरी प्रस्ताव तयार पार्ने गृहमन्त्री लेखकको आग्रह थियो । यस्तै लोकतन्त्रलाई जिवन्त राख्ने धेरै महत्वपूर्ण आधार स्तम्भ मध्येको एक आवाधिक निर्वाचन भएको उनले बताए। निर्वाचन आवधिक, सहज सत्ताको हस्तान्तरण, स्वतन्त्र निष्पक्ष र पारदर्शी निर्वाचन भएन भने लोकतन्त्रका अरु सबै कुरा भए पनि अर्थ छैन । यो जिम्मेवारी निर्वाचन आयोगको हो । निर्वाचन लोकतन्त्रको प्रवेशद्वार हो,उनले भने। निर्वाचन आयोगलाई थप सबल,स्वायत्त, स्वतन्त्र र सुदृढ बनाउने कुरामा सरकारका तर्फबाट कुनै कमी नहुने उनले बताए। नेपाली कांग्रेस र एमालेबीच राजनीतिक समीकरण निर्माण गर्दा संविधान संशोधन गर्ने सहमति भएको भन्दै संघीय लोकतान्त्रिक गणतन्त्रात्मक शासन व्यवस्था र समावेशी चरित्रको राज्यलाई थप सुढृण गर्ने गरी अगाडि बढ्ने उनको भनाइ थियो । हामी यो कुरामा हामी प्रस्ट छौं । समावेशिताको चरित्र थप बलियो हुने र अस्थिरताको चरित्रलाई थोरै घटाउने भन्ने हो,गृहमन्त्री लेखकले भने,जसको केन्द्र विन्दुमा निर्वाचन प्रणाली पर्छ । १६५ निर्वाचन क्षेत्रभित्रै समावेशितालाई कति समेट्न सक्छौं अथवा राष्ट्रिय सभालाई पुनः परिभाषित गर्ने कुरा छलफलका विषय बनेका छन् । यस्तै स्थानीय तहको उपनिर्वाचन आगामी मंसिरमा गर्नुपर्ने उनको जोड थियो । मंसिर धेरै टाढा पनि छैन । निर्णय चाँडै गरौं । यसका लागि सरकार सहजीकरण गर्न तयार छ, गृहमन्त्री लेखकले भने। छलफलमा प्रमुख निर्वाचन आयुक्त निदेश थपलियाले स्थानीय तहमा ३४ पद रिक्त रहेको बताएका थिए। उनका अनुसार नगरप्रमुख १, उपप्रमुख १, गाउँपालिका अध्यक्ष २, उपाध्यक्ष २, वडाध्यक्ष २८को पद रिक्त छ ।"
"यो सरकार कसैलाई दुःख दिन बनेको होइन, अर्थतन्त्र सुधार गर्न बनेको हो : प्रधानमन्त्री ओली","काठमाडौं : प्रधानमन्त्री केपी शर्मा ओलीले आफू नेतृत्वको सरकारले कसैप्रति पूर्वाग्रह नराख्ने बताएका छन्। प्रतिनिधि सभाअन्तर्गत राज्य व्यवस्था समितिको बैठकमा भ्रष्टाचार निवारण ऐन संशोधनका लागि बनेको विधेयकमाथिको छलफलमा सहभागी हुँदै उनले अर्थतन्त्र सुधारका लागि यो सरकार बनेको बताए 'यो सरकार प्रतिशोधका लागि बनेको होइन। अर्थतन्त्र सुधार, समाज सुधारका लागि बनेको हो। यो सरकारले कसैप्रति पूर्वाग्रह राख्दैन। कसैलाई दुःख दिने काम गर्दैन,' प्रधानमन्त्री ओलीले भने। उनले भ्रष्टाचार निवारण ऐन २०५९ मा संशोधन आवश्यक भएको बताए। भ्रष्टाचार न्यूनीकरण र अन्त्यका लागि उक्त ऐनमा संशोधन आवश्यक रहेको प्रधानमन्त्री ओलीको भनाइ छ। 'भ्रष्टाचार निवारण ऐन संशोधन हुन जरुरी छ। न्यूनीकरण र अन्त्यका लागि संशोधन आवश्यक छ,' उनले भने। उनले गल्ती गर्ने कसैको अनुहारसमेत नहेर्ने बताए। त्यस्ता जोकोही व्यक्तिलाई कानुनको कठघरामा उभ्याउने उनको भनाइ छ। 'कसैले गल्ती गर्छ भने भ्रष्टाचार गर्छ भने अनुहार पनि हेरिँदैन। उम्किन पनि पाउँदैन। कठघरामा भ्याइन्छ,' ओलीले भने।"
नेपालमा केही भएन भन्ने भाष्य द्रुतमार्गले खण्डन गरेको छ,"मकवानपुर : प्रधानमन्त्री केपी शर्मा ओलीले काठमाडौंतराईमधेस द्रुतमार्ग (फास्ट ट्रयाक) अन्तर्गत मकवानपुरको बकैया गाउँपालिका१२ स्थित घट्टेपाखाधेद्रे सुरुङको ब्रेक थ्रु गरेका छन्। उनले सोमबार एक समारोहबीच काठमाडौंनिजगढतर्फको १ दशमलव ७ सय २८ किमी लामो सुरुङ ब्रेक थ्रु गरेका हुन्। कार्यक्रममा प्रधानमन्त्री ओलीले मुलुकमा नयाँ प्रविधियुक्त ढंगले लामा सुरुङ निर्माणमा ब्रेक थ्रु एउटा महत्वपूर्ण कार्य भएको बताए। उनले भने, विगतमा जुन रफ्तारमा विकास हुनुपथ्र्यो, त्यो भएन, अब विकासको नमुना यो द्रुतमार्ग हुनेछ। द्रुतमार्ग अघि बढाउने सन्दर्भमा देखिएका बाधा ब्यवधानलाई समाधान गर्न सरकार तयार रहेको बताउँदै उनले द्रुतमार्ग निर्माणमा देखिएका व्यवधान राजनीतिक मात्र नभई अर्थतन्त्रसँग पनि जोडिएको स्पष्ट पारे। नेपालमा केही भएन भन्ने भाष्य खडा गर्न खोजिएको उल्लेख गर्दै प्रधानमन्त्री ओलीले दू्रत मार्गको सुरुङ निमार्णले त्यसलाई खण्डन गरेको बताए। सांस्कृतिक अन्तर्घुलन, राष्ट्रिय अर्थतन्त्रको सुदृढीकरण र पर्यटन उद्योग प्रबद्र्धन गर्न मुलुकको आत्मविश्वासको दृष्टान्तका रूपमा द्रुतमार्ग भएको बताउँदै प्रधानमन्त्री ओलीले देशमा पूर्णशान्ति र भयरहित वातावरण बनाउन प्रतिबद्ध रहेको धारणा राखे। उनले देश विकास होस, नागरिकको जीवनस्तर माथि उठोस, सुखी नेपाली र समृद्ध नेपालका राष्ट्रिय आकांक्षा पूरा होस् भन्ने दृष्टिकोणले सरकारले काम गरिरहेको उल्लेख गरे। अप्टिकल फाइबर, फोर जी इन्टरनेटलगायतका सेवा सबै जिल्लामा पुर्याउने काम अघि बढिरहेको बताउँदै प्रधानमन्त्री ओलीले द्रूतमार्गलगायतका पूर्वाधारले यस्ता कार्यक्रमलाई सहयोग पुर्याउने बताए। उनले सुरु गरेका काम समयमै सम्पन्न गर्न पूर्वाधार विकाससँग जोडिएका मन्त्रालयका पदाधिकारीलाई निर्देशन दिए। द्रुतमार्ग विसं २०८३ चैत मसान्तसम्ममा सम्पन्न गर्ने लक्ष्य रहेको आयोजना १३ प्योकजमा विभाजन गरी निर्माण भइरहेको छ। आयोजनाअन्तर्गत विभिन्न स्थानमा निर्माण हुने ८९ मध्ये ८५ पुल ठेक्का व्यवस्थापन भई कार्यान्वयनका चरणमा छन्।"
सरकारले एउटामात्र गल्ती गरे पनि मसँग जवाफ माग्नुस् : प्रधानमन्त्री ओली,"काठमाडौं : प्रधानमन्त्री केपी शर्मा ओलीले भ्रष्टाचार गर्ने कसैको अनुहार नहेर्ने बताएका छन्। उनले संयुक्त सरकार बने पनि भ्रष्टाचार गर्नेलाई कानुनी कठघरामा उभ्याउने प्रतिबद्धता जनाए। उनले आफूले अहिलेसम्म भ्रष्टाचार नगरेको र गर्नसमेत नदिएको बताए। 'यो धर्तीको अदालतमा मात्र होइन,चित्रगुप्तको अगाडि पनि जवाफ दिन तयार छु। मैले भ्रष्टाचार गरिनँ, न गर्न दिए। अरुको कुरा रोक्न सकिएन होला तर गर्न दिइएको होइन,' उनले भने। उनले राज्यको सार्वजनिक सम्पत्ति आफ्नो बनाउन कुनै जरुरी नभएको बताए। 'सामाजिक सञ्जालमा कसैले गाली गर्यो होला। कसैले लेख लेख्यो होला। कसैलाई रिस उठ्यो होला। तर दृढ भएर भन्नु चाहन्छु, भ्रष्टाचार गर्दिनँ, गर्न दिइन्नँ। गर्ने कसैको अनुहार हेरिँदैन,' उनल भने। उनले सरकारले एउटामात्र गल्ती गरे पनि आफूलाई समिति बोलाएर जवाफ माग्न आग्रह गरेका थिए।"
बिमस्टेकको मन्त्रिस्तरीय सम्मेलनमा भाग लिन उद्योग मन्त्री भण्डारी भारत प्रस्थान,"काठमाडौं : उद्योग,वाणिज्य तथा आपूर्तिमन्त्री दामोदर भण्डारी भारतको तीनदिने औपचारिक भ्रमणका क्रममा आज नयाँदिल्ली प्रस्थान गरेका छन्। कन्फेडेरेसन अफ इन्डियन इन्डष्ट्रिज्ले विदेश मन्त्रालयसँगको सहकार्यमा आजदेखि आयोजना गरेको बहुक्षेत्रीय प्राविधिक तथा आर्थिक विकासका लागि बङ्गाल खाडीको प्रयास (बिमस्टेक) व्यापार शिखर सम्मेलनमा सहभागी हुन मन्त्री भण्डारी त्यसतर्फ प्रस्थान गरेका हुन्। सम्मेलन बिहीबारसम्म सञ्चालन हुनेछ । सम्मेलनका क्रममा नेपालका तर्फबाट बिमस्टेकबाट नेपालको व्यापार व्यवसाय प्रवद्र्धनमा लिन सकिने फाइदा र भारतसँगको व्यावसायिक हितका विषयमा छलफल गरिने मन्त्री भण्डारीको निजी सचिवालयले जनाएको छ । सम्मेलनमा मन्त्री भण्डारीको उपस्थितिले नेपालका लागि दक्षिण एसिसाली र पूर्वी एसियाली क्षेत्रीय सौविध्यपूर्ण बजार पहुँच अभिवृद्धि,नेपालको स्तरोन्नति पश्चात नेपालले बजार पहुँच सुविधा गुमाउने सन्दर्भमा नयाँ क्षेत्रीय बजारमा सौविध्यपूर्ण बजार पहुँच प्राप्त हुने र नोक्सानी न्यूनीकरणमा सहयोग पुग्ने अपेक्षा गरिएको छ । नेपाली वस्तु निर्यातका लागि बजार वृद्धि हुने, क्षेत्रीय मूल्य श्रृंखलामा आबद्धता अभिवृद्धि हुनसक्ने, व्यापार सहजीकरण भन्सार सहयोग र व्यापार तथा लजिष्टिक्स लागत न्यूनीकरण हुनसक्ने, क्षेत्रीय लगानी आप्रवाह बढ्नसक्ने, पर्यटन आप्रवाहमा वृद्धि हुनसक्ने, सूचना प्रविधि सेवा लगायतका सेवा निर्यात अभिवृद्धि हुनसक्ने नेपालका तर्फबाट अपेक्षा गरिएको छ । बिमस्टेक सम्मेलन अर्को महिना थाइल्याण्डको बैंककमा हुँदैछ। सम्मेलनमा भाग लिन प्रधानमन्त्री केपी शर्मा ओली थाइल्याण्ड जाने भएका छन्।"
मधेस प्रदेशमा थपिए पाँच राज्यमन्त्री,"धनुषा : मधेस प्रदेशका प्रदेश प्रमुख सुमित्रा सुवेदी भण्डारीले मन्त्रिपरिषद् पुनःगठन गरेका छन्। प्रदेश सरकारका मुख्यमन्त्री सतिशकुमार सिंहको सिफारिसमा प्रदेश प्रमुख भण्डारीले संविधानको धारा १६८ को उपधारा (९) बमोजिम आज मन्त्रिपरिषद् पुनःगठन गरेका हुन्। पुनःगठित मन्त्रिपरिषद्मा नेपाली कांग्रेसबाट दुई र नेपाल कम्युनिष्ट पार्टी (एमाले), जनमत पार्टी र लोकतान्त्रिक समाजवादी पार्टी एकएक जना राज्यमन्त्रीमा नियुक्त भएका छन्। कांग्रेसका तर्फबाट रेखा ठाकुर भूमि व्यवस्था, कृषि तथा सहकारी राज्यमन्त्री र निलमकुमारी रजक ऊर्जा, सिँचाइ तथा खानेपानी राज्यमन्त्रीमा नियुक्त भएका छन्। त्यसैगरी एमालेका मोहम्मद जैद आलम भौतिक पूर्वाधार विकास राज्यमन्त्री, लोसपाका रामबाबु यादव शक्षा तथा संस्कृति राज्यमन्त्री र जनमतका शम्भुकुमार साह उद्योग, वाणिज्य तथा पर्यटन राज्यमन्त्रीमा नियुक्त भएका छन्।"
प्रधानमन्त्री ओली पहिलोपटक राज्य व्यवस्था तथा सुशासन समितिको बैठकमा उपस्थित हुँदै,"काठमाडौं : प्रधानमन्त्री केपी शर्मा ओली संघीय संसदको राज्य व्यवस्था तथा सुशासन समितिको बैठकमाउपस्थित हुने भएका छन्। मंगलबार दिउँसो २ बजे समितिको सभाकक्ष,सिंहदरबारमा बस्ने बैठकमा प्रधानमन्त्री ओली आउने समितिका सभापति रामहरि खतिवडाले जानकारी दिए। खतिवडाका अनुसार आजको बैठकमा भ्रष्टाचार निवारण ऐन, २०५९ लाई संशोधन गर्न बनेको विधेयक, लगायतका विषयमा छलफल हुँदैछ। प्रधानमन्त्री भएपछि ओली पहिलोपटक समितिमा उपस्थित हुन लागेका हुन्। यसअघि १६ गतेको बैठकमा आमन्त्रण गरे पनि ओलीले आफू उपस्थित हुन नसक्ने पत्रसहित गृहमन्त्रीलाई बैठकमा पठाएका थिए।"
झापामा साढे १२ लाखको लत्ताकपडा बरामद,"झापा : सशस्त्र प्रहरीले भारतबाट अवैध रुपमा भन्सार छलेर नेपाल भित्राएको अन्दाजी साढे १२ लाख बराबरको लत्ताकपडा बरामद गरेको छ। सशस्त्र प्रहरीले बुद्धशान्ति र मेचीनगरबाट सो मुल्य बराबरको लत्ताकपडा बरामद गरेको सशस्त्र प्रहरी बल, नेपाल नम्बर २ गण हेक्वा झापाका डीएसपी तथा सूचना अधिकारी उपरीक्षक सुमन पोखरेलले जानकारी दिए। सशस्त्र प्रहरी बल नेपाल सुरक्षा बेस टिमाईबाट खटिएको टोलीले आज मंगलबार साँझ ७:१० बजेको समयमा बुद्धशान्ति गाउँपालिका७ स्थित सुनमाई चिया बगानभित्र लुकाइछिपाई राखेको अवस्थामा ८ पोका कपडा बरामद गरेको हो। अन्दाजी १० लाख मुल्य बराबरको लत्ताकपडा इलाम र झापा जोडिएको सीमावर्ती नाकाबाट चोरी तस्करीको माध्यमबाट भित्राई सो स्थानमा ल्याएर भण्डारण गरी राखिएको थियो। त्यस्तै सशस्त्र प्रहरी बल नेपाल प्रस्तावित सीमा सुरक्षा गुल्म काँकडभिट्टाबाट खटिएको टोलीले आजै साँझ साढे ७ बजेको समयमा मेचीनगर नगरपालिका६ स्थित बसपार्क क्षेत्रबाट अन्दाजी दुई लाख ५० हजार मुल्य बराबरको कपडा बरामद गरेको डीएसपी पोखरेलले बताए। सो सामान पनि भारतबाट भन्सार छलेर नेपाल भित्राएको थियो। बरामद गरिएको सामानहरूमा कुर्ता सुरुवाल, लेडिज पेन्ट, ल्याङ्घा, गन्जी लगायतका सामान रहेको छ। बरामद गरिएको सामानलाई आवश्यक कारबाहीका लागि मेची भन्सार कार्यालय काँकडभिट्टा बुझाउने तयारी भइरहेको जनाइएको छ।"
बुधबार देशका यी स्थानमा हुने छ भारी वर्षा,"काठमाडौं : बुधबार देशभर साधारणतया बदली रहने छ। मौसम पूर्वानुमान महाशाखाका अनुसार सबै प्रदेशका धेरै स्थानहरूमा मेघ गर्जनचट्याङसहित हल्कादेखि मध्यम वर्षाको सम्भावना रहेको छ। कोशी, बागमती, गण्डकी, लुम्बिनी र सुदूरपश्चिम प्रदेशका थोरै स्थानहरूमा भारी वर्षाको सम्भावना रहेको छ। लुम्बिनी प्रदेशका एकदुई स्थानमा धेरै भारी वर्षाको साथै सुदूरपश्चिम प्रदेशका थोरै स्थानहरुमा धेरै भारी वर्षाको र एकदुई स्थानमा अति भारी वर्षाको समेत सम्भावना रहेको छ। बुधबार राति देशभर साधारणतया बदली रहने छ। कोशी, बागमती, गण्डकी र लुम्बिनी प्रदेशका केही स्थानहरूमा तथा बाँकी प्रदेशका थोरै स्थानहरूमा मेघ गर्जनचट्याङसहित हल्कादेखि मध्यम वर्षाको सम्भावना रहेको महाशाखाले जनाएको छ। कोशी, बागमती र लुम्बिनी प्रदेशका एकदुई स्थानमा भारी वर्षाको सम्भावना रहेको छ।"
कागबेनीमा प्रहरी बिट हस्तान्तरण,"जोमसोम : धार्मिक तथा पर्यटकीय स्थल मुस्ताङको वारागुङ मुक्तिक्षेत्र गाउँपालिका४ कागबेनीमा मंगलबार मुस्ताङ प्रहरीलाई २ थान प्रहरी बिटहस्तान्तरण गरिएको छ। राष्ट्रिय गौरवको जोमसोमकोरला तथा मुक्तिनाथ जाने पर्यटक तथा सवारी साधनको व्यवस्थापनका लागि वारागुङ मुक्तिक्षेत्र गाउँपालिकाले प्रहरीलाई २ थान सुरक्षाकर्मी बस्ने प्रहरी बिटउपलब्ध गराएको हो। मुस्ताङको कागबेनी जोमसोमकोरला र जोमसोम मुक्तिनाथ जाने संगमस्थल हो। कागबेनीमा चैते दसैं र सोह्र श्राद्धमा हजारौं श्रद्धालु भक्तजनहरू दिवंगत पितृ उद्धारका लागि श्राद्ध ,तर्पण र पिण्डदान गर्न आउने गर्छन्।"
"भत्ताको रकम पाउन वृद्धाको हत्या, एकजना पक्राउ","सिन्धुपाल्चोक : सिन्धुपाल्चोकको बाह्रबिसे नगरपालिका ७ खनियावासकी ७१ वर्षीया रत्नकुमारी थापाको हत्याको आरोपमा प्रहरीले १ जनालाई पक्राउ गरेको छ। हत्यामा संलग्न सोही स्थानका ३६ वर्षीय सञ्जीव देउजालाई प्रहरी पक्राउ गरेको प्रहरीले जनाएको छ। देउजालाई पक्राउ गरी प्रहरीले मंगलबार सार्वजनिक गर्यो। थापाले वृद्धभत्ता लिएकी छिन् भन्ने थाहा पाएर सो रकम लुट्नकै लागि दुईदिनदेखि देउजाले योजना बनाएको प्रहरीको अनुसन्धानबाट खुलेको छ। देउजाले रत्नकुमारी थापाले १२ हजार रुपैंया वृद्धभत्ता लिएको थाहा पाएदेखि लुटपाटको योजना बनाएको खुलेको छ, जिल्ला प्रहरी कार्यालय सिन्धुपाल्चोकका सूचना अधिकारी प्रहरी नायब उपरीक्षक निरञ्जन भट्टराईले भने। अभियुक्त प्रायः काठमाडौंबाह्रबिसे आउजाउ गरिरहने व्यक्ति भएको प्रहरीको निष्कर्ष छ। उनको घर वृद्धाको घरबाट १० मिनेटको दूरीमा पर्छ। रत्नकुमारी जस्तापाताले छाएको कच्ची घरमा एक्लै बस्दै आएकी थिइन्। उनका छोरा वैदेशिक रोजगारीमा छन् भने बुहारी र नातिनातिना काठमाडौं बस्छन्। केही दिनअघि रत्नकुमारीलाई छोरी स्वस्थानी बस्नेतले ५० हजार रुपैयाँ दिएकी थिइन्। घटनाको दुई दिनअघि वृद्धाले वडाबाट १२ हजार सामाजिक सुरक्षा भत्ताबापतको रकमसमेत बुझेकी थिइन्। प्रहरी नायब उपरीक्षक भट्टराईका अनुसार साउन १८ गते शुक्रबार आफ्नै घर भित्र भुईमा हात बाँधेको अवस्थामा थापाको मृत लाश फेला परेको भनि छिमेकीले आफन्तहरूलाई जानकारी गराएपछि प्रहरीमा सूचना प्राप्त भएको थियो। देउजाले १८ गते बिहान ३ बजेतिर हत्या गरेको प्रहरीले जनाएको छ। ओछ्यानबाट बाहिर निस्केको मौका छोपेर घाँटी थिचेर हत्या गरी शवको दुवै हात बाँधेर घरभित्र खुला भुइँमा लडाएर बाह्रबिसेतर्फ भागेका थिए। घटनाको २ दिन अगाडि प्राप्त गरेको १२ हजार वृद्धभत्ता र छोरी स्वस्थानी बस्नेतले सापटी फिर्ता गरेर दिएको ५० हजार, डेढ तोला सुन लुटी हत्या समेत गरेर देउजा गाउँबाट फरार भएका थिए। खबर पाएलगत्तै प्रहरी घटनास्थल पुगेर घरलाई सुरक्षित गरी प्रहरीले अनुसन्धान अगाडि बढाएको थियो। काठमाडौंबाट झिकाइएको कुकुरसहितको विशेषज्ञ टोलीले घटनास्थलको जाँच गर्यो। घटनास्थलमा दोषीको केही न केही चिह्न हुन्छ। त्यसमा प्रहरीको विशिष्ट अनुसन्धान विधि र विश्लेषणका साथै उच्चतम प्रविधिको प्रयोगका आधारमा अभियुक्तलाई २१ साउनमा काठमाडौंको गोंगबुबाट पक्राउ गर्न सफल भयौँ, प्रहरी नायब उपरीक्षक भट्टराईले भने। उनका अनुसार अभियुक्तले कसुर स्वीकार गरेका छन्। साउन २१ गते अभियुक्तलाई काठमाडौं गोगंवुबाट पक्राउ गरी प्रारम्भिक सोधपुछ गर्दा कसुर घटाएको भनी स्वीकार गरेको प्रहरीले जनाएको छ। हत्या गरेको देउजालाई घटनाको तीन दिनभित्र पक्राउ गर्न सफल भएको प्रहरीको भनाइ छ। हत्यापछि वृद्धाबाट लुटेर लगेको ६२ हजार रकम, सुनको बुलाकी, कानमा लगाएको आधा तोलाको रिङ र घाँटीमा लगाएको तिलहरी अभियुक्तले विभिन्न व्यक्तिलाई दिएको बयान दिएका छन्। ति व्यक्तिहरूको पनि खोजी कार्य तीब्र पारिएको प्रहरीले जनाएको छ। पक्राउ गरिएको देउजालाई सिन्धुपाल्चोक जिल्ला अदालतबाट मुलुकी अपराधसंहिता, २०७४ को ज्यानसम्बन्धी कसुरको दफा १७७ र चोरी डाँकासम्बन्धी कसुरको दफा २४४ बमोजिम म्याद थप गरेर अनुसन्धान भइरहेको प्रहरीले जनाएको छ।"
नेपाल प्रवेश गर्न खोज्ने बंगलादेशी नागरिकलाई फिर्ता पठाइयो,"विराटनगर : विराटनगरको रानी नाका हुँदै नेपाल प्रवेश गर्न खोज्ने एक जना बंगलादेशी नागरिकलाई मंगलबार दिउँसो फिर्ता पठाइएको छ। भारतको जोगवनी हुँदै नेपाल प्रवेश गर्न खोज्ने बंगलादेश टाङगाई पुराबरीका ४६ वर्षीय उत्तम सरकारलाई प्रहरीले दिउँसो १:१५ बजेतिर फिर्ता पठाएको हो। मोरङ प्रहरीका प्रवक्ता डीएसपी ज्ञानेन्द्रबहादुर बस्नेतका अनुसार सरकार भारतीय नागरिकको समूहमा मिसिएर अनधिकृतरूपमा नेपाल प्रवेश गर्न खोजेका थिए। उनका अनुसार इलाका प्रहरी कार्यालय रानीका इन्सपेक्टर प्रकाश थापा नेतृत्वको टोलीले विराटनगर महानगरपालिका१५ स्थित १ नम्बर ढाटबाट भारततर्फ नै फिर्ता पठाएको हो। यो पनि पढ्नुस् : बंगलादेश घटनापछि नेपालमा शरणार्थीहरू बढ्नसक्ने गृहको आँकलन नाकामा चेकजाँच गर्ने क्रममा सरकारको साथबाट बंगलादेशको नागरिक रहेको परिचय पत्र भेटिएको मोरङ प्रहरी प्रमुख एसपी नवराज कार्कीले बताए। उनका अनुसार रानी नाका हुँदै बंगलादेशी नागरिक नेपाल प्रवेश गर्न खोजेको पहिलो घटना हो। बंगलादेशी नागरिक नेपाल प्रवेश गर्ने सम्भावनालाई मध्यरनजर गर्दै नेपालभारत सीमा क्षेत्रमा उच्च सतर्कता अपनाइएको छ। तालुक कार्यालयबाट पनि कडाइ गर्न निर्देशन भएको छ, एसपी कार्कीले भने, गैरनागरिक नेपाल प्रवेश गर्न नपाउन् भनेर सीमामा कडाइ गरिएको छ। नेपाल र सशस्त्र प्रहरीसमेतका सुरक्षा निकायबीच समन्वय गरेर चेकजाँच तीव्र पारिएको छ। उनका अनुसार जोगवनी हुँदै नेपाल प्रवेश गर्ने प्रत्येक व्यक्तिलाई कडाइका साथ चेकजाँच गर्ने गरिएको छ। बंगलादेशमा विकसित पछिल्लो राजनीतिक घटनाक्रमसँगै नेपालभारत सीमा क्षेत्रमा कडाइ गर्न केन्द्रीय सुरक्षा समितिको बैठकले निर्देशन दिएको थियो। निर्देशनसँगै कडाइ गर्नका लागि नाकामा ठूलो संख्यामा सुरक्षाकर्मी परिचालन गरिएको छ।"
धानखेतमा एक पुरुषको शव भेटियो,राजविराज (सप्तरी) : कुनौलीराजविराज खडकखण्डअन्तर्गत सप्तरीको वरहीवीरपुर नजिक धानखेतमा आज एक जना पुरुषको शव फेला परेको छ। प्रहरी उपरीक्षक गजुसिद्धि बज्राचार्यका अनुसार सप्तरीको छिन्नमस्ता गाउँपालिका१ सडकको छेउमा रहेका धानखेतमा सिरहाको लहानका ४५ वर्षीय पवनकुमार कर्णको शव घोप्टो परेको अवस्थामा फेला परेको हो। मृतक कर्ण त्यहाँ बन्द अवस्थामा रहेको इँटाभट्टमा मुन्सीका रूपमा कार्यरत रहेको प्रहरीको भनाइ छ। घटनाबारे अनुसन्धान भइरहेको जिल्ला प्रहरी कार्यालयले जनाएको छ।
४२ जना लागुऔषध कारोबारी पक्राउ,"धरान (सुनसरी) : सुनसरीस्थित सशस्त्र प्रहरी बल नेपाल नम्बर ४ हेडक्वार्टरले गएको एक वर्षमा लागुऔषधसहित ४२ जनालाई पक्राउ गरेको छ। सुनसरीका पहाडी नाका र भारततर्फका नाकामा विशेष निगरानी गरिएकाले लागुऔषधसहित कारोबारमा संलग्न व्यक्ति पक्राउ पर्नेक्रम बढेको सशस्त्र प्रहरी बल नम्बर ४ हेडक्वार्टरका प्रहरी उपरीक्षक समेनन्द बज्राचार्यले बताए। गत आवमा गाँजामात्र एक हजार एक सय तीन केजी नियन्त्रणमा लिएको थियो। त्यस्तै ब्राउन सुगर ५७ दशमलव ८३ ग्राम, ट्रामाडोल २३ हजार सात सय एक थान, स्मास्पो प्रोभेक्सिभोन छ सय ९९ थान, नाइट्राजेपाम एक सय ८२ थान, डाइजिपाम २६ थान, बुप्रेनफिन २७ थान, लुपीटिटी जेसिक ४० थान र डाइकोलिक दुई सय थान नियन्त्रणमा लिएको सशस्त्र प्रहरीले जनाएको छ। उक्त अवधिमा लागुऔषध ओसारपसारमा प्रयोग भएका दुई वटा एम्बुलेन्स, १२ वटा मोटरसाइकल र एउटा अटो पनि नियन्त्रणमा लिइएको सशस्त्र प्रहरी उपरीक्षक बज्राचार्यले बताए। भारतसँग खुला सीमानाका भएका कारण अधिक रुपमा लागुऔषध ओसारपसार हुने गरेको छ। नेपालका पहाडी क्षेत्रबाट भारततर्फ गाँजा लैजाने क्रम बढेको पाइएको छ। लागुऔषधका कारोबारीले नेपालबाट भारततर्फ गाँजा लैजाने र अन्य लागुऔषध भारतबाट नेपालतर्फ ल्याउने गरेका सशस्त्र प्रहरी उपरीक्षक बज्राचार्यले बताए। सप्तकोशी नदीको जलमार्ग र लागुऔषध ओसारपसार हुने क्षेत्रको रेखांकन ती सबै ठाउँमा सुरक्षा व्यवस्थापन कडाइ गरिएको छ। सबैभन्दा धेरै लागुऔषध ओसारपसारको ट्रान्जिट प्वाइन्ट सप्तकोशी नदीको जलमार्गमा सुरक्षा कडाइ गरिएको सुनसरी जिल्ला प्रमुख रामचन्द्र तिवारीले बताए। रासस"
"भारी वर्षाले जताततै बाढीपहिरो : कुन राजमार्ग खुले,कुन अवरुद्ध ?","काठमाडौं : सोमबार रातिदेखि परेको अविरल वर्षाका कारण देशका विभिन्न स्थानमा बाढी पहिरोले राजमार्गहरू अवरुद्ध भएका छन्। नेपाल प्रहरीका अनुसार मंगलबार बिहान १० बजेसम्म देशभर १४ वटा स्थानमा राजमार्गहरू अवरुद्ध भएका हुन्। पाँच सडकखण्ड एकतर्फी सञ्चालनमा आइसकेका छन्। बागमती प्रदेशमा सबैभन्दा बढी पाँच ठाउँमा राजमार्ग अवरुद्ध भएको प्रहरीले जनाएको छ। जसमध्ये चार सडकखण्ड एकतर्फी सुचारु भइसकेका छन्। मकवानपुरको भिमफेदि गाउँपालिका ८ महादेवटार र कालोपहिरोमा कान्ति लोकपथ सडकखण्ड,सिन्धुपाल्चोकको अलेफी गाउँपालिका ८ जुरेमा अरनिको राजमार्ग र मेलम्ची नगरपालिका ११ धितालबेसीस्थित मेलम्ची जिरोकिलो सडक खण्ड अवरुद्ध भएका थिए । अहिले यी सडकखण्ड एकतर्फी सुचारु भइसकेका छन्। यसैगरी दोलखाको कालिन्चोक गाउँपालिका ४ झामासीमा चरिकोट सडक खण्ड भने पूर्णरुपमा अवरोध भएको छ। उक्त सडकखण्ड सुचारु हुन एक महिना लाग्ने प्रहरीले जनाएको छ। काभ्रेस्थित रोसी गाउँपालिकाको वीपी राजमार्गको विभिन्न स्थानमा पहिरो गएपनि अहिले पहिरो पन्छाउने काम भइरहेको छ। गण्डकी प्रदेशमा तीन ठाउँमा राजमार्ग पूर्णरुपमा अवरुद्ध भएको छ। म्याग्दीको बेनी नगरपालिका ४ घुमाउने भिरस्थित बेनीदरबार सडक खण्ड,रघुगंगा गाउँपालिका २ उपल्लो बैशरी र सोही गाउँपालिकाको १ बेगखोलास्थित बेनी जोमसोम सडक खण्ड, बागलुङको बागलुङ नगरपालिका १० स्थित डब्ल्याङस्थित कालीगण्डकी करिडोर पूर्णरुपमा अवरोध भएका छन्। यसैगरी लुम्बिनीमा प्रदेशमा बाढी र पहिरोबाट म्याग्दीको नौबहिनी नगरपालिका १ हाम्पालस्थित स्याउलीवा बाष्दुला सडक खण्ड र दाङको घोराही उपमहानगरपालिका १६ सेवार खोलास्थित घोराही तुलसीपुर सडकखण्ड पूर्णरुपमा अवरोध भएका छन्। स्याउलीवाबाग्दुला सडक खण्ड भने वर्षभरी नखुल्ने प्रहरीले जनाएको छ। कर्णाली प्रदेशमा रुकुम पश्चिममा पहिरोले आठ बिसकोट नगरपालिका ११ खरखरेस्थित भेरि करिडोर पहिरोले पूर्णरुपमा अवरुद्ध भएको छ । बाढी पहिरोले कोशी प्रदेशमा दुई ठाउँमा राजमार्ग अवरोध भएका छन्। संखुवासभाको मकालु गाउँपालिका३ स्थित उत्तर दक्षिण कोशी राजमार्ग र सुनसरीको वरानह क्षेत्र नगरपालिका १ धनसारेस्थित चतरा बराह क्षेत्र भित्री सडक खण्ड पूर्णरुपमा अवरोध भएको छ। मधेश प्रदेशको महोत्तरीको बर्दिवास नगरपालिका ५ माइस्थानमा पर्ने पूर्वपश्चिम लोकमार्ग अवरुद्ध भएकोमा सो राजमार्ग एकतर्फ सञ्चालनमा आइसकेको छ।"
बागलुङको बडिगाडमा पहिरोमा परि ८ जनाको मृत्यु,"बागलुङ : बागलुङको बडिगाड गाउँपालिकामा पहिरोमा परी ८ जनाको मृत्यु भएको छ। गाउँपालिकामाको वडा नम्बर १० मा ६ जना र वडा नम्बर ९ मा दुई जना गरी आठ जनाको मृत्यु भएको बागलुङका सहायक प्रमुख जिल्ला अधिकारी चित्रांगत बरालले जानकारी दिए। बरालले वडा नम्बर १० मा ७ वर्षीया मालती बुढा, मधु बुढा, मन्जु विकको ६ महिनाको छोरी, १३ वर्षीय मनोज बुढा, अमन बुढा र ५९ वर्षीय मैतीदेवी विकको मृत्यु भएको हो। यसैगरी चार जना घाइते भएका छन्। वडा नम्बर १० का ४६ वर्षीया संगीता बुढा, ५९ वर्षीया सुमित्रा विक, ३२ वर्षीया सीता थापा र ४२ वर्षीय मंगलसिंह बुढा घाइते भएका छन्। घाइतेहरूलाई उद्धार गर्न हेलिकोप्टर पठाउन लागिएको सहायक प्रमुख जिल्ला अधिकारी बरालले जानकारी दिए। यसैगरी पहिरोले पुरिएर बडिगाड गाउँपालिका९ मा १५ वर्षीय विधान परियार र २४ वर्षीया गंगा बस्नेतको मृत्यु भएको छ। इलाका प्रहरी कार्यालय बुर्तिबाङबाट प्रहरी निरीक्षक र बडीगाड गाउँपालिकाको उपाध्यक्ष लगायतको टोली घटनास्थल जाँदै गरेको जनाइएको छ। घटनाको विस्तृत विवरण आउन बाँकी छ।"
"गुल्मीमा पहिरोले दुई घर पुरियो : चार जनाको मृत्यु, दुई घाइते","गुल्मी : गुल्मीमा घरमाथिबाट आएको लेदोसहितको पहिरोले दुई घर पुरिँदा चारजनाको मृत्यु भएको छ भने दुईजना घाइते भएका छन्। मंगलबार बिहानदेखि परिरहेको अविरल वर्षाले जिल्लाको मुसिकोट नगरपालिका १ बिसौना स्थित स्थानीय बिष्णु बिक र हुकुम बिकको घर लेदोसहितको पहिरोले बगाएको हो। लेदोसहितको पहिरोले घर पुरिंदा ६७ वर्षीय हुकुम बिक,४६ वर्षीय गोरे बिकको मृत्यु भएको जिल्ला प्रहरी कार्यालय गुल्मीका प्रहरी निरीक्षक रामकुमार केसीले जानकारी दिए। केसीका अनुसार पहिरोमा परेर ६६ वर्षीया मसुरी बिक र साढे दुई वर्षीया रियान्सी बिकको ज्यान गएको छ। मृत्यु भएका गोरे हुकुमका छोरा हुन् भने मसुरी बिक बहिनी हुन्। घरमा लेदोसहितको पहिरोमा परेर घाइते हुनेमा ३१ वर्षीय विष्णु बिक र २३ वर्षीया मुना बिक रहेका छन्। घाइते हुनेहरु श्रीमान श्रीमती हुन्। विष्णुको दाइने खुट्टा र छातीमा चोट लागेको छ भने मुनाको खुट्टा र ओठमा चोट लागेको छ। उनीहरु बोल्न सक्ने अवस्थामा रहेको प्रहरीले जनाएको छ। अहिले घटनास्थलमा प्रहरी सहायक निरीक्षक लखनलाल चौधरीको कमाण्डमा उद्धारको काम जारी छ। घाइते २ जनालाई उद्धार गरी उपचारका लागि लगिँदै गरेको बताइएको छ। घटनास्थलमा मोटरबाटो पनि नजाने भएकाले उद्धारका लागि समस्या भएको बताइएको छ।"
पहिरोले घर पुरिँदा बालकको मृत्यु,बागलुङ : बागलुङको बडिगाड गाउँपालिका९ नयाँबस्तीमा पहिरोले पुरिएर एक बालकको मृत्यु भएको छ। वर्षासँगै मंगलबार दिउँसो घरमाथिबाट आएको पहिरोमा पुरिएर १४ वर्षीय विधान परियारको मृत्यु भएको वडाअध्यक्ष कृष्ण बहादुर केसीले बताए। उनको शव पोष्टमार्टमका लागि बुर्तिबाङ प्राथमिक स्वास्थ्य केन्द्र लगिँदै छ। सोमबार रातिदेखि बागलुङमा अविरल वर्षा भएको छ। वर्षासँगै सोमबार राति पहिरो जाँदा वडा नम्बर ९ मा २ भन्दा बढी घरहरू बगाएको र उद्धारमा कठिन भइरहेको वडाध्यक्ष केसीले बताए। बडिगाड गाउँपालिकाकै वडा नम्बर १० दर्लिङमा पहिरोले तीन घर पुरेको छ। वडाध्यक्ष विरेन्द्र बुढाका अनुसार क्वाल्जिङमा लालबहादुर परियारको घर बगाएको र परियारलाई घाइते अवस्थामा उद्धार गरिएको छ। भौगोलिक रूपमा निकै विकट भएकोले उद्धारमा कठिन भएको र इलाका प्रहरी कार्यालय भिमगिठे तथा बुर्तिवाङको टोली घटनास्थलतर्फ गएको इलाका प्रहरी कार्यालय बुर्तिवाङले जानकारी दिएको छ।
अब गौशालाबाटै मालपोत र नापी कार्यालयको कामकाज सुचारु हुने,"महोत्तरी : महोत्तरीको गौशालामा स्थापना भएको मालपोत र नापी कार्यालय सञ्चालनमा आउने नआउने विषयको अन्यौलता हटेको छ। मंगलबार एकाबिहानै जलेश्वरस्थित भूमिसुधार, मालपोत कार्यालय र नापी कार्यालयबाट मोठ श्रेस्ता लगायतका आवश्यक कागजातहरू गौशाला ल्याएसँगै कार्यालय सञ्चालनमा आउने निश्चित भएको हो। गौशाला बजारका व्यापारी, गौशाला उद्योग वाणिज्य संघका अध्यक्ष रामराजा प्रसाद साह, रामजानकी कुटीका अध्यक्ष गौरीशंकर साह, गौशाला उद्योग वाणिज्य संघका पूर्व सचिव सुरेश प्रसाद साह, कांग्रेसका युवा नेता जगदिश प्रसाद साह, व्यापारी लालबाबु ठाकुर लगायतको अगुवाइमा कागजातहरू मध्यरातमा गौशाला ल्याइएको हो। मालपोत र नापी कार्यालय गौशालाबाटै सेवामा अब कुनै किसिमको समस्या नरहेको मालपोत कार्यालयका प्रमुख जितेन्द्र झाले बताए। उनले भने, यहाँ सम्भवतः आगामी आइतबारबाट सेवा सुचारु हुनेछ। कागजातहरू आइपुगेको छ। यसलाई व्यवस्थित गर्न अझ एक दुई दिन लाग्न सक्ने बताउँदै कार्यालय प्रमुख झाले अगाडि भने सेवाग्राहीलाई सहज ढंगले सेवा प्रवाह गर्ने गरी श्रेष्ता व्यवस्थित गर्छौं। व्यवस्थित गर्न झन्झटिलो भएको कारण एक हप्तासम्म लाग्ने भएको हामी चाँडै सूचना निकाली छिटोछरितो सेवा प्रवाह हुने हाम्रो विश्वास छ। केही दिन पहिले पनि मालपोत कार्यालय जलेश्वरबाट कागजातहरू ल्याउन जाँदा जलेश्वरका राजनीतिकर्मी, स्थानीय र लेखापढी व्यवसायीहरू आन्दोलित बनेको गौशाला उद्योग वाणिज्य संघका पूर्वसचिव सुरेश प्रसाद गुप्ताले बताए। उनीहरूको विरोधका बाबजुद प्रहरी प्रशासनको सहयोगमा श्रेष्ताहरू गौशालामा ल्याइएपछि यहाँबाट गौशाला नगरपालिका, औरही नगरपालिका, सोनमा गाउँपालिका र सम्सी गाउँपालिकावासीले प्रत्यक्ष रुपमा सेवा लिन सकिने पूर्व सचिव गुप्ताले बताए। यस कार्यालयबाट गौशाला, औरही, सम्सी, सोनमा पालिकाका सर्वसाधारणहरूले यहाँबाट प्रत्यक्ष रुपमा सेवा लिन सकिने कार्यालय स्रोतले जनाएको छ। २०७८ सालमा नापी र मालपोत कार्यालयको उद्घाटन नेकपा माओवादी केन्द्रका अध्यक्ष एवम् पूर्वप्रधानमन्त्री पुष्पकमल दाहाल प्रचण्डले गरेका थिए।"
नारायणगढमा समातिएको बाघ निकुञ्जमा छाडियो,"चितवन : नारायणगढको नारायणी नदी किनारबाट नियन्त्रणमा लिइएको बाघलाई चितवन राष्ट्रिय निकुञ्जमा छाडिएको छ। उक्त बाघलाई निकुञ्जको भित्री क्षेत्रमा सोमबार साँझ छाडिएको हो। निकुञ्जका सूचना अधिकारी गणेशप्रसाद तिवारीका अनुसार नियन्त्रणमा लिइएको बाघको स्वास्थ्य अवस्था राम्रो रहेको छ। एक रात सौराहामा राखेर स्वास्थ्य अवस्था हेरेर निकुञ्जको भित्री भागमा छाडिएको हो। सूचना अधिकारी तिवारीले भने, 'स्वास्थ्य, उमेर र मानिसलाई गरेको हानिको मूल्याङ्कन गरेर जङ्गलमा छाडिएको हो।' उनका अनुसार बाघ बुढो भएर सिकार गर्न नसक्ने भएमा नरभक्षी हुनसक्छ। बाघले बाटो बिराएर नारायणी किनारमा पुगेको र मानिससँग जम्काभेट हुँदा आक्रमण गरेको उनको भनाइ छ। रातको समयमा बाघ सक्रिय हुने र जङ्गल फर्किन ढिलो भएर मानिससँग जम्काभेट भएको हुन सक्ने अनुमान गरिएको छ। बाघले मानिसलाई आक्रमण गरेर घाइते बनाएपछि नजिकैको नरकट घारीमा लुकेको थियो। आइतबार बिहान घटना भएकामा साँझ बाघलाई नियन्त्रणमा लिएर सौराहा लगिएको थियो। बाघ अन्दाजी पाँचछ वर्षको भाले हो। उद्धार गरिएको बाघ बुढो भए उसले प्राकृतिक रूपमा सिकार गर्न नसक्ने आधारमा खोरमै राख्ने गरिन्छ। निकुञ्ज क्षेत्रमा खोरमा अहिले छवटा बाघ रहेका छन्। जसमध्ये दुईवटा देवनगरमा, तीनवटा कसरा र एउटा सौराहामा छन्। रासस"
३४ जिल्लामा दुई दिन रात्रिबस सञ्चालन नहुने,"काठमाडौं : मंगलबार र बुधबार देशका ३४ जिल्लामा रात्रिकालीन बस सञ्चालन नहुने भएको छ। राष्ट्रिय विपद् जोखिम न्यूनीकरण तथा व्यवस्थापन प्राधिकरणले मंगलबार सूचना जारी गरेर भारी वर्षा र अति भारी वर्षा हुनसक्ने भएकाले पाँच वटा प्रदेशका विभिन्न जिल्लामा रात्रिकालीन बस सञ्चालन नगर्न अनुरोध गरेको छ। उच्च जोखिममा रहेका जिल्लामा कोशी प्रदेशमा ताप्लेजुङ, पाँचथर, संखुवासभा, तेह्रथुम छन् भने बागमती प्रदेशमा रसुवा, चितवन, सिन्धुपाल्चोक, धादिङ, नुवाकोट, दोलखा रहेका छन्। त्यसैगरी गण्डकी प्रदेशमा म्याग्दी, बागलुङ, कास्की, पर्वत, स्याङ्जा, तनहुँ, नवलपरासी पूर्व, लमजुङ, गोरखा छन्। लुम्बिनी प्रदेशमा कपिलवस्तु, रुपन्देही, पाल्पा, गुल्मी, दाङ, बाँके, बर्दिया, प्युठान, अर्घाखाँची र रुकुम पश्चिम रहेका छन्। त्यस्तै सुदूरपश्चिम प्रदेशमा कैलाली, कञ्चनपुर, डडेलधुरा, डोटी र बैतडी उच्च जोखिममा रहेका छन्। यी जिल्लाहरूमा अति भारी वर्षाका कारण विपद्का घटना बढ्न सक्ने हुनाले रातको समयमा यात्रा गर्दा बाटोमा आउन सक्ने बाढी र पहिरोको आकलन गर्न कठिन हुने भएकोले सम्भावित क्षति रोक्न उच्च जोखिम भएका जिल्लामा रात्रिकालीन बस नचलाउन आग्रह गरिएको प्राधिकरणका उपसचिव एवं प्रवक्ता डा डिजन भट्टराईले बताए। प्राधिकरणले भारी वर्षा र अति भारी वर्षा हुन सक्ने जिल्लामा विपद्को जोखिममा रहेका मानिसहरूलाई जिल्ला विपद् व्यवस्थापन समिति र स्थानीय विपद् व्यवस्थापन समितिले समन्वय गरी तत्काल सुरक्षित आश्रयस्थलमा सार्न पनि आग्रह गरेको छ।"
सिमलताल बस दुर्घटनाको कारणबारे कार्यदलले सरकारलाई बुझायो प्रतिवेदन,"काठमाडौं : चितवनको सिमलतालमा भएको बस दुर्घटनाको अध्ययन गर्न गठित कार्यदलले सरकारलाई प्रतिवेदन बुझाएको छ । मंगलबार सिंहदरबारमा गत असार २८ गते परेको अविरल वर्षाका कारण पहिरो जाँदा चितवनको सिमलतालमा दुई बससहित यात्रु त्रिशुलीमा बेपत्ता भएपछि दुर्घटनाको अध्ययन गर्न गठित कार्यदलका संयोजक सहसचिव छवि रिजालले गृहमन्त्री रमेश लेखकलाई अध्ययन प्रतिवेदन बुझाएको हो । प्रतिवेदनमा दुर्घटना स्थलमा कमजोर भूगोल तथा अत्याधिक क्रस स्लोप भएको देखिएको जनाइएको छ । सडकमा कुनै टेवा पर्खाल निर्माण नगर्दा वर्षाको समयमा पहिरो गइ सडकमा क्रस गर्दै गएका दुईवटा बसलाई पहिरोले धकेलेर त्रिशुली नदीमा खसालेको देखिएको कार्यदल संयोजक रिजालले बताए। त्यस्तै दुर्घटनास्थल भन्दा माथिल्लो भेगमा ग्रामिण सडक निर्माण गर्दा समग्र वातावरणीय पक्षमा ध्यान नदिएको र त्यसको प्रभाव तल्लो क्षेत्रमा परेको समेत देखिएको उनले जानकारी दिए। अध्ययनका क्रममा दुर्घटनामा बाच्न सफल भएका व्यक्ति, प्रत्यक्षदर्शी, सडक विभाग, चितवन प्रशासन कार्यालयलगायतसँग छलफल गरिएको रिजालले उल्लेख गरे । उनले सडक दुर्घटनामा ज्यान गुमाएकाको परिवारलाई उचित क्षतिपूर्ति र विमा वापतको रकम दिन ढिलाई गर्न नहुनेमा जोड दिए। अध्ययन प्रतिवेदन बुझ्दै गृहमन्त्री लेखकले अझै पनि दुर्घटनामा परेका अधिकांश फेला नपर्नु दु:खद भएको भन्दै आगामी दिनमा दुर्घटना न्यूनिकरण गर्न सरकारले आवश्यक नीति बनाउने बताए । उनले कार्यदलले दिएको प्रतिवेदनलाई कार्यान्वयन गर्ने प्रतिवद्धता जनाए। गत असार २८ गते नारायणगढमुग्लिन सडकको सिमलतालमा खसेको पहिरोमा परी काठमाडौंबाट गौर जाँदै गरेको र वीरगञ्जबाट काठमाडौँ जाँदै गरेको दुई बस त्रिशूली नदीमा खसेका थिए । दुईवटा बस अझै फेला परेका छैनन् भने २४ यात्रुको शव फेला परिसकेको छ जसमध्ये १९ जनाको मात्रै सनाखत भएको छ । दुर्घटनामा अझै कम्तिमा ४० यात्रु बेपत्ता छन् ।"
उर्लिएको हनुमन्ते खोला बस्तीमा पस्यो,"भक्तपुर : भक्तपुरको सहरी क्षेत्रमा पानी परेपछि उर्लेर आएको हनुमन्ते खोला भक्तपुरका बस्तीमा पसेको छ । काभ्रेको नाला, भक्तपुरको ताथलीलगायतका क्षेत्रमा परेको भिषण वर्षाका कारण काभ्रेदेखि आएको बाढी हनुमन्तेमा नदीभन्दा माथि उर्लिएपछि बस्तीमा पसेको हो । भक्तपुरको थुसाचामा पुलमाथि बाढी पसेपछि जगातीबाट च्यामासिंह जाने सडक नै अवरुद्ध भएको छ । बाढी नदीबाट माथि आएर सडकबाट खोला बग्न थालेको छ । आसपासका घर एवं बस्तीमा पानी पसेको छ । जिल्लाको हनुमानघाट, सूर्यविनायकका राम मन्दिर, शान्ति निकेतन माध्यमिक विद्यालय, बाराहीस्थान लगायतका क्षेत्रमा बाढी बस्तीमा पसेर डुबानमा परेको छ । राम मन्दिर, बाराहीस्थानका मन्दिर, विद्यालय र नदी किनारका बस्तीमा पानी पसेको हो । हनुमन्ते नदीमा आएको बाढीका कारण भक्तपुर नगरपालिका क्षेत्रको राम मन्दिर, बाराही क्षेत्रदेखि हनुमन्ते नदी किनाराका मध्यपुरथिमि क्षेत्रको राधेराधे, सूर्यविनायकको बालकोट, चारदोबाटो र हनुमन्ते नदीको सहायक नदी एवं खोलासमेतमा बाढीको बहाब बढेको छ । बाढी पसेपछि जगाती, च्यामासिंह, हनुमानघाट, बाराहीस्थानको जनजीवन प्रभावित भएको छ । भक्तपुरका विभिन्न वर्षा मापन केन्द्र एवं जल तथा मौसम विज्ञान विभागले आज हनुमन्ते खोला जगातीको जलमापन केन्द्रमा हालको जलसतह सर्तकता तहमा पुगेको र नदी तटीय क्षेत्रमा बाढीको जोखिम रहेकाले उच्च सतर्क रहन सन्देश एवं सूचना जारी गरिएको छ। प्रमुख जिल्ला अधिकारी रोशनीकुमारी श्रेष्ठले बाढी, पहिरो र डुबानबाट हुनसक्ने क्षति न्यूनिकरण गर्न प्रशासनले सुरक्षा निकाय, चारवटै नगरपालिका र नेपाल रेडक्रस सोसाइटीलाई उच्च तयारीका साथ राखेको जानकारी राससलाई दिइन्। उनले प्राकृतिक विपत्ति परेको स्थानमा आधा घन्टामै सुरक्षा निकायको टोली पुगेर उद्धार गर्ने, जोखिम रोकथाम र राहत सामग्री वितरण गर्दै आएको बताइन्।"
स्थानीय तहमा छैन सुशासन,"विशनदेव जोशी । स्थानीय तह नागरिकको सबैभन्दा नजिकको सरकार हो। नागरिकको सबै प्रकारका समस्याहरू सम्बोधनको पहिलो संयन्त्र स्थानीय सरकार हो। स्थानीय सरकारद्वारा जनताले शासनमा सहभागी हुने र लोकतन्त्रको प्रतिफल प्राप्त गर्छन्। त्यसैले स्थानीय शासन लोकतन्त्र र असल शासनको आधारस्तम्भ मानिन्छ। सुशासनका आधारभूत तत्वका रूपमा पारदर्शिता, सार्वजनिक उत्तरदायित्व, प्रभावकारिता, कानुनको शासन तथा भ्रष्टाचार नियन्त्रणलाई लिइन्छ। लोकतन्त्रको मुख्य उद्देश्य मुलुकमा सुशासन प्रबद्र्धन गरी शासन सत्ता र संयन्त्रलाई नागरिकको हितमा केन्द्रित गर्नु हो। शासन व्यवस्था, सरकारको चाहना तथा लक्ष्यका रूपमा सुशासन स्थापनामा स्थानीय सरकारको भूमिका अपरिहार्य र महत्वपूर्ण रहन्छ। स्थानीय सरकारले संविधानतः प्राप्त अधिकारबमोजिम कार्यसम्पादन गर्दा सुशासनका मान्यता आत्मसात गर्नुपर्छ। आफ्नो निर्णयमा खुलापन र पारदर्शिता, सार्वजनिक उत्तरदायित्व निर्वाह, कार्यसम्पादनमा प्रभावकारिता, कानुनको शासनको प्रभावकारी अभ्यास, भ्रष्टाचार नियन्त्रणको पर्याप्त र प्रभावकारी उपायको अवलम्बन, सरोकारवालाको सहभागिता, निर्णयमा पहुँच तथा शासन र लाभमा सबैको समावेशी सहभागिता जस्ता मानकले नै स्थानीय सरकारको सुशासनको अवस्थालाई प्रतिविम्बित गर्छ। पछिल्लो समय महालेखा परीक्षकको कार्यालयले स्थानीय तहमा देखिएको बेरुजुलाई चिन्ताका रूपमा लिएको छ। स्थानीय तहको बेरुजु न्यूनीकरणका लागि विशेष रणनीति नै आवश्यक छ। वर्तमान कानुन, प्रणाली, कार्यविधि, तौरतरिका, पद्धति र स्थानीय सरकारको कार्य, जिम्मेवारी, दायित्व, नागरिकका समस्या समाधान गर्ने तत्परता र राजनैतिक गतिशीलताबीच तालमेल जरुरी छ। केन्द्रीकृत कार्यशैलीले स्थानीय तहको जिम्मेवारीको गाम्भियर्तालाई बोध गर्न सकिरहेको छैन। स्थानीय सरकारद्वारा आफ्नो स्रोतसाधनको विवेकशील विनियोजन गर्नुपर्छ। विवेकशील विनियोजन नहुनु पनि बेरुजु निस्कनुको कारण हो। निर्वाचित प्रतिनिधिले लोकतन्त्रलाई जरैबाट मजबुत बनाइ आम नागरिकको राजनीति र राजनीतिज्ञप्रतिको भरोसा बढाउन भ्रष्टाचारविरुद्ध शून्य सहनशीलताको नीति अवलम्बन गर्नु आवश्यक छ। (जोशी, स्थानीय शासनविज्ञ हुन्।)"
ढलमा छिरेर बेपत्ता महिला मृत फेला,"काभ्रे : बनेपा पनौती बग्ने पुण्यमाता खोलामा परी एक महिलाको मृत्यु भएको छ । प्रहरीका अनुसार मंगलबार बिहान ११ बजे धुलिखेल नगरपालिका५ श्रीखण्डपुरमा रहेको ढलको मकलमा छिरेर बेपत्ता भएकी भगवती भागदास मृत फेला परेकी हुन् । रामेछाप खाडादेवी गाउँपालिका३ घर भएकी, हाल पनौति नगरपालिका५ नैकिनटार बस्ने ५० वर्षीया भागदास ढलको मकलमा छिरेर बगाएपछि खोजतलास गर्दा पुण्यमाता खोलामा मृत भेटिएको डीएसपी राजकुमार श्रेष्ठले जानकारी दिए । उनलाई बिहान ११:३५ बजे ढलमा बगाएर अन्दाजी ३०० मिटर तल खोलामा तैरिरहेको अवस्थामा भगवती भागदासको शव फेला परेको श्रेष्ठले बताए । प्रहरी घटनास्थलमा पुगेपछि मृतकको शवलाई आवश्यक प्रक्रिया पूरा गरी सम्बन्धित निकायलाई बुझाइएको छ। घटनाबारे थप अनुसन्धान भइरहेको प्रहरीले जनाएको छ।"
मिस युनिभर्स नेपाललाई अन्नपूर्णको साथ,"काठमाडौं : ग्लोबल ग्ल्यामर भेन्चर प्राइभेट लिमिटेडले आयोजना गरेको मिस युनिभर्स नेपाल २०२४ को मिडिया पार्टनरका रूपमा अन्नपूर्ण मिडिया नेटवर्कले सहकार्य गर्ने भएको छ। मंगलबार तीनकुनेस्थित कर्पोरेट टावरमा अन्नपूर्ण मिडिया नेटवर्कका महाप्रबन्धक मनोज बस्नेत, ग्लोबल ग्ल्यामर भेन्चर प्राइभेट लिमिटेडका प्रबन्धक निर्देशक आलोक क्षेत्री र मिस युनिभर्स नेपाल २०२४ को क्रियटिभ पार्टनर प्रिज्मा एड्भरटाइजिङका महाप्रबन्धक शरद शाहीले सयुंक्तरूपमा सम्झौता पत्रमा हस्ताक्षर गरेका हुन्। ग्लोबल ग्ल्यामर भेन्चर प्राइभेट लिमिटेडका प्रबन्ध निर्देशक क्षेत्रीले महिला सशक्तिकरणसँग सम्बन्धित मिस युनिभर्स नेपाल २०२४ महिलाको क्षमता अभिवृद्धि गर्ने उद्देश्यले आयोजना गरिएको जानकारी दिए। क्षेत्रीले मिस युनिभर्स नेपालमा सहभागी हुनका लागि उचाइ, तौल, वैवाहिक अवस्थालगायतका कुनै पनि निश्चित मापदण्ड नतोकिएकाले इच्छुक जोसुकै महिलाले प्रतियोगितामा सहभागिता जनाउन पाउने बताए। उनका अनुसार यस वर्ष मिस युनिभर्स नेपाल २०२४ प्रतियोगितामा श्रवण शक्ति नभएका प्रतिस्पर्धी पनि सहभागी हुन पाउनेछन्। त्यस्तै ग्लोबल ग्ल्यामर भेन्चर प्राइभेट लिमिटेडका प्रबन्ध निर्देशक क्षेत्रीले अन्तर्राष्ट्रिय प्रशिक्षकद्वारा मिस युनिभर्स नेपाल २०२४ का प्रतिस्पर्धीहरूलाई तालिम दिइरहेको जानकारी गराए। क्षेत्रीले हालसम्म ३५ जना प्रतिस्पर्धी छनोट भइसकेको जानकारी दिए। मिस युनिभर्स नेपाल २०२४ को अन्तिम प्रतिस्पर्धा सेप्टेम्बरको पहिलो साता काठमाडौंमा हुने जानकारी उनले दिए। मिस युनिभर्स २०२४ का विजेताले मेक्सिकोमा हुने ७३ औं मिस युनिभर्स ग्लोबलमा नेपालको तर्फबाट प्रतिनिधित्व गर्नेछन्। अन्नपूर्ण मिडिया नेटवर्कका महाप्रबन्धक बस्नेतले मिस युनिभर्स नेपाल २०२४ पछि पनि भविष्यमा ग्लोबल ग्ल्यामर भेन्चर प्राइभेट लिमिटेडसँग सहकार्य गर्ने प्रतिबद्धता जनाए।"
"जाजरकोटमा जीप दुर्घटना हुँदा चालकको मृत्यु, १४ जना घाइते","जाजरकोट : जाजरकोटमा बोलेरो जीप दुर्घटना हुँदा चालकको घटनास्थलमै मृत्यु भएको छ। १४ जना घाइते भएका छन्। भेरी नगरपालिका६ का जीप चालक ३४ वर्षीय मोहन वलीको घटनास्थलमै मृत्यु भएको प्रहरीले जनाएको छ। सदरमुकाम खलंगाबाट भेरी नगरपालिका६ भेरे जान लागेको ग १ ज ७७११ नम्बरको बोलेरो जीप सोही नगरपालिकाको वडा नं ६ को गंज जंगलमा मंगलवार दिउसो दुर्घटना भएको हो। घाइते १४ जनालाई उद्धार गरे जिल्ला अस्पतालमा ल्याइएको छ। घाइतेको उपचार भइरहेको जाजरकोटका प्रहरी प्रमुख डीएसपी पुरुषोत्तम प्रसाद पाण्डेले बताए। घाइते मध्य दुई जनाको अझै होस खुल्न सकेको छैन। यात्रुवाहक बोलेरो जीप भीरबाट खसेको भन्ने खबर आउन साथ उद्धार कार्यको लागि प्रहरी घटनास्थल तर्फ गएको थियो। भेरी नगरपालिका६ की १७ वर्षीया सिता पुन र सोही ठाउँका ८० वर्षीय कलिमान खत्री गम्भीर घाइते भएका छन्। दुवै जनाको होस खुल्न सकेको छैन। त्यस्तै सोही ठाउँका २८ वर्षकी सपना बिक सार्की, सोही ठाउँकी ३५ वर्षीया भूमिका शाही, १९ वर्षीया दुर्गा पुन, १९ वर्षीया बिन्दु शाही, ५५ वर्षीया मोति लुहार, २८ वर्षीया भुमिकला राना घर्ती, उनको चार महिनाको छोरा प्रज्वल घर्ती र २१ वर्षीया धनसरा खड्का घाइते भएका छन्। त्यस्तै सोही ठाउँकी ३६ वर्षीया कल्पना खत्री, ३३ वर्षीया अस्मिता खत्री, ४० वर्षीया हिरा सार्की र ३१ वर्षीया पार्वती उपाध्याय घाइते भएका छन्। उनीहरूको जिल्ला अस्पतालमा उपचार भइरहेको छ। ५ जनाको क्षमता भएको गाडीमा क्षमता भन्दा धेरै यात्रु राखेकाका कारण दुर्घटना भएको प्रहरीको प्रारम्भिक अनुमान छ।"
तीन पटक म्याद थप गरिसक्दा पनि रुकुमकोट सभाहलको काम पूरा भएन,"रुकुमपूर्व : रुकुमकोटमा निर्माणाधीन रुकुमकोट सभाहलले अझै पूर्णता पाउन सकेको छैन। निर्माण कम्पनीले तीन पटकसम्म म्याद थप गरे पनि काम सम्पन्न हुने देखिएको छैन। आर्थिक वर्ष २०७४०७५ मा ३३ करोड ३६ लाख ८९ हजार ६ सय २५ रुपैयाँको लागत अनुमानमा रुकुमकोट सभाहलको टेन्डर आह्वान भयो। जसमा २३ करोड ७५ लाख २५ हजार ५ सय ४३ रुपैयाँमा बी कोई अकेला जेभी कम्पनीले उक्त सभाहल निर्माण गर्ने जिम्मा पायो। जिम्मा पाएको लामो समय बित्दा पनि कम्पनीले कामलाई प्राथमिकता दिएको छैन। कम्पनीले २०७८ मंसिर २३ गते पहिलो पटक, २०७९ असार ९ गते दोस्रो पटक र २०८० मंसिर १ गते तेस्रो पटक गरी तीन पटक म्याद थप्दा पनि अझै काम सम्पन्न हुने कुनै संकेत छैन। निर्माण कम्पनीले काम छिटै गर्ने आश्वासन दिँदै आए पनि काम कछुवाको गतिमा रहेको सरोकारवाला निकायको भनाइ छ। यो आर्थिक वर्ष २०८००८१ मा पनि उक्त सभाहलका लागि भनेर शहरी विकास मन्त्रालयबाट ५ करोड बजेट आएको छ। बजेट आइरहने तर काम नहुनाले बर्सेनि धेरै बजेट फ्रिज भइरहेको छ। यस पटक मात्रै रुकुम पूर्व बाट ३८ करोड बजेट फिर्ता भएको छ। पटक पटक सभा हलको बारे ताकेता गर्दा पनि निर्माण कम्पनीले व्यवस्था गरेको प्रमुख जिल्ला अधिकारी माधवप्रसाद शर्माले बताए। सभाहल मात्रै नभई जिल्लाका अरू आयोजनाहरूका विषयमा पनि प्रशासनले ताकेता गर्दा पनि व्यवस्था हुने गरेको प्रजिअ शर्माको भनाइ छ। रुकुमपूर्वबाट निर्वाचित प्रतिनिधि सभा सांसद पूर्ण बहादुर घर्तीले सभाहल तथा अन्य सरकारी निर्माण कार्यको काममा ढिलासुस्ती भएको भन्दै निर्माण कम्पनी र कार्यान्वयन गराउने निकाय प्रति छानबिन गर्न र सम्झौता तोडी नयाँ खरिद प्रक्रिया सुरु गरी त्यस्ता कम्पनीहरूलाई कालोसूचीमा राख्नुपर्ने बताए। काम नगरेका निर्माण कम्पनीलाई यसरी पटकपटक म्याद थप्दै जाँदा जिल्लाको ठूला विकास निर्माणका कामहरू अलपत्र अवस्थामा पुगेको जिल्लावासीको भनाइ छ। रुकुमपूर्वमा कतिपय आयोजनाहरू ८९ वर्षदेखि कोही कछुवाको गतिमा काम भइरहेका छन् भने कोही ठप्प अवस्थामा रहेका छन्।"
बंगलादेशमा आन्दोलन : रुपन्देहीको सीमामा हाई अलर्ट,"भैरहवा : बंगलादेशमा विकसित पछिल्लो घटनाक्रमलाई लिएर देशका विभिन्न सीमा नाकासहित रुपन्देहीमा पनि उच्च सुरक्षा सतर्कता अपनाइएको छ। सोमबार गृहमन्त्री रमेश लेखकको अध्यक्षतामा बसेको केन्द्रीय सुरक्षामा समितिको बैठकले नेपालभारत खुल्ला सीमाका कारण शरणार्थीहरु बढ्न सक्ने आकलन गर्दै सीमा नाकाहरूमा उच्च सुरक्षा सतर्कता अपनाउन निर्देशन दिएको हो। बंगलादेशमा विद्यार्थीहरूले आरक्षणको विषयलाई लिएर आन्दोलन चर्काएपछि करिब दुई दशक सत्ता चलाएकी प्रधानमन्त्री शेख हसिनाले राजीनामा दिएर देश छाडेकी छिन्। आन्दोलनकारीहरूले शेख आवद्ध पार्टीका समर्थक, नेताहरूको घर तोडफोड, हत्या, आगजनी जस्ता क्रियाकलाप गरेकोले शेख समर्थक र रोहिंग्या शरणार्थी सुरक्षित स्थानको खोजीमा भारत हुँदै नेपाल आउन सक्ने सुरक्षा निकायहरूको विश्लेषण छ। जसलाई रोक्नका लागि नेपालभारतमा सीमामा कडाइ गर्नुपर्ने बैठकमा सुझाव राखेपछि गृहले सीमामा सतर्कता अपनाउन जिल्ला प्रशासन कार्यालयहरूलाई निर्देशन दिएको हो। बंगलादेशमा विकसित पछिल्लो घटनाक्रमलाई लिएर निर्देशअनुसार सीमामा उच्च सुरक्षा सतर्कता अपनाइएको रुपन्देहीका प्रमुख जिल्ला अधिकारी (सीडिओ) गणेश अर्यालले जानकारी दिए। अन्तराष्ट्रिय सीमा नाकामा भइरहेको गतिविधि र सीमाबाट आवतजावत गर्ने नेपाली र विदेशी नागरिकहरूलाई निगरानीमा राखिएको छ सीडीओ अर्यालले अन्नपूर्ण पोस्टसँग भने,सीमाबाट आवतजावत गर्ने व्यक्तिहरूको कडाइका साथ जाँच समेत गरिरहेका छौँ। सीमा सुरक्षाको जिम्मेवारी पाएको सशस्त्र प्रहरी, नेपाल प्रहरी र राष्ट्रिय अनुसन्धान विभागको टोलीहरू खटाइएको छ। राष्ट्रिय अनुसन्धान विभागले सीमाको गतिविधि नजिकबाट नियालिरहेको छ भने सशस्त्र र नेपाल प्रहरीले पनि सूचनाका साथै चेकजाँचमा कडाइ गरेका छन्। नेपाली सेनाले पनि आफ्नै तबरले सीमासँग सम्बन्धित गतिविधिका सूचनाहरू संकलन गर्ने गरेको छ। सोमबार बसेको केन्द्रीय सुरक्षामा समितिको बैठकमा भारतसँग जोडिएको नाकाहरूबाट अनधिकृत घुसपैठ रोक्नका लागि कडाइ गर्नुपर्ने निष्कर्ष निस्किएपछि सोही अनुसार सोमबार साँझ गृहले सीमावर्ती जिल्लाहरूमा परिपत्र गरेको थियो एक अधिकारीले अन्नपूर्ण पोस्टसँग भने, जस अनुसार अहिले सीमामा थप कडाइका साथ उच्च सुरक्षा सतर्कता अपनाइएको छ। गृहले नाकामा सतर्कता अपनाउनका लागि परिपत्र गरेपछि जिल्ला सुरक्षा समिति रुपन्देहीको बैठक बसेको थियो। बैठकले परिपत्रलाई तत्काल कार्यान्वयनमा लैजान गरी आन्तरिक रणनीति बनाएर सीमामा सुरक्षा सतर्कता अपनाएको छ। आज बिहानबाट कडाइका साथ जाँच गर्ने निर्देशन आएपछि सोही अनुसार खटिएका छौँ, सीमा सुरक्षामा खटिएका एक सुरक्षाकर्मीले भने, विदेशी नागरिकको मुभमेन्टलाई नजिकबाट नियाल्दैछौँ। अहिलेसम्म शंकास्पद गतिविधि भएको पाइएको छैन। सीमा सुरक्षाको दृष्टिकोणलाई मध्यनजर गर्दै रुपन्देहीका प्रमुख जिल्ला अधिकारी अर्यालको पहलमा केही समय अघि मात्रै रुपन्देहीको बेलहिया र कर्करहवा नाकामा वाक थ्रु प्रविधि जडान भएपछि सीमा सुरक्षाका लागि केही सहजता भएको छ।"
कञ्चनपुरमा भएको अति भारी वर्षालाई तराई क्लाउडब्रष्ट नामाकरण,"काठमाडौं : जल तथा मौसम विज्ञान विभागले गत असार २३ गते कञ्चनपुरलगायत क्षेत्रमा भएको अति भारी वर्षाको अध्ययन गरी प्रतिवेदन सार्वजनिक गरेको छ। विभागले आइतबार सार्वजनिक गरेको प्रतिवेदनअनुसार सो वर्षाको प्रणालीहरुको सम्मिश्रण प्रक्रिया तथा वर्षाको परिमाणका आधारमा उक्त मौसमी घटनालाई तराई क्लाउडब्रष्ट नामाकरण गरिएको छ। विभागले जिल्लाका दोधारा, हनुमान नगर र सुन्दरपुरमा जडित स्वचालित वर्षा मापन उपकरणहरुको स्थलगत परीक्षण गरी दोधारा र हनुमान नगर हावापानी केन्द्रमा जडित उपकरणको कार्य अवस्था मापदण्ड भित्रै रहेको र प्राप्त तथ्याङ्क सही रहेको उल्लेख गरेको छ। तथापि सुन्दरपुर केन्द्रमा जडित उपकरणबाट हाल प्राप्त भएको तथ्याङ्क विभागको मापदण्डभन्दा फरक देखिएकाले थप अध्ययन गर्नुपर्ने स्थलगत परीक्षण टोलीले पेस गरेको विभागको प्रतिवेदनको सारांशमा उल्लेख छ। गत असार २३ गते राति २२:०५ देखि २३:०५ बजेसम्म एक घण्टाको अवधिमा हनुमान नगरमा एक सय दुई मिलिमीटर वर्षा मापन भएको थियो। उक्त क्षेत्रमा सतही, मध्य र उपल्लो वायुमण्डलमा मनसुनी र पश्चिमीवायुमा विकास भएको न्यूनचापीय प्रणालीहरुको सम्मिश्रणका कारण अत्यधिक वर्षा भएको अध्ययनबाट देखिएको विभागका प्रवक्ता सुनिल पोखरेलले जानकारी दिए। सर्वाधिक वर्षाका कारण कञ्चनपुरका समथर भूभागहरु डुबानमा परेको तथा विभिन्न नदीनालामा बाढी समेत आई क्षति भएको थियो। असार २५ गते बिहान ६:१५ बजेको स्याटलाइट तस्बिरको विश्लेषण गर्दा कञ्चनपुरको करिब ९८ वर्ग किलोमिटर क्षेत्रफल (कुल क्षेत्रफलको करिब छ प्रतिशत) भूभाग डुबानमा परेको थियो। जसमध्ये करिब ८५ वर्ग किमी कृषियोग्य भूभाग रहेको तथा ससाना संरचनाहरू समेत गरी करिब १४ हजार भवन प्रभावित भएका थिए। नेपालमा हालसम्म मापन गरिएको सर्वाधिक वर्षाको घटनामा तुलनात्मक रुपमा कम क्षति भएको विवरणहरु स्थलगत भ्रमणका क्रममा गरिएका अन्तरक्रिया तथा अन्य स्रोतबाट प्राप्त भएको छ। यसरी क्षति न्यूनीकरण हुनुमा विभागबाट समयमै प्रवाह गरिएको विशेष बुलेटिनहरु, प्रभावमा आधारित मौसम पूर्वानुमान, मास एसएमएस सेवा तथा सो अनुरुप पर्याप्त पूर्वतयारी र पूर्वकार्य एवं प्रभावकारी खोज तथा उद्धारको प्रमुख भूमिका रहेको प्रतिवेदनको निष्कर्ष छ। जलवायु परिवर्तनका कारण यस्ता विषम जल तथा मौसमी घटनाहरु बढ्दै जाने हुँदा विपद्को जोखिम न्यूनीकरण गर्न पूर्वानुमान तथा पूर्वतयारीलगायतका उपरोक्त क्षेत्रहरुमा लगानी बढाउँदै जानु आवश्यक रहेको प्रतिवदेनको सुझाव छ। रासस"
"नेपाली विद्यार्थीको चिन्ता, देश नछाड्न दूतावासको आग्रह","काठमाडौं : बंगलादेशमा भएका नेपाली विद्यार्थीहरूलाई दूतावाससँग समन्वय नगरी देश नछोड्न सोमबार ढाकास्थित नेपाली राजदूतावासले आग्रह गरेको छ। बंगलादेशमा चिकित्साशास्त्रको अध्ययनका लागि पुगेका करिब २ हजार ६ सय नेपाली विद्यार्थीमध्ये करिब ४ सय जना अझै बंगलादेशमै रहेको दूतावासको आंकलन छ। नेपाली दूतावाससँगको समन्वयमा २ हजार जनाभन्दा धेरै नेपाली विद्यार्थी विगत केही साताभित्र नेपाल फर्किसकेका छन्। ढाकास्थित नेपाली राजदूत घनश्याम भण्डारीले भने अन्नपूर्णसँग कुरा गर्दै बंगलादेशमा रहेका नेपालीहरू सबै सुरक्षित रहेको बताएका छन्। भण्डारीले भने, यहाँ करिब ४ सय हाराहारी विद्यार्थी हुनुहुन्छ। तीमध्ये धेरै अस्पतालमा कार्यरत हुनुहुन्छ। र, केही विद्यार्थीहरू हुनुहुन्छ। यदि उहाँहरू फर्किन चाहेको खण्डमा उहाँहरू दूतावाससँग सम्र्पक गरेर फर्किन सक्नुहुन्छ। भण्डारीले भने, राजधानी ढाकासहित बंगलादेशका अधिकांश ठाउँमा आइतबार साँझदेखि कफ्र्यु लागेको छ। कफ्र्युकै कारण दूतावासले आफू स्वतः स्फुर्त तवरले बाहिर नजान पनि र यदि निस्कनै पर्दा दूतावाससँग सम्पर्क गर्न भनेको थियो। ढाकास्थित नेपाली दूतावासले यात्रा निर्देशिकासम्बन्धी एक विज्ञप्ति जारी गर्दै बंगलादेशमा रहेका नेपालीहरूलाई सतर्कता अपनाउन भनेको छ। सम्पूर्ण नेपालीहरूलाई आफू बसेको स्थानमा सुरक्षित रहन र अधिकतम सतर्कता अपनाउन अनुरोध छ। नेपालबाट अधिकांश विद्यार्थीहरू एमबीबीएस अध्ययन गर्न बंगलादेशका विभिन्न सहरहरूमा पुग्ने गरेका छन्। त्यसबाहेक कृषि तथा इन्जिनियरिङ अध्ययन गर्न पनि विद्यार्थीहरू बंगलादेश पुग्ने गर्छन्। बंगलादेशमा नेपालीहरू बढी जाने भनेको ढाकाबाहेक सिलेट, चिटगोङ तथा रंगपुरसहितका सहरहरूमा पुग्ने गर्छन्। दूतावासले नेपाल फर्किन चाहने विद्यार्थी तथा अन्य नेपालीहरूले राजदूतावाससँग समन्वय गरी सुरक्षा प्रबन्ध सुनिश्चित भइसकेपछि मात्र यात्रा गर्न भनेको छ। दूतावासले नेपाल फर्किने व्यवस्थाको समन्वयका लागि दुइटा टेलिफोन नम्बरसमेत सार्वजनिक गरेको छ। दूतावासका अनुसार नेपालीहरूले ८८०१८८०६९१०१३ वा ८८०१७४५४०७९५८ नम्बरमा सम्पर्क गरेर आवश्यक सहयोग लिन सक्छन्। यसअघि नेपाली दूतावासले बंगलादेशमा रहेका नेपाली विद्यार्थीहरूलाई भारतको सडकमार्ग हुँदै नेपालको पूर्वी सीमा काँकडभिट्टासम्म ल्याउने व्यवस्था गरेको थियो। केही नेपाली विद्यार्थी हवाईमार्गबाट पनि नेपाल फर्किएका थिए। बंगलादेशबाट २ हजारभन्दा धेरै विद्यार्थी नेपाल फर्किसकेको दूतावासले जनाएको छ। राजदूतावासले बंगलादेशमा रहेका विद्यार्थीको अवस्थाबारे विद्यार्थी स्वयं र कलेज तथा विश्वविद्यालय प्रशासनसँग निरन्तर सम्पर्क भइरहेको जनाएको छ। बंगलादेशमा रहेका नेपालीहरू तत्काल सुरक्षा जोखिममा नरहेका भए पनि सतर्क रहन भनिएको दूतावासले जनाएको छ। नेपाली विद्यार्थीको सुरक्षामा खट्न ढाकास्थित दूतावासलाई परराष्ट्रमन्त्रीको निर्देशन परराष्ट्रमन्त्री डा आरजु राणा देउवाले बंगलादेशमा जारी आन्दोलनका कारण त्यहाँ रहेका नेपाली विद्यार्थीको सुरक्षामा सक्रिय रूपमा लाग्न ढाकास्थित नेपाली दूतावासलाई निर्देशन दिएकी छन्। मन्त्री राणाले ढाकास्थित नेपाली राजदूतसँग टेलिफोनमार्फत त्यहाँको पछिल्लो अवस्थाका बारेमा जानकारी लिँदै उनीहरूको आवश्यक सुरक्षा तथा सहयोगार्थ लाग्न निर्देशन दिएकी हुन्। बंगलादेशमा रहेका विद्यार्थीलगायत सबै नेपाली सुरक्षित रहेको बंगलादेशका लागि नेपाली राजदूत घनश्याम भण्डारीले जानकारी गराएको परराष्ट्र मन्त्रालयले जनाएको छ। मन्त्री राणाले अधिकांश विद्यार्थी स्वदेश फर्किसकेको भए पनि त्यहाँ बाँकी रहेकाहरूको सुरक्षाका लागि उनीहरूको सम्पर्कमा रहेर आवश्यक समन्वय गर्न दूतावासलाई निर्देशन दिएकी हुन्। ढाकास्थित नेपाली दूतावासले बंगलादेशमा अनिश्चितकालीन कफ्र्यु जारी गरिएकाले त्यहाँ रहेका सबै नेपालीलाई आफू रहेका स्थानमै सुरक्षित रहन र सतर्कता अपनाउन आज सूचना जारी गरेको छ। बंगलादेशबाट अधिकांश विद्यार्थी स्वदेश फर्किसकेका, हाल त्यहाँ करिब ४ सय विद्यार्थी रहेका र उनीहरू सुरक्षित रहेको सूचनामार्फत जानकारी गराइएको छ। नेपाल फर्कन चाहनेहरूले दूतावाससँग समन्वय गरी सुरक्षा प्रबन्ध सुनिश्चित भइसकेपछि मात्र यात्रा गर्न आग्रह गर्दै आवश्यक समन्वयका लागि दूतावासमा सम्पर्क गर्न अनुरोध गरेको छ। नेपालको सीमा क्षेत्रमा बढाइयो सुरक्षा सतर्कता बंगलादेशमा विकसित राजनीतिक घटनाक्रमपछि सरकारले सीमा क्षेत्रबाट हुने तेस्रो देशका नागरिकको सम्भावित घुसपैठलाई मध्यनजर गर्दै सुरक्षा सतर्कता बढाएको छ। अन्तर्राष्ट्रिय सीमा क्षेत्रबाट तेस्रो देशका व्यक्ति अनुमतिबिना प्रवेश गर्न सक्ने सम्भावनालाई ध्यानमा राखेर गृह मन्त्रालयले सुरक्षाकर्मीलाई उच्च सुरक्षा सतर्कता अपनाउन निर्देशन दिएको हो। सशस्त्र प्रहरीका प्रवक्ता डीआईजी कुमार न्यौपानेले सीमा क्षेत्रसँग जोडिएका सबै बाहिनी मुख्यालयहरूलाई तेस्रो देशबाट गैरकानुनी रूपमा हुनसक्ने प्रवेशलगायत गैरकानुनी गतिविधिलाई सूक्ष्म रूपमा निगरानी गर्न र सोहीअनुसार सुरक्षा सतर्कता अपनाउन परिपत्र गरिएको जानकारी दिए। अनुमतिबिना तेस्रो देशका व्यक्ति प्रवेश गर्न सक्ने जोखिम रहेको भन्दै मन्त्रालयले त्यसलाई रोक्न सीमा सुरक्षार्थ तैनाथ सशस्त्र प्रहरी बल (एपीएफ) लाई निर्देशन दिएको छ। बंगलादेशबाट भारत हुँदै खास गरी कोशी प्रदेशका विभिन्न जिल्लाबाट नेपाल प्रवेश गर्न सहज मानिन्छ। त्यसैलाई हेरेर गृह मन्त्रालयले कडाइ गरेको छ। बंगलादेशमा सत्ता र विपक्षी दलबीचको टकराव तथा पछिल्लो समय आरक्षण विरोधी विद्यार्थी आन्दोलनपछि प्रधानमन्त्री शेखर हसिनाले राजीनामा दिई देश छाडेर भारत पुगिसकेकी छन्। उक्त घटनाको असर नेपालसम्म पर्ने सक्ने अनुमान गरी नेपाल सरकारले उच्च सुरक्षा अपनाएको हो। प्रवक्ता न्यौपानेले भने, कानुनसम्मत आउजाउमा रोकतोक छैन। बंगलादेशको पछिल्लो विकसित घटनाक्रमसँगै अनुमतिबिना नेपाल प्रवेश गर्ने जोखिमलाई हामीले सूक्ष्म रूपमा नियाली रहेका छौं। त्यसकै लागि सीमा क्षेत्रमा कुनै पनि असर नहोस् भनेर सुरक्षा सावधानी अपनाउन निर्देशन दिइएको हो।"
बैंकिङ कसुर मुद्दाका फरार प्रतिवादी पक्राउ,काठमाडौं : बैंकिङ कसुर मुद्दामा पक्राउ पुर्जी जारी पछि फरार रहेका पाँचथर तुम्वेवा गाउँपालिका५ घर भई भक्तपुर सुर्यविनायक नगरपालिका४ बालकोट बस्ने ३० वर्षीय राजेन चाम्लिङ राईलाई सोमबार प्रहरीले पक्राउ गरेको छ । जिल्ला अदालत काठमाडौंबाट उक्त मुद्दामा पक्राउ पुर्जी जारी भइ फरार रहेका उनलाई काठमाडौं उपत्यका अपराध अनुसन्धान कार्यालय टेकुबाट खटिएको प्रहरीले काठमाडौं कोटेश्वर पेरिसडाँडाबाट पक्राउ गरेको हो । उनलाई आवश्यक कारवाहीको लागि प्रहरी वृत नयाँ बानेश्वर पठाइएको छ ।
त्रिभुवन अन्तर्राष्ट्रिय विमानस्थलको उडान प्रभावित,"काठमाडौं : भिजिबिलिटी कम हुँदा त्रिभुवन अन्तर्राष्ट्रिय विमानस्थलको उडान प्रभावित भएको छ। अबिरल बर्षा र हुस्सुका कारण विमानस्थलको भिजिबिलिटी कम हुँदा जहाज उडान र अवतरणमा समस्या भएको विमानस्थलले जनाएको छ। मंगलबार बिहान खराब मौसमकै कारण केही जहाज आकाशमा नै होल्ड र केही डाइभर्ट भएको विमानस्थलले जनाएको छ। अहिले त्रिभुवन विमानस्थलको भिजिबिलिटी एक हजार भन्दा कम रहेकाले अवतरण हुन समस्या आएको हो। यो समाचार तयार पार्दासम्म काठमाडौंबाट टुर्किस्तान एयर डाइभर्ट भएर लखनउ अवतरण गरेको छ। त्यसैगरी एयर इन्डिया, डर्क एयर, दोहा र दुबईबाट आएको हिमालय एयरलाइन्स आकाशमा होल्ड भएका छन्।"
पहिरोले कालीगण्डकी करिडोर अवरुद्ध,बागलुङ : अविरल वर्षाले पहिरो खस्दा कालीगण्डकी करिडोर अवरुद्ध भएको छ । सोमबार साँझदेखि परेको वर्षाका कारण पहिरो खस्दा राष्ट्रिय गौरवको आयोजना अन्तर्गतको करिडोर पूर्ण रूपमा अवरुद्ध भएको हो । करिडोरको बागलुङ नगरपालिका१० दब्ल्याङमा पहिरो खस्दा करिडोर अवरुद्ध भएको जिल्ला प्रहरी कार्यालयका सूचना अधिकारी प्रहरी नायब उपरीक्षक विजय यादवले जानकारी जानकारी दिए। करिडोर अवरुद्ध हुँदा लामा तथा छोटो दूरीका सवारीसाधन ठप्प भएको उनले बताए। अहिले वर्षा भइरहेको हुँदा सडक खुलाउन नसकिने जनाउँदै वर्षा रोकिएपछि खुलाउने प्रनाउ यादवले बताए। सडक अवरुद्ध हुँदा सदरमुकामसँग दक्षिण बागलुङको सिधा यातायात बिच्छेद भएको छ । पहिरोले सडक नै भासिएको छ । गतहप्ता पनि अवरुद्ध भएको सडक सोमबार दिउँसो सञ्चालनमा आएकामा गएरातिको भारी वर्षाले सडक पुनः अवरुद्ध भएको हो । रासस
"आज यी स्थानमा भारी वर्षा,सतर्क रहन अनुरोध","काठमाडौं : हाल सबै प्रदेशका विभिन्न स्थानमा सामान्य वर्षा भइरहेको छ। मौसम पूर्वानुमान महाशाखाका अनुसार आज दिउँसो पनि देशभरका धेरै स्थानहरूमा मेघ गर्जनचट्याङ्ग सहित मध्यम वर्षा हुने छ। साथै कोशी, मधेश, बागमती, गण्डकी, लुम्बिनी र सुदूरपश्चिम प्रदेशका एकदुई स्थानमा भने मुसलधारे वर्षा हुने विभागको बुलेटिनमा उल्लेख छ। आज राती पनि सबै प्रदेशका धेरै स्थानहरूमा मेघ गर्जनचट्याङ्ग सहित हल्का देखि मध्यम वर्षा हुने र बागमती, गण्डकी, लुम्बिनी प्रदेशका एकदुई स्थानमा भने धेरै ठूलो पानी पर्ने सम्भावना रहको जनाएको छ। भारी वर्षा हुने स्थानमा हुनसक्ने सम्भाविक संकटबाट बच्न सबैलाई सतर्कता अपनाउन विभागले अनुरोध गरेको छ।"
"बागलुङमा पहिरोले चार घर पुरिए, एकजनाको मृत्यु",बलेवा (बागलुङ) : बडिगाड गाउँपालिका९ दर्लिङखोलामा पहिरोले एउटा घर पुरिँदा एकजनाको मृत्यु भएको छ । भीमगोठस्थित इलाका प्रहरी कार्यालयका अनुसार पहिरोमा परी १५ वर्षीय विधान परियारको मृत्यु भएको हो । उनको शव परीक्षणका लागि बुर्तिबाङ प्राथमिक स्वास्थ्य केन्द्र लगिएको बागलुङ प्रहरीले जनाएको छ। पहिरोबाट बडिगाड गाउँपालिका१० दर्लिङमा तीनवटा घर पुरिएका छन् । विकट स्थानमा पहिरो खसेकाले त्यहाँ पुग्न कठिन भएको प्रहरीले जनाएको छ । ती घरमा मानिस भएनभएको यकिन हुन बाँकी रहेको वडा नं ९ का वडाअध्यक्ष कृष्ण बहादुर केसीले राससलाई बताए।
डोरीले बस तान्दै यात्रु,"गोरखा : के तपाईं आजभोलि बेनीघाट आरुघाट लार्के सडकमा यात्रा गर्ने तयारी गर्दै हुनुहुन्छ ? हुनुहुन्छ भने पाखुरा र तीघ्रामा घ्यु घस्दै गर्नुहोस् अनि, तागतिलो खाना खाएर बल संग्रह गर्दै गर्नुहोला। किनभने आर्खेत सोती खण्डको अजुवाखोलामा तपाईंले पक्का पनि बसलाई डोरीले बाँधेर तान्नुपर्ने छ। अजुवाखोला पुलको एकातर्फ हिलोमा बस फस्छ। अर्काेतर्फ उकालोमा बस चढ्न सक्दैन। यी दुवै पुलजिपमा भएभरका यात्रु ओर्लेर बसलाई तान्ने र धकेल्ने गर्नुपर्छ। तान्न, धकेल्न सकिएन भने यात्रा रद्ध हुन्छ। यो बर्खामा माछाखोलासम्म त बस चल्दैन। जिप मात्र चल्छ। बल्लतल्ल सोतीसम्म जाने हो, आर्खेतसम्म जानेबाटो साह्रै सकसपूर्ण छ, जिप चालक विकास गुरुङ भन्छन्, जिप त जसोतसो चल्छ, बसलाई साह्रै धामा छ। पुलजीपको उकालो चढ्न कुनै बसलाई एक दुई घण्टासम्म लाग्ने, कुनैले यात्रा रद्ध गर्ने उनले बताए। लामो समयसम्म क्रोनिक बनेर बल्लतल्ल हालसालै बनेको अजुवाखोला पुलको संरचना सवारीमैत्री नहुँदा यस्तो आपतविपद्् सहनु परेको हो। पुलजिपको उकालोमा बस चढ्नै सक्दैन। त्यसमाथि पानीले गर्दा बस घन्टौंघण्टा भुतभूति खेल्छ, यातायात व्यवसायी पूर्ण गुरुङ भन्छन्, सोतीबाट ८ बजे छुटेको बस १० बजेसम्म अजुवाखोलामै अड्किन्छ। कुनैले दुई घण्टा लाइदिन्छ। कुनैले सक्दै नसकेपछि क्यू क्यान्सिल गरिदिन्छ, कुनैले दुई हजार खर्च गरेर ट्र्याक्टर लाएर तान्छन्। पुल बनाउने ठेकेदारले काममा लापरबाही गरिदिँदा दुःख पाएको उनको भनाइ छ। आरुघाट गाउँपालिका ३ र ४ जोड्ने अजुवाखोला पुलको निर्माण गर्दा ठेकेदारले काम कमसल गरेको र गाउँपालिकाले पनि बेवास्ता गरेकाले समस्या भोग्नु परेको उनको भनाइ छ। रोडबाट पुलको जिपसम्म चढ्ने ठाउँ त ग्रेडिङ मिलाउनुपर्छ नि ! तर ठेकेदार काम बिगारेर छोडेर गयो, गुरुङले भने, यात्रुले यस्तो दुःख पाइरहेका छन्, मिलाइदिनुपर्यो भनेर गाउँपालिका अध्यक्षलाई भन्दा सधैं भोलिभोलि भनेर टारिरहन्छन्। काम सम्पन्न नहुँदै गोरखा एप्रोप्रियट निर्माण कम्पनीले अधकल्चो पारेर गएको आरुघाट गाउँपालिकाका अध्यक्ष राजु गुरुङले जानकारी दिए। पुलको एउटा जिपमा पानीको आहाल छ, अर्को जिप ठाडै उकालो छ। गे्रडिङ मिलाएर मात्र साइट छाड्न भनेका थियौं, तर कन्ट्र्याक्टरले अटेरी गरी साइट छाडेर गए, गुरुङले भने, एक्साभेटर बिग्रियो भन्ने निहुँ पारेर जान लागेका थिए, प्रहरीलाई अनुरोध गरेर एक्साभेटर इप्रकाबाट अगाडि जान दिएनौं। त्यहीँ राख्न लगायौँ। गाउँपालिकाले छिट्टै मर्मत गरिदिने उनले बताए।"
संविधानसभा सदस्य एवं उद्योगपति अग्रवालको निधन,"काठमाडौं : संविधानसभा सदस्य एवं वरिष्ठ उद्योगपति श्रवणकुमार अग्रवालको निधन भएको छ। मारवाडी सेवा समितिका पूर्वअध्यक्ष अग्रवाल ७७ वर्षको उमेरमा सोमबार राति सानेपास्थित आफ्नै निवासमा निधन भएको हो। उनी नेपाल उद्योग परिसङ्घका अध्यक्ष राजेशकुमार अग्रवालका पिता हुन्। स्वर्गीय अग्रवाल ५८ वर्षदेखि विभिन्न उद्योग व्यवसायमा क्रियाशील थिए। उनकै अगुवाईमा आरएमसी सिमेन्ट, पाल्पा सिमेन्ट, आरएमसी फुड्स उद्योग सञ्चालनमा छन्। उनी प्रुडेन्सियल इन्स्योरेन्स र राजेश मेटल क्राफ्टको अध्यक्षसमेत थिए। उनका श्रीमती, दुई छोरा र एक छोरी छन्। पशुपति आर्यघाटमा आजै उनको अन्तिम संस्कार गरिने परिसङ्घले जनाएको छ।"
"राप्ती नदी तर्न डुङ्गाकै भर, प्रतिव्यक्ति १० रुपैयाँ तिर्नुपर्ने","डुङ्गामा नदी तारेको प्रतिव्यक्ति रु १० तिर्नु पर्दछ । गाईभैँसीलाई बोकेबापत रु २०, साइकलको रु १५ र मोटरसाइकलको रु ६० लिने गरेको डुङ्गाचालक नानबाबु पासीले बताए । राँझा (बाँके) : होलिया र गङ्गापुरलाई जोड्न राप्ती नदीमा पुल नहुँदा तटीय क्षेत्रका नागरिकले डुङ्गा चढ्नुपर्ने बाध्यता छ। बाँकेको पूर्वी क्षेत्र सिधनियाघाटमा पुल बनेको डेढ दशकभन्दा धेरै भइसके पनि नदी तटीय क्षेत्रका धेरै गाउँका बासिन्दा अहिले पनि डुङ्गाकै भरमा नदी तर्ने गर्दछन् । राप्तीपारिका आधा दर्जन गाउँका सर्वसाधारण अहिले पनि दैनिक डुङ्गामा जोखिमपूर्ण यात्रा गर्न बाध्य रहेको नरैनापुर गाउँपालिका६ गङ्गापुरका स्थानीय सोहनलाल यादवले बताए । उनका अनुसार, राप्ती सोनारीको खल्ला झगडिया, नरैनापुरको कुडुवा, पिप्रहवालगायतका गाउँका बासिन्दा आफ्ना खेतबारी, आफन्त, हाटबजार गर्न डुङ्गा चढेर नदीपारि जाने गर्दछन् । खल्ला झगडिया गाउँभन्दा अलिकति अगाडि डुङ्गा सधैँ तयारी अवस्थामा रहन्छ । नदी तर्न पक्की पुल सिधनियाघाट पुग्न धेरै टाढा पर्छ, यता झोलुङ्गे पुल छैन, त्यसैले डुङ्गा चढ्नुको विकल्प छैन, राप्ती सोनारी७ खल्लाझगडिया नयाँबस्तीका स्थानीय शङ्कर यादवले भने,हिउँदवर्षात् जहिले पनि डुङ्गाबाट राप्ती नदी वारपार गर्ने गरेका छौं । डुङ्गामा नदी तारेको प्रतिव्यक्ति रु १० तिर्नु पर्दछ । गाईभैँसीलाई बोकेबापत रु २०, साइकलको रु १५ र मोटरसाइकलको रु ६० लिने गरेको डुङ्गाचालक नानबाबु पासीले बताए । डुङ्गामा एकैपटक ५० देखि ६० जना मान्छे र मालसमान नदी वारपार गराउने गरेको पासी बताउँछन्। राससका अनुसार हरेक शुक्रबार सीमावर्ती भारतीय गाउँ जानकीमा लाग्ने हाटबजारमा नेपाली गाउँका सयौँ नागरिक किनमेलका लागि पुग्ने गर्छन् । हाटबजारमा राप्तीवारि डुडुवा गाउँपालिका होलिया, बेतहनी र राप्तीपारि राप्ती सोनारी गाउँपालिकाको फत्तेपुर र नरैनापुर गाउँपालिकाको गङ्गापुर र मटेहियाका दर्जनौँ नागरिक डुङ्गा तरेर जाने गर्दछन् । भारतीय हाटबजारमा तरकारी लगायत उपभोग्यवस्तु सस्तो पाइने भएकाले अधिकांश किनमेल गर्न त्यतै जाने गरेका डुङ्गाचालक पासीले बताए । डुडुवा गाउँपालिका१ होलियाका कुडुवा, कृषि चौफेरी, वर्डर चौफेरी छिटइपुर्वा, टेपरी प्रिपहवा खडैचा कन्दइपुर्वा सन्तलीया नयाँबस्तीका सयौँ बासिन्दाको डुङ्गा चढेर राप्ती नदी वारपार गर्नु दिनचर्या भएको स्थानीय झगरु लोनियाले बताए । राप्ती तटीय क्षेत्रका नागरिक राप्तीको डुबान तथा कटान नियन्त्रण र जोखिम मोलेर डुङ्गामा सवार हुनुपर्ने समस्या अन्त्यका लागि मटेहिया र होलिया जोड्ने पक्की पुल निर्माणका लागि पहल भइरहेको सांसद सूर्य ढकालले जानकारी दिए।"
जहाँ ढुंगाढुंगामा देवताको बास छ,"फिदिम : जहाँ ढुंगाढुंगामा देवताको बास छ, जहाँ थुम्का थुम्कामा स्वर्गको अभाष छ  ! गीतले भनेजस्तै फिदिम नगरपालिका १३ जेभालेमा देवताको वास पाइन्छ। यहाँको प्रकृति, संस्कृति र सभ्यताले स्वर्गको आभाष दिलाउँछ। जेभाले जाने भन्नेबित्तिकै सबै काम छाडेर म तयार हुन्छु। जेभालेको सुन्दर प्रकृति, प्रिय मानिसहरू र पौरखी पाखुराले पत्थरमा कुँदेका सुन्दर आकृतिसँग मेरो गहिरो प्रेम छ। भनिन्छ, पहाडका टाकुराहरूमा धार्मिक वा पुरातात्विक विशेषता पनि लुकेको हुन्छ। त्यस्तै विशेषता बोकेको विशेष प्रकारका चट्टानहरूको सानो पहाड हो जेभाले। उक्त पहाडलाई बेहुलीझैँ सिँगारेका छन् स्थानीयले। सिर्जनाका शिल्पीहरूले कडा पत्थरमा ईश्वरका आकृति कुँदेका छन्। त्यसैले त जेभाले सुनमा सुगन्ध भरेजस्तो छ। यहाँको प्रकृतिलाई सजाउन मानिसले गरेको पौरख देख्दा लाग्छ जेभालेमा ईश्वरको अनुकम्पा छ। जेभालेमा गुराँस, चाँप र लेकाली जडिबुटीको सुगन्ध मगमगाउँछ। जंगलमा चराहरू आफ्नै सुरुमा सुसेल्छन्। यहाँ आउने आगन्तुकको स्वागतार्थ स्थानीयले संगीतमा सुर भर्छन्, गीत गुनगुनाउँछन् र रमाउछन्। पर्यटकहरूसँग गाउने, नाच्ने र घुम्ने पञ्चमीभञ्ज्याङका स्थानीयको दैनिकीजस्तै छ। सदरमुकाम फिदिमदेखि जेभाले टाढा छैन। अब त जेभालेलाई दुर्गम भन्न पनि सुहाउँदैन। फिदिमबाट मोटरसाइकल चढेर एक घण्टामा जेभाले पुगिन्छ। फिदिमफालोट सडक हुँदै नांगिनको फूलबारीसम्म कालोपत्रे सडक छ। त्यहाँँबाट पारीपट्टी हेर्दा अग्लाअग्ला हरिया पहाडहरू देखिन्छन्। जंगलले घेरिएको पहाडको बिचमा सुन्दर भञ्ज्याङ छ। फूलबारीबाट फिदिमफालोट सडक छाडेर कच्ची सडकतर्फ मोडिनुपर्छ। कच्ची सडकको यात्रा सुरु गरेको करिब २० मिनेटमा पञ्चमीभञ्ज्याङ पुगिन्छ। सफा र चिटिक्क परेका पञ्चमी भञ्ज्याङका घरहरूले आँगन्तुकहरूलाई स्वागत गर्न तम्तयार छन्। यहाँका मिनलसार मानिसहरू क्षणभरमै आत्मीय बन्छन्। पञ्चमी भञ्ज्याङ जेभालेको प्रवेशद्वार हो। भञ्ज्याङको एकातर्फको पहाडमा हुक्काडाँडासम्मको उचाइ भेटिन्छ। अर्कोतर्फको पहाडले ठूलीटार हुँदै अझ अग्लो उचाइमा पुर्याउँछ। आगन्तुकलाई पञ्चमी भञ्ज्याङका अगुवा गजेन्द्र राईले यहाँको पहाड, प्रकृति र मानिसले गरेको पौरखलाई दृश्यपान गराउँछन्। प्राकृतिक रूपमा सुन्दर रहेको जेभाले बहुधार्मिक पर्यटकीय गन्तव्य बन्दैछ। जेभाले त गज्जबको गन्तव्य रहेछ, जेभाले घुमेपछि इलामका योगन्द्र सुवेदीले भने, बहुधार्मिक आस्थाको केन्द्रका रूपमा जेभालेको विकास भएको रहेछ। के छ जेभालेमा ? हिजो र आजको जेभालेमा बिल्कुल फरक छ। जेभालको पहिचान बदलिएको छ। आजको जेभाले सफा छ। पूर्वाधार विकासले समृद्ध बन्दै छ। मानिसहरूमा सहकार्य र सामूहिक भावना छ। सहिष्णुता छ। बहुधार्मिक आस्थाको केन्द्र बन्दै छ जेभाले। समग्रमा जेभाले सभ्य छ, सुन्दर छ। स्थानीय जागरूक हुँदा ग्रामीण क्षेत्रहरू पनि आकर्षक गन्तव्य बन्ने रहेछन्, जेभाले पुगेपछि कोशी अञ्चल अस्पतालका चिकित्सक हरी खनालले भने, जेभालेका स्थानीयहरूको काम गर्ने शैली हरेक मानिसका लागि उदाहरण हो। ग्रामीण ठानिएको जेभालेको परिवर्तन देखेर गज्जब लाग्यो। यहाँ हिमालजस्तै उज्याला, फरासिला र सहयोगी गाउँले छन्। स्वच्छ हावापानी र ग्रामीण जीवनशैलीले मोहनी लगाउँछ। जेभाले आफैंंमा ग्रामीण पर्यटनको नमुना गन्तव्य हो। यहाँ हरेक दिन मानिसहरूको भीड लाग्ने थालेको छ। बिदाको दिन कर्मचारीहरूसमेत जेभाले आउन थालेका छन्। जेभालेलाई केन्द्र मानेर धेरैतिर पदयात्रा गर्नसमेत सकिन्छ। गाउँका घर, आँगन अनि टोल सफा छन्। गाउँलेमा सहयोगी र सहअस्तित्वको भावना छ। जेभाले गाउँको शिर (हुक्मा डाँडा)बाट हिमाल मुस्कुराएझैँ देखिन्छ। हुक्माडाँडामा बसेर हिमालको दृश्य हेर्दा आनन्द मिल्छ। जेभाले सेरोफेरोका थुम्काहरूबाट हिमाल, डाँडापाखा र बस्ती नियाल्न सकिन्छ। योग, ध्यान र क्याम्पिङका लागि यहाँका डाँडाहरू उपयुक्त छन्। हुक्माडाँडा प्राकृतिक टावर हो। ढुंगाढुंगामा ईश्वरका प्रतिमा पञ्चमी भञ्ज्याङदेखि हुक्माडाँडातर्फ उकालो लाग्दा चट्टानबाटीका भेन्टिन्छ। ढुंगाको बगैंचा जस्तो भएकाले यसलाई चट्टानबाटीका नामकरण गरिएको हो। यहाँका ढुंगामा ईश्वर र झन्डाका प्रतिमाहरू कुँदिएको छ। ढुंगामा भगवान्को प्रतिमा बनाउँदा पृथ्वी रहेसम्म नबिग्रने भएकाले यहाँका ढुंगा कुँदेर भगवान्को आकार दिएका हौँ, प्रतिमा निर्माणका परिकल्पनाकार गजेन्द्र राईले भने, यसो गर्दा प्रकृतिमैत्री काम भयो र आकर्षक गन्तव्य पनि बन्यो। ठूलो ढुंगामा किराँत राईहरूका पूर्खा सुन्निमा पारुहाङको अर्धकदको प्रतिमा कुँदिएको छ। यो प्रतिमा ढुंगामा बनाइएको हालसम्मकै सबैभन्दा ठूलो हुनसक्ने निर्माण कर्ताको दाबी छ। १२ फुट उचाइ र १७ फुट चौडाइ भएको सुम्निमापारुहाङको प्रतिमा निर्माण गरिएको हो। नजिकै किँरात राईहरूको झन्डा पनि ढुंगामै कुदिएको छ। केही माथि उक्लेपछि एउटा ठूलो ढुंगामा साढे सात फुटको महादेवको प्रतिमा कुँदिएको छ। चट्टानबाटीकाको अर्को ढुंगामा भगवान् गौतम बुद्धको प्रतिमा बनाइएको छ। साढे ६ फुटको बुद्धको प्रतिमा बनाइएको हो। नजिकैको अर्को ढुंगामा साढे ६ फुटको राष्ट्रिय झन्डाको प्रतिमा कुँदिएको छ। अर्को ढुंगामा किराँत धर्मका महागुरु तथा राष्ट्रिय विभूति फाल्गुनन्दको ९ फुटको प्रतिमा बनाइएको छ। चट्टान बाटिकाका अधिकांश ढुंगामा भगवान्को प्रतिमा देख्दा लाग्छ यत्रतत्र भगवान्को बास छ। यहाँ पुगेपछि भलिबल संघ इलामका अध्यक्ष प्रबिण गुरुङ निकै प्रभावित भए। भगवान्प्रतिको आस्थाले नै सकारात्मक विचार निर्माण गर्ने हो, उनी भन्छन, जेभालेका स्थानीयहरूमा भगवान्प्रतिको गहिरो आस्था रहेछ। यहाँको काम देखेर म नतमस्तक भएँ। यहाँ बनाइएका प्रतिमाहरू फिदिम १३ का मूर्तिकार बिमल राईले कुंदेका हुन्। मूर्तिहरूलाई अन्तिम रूप दिइरहेको छु, विमलले भने, यसरी ढुंगामा भगवान्का आक्रिति बनाउन सजिलो छैन। तर, भगवान्को आक्रिति ढुंगामा उतार्दा आनन्द हुन्छ। यहाँ बनाएका प्रतिमाहरूमा सरकारको कुनै लगानी छैन। करिब १२ लाखको लगानीमा सबै प्रतिमाहरू निर्माण गरिएको हो। शुभचिन्तक र गाउँलाई माया गर्ने व्यक्तिहरूको सहयोगबाट प्रतिमा बनाइएको हो, गजेन्द्र राईले भने, उत्साहजनक रूपमा आर्थिक संकलन भयो र यस्तो नमुना काम गर्न सम्भव भयो। आफ्नो इमान्दारिताका कारण सामाजिक सञ्जालबाट प्रतिमा निर्माणकका लागि आग्रह गर्दा लाखौं रूपैयाँ जुटेको राईको भनाइ छ। प्रतिमाहरू निर्माण सम्पन्न गरेपछि बहुधार्मिक महोत्सव गर्ने तयारी छ। नमुना वनभोजस्थल हुक्मा डाँडामा नमुना बनभोजस्थल निर्माण गरिएको छ। यहाँसम्म पुग्न पदमार्ग र सडकमार्ग निर्माण गरिएको छ। स्थानीयको लगानीबाटै वनभोज स्थल निर्माण गरिएको हो। वनभोजका लागि आवश्यक पर्ने सबै सामग्रीहरूको बन्दोबस्त मिलाइएको छ। गुप्तेश्वर महादेवथान मुन्धुम पार्क हुक्मा डाँडा पर्यटन प्रबद्र्धन विकास संस्थाको अगुमाईमा यस्तो काम गरिएको हो। पकाउने कुनै पनि सामग्री बोक्नु पर्दैन, संस्थाका अध्यक्ष गजेन्द्र राईले भने, आवश्यक पर्ने सबै सामग्रीहरू संस्थाले खरिद गरेर राखिदिएको छ। सामग्री राख्ने सानो घर निर्माण गरिएको छ। यहाँ वनभोज खान आउनेहरूलाई उक्त घरमा राखेका सामग्रीहरू निकाले निःशुल्क रूपमा उपलब्ध गराइन्छ। नजिकै पक्की शौचालयसमेत निर्माण गरिएको छ। खानेपानीको व्यवस्था संस्थाले नै गरेको छ। रिमाल परिवारको लगानीमा सिंढी र गुप्तेश्वर महादेवथान निर्माण व्यक्तिगत लगानीमा लाखौं खर्चिएर पक्की सिंढी र गुप्तेश्वर महादेव थान निर्माण गरिएको छ। पुर्खौली थलो जेभाले भएर हाल अमेरिकाको पेन्सिलभेनिया राज्यको पिटर्सवर्कमा बस्दै आएका स्वनरबहादुर रिमालको परिवारले आर्थिक लगानी गरेको हो। नरबहादुरका छोरा नारद रिमालले महादेवथान परिसरमा संरचना निर्माणका लागि ३३ लाख ६९ हजार आठ सय पाँच रूपैयाँ लगानी गरेका हुन्। मातृभुमीको मायाले धार्मिक गन्तव्य निर्माणका लागि ठूलो लागनी गरेको नारदले बताए। जन्म दिने आमा र मातृभूमिको तुलना अरूसँग हुनै सक्दैन, नारद भन्छन् मातृभूमिलाई सुन्दर बनाउन लगानी गरेका हौँ। संरचना निर्माणको नेतृत्व यहाँका अगुवा गजेन्द्र राईले गरेका हुन्। रिमाल परिवारको आर्थिक लगानीमा महादेव थानसम्म पुग्नका लागि ६ सय ६१ वटा पक्की सिंढी निर्माण गरिएको छ। त्यस्तै पक्की प्रवेशद्धार, गुफा वरिपरि पर्खाल, बिश्रामलय, होमकुण्ड सहितको भवन, पक्की होडिङबोर्ड लगायतका संरचना निर्माण गरिएको छ। गुप्तेश्वर महादेव थानमा अहिले भक्तजनहरूको आगमन बढेको स्थानीय बताउँछन्। यहाँ पूजापाठ गरे मनोकांक्षा पूरा हुने जनविश्वास छ। नमुना खेल मैदान निर्माण पञ्चमी भञ्ज्याङमा नमुना खेल मैदान निर्माण गरिएको छ। प्रदेश सरकारको २५ लाख रूपैयाँको आर्थिक सहयोगमा मैदानको स्तरवृद्धि गरिएको स्थानीय नदिप राईले बताए। मैदानको वरिपरि पर्खाल लगाइएको छ। मैदानको भित्तापटी खेलाडीहरूका लागि पक्की प्लेयर बक्स निर्माण गरिएको छ। सोही स्थानमा खेलाडीहरूकै लागि पक्की शौचालयसमेत निर्माण गरिएको छ। खेलको प्रत्यक्ष प्रशारणका लागि समेत संरचना निर्माण गरिएको छ। उक्त मैदान निर्माणका लागि २०६४ सालको तिहारमा स्थानीय क्लबले देउसी खेलेर संकलन भएको रकमबाट चार रोपनी जमिन गरिद गरेको थियो। हाल सात रोपनि जमिनमा मैदान विस्तार गरिएको छ। मैदानलाई निकै व्यवस्थित र आकर्षक बनाइएको छ। क्लबले आफ्नै भवनसमेत बनाएको छ। उक्त मैदानमा प्रत्येक वर्षको दसैंमा खेलकुद र सांस्कृतिक कार्यक्रमसहति मेलाको आयोजना गरिन्छ।"
