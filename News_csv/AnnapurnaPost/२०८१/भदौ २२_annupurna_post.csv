शीर्षक,विवरण
नेपालकै पहिलो साक्षर जिल्लामा ७७ हजार निरक्षर,"सिन्धुपाल्चोक : देशकै पहिलो साक्षर जिल्ला सिन्धुपाल्चोकमा साक्षरता दर घट्दो क्रममा रहेको छ। राष्ट्रिय जनगणना २०७८ को तथ्यांक अनुसार सिन्धुपाल्चोकको साक्षरता दर ६८ प्रतिशत मात्रै छ। ५ वर्ष वा सोभन्दा माथिका कुल २ लाख ४३ हजार ७ सय ५५ जनसंख्या मध्ये ३१ दशमलव ६ प्रतिशत जनसंख्या निरक्षर छन्। ४७ हजार ९ सय ७३ महिला र २९ हजार १ सय ६१ पुरुष गरी कुल ७७ हजार १ सय ३४ जना नागरिकहरू पढ्न र लेख्न नजान्ने जनगणनाको तथ्यांकले देखाएको छ। पढ्न र लेख्न दुवै जानेको संख्या ६८ प्रतिशत अर्थात १ लाख ६५ हजार ८ सय ५४ मात्रै रहेको तथ्यांकमा उल्लेख छ। जसमध्ये महिलाको संख्या ७६ हजार १ सय ३ रहेको छ भने पुरुषको संख्या ८९ हजार ७ सय ५१ रहेको छ। कुल जनसंख्याको शून्य दशलमव तीन प्रतिशत अर्थात ७ सय ६७ जना सामान्य पढ्न मात्रै सक्छन्। २०७१ असार २ गते सिन्धुपाल्चोकलाई देशकै पहिलो साक्षर जिल्लाको रूपमा घोषणा गरिएको थियो। ५ वर्ष माथिको पढ्ने उमेर समूहका ९७ दशमलव ६२ प्रतिशत नागरिक साक्षर भएको दाबी गर्दै तत्कालीन शिक्षा कार्यालय सिन्धुपाल्चोकले मुलुककै पहिलो साक्षर जिल्ला घोषणा गरेको थियो। अनौपचारिक शिक्षा केन्द्रका तत्कालीन निर्देशक बाबुराम पौडेल, स्थानीय राजनीतिक दल, सञ्चारकर्मी र सरोकारवालाबीच धुमधामका साथ साक्षर जिल्ला घोषणा गरिएको थियो। त्यो बेला अनौपचारिक शिक्षा केन्द्रको नियमअनुसार हामीले सिन्धुपाल्चोकलाई पहिलो साक्षर जिल्ला घोषणा गरेका थियौं, तत्कालीन जिल्ला शिक्षा अधिकारी गेहनाथ गौतम भन्छन् साक्षर जिल्ला बनाउन जिल्लाभर सञ्चालन गरिएको साक्षरता कक्षामा सहभागीले मोबाइल, क्यालकुलेटर चलाउन सक्ने, १ देखि ९ सम्मका अंक लेख्न तथा १ देखि सयसम्म गणना गर्न, सामान्य लेखपढ गर्न सक्ने नसक्ने जाँच गरी मूल्यांकन गरी अनौपचारिक शिक्षा केन्द्रमा पेश गरेका थियौं। हाम्रो साक्षर जिल्लाको अनुगमन गरेर केन्द्रले २०७१ असार २ गते सिन्धुपाल्चोकलाई देशकै पहिलो साक्षर जिल्ला घोषणा गरेको थियो। २०७१ सालमा २ दशमलव ३२ प्रतिशत निरक्षर रहेको सिन्धुपाल्चोकमा अहिले ३१ दशमलव ६ प्रतिशत निरक्षर हुनु भनेको शिक्षा क्षेत्रमा सरकारले चासो कम दिनु रहेको शिक्षा क्षेत्रमा ३० वर्षदेखि कार्यरत चौतारा बहुमुखी क्याम्पसका प्राचार्य नगेन्द्रप्रसाद दंगाल बताउँछन्। एक त यहाँ पढ्नुपर्छ भन्ने सोच नै कमजोर भएको छ, छोराछोरीलाई पढाउने भन्दा पनि विदेश पठाउनेतिर अधिकांशको मनोविज्ञान छ, उनी भन्छन् अर्कोतर्फ स्थानीय सरकारले पनि शिक्षामा भन्दा विकास निर्माणमा प्राथमिकता दिने गरेको कारण पनि विद्यालय नजाने र बीचैमा पढाइ छाड्ने दर बढ्दो छ। सरकारी लगानी बालुवामा पानी प्रत्येक वर्षको परीक्षा नतिजा हेर्दा पछिल्लो चरणमा जिल्लाको शैक्षिक अवस्था दिनप्रतिदिन खस्कँदै गएको तथ्यांक शिक्षा विकास तथा समन्वय इकाइ सिन्धुपाल्चोकसँग छ। माध्यमिक शिक्षा परीक्षा (एसईई) २०८० को तथ्यांक हेर्ने हो भने पनि सिन्धुपाल्चोकका सामुदायिक विद्यालयको नतिजा खस्कदै गएको शिक्षा विकास तथा समन्वय इकाइका सूचना अधिकारी प्रकाश रानाभाट बताउँछन्। उनका अनुसार सो परीक्षामा सम्मिलित ३ हजार ६ सय ९४ परीक्षार्थी मध्ये १ हजार ९ सय ६३ जनाले एनजी अर्थात नन ग्रेड अंक ल्याए। नतिजा सार्वजनिक हुना साथ सामुदायिक विद्यालय किन सधैं कमजोर सावित हुन्छन् भन्ने बहस समेत चल्ने गरेको छ। सामुदायिक विद्यालयभन्दा निजी विद्यालयले धेरै राम्रो नतिजा प्राप्त गर्न सफल भएको पाइन्छ। सामुदायिक विद्यालयको शैक्षिक स्थिति दिन प्रतिदिन खस्कँदै जानुमा अनुगमन, मूल्याङ्कन पद्धति नै गलत रहेको शिक्षाविद्हरूले औल्याउँदै आएका छन्। सामुदायिक विद्यालयका विद्यार्थीहरूको कमजोर शैक्षिक अवस्थाले सामुदायिक विद्यालयहरूको सिकाइस्तर त देखाएको छ नै साथै सरकारी लगानी बालुवामा पानी सावित भएको शिक्षाविद् को भनाइ छ। सामुदायिक विद्यालयको खस्किँदो शैक्षिक गुणस्तरका कारण नै विद्यार्थी संख्या निरन्तर ओरालो लागेको छ। सामुदायिक विद्यालयहरूमा विद्यार्थी संख्या घट्दै गएको मात्र होइन, कतिपय सामुदायिक विद्यालयमा त विद्यार्थी संख्या शून्यमा नै झरेका छन्। सामुदायिक विद्यालयहरूमा शिक्षा नियमावलीले तोकेअनुसारको विद्यार्थी त छँदै छैनन्, शिक्षकको अनुपात पनि ज्यादै अमिल्दो छ। नियमावलीमा विद्यार्थी संख्या कम भएको विद्यालयको शिक्षकलाई अर्को विद्यालयमा मिलान गर्ने जिम्मेवारी स्थानीय सरकारलाई दिए पनि व्यवहारमा भने लागु भएको पाइदैन।"
सबै समुदायको योगदानकै कारण संविधानमा अधिकार सुनिश्चित भएको छ : दाहाल,"काठमाडौं : नेकपा माओवादी केन्द्रका अध्यक्ष पुष्पकमल दाहाल 'प्रचण्ड'ले नेपाली जनताले देखेको समाजवाद निर्माणको सपना पूरा गर्न सबै समुदायको भूमिका महत्वपूर्ण हुने बताएका छन्। शनिबार ललितपुरको खोकनामा आयोजित मौलिक र ऐतिहासिक पर्व रुद्रायणी देवीको १२ वर्षे मेला समापन समारोहलाई सम्बोधन गर्दै प्रचण्डले सुशासन, सामाजिक न्याय र समृद्धि हुँदै जनताले देखेको समाजवाद निर्माणको सपना पूरा गर्न सबै समुदायको भूमिका महत्वपूर्ण हुने बताए। नेवाःलगायत सबै समुदायको योगदानकै कारण संविधानमार्फत सबै जाति, क्षेत्र, लिंग, भाषा, समुदायका अधिकार सुनिश्चित गरेको र अहिले कार्यान्वयनको चरणमा रहेको उनले बताए। प्रचण्डले आफू पहिलोपटक प्रधानमन्त्री भएको बेला २०६५ सालमा नेपाल संवतलाई राष्ट्रिय संवतको मान्यता प्रदान गर्ने घोषणा गरेको र पछिल्लोपटक नेपाल संवतलाई हरेक सरकारी कागजातमा उल्लेख गर्ने व्यवस्था मिलाएको जिकिर गरे। अहिले बागमती प्रदेशमा नेपाल भाषा र तामाङ भाषा सरकारी कामकाजको भाषा हुनु थप ऐतिहासिक काम भएको उनले बताए। अध्यक्ष प्रचण्डले नेवारी सभ्यताभित्र रहेको साझापन र आत्मनिर्भर अर्थतन्त्रको अभ्यास समाजवादी व्यवस्थासँग मिल्दोजुल्दो भएकाले यसलाई अझै प्रवर्द्धन गर्नुपर्ने बताए। उनले नेवाः सभ्यताको मौलिकतालाई कायम राख्दै नेवारी संस्कृतिलाई पर्यटन र आर्थिक समृद्धिसँग जोड्नुपर्ने बताए। सामाजिक एकता, भाषा संस्कृतिको संरक्षण, मूर्त र अमूर्त संस्कृतिको प्रवर्द्धन गर्न नेवाः समुदायले निर्वाह गरेको भूमिकालाई राज्यले यथेष्ट सम्मान गर्न आवश्यक रहेको उनले बताए।"
वीरगन्जमा १५ सय युनिट रगत संकलन गरिने,वीरगन्ज : तेरापंथ युवक परिषदले १५ सय युनिट रगत संकलनका लागि पर्सा र बारामा एकैसाथ बृहत् रक्तदान शिविर सञ्चालन गर्ने भएको छ। वीरगन्जमा शनिबार पत्रकार सम्मेलनको आयोजना गरेर परिषदले रक्तदान शिविरको बारेमा जानकारी गराएको हो। ११ दिनसम्म निरन्तर चल्ने रक्तदान कार्यक्रम पर्सा र बाराका विभिन्न स्थानहरूमा आयोजना गरिने पत्रकार सम्मेलनमा परिषद् वीरगन्जका सचिव सुमित सेठीयाले बताए। उनका अनुसार यही भदौ २५ गतेदेखि सुरु हुने रक्तदान कार्यक्रम असोज ४ गतेसम्म चल्नेछ। पर्सा र बाराका विभिन्न औद्योगिक प्रतिष्ठान र अस्पतालहरूमा ११ दिनसम्म छुट्टा छुट्टै दिन रक्तदान कार्यक्रम आयोजना गरिने सचिव सेठियाले जानकारी गराए। तसर्थ परिषदको यस पुनित कार्यमा सहभागी भई आफ्नो अमूल्य रगत दान गरेर सहयोग गरिदिन परिषदले सबैमा सार्वजनिक अपिल गरेको छ। संकलित १५ सय युनिट रगत नेपाल रेडक्रस सोसाइटी पर्साको रक्त सञ्चार केन्द्र वीरगन्जलाई बुझाइने परिषद वीरगन्जका लोकेश लोम्मडले बताए। उनका अनुसार परिषदले यसअघि २०७९ सालमा पनि वीरगन्जमा आयोजना गरेको एकदिने रक्तदान कार्यक्रममा ४ सय २३ युनिट रगत संकलन भएको थियो।
मधेसमा पहिलोपटक सरकारी तहबाट एमबीबीएसको पढाइ,"जनकपुरधाम : मधेस स्वास्थ्य विज्ञान प्रतिष्ठानले अर्को वर्षदेखि एमबीबीएसको अध्ययन अध्यापन सुरु गर्ने भएको छ। चिकित्सा शिक्षा आयोगले चिकित्साशास्त्रमा स्नातक (एमबीबीएस) का लागि ५० सिट निर्धारण गरेसँगै मधेस स्वास्थ्य विज्ञान प्रतिष्ठानलाई आर्थिक वर्ष २०८१२०८२ देखि अध्ययन अध्यापन हुने बाटो खुलेको हो। मधेसमा पहिलो पटक सरकारी स्तरबाट एमबीबीएस कक्षा सञ्चालनको अनुमति पाएको विश्वविद्यालयले अर्को वर्षबाट विद्यार्थी भर्ना लिएर अध्यापन सुरु गराउने भएको हो। चिकित्सा शिक्षा आयोगले एमबीबीएस पढाइ सञ्चालनका लागि आवश्यक तयारी पूरा गरेको मधेस स्वास्थ्य विज्ञान प्रतिष्ठानलाई मधेस प्रदेशमा पहिलो पटक सरकारी स्तरबाट चिकित्साशास्त्रतर्फ ५० सिट उच्च शिक्षाको लागि सुनिश्चित गरेको रजिष्ट्रार डा विनोद कुमार यादवले जानकारी दिए। प्रतिष्ठानलाई प्राप्त ५० सिटमध्ये ७५ प्रतिशतमा विद्यार्थीले पूर्ण छात्रवृत्तिमा एमबीबीएस पढ्न पाउने भएको प्रतिष्ठानका रजिष्टार डा विनोदकुमार यादवले अन्नपूर्णलाई जानकारी दिए। उनले भने, जसमा मधेस प्रदेशका बहुसंख्यक विद्यार्थीले अवसर पाउने र मधेस प्रदेशका लागि कोसेढुङ्गा सावित हुने विश्वास गरेका छौं। एमबीबीएस पढाइ सञ्चालन गर्ने कुरा धेरै महत्वपूर्ण कुरा हो। सिङ्गो मधेस प्रदेशका लागि सरकारी स्तरबाट एमबीबीएसको पढाई मधेस स्वास्थ्य विज्ञान प्रतिष्ठानको शैक्षिक कार्यक्रममा कोसेढुङ्गा सावित हुनेछ,' उपकूलपति डा अंकुर साहले भने, प्रतिष्ठानले करिब ४ वर्षपछि एमबीबीएस पठनपाठनका लागि आयोगबाट अनुमति पाएको हो। तत्कालीन मुख्यमन्त्री मो लालबाबु राउतले स्थापना गरेको मधेस स्वास्थ्य विज्ञान प्रतिष्ठानमा एमबीबीएस कार्यक्रम सुरु गर्न पहल भइरहेको थियो। तर, आवश्यक भौतिक पूर्वाधार तथा मापदण्डको आधारमा ४ वर्षपछि मात्र एमबीबीएसको अनुमति प्राप्त गरेको हो। प्रतिष्ठानमा एमबीबीएसको अध्य्यन अध्यापन सुरु भएपछि प्रादेशिक राजधानी जनकपुरधामलगायत मधेस प्रदेशको स्वास्थ्य सेवामा समेत गुणात्मक सुधार आउने प्रादेशिक अस्पताल जनकपुरधामका उपनिर्देशक डा कृष्णचन्द्र दास (केडि दास) बताउँछन्। मधेस मुख्यमन्त्री एवं प्रतिष्ठानका कुलपति सतिशकुमार सिंहले प्रतिष्ठानमा एमबीबीएसको अध्ययनअध्यापन आरम्भ हुनु प्रदेशको गौरवको विषय भएको प्रतिक्रिया दिएका छन्। मुख्यमन्त्री सिंहले सरकारको नीति तथा कार्यक्रममा समेत प्रतिष्ठानको लागि उच्च प्राथमिकतामा राखेर स्रोश्चितता, थप पूर्वाधारसम्बन्धी निर्णयहरू गरेको बताए। त्स्तै मधेस प्रदेशका सभामुख रामचन्द्र मण्डलले चिकित्साशास्त्रमा एमबीबीएस तहको जनशक्ति उत्पादन हुने थलोको रूपमा विकसित हुँदा जनकपुरधामलगायत यस क्षेत्र प्रदेशबासीका लागि शिक्षाको हब बन्नेमा विश्वास व्यक्त गरे। सभामुख मण्डलले भने, एमबीबीएस अध्ययनअध्ययापन तथा पठनपाठन सुरु गराउन आवश्यक तयारी गरेकोमा मुख्यमन्त्री सतिष सिंहसहित प्रतिष्ठानका उपकुलपति डा अंकुर साह, रजिष्ट्रार डा विनोद यादवलगायतलाई बधाई। शिक्षाको हब मधेस स्वास्थ्य विज्ञान प्रष्तिठान स्थापनासँगै पहिलो वर्षमा स्नातक तहको ४ विधामा कार्यक्रम सञ्चालन भइरहेको छ। जसमा बीएनएस, बीएस्सी नर्सिङ, बीपीएच, बीएस्सी एमएलटीको कक्षा सञ्चालन भैरहेको छ। त्यसैगरी स्नाकोत्तर तहतर्फ एमडी इन अब्सट्रेटीक्स एण्ड गाइनोक्लोजी, एमडी इन पेडियाट्रिक्स, एमडी इन इन्टरनल मेडिसिन र एमडी इन जेनरल सर्जरीमा अध्ययनअध्यापन भइरहेको छ। त्यसैगरी अध्ययन अनुसन्धानतर्फ ट्रेनिङ वर्कशप अन हेल्थ रिसर्च मेथोडलोजी, ट्रेनिङ म्यानेजमेन्ट अन डेटा अनालाइसिस, इथिक्स इन हेल्थ रिसर्च एउण्ड इन्सिच्यूशनल रिभ्यु कमिटी एस्टेब्लिष्टजस्ता अनुसन्धानात्मक प्रयोगहरू गर्दै आइरहेको सूचना प्राविधिक अधिकृत वीरेन्द्र साहले जानकारी दिए।"
छिटोभन्दा छिटो संघीय निजामती सेवा ऐन ल्याउनुपर्छ,काठमाडौं : कर्मचारी ट्रेड युनियनका पदाधिकारीहरुले छिटोभन्दा छिटो संघीय निजामती सेवा ऐन ल्याउनुपर्ने बताएका छन्। निजामती सेवा दिवसको अवसरमा काठमाडौंमा आयोजित एक साक्षत्कार कार्यक्रममा उनीहरूले संविधान बनेर देश संघीयतामा गएको लामो समय भइसक्दा पनि निजामती सेवा ऐन नआउँदा अनेक प्रकारको समस्या देखिएको बताएका हुन्। एकीकृत सरकारी कर्मचारी संगठन नेपालका अध्यक्ष यमबहादुर खत्रीले निजामती कर्मचारी प्रशासनले समयमै नागरिकलाई सेवा प्रदान गरिरहेको बताए। उनले देशमा तीन तहको सरकार कार्यान्वयनमा आएर पनि संघीय निजामती ऐन नबन्दा अलमल र समस्या भने देखिएको जिकिर गरे। नेपाल निजामती कर्मचारी संगठनका अध्यक्ष लेखनाथ कोइरालाले कर्मचारीतन्त्र पहिलेको भन्दा सुधारोन्मुख रहेको बताए। निजामती सेवामा सबैले सुधारको प्रतिबद्धता गर्नुपर्ने र गलत कामलाई रोक्नुपर्ने बताए। युनियनका अध्यक्ष गोपाल प्रसाद पोखरेलले निजामती कर्मचारी दिवसप्रति उत्साह देखिन छाडेको बताए। उनले अहिले जुन पार्टीको सरकार बन्दा पनि क्षमताको बारेमा खोजी नभएर आफ्नो विचारसँग नजिक र मेलोमेसो मिलाउनसक्ने कर्मचारी खोज्ने गरेको दाबी गरे। पूर्व सचिव गोपीनाथ मैनालीले छिटोभन्दा छिटो संघीय निजामती सेवा ऐन आउन जरुरी रहेको बताए। अहिले निजामती सेवाको क्षेत्रमा कानुनविहीनताको अवस्था रहेको भन्दै उनले जस्तो भएपनि छिटोभन्दा छिटो ऐन ल्याउन आवश्यक रहेको उनले बताए।
जापनिज इन्सेफ्लाइटिस रोगको जोखिममा पर्सा जिल्ला,"वीरगन्ज : पर्सामा जापनिज इन्सेफ्लाइटिस रोगबाट एक जना युवकको मृत्यु भएको छ। पर्सामा यस वर्ष हालसम्म २ जनामा यो रोगका बिरामी भेटिएकोमा तीमध्ये १ जनाको उपचारका क्रममा मृत्यु भएको र १ जना उपचाररत रहेको जिल्ला स्वास्थ्य कार्यालय पर्साका जनस्वास्थ्य अधिकृत जयमोद ठाकुरले जानकारी दिए। मृत्यु हुनेमा पर्साको वीरगन्ज महानगरपाालिका१ बजार छपकैयाका ३० वर्षीय युवक रहेका छन्। गत भदौ ८ गते जापनिज इन्सेफ्लाइटिस रोगको संक्रमण पुष्टि भएका ती युवकको चितवनको भरतपुरस्थित चितवन मेडिकल कलेजमा उपचारका क्रममा ५ दिन पहिले मृत्यु भएको ठाकुरले जानकारी दिए। गत भदौ ५ गते संक्रमण पुष्टि भएकी पर्साकै पटेर्वासुगौली गाँउपालिका३ की तीन वर्षिया बालिकाको भने हाल वीरगन्जको नारायणी अस्पतालमा उपचार भइरहेको ठाकुरले बताए। पर्सा जिल्लामा गत वर्ष पनि जापनिज इन्सेफ्लाइटिसका २ जना बिरामी भेटिएका थिए। ठाकुरका अनुसार गत वर्ष पर्साको वीरगन्ज महानगरपालिका२८ र जिराभवानी गाउँपालिका वडा नम्बर ५ मा गरी २ जनामा पनि जापनिज इन्सेफ्लाइटिसको संक्रमण भेटिएको थियो। उनीहरू दुवै जना उपचारपश्चात निको भएका थिए। देशभरि यस वर्ष हालसम्म पनि जापनिज इन्सेफ्लाइटिसका ३३ जना बिरामी भेटिएका छन्। तीमध्ये सबैभन्दा बढी कैलाली जिल्लामा ६ जना छन्। त्यस्तै झापा जिल्लामा ३ जना उक्त रोगको बिरामी भेटिएको ठाकुरले बताए। यस वर्ष देशभर हालसम्म पर्सासहित २२ जिल्लामा पनि जापनिज इन्सेफ्लाइटिसका बिरामी भेटिएको पनि उनले बताए। दुई वर्षदेखि लगातार बिरामी भेटिइरहेकाले यो रोगको जोखिममा पर्सा जिल्ला पनि रहेको उनले बताए। जनस्वास्थ्य अधिकृत ठाकुरका अनुसार जापनिज इन्सेफ्लाइटिस रोग मुख्य गरेर धान खेती बढी हुने ठाउँ तथा सुंगुर, बंगुर र हाँस पालन गर्ने समुदायमा बढी देखिन्छ। यो रोग जुनसुकै उमेर समूहका मानिसलाई लाग्न सक्छ। तर, १५ वर्षमुनिका बालबालिकामा बढी लाग्ने सम्भावना हुन्छ। जापनिज इन्सेफ्लाइटिस क्युलेक्स प्रजातिको लामखुट्टेको टोकाइबाट हुने किटजन्य रोग हो। यो रोग भाइरसको संक्रमणबाट हुन्छ। यो रोगको भाइरसबाट संक्रमित सुंगुर,बंगुर र हाँसलाई टोकेपछि उक्त लामखुट्टे संक्रमित हुने र संक्रमित उक्त लामखुट्टेले मानिसलाई टोकेपछि उक्त मानिस संक्रमित हुन्छ। यो रोग मानिसबाट मानिसमा भने सर्दैन। जापनिज इन्सेफ्लाइटिस रोगका लक्षणहरू एक्कासी उच्च ज्वरो आउने, बेस्सरी टाउको दुख्ने, वाकवाकी लाग्ने, घाँटी अर्रो हुने, शरीर काम्ने, बेहोस हुने, पक्षघात हुने लगायतका रहेको ठाकुरले बताए। लक्षण देखिएका बिरामीको समयमै उचित उपचार नपाएमा मृत्यु हुने गरेको उनले बताए। ठाकुरका अनुसार जापनिज इन्सेफ्लाइटिस रोगको संक्रमण भएका १०० बिरामीमध्ये २५ देखि ३० जनाको मृत्यु हुने गरेको छ। यो रोग लाग्नुबाट बच्न लामखुट्टेको टोकाइबाट बच्नु नै सबैभन्दा प्रभावकारी उपाय रहेको ठाकुरले बताए। त्यसका लागि सुंगुर, बंगुर र हाँस घरभन्दा टाढाको स्थानमा खोर बनाएर पाल्ने, सुत्दा झुल टाँगेर सुत्ने, साँझ र बिहान सकेसम्म खेतबारीमा नजानेजस्ता उपाय अपनाउनु पर्ने ठाकुरले बताए। यो रोगको जोखिममा पर्सा जिल्ला पनि रहेकाले त्यसैलाई मध्यनजर गरेर स्वास्थ्य कार्यालय पर्साले जिल्लाका १४ वटै पालिकामा पालिकासँग समन्वय गरी सर्च एण्ड डिस्ट्रोय अभियान चलाइरहेको पनि जनस्वास्थ्य अधिकृत ठाकुरले बताए।"
बेसाहारा बन्यो सहायतास्थल,"बैतडी : सुदूरपश्चिमका पहाडी जिल्लामा विपदका बेला राहत तथा उद्धारका लागि आवश्यक पर्ने सामग्री अलपत्र अवस्थामा छाडिएको छ। विश्व खाद्य कार्यक्रमले करिब ३ वर्ष पहिले निर्माण गरेको बैतडीको मानवीय सहायतास्थल अलपत्र अवस्थामा छाडिएको छ। विपदका क्रममा उद्धारका लागि आवश्यक पर्ने औजार र पीडितका लागि प्रदान गर्न राखिएका राहत सामग्रीको प्रबन्ध भएको पाटन नगरपालिका८, खोडपेमा स्थित मानवीय सहायता स्थल अलपत्र अवस्थामा छाडिएको हो। विश्व खाद्य कार्यक्रमका सुदूरपश्चिम प्रदेश प्रमुख रविन्द्र चन्दले यो निर्माण सम्पन्न भइसकेपछि जिल्ला विपद् व्यवस्थापन समिति र स्थानीय पालिकालाई हस्तान्तरण गरिसकिएको जानकारी दिए। विश्व खाद्य कार्यक्रमले निर्माण सम्पन्न गरी आवश्यक सामग्री समेतको प्रबन्ध गरेको र सञ्चालनको जिम्मेवारी सम्बन्धित जिल्लाको नै भएको बताए। हामीले निर्माण गरिदिएका हौँ, त्यसपछि त्यहाँका जनप्रतिनिधि र जिल्ला विपद् व्यवस्थापन समितिका प्रतिनिधिहरूलाई हस्तान्तरण गरिसकेका छौँ, सञ्चालन नै गर्ने जिम्मा हाम्रो भएन, विश्व खाद्य कार्यक्रमका प्रदेश प्रमुख चन्दले भने। बैतडीसहित दार्चुला र बझाङमा कुनै विपदको घटना भएको अवस्थामा यसै सहायता स्थलबाट आवश्यक राहत तथा उद्धारका लागि सामग्री लैजानका लागि यो सहायता स्थल बनाइएको थियो। तर अहिले यो स्थल नै बेसाहारा बनेको छ। यहाँ राखिएका कन्टेनर लगायतका सामग्री खिया लागेर काम नलाग्ने अवस्थामा पुगेका छन्। सहायतास्थलमा जडान गरिएका आधा दर्जन सोलार बत्ती पनि काम नलाग्ने अवस्थामा पुगेका छन्। यता जिल्ला प्रशासन कार्यालयले पनि सञ्चालनको बारेमा अनविज्ञता प्रकट गरेको छ। यो मानवीय सहायता स्थल सञ्चालनको लागि जानकारी नभएको र आवश्यक पहल गर्ने पाटन नगरपालिकाका नगर प्रमुख गौरी सिंह रावलले बताए। यो मानवीय सहायता स्थल सञ्चालन कसले गर्ने भनेर थाहा भएन, यसबारे बुझौला, नगर प्रमुख रावलले भने। ३ वर्षको अवधिमा थुप्रै विपदजन्य घटना भएको भएपनि हालसम्म यो सहायता स्थल प्रयोगमा आउन सकेको छैन। बैतडीमा विगत ३ वर्षको अवधिमा ४२ जनाको मृत्यु भएको छ भने १५० जना घाइते भएका छन्। ७२ पशुचौपाया मरेका छन्। ३० वटा घरमा पूर्ण क्षति पुगेको छ, भने १२ विद्यालय र एक प्रहरी चौकीमा आंशिक क्षति पुगेको छ। तर यो मानवीय सहायता स्थल निर्माण गर्न विभिन्न निकायको गरी करोडौँ रकम खर्च खेर गइरहेको छ। यतिका वर्षसम्म बेवारिसे अवस्थामा रहेको सहायता स्थललाई सञ्चालनमा ल्याई विपदमा परेकाहरूलाई सहयोग गर्नुपर्ने स्थानीय दीपक ऐरले बताए।"
जनताको अधिकार र समृद्धिको दिशामा जसपा प्रतिबद्ध : खानेपानी मन्त्री यादव,"वीरगञ्ज : खानेपानी मन्त्री प्रदीप यादवले समाजवादको मार्गदर्शनमा जनताको हितलाई पहिलो प्राथमिकतामा राखेर काम गर्नुपर्ने बताएका छन्। पर्सागढी नगर समितिद्वारा आयोजित विस्तारित बैठक र वीरगञ्जमा आयोजित सम्मान कार्यक्रममा उनले ठोस योजना बनाएर त्यसको कार्यान्वयनमा दृढतापूर्वक लाग्न निर्देशन दिए। जसपाका उपमहासचिवसमेत रहेका मन्त्री यादवले भने, 'स्थानीय जनताका समस्याहरूलाई नजिकबाट बुझेर, तिनको समाधान गर्ने दिशामा अगाडि बढ्न हामी प्रतिबद्ध छौं। पर्सागढीको विकाससँगै, हामी जनताको आर्थिक, सामाजिक र सांस्कृतिक उन्नयनका लागि विशेष योजना लिएर आउने छौं।' त्यस्तै वीरगञ्ज महानगरपालिकाका मेयर राजेशमान सिंहले पार्टीले सङ्गठनात्मक संरचना सुदृढ गर्दै जनताको समस्याको निराकरणमा ध्यान दिनु अहिलेको प्राथमिकता रहेको बताए। 'पर्सागढी नगरपालिकालाई समृद्धि र विकासको नमुना बनाउने जसपाको योजनामा सबैको सहयोग अपरिहार्य छ,' उनले भने। जनताको अधिकार संरक्षण र समाजवादी सिद्धान्तमा आधारित योजनाहरूलाई सफल बनाउन जनतासँगको संवादलाई प्राथमिकता दिनुपर्ने उनको जोड थियो। बैठकमा मधेस प्रदेशका पूर्व प्रदेशसभा सदस्य जनत अन्सारी, पर्सागढी नगरपालिकाका मेयर पदका प्रत्याशी सुरज मानन्धर र विभिन्न वडाका अध्यक्ष, पूर्व अध्यक्ष तथा नेता कार्यकर्ताहरूको उपस्थिति रहेको थियो।"
इटहरीमा लुटपाट गर्ने सात जना पक्राउ,"धरान : सुनसरीको इटहरी उपमहानगरपालिका आसपासका क्षेत्रमा लुटपाट गर्ने सात जना पक्राउ परेका छन्। इटहरीको प्रमुख धार्मिक स्थलमा पर्यटकहरूलाई आतंकित पारी लुटपाट गर्ने सात जनाको समूहलाई पक्राउ गरिएको जिल्ला प्रहरी कार्यालय सुनसरीका प्रवक्ता डीएसपी नबिनकृष्ण भण्डारीले बताए। इटहरीको तालतलैया क्षेत्रमा आउने पर्यटकहरूलाई आतंकित पारी सांगठनिक रुपमा नगद र गरगहना लुटपाट गर्ने सातजनालाई पक्राउ गरिएको डीएसपी भण्डारीले बताए। झापा बाह्रदशी गाउँपालिका३ राजगढका २२ वर्षीय अमन भगत र २३ वर्षीय निखिल भगतलाई तालतलैया घुम्न आएको बेलामा बाटो छेकेर चक्कु देखाउँदै २ लाख लुटपाट गरी फरार भएका थिए। पीडितहरूले इलाका प्रहरी कार्यालय इटहरी निवेदन दिएपछि प्रहरी परिचालन गरी लुटेरालाई पक्राउ गरिएको डीएसपी भण्डारीले बताए। पक्राउ पर्नेमा रामधुनी नगरपालिका३ को २२ वर्षीय अनिस कोइराला, १९ वर्षीय शुसन थापा, इटहरी उपमहानगरपालिका४ को २४ वर्षीय विशाल तामाङ, १८ वर्षीय सुनिल बस्नेत, १८ वर्षीय निश्चल बस्नेत वडा नम्बर ७ को १८ वर्षीय साकार भण्डारी तथा इटहरी उपमहानगरपालिका४ का २४ वर्षीय विशाल तामाङ र वडा नम्बर १६ का १८ वर्षीय रिचन खत्री रहेका छन्। उनीहरूको साथबाट ३ लाख २ सय ५५ रुपैयाँ नगद, चक्कु, ओकेटोके हेण्ड सेट र मोबाइल बरामद गरिएको डीएसपी भण्डारीले बताए। सुनसरी जिल्ला अदालतमा पेस गरी पाँच दिनको म्याद थप गरेर इलाका प्रहरी कार्यालय इटहरीमा राखी थप अनुसन्धान थालिएको प्रहरीले जनाएको छ।"
"विराटनगरबाट दाजुभाइ पक्राउ, सट्टेबाजीको आरोप","विराटनगर : विराटनगरबाट एकै घरका दाजुभाइलाई प्रहरीले पक्राउ गरेको छ। सट्टेबाजी गरेको आरोपमा उनीहरू पक्राउ परेका हुन्। मोरङ प्रहरीका प्रवक्ता डीएसपी ज्ञानेन्द्रबहादुर बस्नेतले विराटनगर महानगरपालिका१२ का २० वर्षीय उत्सव अर्याल र १८ वर्षीय उत्कृष्ट अर्याललाई पक्राउ गरिएको जानकारी दिए। घरमा छापा हानेर उनीहरुलाई भदौ १८ गते पक्राउ गरिएको बस्नेतले बताए। उनका अनुसार दुवै जनाले घरबाटै सट्टेबाजीको धन्दा चलाइरहेको प्रारम्भिक अनुसन्धानबाट खुलेको छ। विभिन्न एप्समार्फत अनलाइन सट्टेबाजी सम्बन्धी गैरकानुनी क्रियाकलाप गर्दै आएको सूचना प्रहरीले प्राप्त गरेको थियो। त्यही सूचनाका आधारमा घरमा छापा हानेर दाजुभाइलाई पक्राउ गरिएको उनको भनाइ छ। उनका अनुसार उत्कृष्टले प्रयोग गर्दै आएको एनड्रोइड मोबाइलमा वान एक्स बेटलगायतका एप्स डाउनलोड गरेको र त्यसमार्फत अनलाइन डिजिटल खाताबाट सट्टेबाजी लिनेदिने काम गर्ने गरेको पाइएको छ। सट्टेबाजीमा प्रयोग गर्दै आएको कम्प्युटरको सीपीयू, राउटर, मोबाइललगायत घरको कोठाबाट बरामद गरिएको जानकारी बस्नेतले दिए। पक्राउ परेका दाजुभाइविरुद्ध मुलुकी अपराध संहिता २०७४ बमोजिम सट्टेबाजी गर्न नहुने कसुरमा मुद्दा चलाउन अदालतबाट म्याद थप गरेर प्रहरीले अनुसन्धानको बाँकी प्रक्रिया अघि बढाएको छ। यससँग सम्बन्धित थप कुरा अनुसन्धानबाट पत्ता लाग्ने डीएसपी बस्नेतको भनाइ छ। मुलुकी अपराध संहिता २०७४ को दफा १२५ अनुसार सट्टेबाजी गर्नेलाई १ वर्षसम्म कैद र १० हजारसम्म जरिवाना हुन्छ। उक्त सजाय हुनका लागि मुद्दा स्थापित भएर कसुर ठहर हुनुपर्छ।"
"भारतसँगको समस्या सहजै समाधान गर्न सकिन्छ, सत्ता टिकाउनका लागि मुख बन्द राख्दैनौं : प्रधानमन्त्री","काठमाडौं : प्रधानमन्त्री केपी शर्मा ओलीले फराकिलो, सहनशील र न्यायोचित मनका साथ संवाद गरेमा नेपालभारतबीचका समस्या सहजै समाधान गर्न सकिने बताएका छन्। जलस्रोत विकास संस्थाद्वारा प्रधानमन्त्री निवास, बालुवाटारमा शनिबार आयोजित पूर्व प्रशासक सूर्यनाथ उपाध्यायको अन्तर्राष्ट्रिय जलप्रवाह कानुन : नेपालभारत सहकार्यको दृष्टिकोण पुस्तकको विमोचन गर्दै प्रधानमन्त्री ओलीले नेपालभारतबीचमा धेरै नभए पनि केही समस्याहरू रहेको र तिनको समाधानका लागि आफ्नो प्रस्तावमा दुवै प्रधानमन्त्रीबीचको सहमतिमा प्रबुद्ध व्यक्तिहरूको समूह (इपिजी) गठन गरिएको स्मरण गरे। 'इपिजीको प्रतिवेदन बुझ्नेबुझाउने मौका अहिलेसम्म मिलेको छैन। नेपाली पक्षले प्रतिवेदन बुझ्न नभ्याउने कुरै भएन। भारतीय पक्षको पनि प्रतिवेदन बुझ्न अब समय मिल्ला भन्ने लागेको छ। प्रतिवेदन बुझेपछि दुवै मुलुकका बीचमा थाँती रहेका विषयमा छलफल गर्न सहज हुन्छ,' प्रधानमन्त्री ओलीले भने, 'भारत लामो संस्कृति भएको छिमेकी मित्र हो। हामीले खुलारूपमा छिमेकीसँग कुरा गर्नुपर्छ। खुला कुरा राख्न नसकेर भूराजनीतिको टाउकामा दोष थोपर्न मिल्दैन। सत्ता प्राप्त गर्न र टिकाउन जे पनि गर्ने र मुख बन्द गर्ने वा टाउको हल्लाउने काम हामीले गर्नु हुँदैन।' भूराजनीति शब्दलाई आफ्ना स्वार्थी कामको ढाकछोप गर्न वा कायरपन प्रदर्शनका लागि प्रयोग गर्न नहुने तर्क राख्दै प्रधानमन्त्री ओलीले विदेशमा बसेर आफ्नो देशका प्रमुखलाई विरोध संस्कृति नेपाली संस्कृति नभएको स्पष्ट गरे। 'पहिला पहिलाका वैदेशिक सम्बन्धहरू बल हुनेले जसरी मिच्न सक्छ, त्यसैका आधारमा हुन्थ्यो। दोस्रो विश्वयुद्धपछि अनेक अन्तर्राष्ट्रिय सन्धि सम्झौताअनुसार रहेर कुनै पनि देशले आफ्ना राष्ट्रिय हितलाई तर्कपूर्ण र न्यायोचितरूपमा प्रस्तुत गर्नुपर्छ। साझा स्रोतमा काम गर्दा एकपक्षीयरूपमा काम गर्नु हुँदैन। दुवै पक्षको सहमति र छलफलका आधरमा गरिनुपर्छ।' सरकारले सुशासन, देश र जनतालाई केन्द्रमा राखेर सोचिरहेको बताउँदै उनले लोकतन्त्रका नाममा अराजकता हुन नहुने भनाइ राखे। संयुक्त राष्ट्रसंघको मर्म र विभिन्न देशमा भएका अभ्यासको अध्ययनका आधारमा उपाध्यायले पुस्तक तयार गरेर बौद्धिक योगदान दिएको बताउँदै प्रधाामन्त्री ओलीले पुस्तकमा अन्तर्राष्ट्रिय मान्यतासहितको न्यायोचित राष्ट्रवाद प्रकट भएको र यसका आधारमा थप बहस गर्न सकिने बताए। पुस्तकमाथि समीक्षा गर्दै संविधानविद् डा विपिन अधिकारीले नेपालको जलसम्पदाको सही उपयोग गर्ने गरी छिमेकी मुलुकसँग संवाद गर्न सक्नुपर्नेमा जोड दिएका थिए।"
पोखरीमा पुरुषको शव,विराटनगर : मोरङको धनपालथानमा रहेको पोखरीमा शनिबार बिहान पुरुषको शव फेला परेको छ। मोरङ प्रहरीका प्रवक्ता डीएसपी ज्ञानेन्द्रबहादुर बस्नेतले धनपालथान गाउँपालिका६ का ३५ वर्षीय मनोज सहनीको शव फेला परेको बताए। पिण्डेश्वरी शिव मन्दिरको पोखरीमा तैरिरहेको र घोप्टो परेको अवस्थामा बिहान ६ बजेतिर शव भेटिएको जानकारी उनले दिए। इलाका प्रहरी कार्यालय रंगेलीबाट खटिएको इन्सपेक्टर सन्तोषकुमार खड्का नेतृत्वको टोलीले कानुनी प्रक्रिया पूरा गरेर शवलाई पोस्मार्टमका लागि पठाएको थियो। रंगेली अस्पतालमा पोस्टमार्टम गरिएको शव परिवारका सदस्यले लगेर अन्त्येष्टि गरेका छन्। प्रहरीले घटनाको अनुसन्धान थालेको छ।
"डोटीमा पहिरो जाँदा एकको मृत्यु, १४ वर्षीया बालिका घाइते",डोटी : डोटीमा पहिरोमा खसेको ढुंगा लागेर एक जना महिलाको मृत्यु भएको छ। उनकी नातिनी भने घाइते भएकी छन्। पहिरोमा परी जिल्लाको आदर्श गाउँपालिका३ आगर बस्ने मानबहादुर ऐरको ६१ वर्षीय श्रीमती कौमती देवी ऐरको मृत्यु भएको छ भने उनकी १४ वर्षीया नातिनी भुवनेश्वरी ऐर घाइते भएको प्रहरीले जानकारी दिएको छ। घाइतेको स्थानीय स्वास्थ्य चौकीमा उपचार भइरहेको छ। मृतक कौमती देवी नातिनीसहित आफ्नो घरबाट माइतीघर आदर्श गाउँपालिका६ सबखोला जाँदै थिइन्। घटना शनिबार दिउँसो करिब १२ बजेतिर भएको हो।
चेपाङले न्वागी पर्व मनाए,"चितवन : घरमा अन्न भित्राएपछि पितृलाई चढाउन पर्छ भन्ने चेपाङ समुदायमा परम्परा छ। पितृलाई नचढाई र पूजा नगरी नयाँ फलफूल र अन्नपात खाए पितृ र कुल रिसाएर अनिष्ट हुन्छ भन्ने धार्मिक विश्वास छ। घैया धानको चामल, काउनो, पिँडालुलगायत अन्न र फलफूल पितृलाई चढाइन्छ। चेपाङका झाँक्री (पान्दे)ले ढ्यांग्रो ठोक्दै कुखुराको बलि चढाउँछन्। नयाँ अन्न खान सुरु गर्ने दिनका रूपमा चेपाङ जातिले न्वागी पर्व मनाएका छन्। नयाँ अन्नबाली पितृलाई नचढाई खाए परिवारका सदस्य बिरामी हुने विश्वास राख्छन्। यसरी विधिपूर्वक पूजाआजा गर्दै पितृलाई अन्न चढाएपछि मात्रै उनीहरूले खान्छन्। न्वागी चेपाङ समुदायको राष्ट्रिय पर्व हो। चेपाङ संस्कृतिमा नचढाएसम्म धुप नहालेसम्म खान पाउँदैनौ। आज धुप चढाएपछि मात्रै खाने हो , चेपाङका झाक्री (पान्दे ) अमृतलाल चेपाङले भने, ढ्यांग्रो ठोकेर न्वागी फलाकेर हरेक वर्ष हामीले पूजा गर्दै आएका छौं। चेपाङ समुदायको झाँक्री, पण्डितलाई पान्दे भन्ने चलन छ। पान्देले एकपाखे ढ्यांग्रो ठोक्दै पितृ बोलाउने धार्मिक मान्यता छ। रोगबाट मुक्त बनाएर पारिवारिक सुखको कामना गर्दै न्वागी मनाउँछन्। चेपाङ भाषामा न्वागी भनेको छोनाम हो। पितृ बुझाउने र भूमि पूजा गर्ने पर्वको रूपमा चिनिएको अर्का पान्दे इन्द्रलाल चेपाङले बताए। अब्जाएको अन्नलाई पितृ पूजा गर्छौ। पूजा गरेर चढाएपछि खानलाई फुकुवा भएको छ , उनले भने , हाम्रो कुललाई पुजेर अन्न चढाएका हौ। पछिल्लो समय धर्म परिवर्तनका कारण न्वागी मनाउने चेपाङको संख्या कम हुँदै गएको छ। चेपाङ बालबालिकालाई उनीहरूको धर्म संस्कृति सिकाउन शनिवार रत्ननगर ११ स्थित मंगलपुरमा रहेको गामबेशी चेपाङ संरक्षण केन्द्रमा चेपाङले न्वागी मनाएका हुन्। धर्म परिवर्तनले चेपाङको धर्म संस्कृति संकटमा पर्दै गएको चेपाङ अभियन्ता केपीकिरण शर्माले बताए। चेपाङहरूले धर्म परिवर्तन गरेपछि आफ्नै संस्कृति हराउन थालेको छ। न्वागी चेपाङको लागी राष्ट्रिय पर्व नै हो, शर्माले भने , पर्व मनाउँदै बालबालिकालाई उनीहरुको धर्म संस्कृति चिनाउन र संरक्षणका लागी हामीले केन्द्रमा न्वागी मनाएका हौं। जन्मदेखि मृत्युसम्मको संस्कारमा भूमिसँग सम्बन्धित छ। पितृ नबुझाइ र अन्न उत्पादन गराइदिएकामा भूमि पूजा गर्छन्। छरछिमेकी, नाताकुटुम्व आमन्त्रण गरेर सामूहिक भोज खाने, नाचगान गर्ने र सुखदुःख साट्ने गर्छन्। राष्ट्रिय जनगणना २०७८ का अनुसार नेपालमा ८४ हजार ३६४ जना चेपाङ छन्। सबैभन्दा धेरै चितवनमा मात्रै ३५ हजार छ सय ३७ जनाको बसोबास छ।"
खोलामा फलामे पुल निर्माण,"नुवाकोट : नुवाकोटको अमारेखोलामा ट्रस पुलको निर्माण गरिएको छ। बेलकोटगढी नगरपालिका११ स्थित अमारे खोलामा पक्की ट्रस पुलको निर्माण गरिएको हो। यसअघि उक्त स्थानमा पुल नुहुँदा खोला पार गर्नका लागि जोखिमपूर्ण यात्रा गर्दै आएकाहरूलाई सुरक्षित बनाउन ट्रस पुलको निर्माण भएको हो। पुलको निर्माणसँगै सर्वसाधारणलाई सुविधा भएको वडाध्यक्ष प्रकाशंजग पाण्डेले बताए। उनका अनुसार निर्माण सुरु भएको तीन महिनामा नै पुल सञ्चालनमा ल्याउन सकिने लक्ष्यको साथ कार्य सम्पन्न भएको हो। पुल निर्माणपछि बर्खाको समयमा आवतजावत गर्न निकै सजिलो भएको छ। सो पुलबाट दैनिक तीन सय जना आवतजावत गर्ने गर्छन्। बेलकोटगढी नगरपालिका र पुल निर्माण उपभोक्ता समितिसँग भएको सम्झौता अनुसार २०८१ वैशाख १० गते काम सुरु गरेर निर्माण कार्य गरिएको हो। आगामी २०८२ साल असार मसान्तभित्र सम्पन्न गर्ने १५ महिनाको समयावधि दिएको भएपनि काम सुरु भएको पाँच महिनामै निर्माणको काम भएको हो। यस वर्षको वर्षायाम र खोलामा आउने बाढीलाई मध्यनजर गर्दै पुल निर्माण सम्पन्न गरेर सुचारु गराइएको स्थानीयवासीले बताए। बेलकोटगढी नगरपालिका११ का बासिन्दासहित सो क्षेत्र भएर आउजाउ गर्नेलाई सहज बनाउन निर्माण गरिएको पुल लम्बाइ २८ मिटर रहेको छ। कुल ३३ लाख १६ हजार रुपैयाँ लागत रहेको उक्त पुल निर्माणपश्चात सो भेगका एक सय ८८ घरपरिवारका एक हजार सर्वसाधारण लाभान्वित भएका छन् । सो पुलबाट पैदल यात्रुसहित साइकल, मोटरसाइकल समेत आउजाउ गराउन सकिने बनाइएको छ। पुल निर्माणसँगै स्थानीयवासीले उत्पादनहरू धान, मकै, तरकारी बाली बजार तथा सदरमुकाम लैजान सुविधा पुगेको छ। बेलकोटगढी नपा र उपभोक्ता समितिबीच गत २०८० साल फागुन १७ गते पुल बनाउने सम्झौता भएर २०८१ साल वैशाख १० गतेदेखि पुलको निर्माण कार्य थालनी गरिएको थियो।"
सीमा क्षेत्रबाट १२० किलो गाँजा बरामद,"विराटनगर : नेपालभारत सीमा क्षेत्रअन्तर्गत धनपालथान गाउँपालिका१ र जहदा गाउँपालिकाको सिमानाबाट सशस्त्र प्रहरीले ठूलो परिणाममा लागूऔषध गाँजा बरामद गरेको छ। भारत लैजाँदै गर्दा सशस्त्रले शुक्रबार राति ८:३० बजेतिर लगभग सवा क्विन्टल गाँजा बरामद गरेको हो। सशस्त्र प्रहरी बल मोरङका प्रमुख एसपी विश्व खड्काका अनुसार १ सय २० किलोग्राम गाँजा बरामद भएको छ। को २ ह ४०४१ नम्बरको अटो टेम्पोमा राखेर भारत कटाउन लागिएको अवस्थामा गाँजा फेला परेको उनले बताए। उनका अनुसार गाँजा प्लाष्टिकको ३ वटा बोरामा प्याक गरिएको थियो। सशस्त्र प्रहरीको बीओपी (बोर्डर आउट पोस्ट) नोचाबाट खटिएको टोलीले अटोलाई नियन्त्रणमा लिएर खानतलासी गरेको थियो। खानतलासी गर्दा गाँजा फेला परेसँगै अटो चालक धनकुटाको साँगुरीगढी गाउँपालिका८ का २६ वर्षीय दिनेश राईलाई पक्राउ गरिएको एसपी खड्काले बताए। अटो चालक राई पक्राउ परे पनि अटोमा सवार रहेका अर्का १ जना फरार रहेकाले खोजी तीव्र पारिएको प्रहरीले जनाएको छ। बरामद भएको गाँजा, नियन्त्रणमा लिएको अटो र पक्राउ परेका चालकलाई आवश्यक अनुसन्धान एवं कारबाहीका लागि इलाका प्रहरी कार्यालय रंगेलीको जिम्मा लगाइएको सशस्त्रले जानकारी दिएको छ। रंगेलीका इन्सपेक्टर सन्तोषकुमार खड्का नेतृत्वको टोलीले यस विषयमा थप अनुसन्धान अघि बढाएको छ।"
प्रथम अध्यक्ष कप सुरु,"जोमसोम : मुस्ताङको घरपझोङ गाउँपालिकामा शनिबारदेखि वडास्तरीय प्रथम अध्यक्ष कप सुरु भएको छ। घरपझोङ गाउँपालिकाको आर्थिक वर्ष २०८१०८२ को वार्षिक स्वीकृत कार्यक्रम अनुरूप मुस्ताङको घरपझोङ५ ठिनीमा यसैवर्षदेखि अध्यक्ष कप खेलकुद प्रतियोगिता सुरुवात गरिएको हो। प्रतियोगिता अन्तर्गत भलिबल खेल र स्थानीय सादा धनुषवाण(तारा) खेल प्रतियोगिता समावेश गरिएको जनमुक्ति युवा क्लबका अध्यक्ष सञ्जय थकालीले जानकारी दिए। बर्सेनि आलोपालो सञ्चालन हुने गरी सुरु गरिएको प्रथम अध्यक्ष कपको पहिलो आयोजना गर्ने मौका घरपझोङ वडा नम्बर ५ ले पाएको हो । भलिबलतर्फ ५ वटै वडाबाट अनिवार्य एकएक टिम सहभागी हुने व्यवस्था गरिएको छ। भलिबल खेलको च्याम्पियनले नगद ५० हजार र उपविजेताले नगद ३० हजारसहित शिल्ड , मेडल र प्रमाणपत्र प्राप्त गर्ने छन्। ५० भन्दा माथि र ५० भन्दा तल्लो उमेरका खेलाडी सहभागी टिमले क्रमशः नगद २५ हजार र १५ हजारसहित शिल्ड, मेडल, ट्रफी र प्रमाणपत्र पाउने छन्।"
"कर्णाली राजमार्गमा हाइस दुर्घटना हुँदा ८ जना घाइते, ५ को अवस्था गम्भीर","कालीकोट : कर्णाली राजमार्गको तिलागुफा५ खल्लागाडमा एसएमएल हाइस दुर्घटना हुँदा ८ जना घाइते भएका छन्। जुम्लाबाट सुर्खेत जाँदै गरेको कर्णाली प्रदेश ०२००१ ख ००९८ नम्बरको हाइस दुर्घटना हुँदा ८ जना घाइते भएका हुन्। घाइतेमध्ये ५ जनाको अवस्था गम्भीर छ भने ३ जना सामान्य छन्। १५ जना सवार गाडी ओरालो सडकमा ब्रेक नलाग्दा मोड्ने क्रममा सडकमै पल्टिएको छ। सुर्खेत जाँदै गरेका सिंजा३ का ५२ वर्षीय धनमाने सार्की, सोही ठाउँका ६० वर्षीय मनजीते सार्की, ६५ वर्षीया जर्मा सुनार, सोही गाउँकी ६४ वर्षीया मनकन्या चौलागाई, जुम्ला कनकासुन्दरी ६ का ३९ वर्षीय कर्ण भण्डारी रहेको जिल्ला प्रहरी कार्यालयका सूचना अधिकारी गोविन्द चौधरीले बताए। कालिकोटको तिलागुफा नगरपालिका८ का तिलप्रसाद न्यौपाने, जयचन्द्र चौलागाई र पूर्ण प्रसाद चौलागाईं पनि घाइते भएको स्थानीय तथा प्रत्यक्षदर्शी मनमोहन पाण्डेले बताए। घाइतेको राचुली नगर अस्पतालमा प्राथमिक उपचार पछि थप उपचारको लागि कर्णाली स्वास्थ्य विज्ञान प्रतिष्ठान जुम्ला पठाइएको छ। गाडीको ब्रेक नलागेर दुर्घटना भएको प्रहरीको प्रारम्भिक अनुमान छ। कर्णाली राजमार्गको विभिन्न ठाउँमा पहिरोले क्षत विक्षत गरेर कर्णाली राजमार्ग जोखिमपूर्ण अवस्थामा छ।"
"महन्थलाई महतो समूहको जवाफ लोसपामा फर्किँदैनौं, असोजमा नयाँ पार्टी गठन हुन्छ","काठमाडौं : आफूहरू कुनै हातमा लोकतान्त्रिक समाजवादी पार्टी (लोसपा)मा नफर्किने राजेन्द्र महतो समूहले जनाएको छ। लोसपा अध्यक्ष ठाकुरले महतोलाई पार्टीमा फर्किन आह्वान गरेका थिए। त्यसको जवाफमा महतो समूहले पार्टीमा नफर्किने घोषणा गरेको हो। राष्ट्रिय मुक्ति क्रान्ति अभियानका सदस्य केशव झाले असोजभित्र पार्टी गठन गर्ने संकेत दिए। अब महन्थ ठाकुरसँग जाने कुरै हुँदैन। उहाँसँग लोसपामा गएर काम गर्ने सम्भावना छैन,' झाले भने। अभियानको तर्फबाट संविधान संसोधनका लागि सरकारसमक्ष आफ्नो एजेन्डा राख्ने तयारीमा नेता महतो छन्। सदस्य झाले भने, संविधान संसोधनका लागि सबै पक्षले आआफ्नो ठाउँमा माग र मुद्दा सरकारलाई बुझाउँछ। मधेस आन्दोलनको एक स्टेकहोल्डरको हिसाबले हामी संविधान संसोधनको एजेन्डाहरू आफ्नै तरिकारले सरकार समक्ष पेस गछौं।' संविधान संसोधनका लागि कुनै समूह र मोर्चाको जरुरी रहेको महतो पक्षको भनाइ छ। मोर्चा बनाउने वित्तिकै सबै साथीहरू आफ्नो लाभ उठाउनेतिर लाग्छन्। लाभ वा हानीतिर हामी लाग्दैनौं। संविधान संसोधनका एजेन्डाहरू पनि छोड्दैनौं।'"
आइतबार देशका यी स्थानमा हुने छ वर्षा,"काठमाडौं : देशभर आंशिकदेखि साधारणतया बदली रहने छ। मौसम पूर्वानुमान महाशाखाका अनुसार लुम्बिनी, कर्णाली र सुदूरपश्चिम प्रदेशका केही स्थानहरूमा तथा कोशी, मधेश, बागमती, गण्डकी प्रदेशका थोरै स्थानहरुमा मेघ गर्जनचट्याङसहित हल्कादेखि मध्यम वर्षाको सम्भावना रहेको छ। कोशी, बागमती र गण्डकी प्रदेशका एकदुई स्थानमा भारी वर्षाको पनि सम्भावना रहेको छ। आइतबार राति देशभर आंशिकदेखि साधारणतया बदली रहने छ। कोशी प्रदेशको केही स्थानहरू तथा बाँकी प्रदेशका पहाडी भूभागका थोरै स्थानहरू र लुम्बिनी प्रदेशको तराई भूभागका एकदुई स्थानमा हल्कादेखि मध्यम वर्षाको सम्भावना रहेको छ।"
उदयपुरमा ९९६ प्रतिशत रोपाइँ,"उदयपुर : समयमा नै मनसुन सक्रिय भएका कारण उदयपुरमा यो वर्षको रोपाइँ बेलैमा सकिएको छ। असार पहिलो साताबाट सुरु भएको रोपाइँ साउन तेस्रो साताभित्रै सकिएको हो। कृषि ज्ञान केन्द्र उदयपुरका प्रमुख योगेन्द्र यादवका अनुसार पानीको अभाव नभएकै कारण समयमा रोपाइँ गर्न सकिएको हो। सिँचाइ लाग्नेमा त समस्या भएन अकासेखेतीले पनि पर्याप्त पानी पायो, उनले भने, त्यसैले कोही पनि किसान पानी पर्खेर बस्नु परेन। उनले भने,विगत केही वर्षयता समयमा वर्षा नहुँदा साउनभित्र सक्नुपर्ने रोपाइँ असोज अन्तिमसम्म पनि हुन सकेको थिएन, यादवले भने, पानी नहुँदा रोपाइँ त भएको थिएन, रोपेको धान पनि उब्जाउ घट्ने गरेको थियो। यो वर्ष वैशाख अन्तिम, जेठ सुरुदेखि प्रशस्त वर्षा भएका कारण किसानलाई रोपाइँको त्यस्तो दुःख नभएको उनले बताए। यादवका अनुसार जिल्लाका आठवटै स्थानीय तहमा समयमै रोपाइँ सकिएको छ। अन्तिम तथ्यांकअनुसार उदयपुरमा कुल खेतीयोग्य जमिनको ९९६ प्रतिशत हिस्सा क्षेत्रफलमा धान रोपाइँ गरिएको छ। उदयपुरमा १३ हजार २ सय ८० हेक्टर क्षेत्रफलमा बर्खेधान खेती गरिँदै आएको प्रमुख यादवले बताए। जिल्लामा ७ हजार ३ सय ३ हेक्टर क्षेत्रफलमा मात्र सिँचाइ सुविधा पुगेको छ भने बाँकी क्षेत्रफलमा अकासेपानीको भरमा रोपाइँ गरिन्छ। धान खेतीका लागि सिँचाइ गरिने त्रियुगा खोला, सेती, लामा, द्वार, बरुवा, तावा, ककरु बैजनाथ, पुवाँरे, हुल्मा, राकुली, छौडिया खोलाको सिँचाइबाट धान खेती हुँदै आएको छ। अकासेपानीमा निर्भर रहेका सदरमुकाम आसपासका तराई भूभागका किसानहरूले समेत समयमा नै पानी परेका कारण रोपाइँ सकेका छन्। असार दोस्रो सातासम्ममा १५ प्रतिशत रोपाइँ भएकोमा साउन तेस्रो साता सबैतिर सकिएको ज्ञान केन्द्रले जनाएको छ। बेलैमा रोपाइँ सकिएका कारण धान उत्पादन पनि वृद्धि हुने अपेक्षा राखिएको छ। ज्ञान केन्द्रले बेलैमा रोपाइँ हुनुले वातावरण अनुकूल हुन सके, रोग किरा नलागे धान उत्पादन बढ्न सक्ने अनुमान गरेको छ। ६० देखि ८० हजार टन धान उत्पादन हुने उदयपुरमा यस वर्ष केही बढ्न सक्ने संकेत देखिएको प्रमुख यादवले बताए। उदयपुरको बेलका, चौदण्डीगढी, कटारी, त्रियुगा नगरपालिका, रौतामाईको मुर्कुची र उदयपुगढीको नेपालटारको जमिन धान उत्पादनका लागि उर्वर मानिन्छ। यी स्थानमा मुख्य बाली नै धान रहेको छ।"
संघीय निजामती सेवा ऐनले कर्मचारीतन्त्रमा देखिएको अन्योल हट्छ : सामान्य प्रशासन मन्त्री गुप्ता,"काठमाडौं : संघीय मामिला तथा सामान्य प्रशासनमन्त्री राजकुमार गुप्ताले नयाँ बन्ने संघीय निजामती सेवा ऐनले कर्मचारीतन्त्रमा देखिएको अन्योल हटाइ सेवा प्रवाह प्रभावकारी हुने बताएका छन्। निजामती सेवा दिवसका अवसरमा आज सिंहदरबारमा आयोजित कार्यक्रममा उनले चाँडै ऐन जारी गरी कर्मचारीको मनोबल उच्च पार्न आफू लागिपरेको बताएका हुन्। उनले कर्मचारीको क्षमता विकासमार्फत प्रविधिमैत्री सेवा प्रवाह गर्नु आजको आवश्यकता भएको बताए। निजामती सेवा जनताको आशा र भरोसाको केन्द्र भएकाले जनताको घरदैलोमा पुगेर अहोरात्र सेवा प्रदान गरिरहेको उल्लेख गरे। उनले जनताको सबैभन्दा नजिकैको स्थानीय र प्रदेश सरकारसँग समन्वय गरी सेवा प्रवाहका लागि मन्त्रालयले काम गरिरहेको बताए। उनले भने,सार्वजनिक सेवा प्रवाह, सुशासन अभिवृद्धि, संघीयता कार्यान्वयन तथा शासकीय व्यवस्थालाई समायानुकुल तुल्याउन सबैले आफ्नो स्थानबाट रचनात्मक र सिर्जनात्मक योगदान पुर्याउनुपर्छ।"
एन्फा महिला लिगमा एपीएफ क्लब विजयी,काठमाडौं : राजधानीमा जारी एन्फा महिला लिगमा एपीएफ क्लब विजयी भएको छ। एन्फा कम्प्लेक्स सातदोबाटोमा शनिबार भएको खेलमा विभागीय टोली एपीएफले अर्को विभागीय टोली त्रिभुवन आर्मी फुटबल क्लबलाई २१ गोल अन्तरले पराजित गरेको हो। एपीएफका लागि सविता राना मगरले पहिलो हाफको इन्जुरी समयमा र गीता रानाले खेलको ६७ औं मिनेटमा गोल गरेकी थिइन् भने आर्मीका लागि एकमात्र गोल विमला चौधरीले खेलको ५६ औं मिनेटमा गरेकी थिइन्। जारी लिगमा एपीएफको यो पहिलो जित हो। पहिलो खेलमा एपीएफ पुलिस क्लबसँग बराबरीमा रोकिएको थियो। आर्मीले भने यसअघि संकटा क्लबलाई पराजित गरेको थियो। अखिल नेपाल फुटबल संघ (एन्फा)को आयोजनामा जारी लिगमा १० टोलीको सहभागिता रहेको छ।
साउदीमा एनआरएनको तीज कार्यक्रम सम्पन्न,"साउदी : साउदी अरेबियामा एनआरएन साउदीले तीज विशेष कार्यक्रम सम्पन्न गरेको छ। ६ सेप्टेम्बर २०२४ का दिन भएको कार्यक्रममा पानसमा बत्ती बाली राष्ट्रिय गानबाट सुचारु गरिएको थियो भने आयोजकले कार्यक्रममा उपस्थिति सबैलाई स्वागत मन्तव्यसहित हरितालिका तीजको शुभकामना दिएको थियो। कार्यक्रममा अध्यक्ष रबिना अर्यालले नेपाली महिलाहरूको पर्व तीजलाई साउदीमा नेपालकै अनुभूति हुनेगरी भव्य बनाउन सबैलाई आग्रह गरिन्। उनले संस्थाका पूर्वअग्रजहरूको सहभागीले थप हौसला मिलेको र आगामी दिनमा संस्थालाई सबैसँग सहकार्य गरि थप बलियो बनाउँदै लैजाने विश्वास व्यक्त गरिन्। कार्यक्रममा रियाद दूतावास परिवार ,साउदीका लागि पर्यटन दुत तथा एनआरएन मध्यपूर्व संयोजक राजेन्द्र अर्याल, एनआरएन आसिसी सदस्यहरु,,तथा साउदीमा रहेका विभिन्न संस्थाका प्रतिनिधि लगाएत नेपालीहरूको बाक्लो उपस्थिति रहेको थियो । रियाद दूतावासका श्रम सहचारी देवेन्द्र कार्कीलगायत संस्थाका प्रतिनिधिले संस्थाको गरेको कार्यक्रमको प्रशंसा गदै तीजको शुभकामना दिएका थिए। कार्यक्रममा गायिका प्रीति आलेले तीजको लरि लै , सोल्टी राजाको तुम्लेट, नयाँ साथी ,नानीको कहाँ पर्यो घर, फुल्लो बाबरी, दुनियालाई,खरि झर्यो ,जस्ता गीतबाट दर्शकहरूलाई मनोरन्जन दिइएकी थिइन। तीजको रहर आयो बरि लै गीतमा सामूहिक रूपमा नृत्य गर्नुको साथै आइन आमा यो तीजमा, तीजको रहर आयो बरि लै, रमाइलो गरौं सँगी हो तीजको लहर, चिटिक्कै भाकी छौ रे, खाउँकी की नखाउँ दर कोसेली, कोही छैन सँग सँगै घुम्न, हङकङको साडीले हरिया हरिया जस्ता रिमिक्स तीजका विभिन्न गीतहरूमा उपस्थित दिदी बहिनीहरूले कम्मर मर्काएर नाच्दै रमाइलो गरेका थिए। उपस्थित दर्शकहरुले साउदीमा यति धेरै नेपाली दिदीबहिनीहरु भेला भएर रमाईलो गरेको कार्यक्रम पहिलोपटक र एतिहासिक भएको बताए । स्थानीय कलाकारहरूको बेजोड प्रस्तुति रहेको थियो भने कार्यक्रममा गायिका आलेलाई एनआरएन तथा विभिन्न संस्थाले स्वागत तथा सम्मान समेत गरेका थिए। कार्यक्रममा दरस्वरूप विभिन्न किसिमका परिकारहरूको व्यवस्था गरिएको थियो।"
"माओवादीलाई ओलीको प्रश्न : देशमा हिंसा भएकाले व्यवस्थापन गरेको हो, महान् थियो भने किन छोड्या त्यो बाटो ?","एमाले अध्यक्ष ओलीले माओवादी केन्द्र र प्रचण्डप्रति लक्षित गर्दै हिंसाको महिमा मण्डन नगर्न चेतावनी दिए। काठमाडौं : प्रधानमन्त्री केपी शर्मा ओलीले माओवादीलाई जनयुद्ध महान थियो भने त्यो बाटो किन छाडेको भन्दै प्रश्न गरेका छन्। निजामती सेवा दिवसका अवसरमा आज सिंहदरबारमा आयोजित कार्यक्रममा प्रधानमन्त्री ओलीले नेपालमा हिंसा भएकाले त्यसलाई व्यवस्थापन गरेको बताएका हुन्। ओलीले जनयुद्ध र जनआन्दोलन हुँदा त्यो फेल नहुने उल्लेख गरे। हाम्रो देशमा हिंसा थियो, त्यसलाई व्यवस्थापन गर्नुपर्यो। केही मान्छेहरुले त्यसलाई महिमा मण्डन गरेको सुन्छु, त्यस्तो महान थियो भने किन छोड्या त त्यो बाटो ? किन आउनुपर्यो शान्ति प्रक्रियामा ? महान जनयुद्धै थियो भने त सफल पार्नुपथ्यो। प्रधानमन्त्री ओलीले भने,जनयुद्ध भन्ने चिज, जनयुद्ध हो भने त्यो फेल हुँदैन, जनआन्दोलन हो भनेपनि त्यो फेल हुँदैन। जन भइसकेपछि फेल हुँदैन। अब जनताको नाममा एक मुठ्ठी मान्छेले आफ्नो रहर, निर्देशित,प्रायोजित अथवा अरु प्रकारका रहरहरु लाद्न खोजियो भने त्यसलाई अस्वीकार गर्छ र बाटो बदल्नुपर्छ। ओलीले भने, हिंसाको महिमामण्डन गरेर हामी अगाडि बढ्न सक्दैनौं, र त्यसले फेरि खतरा निम्त्याउँछ। हामी हिंसा नमान्नेहरू त छँदै छौँ, हिंसालाई महिमामण्डन गर्नु हुँदैन,प्रशंसा गर्नु हुँदैन। एमाले अध्यक्ष ओलीले माओवादी र माओवादी केन्द्रका अध्यक्ष प्रचण्डप्रति लक्षित गर्दै हिंसाको महिमामण्डन नगर्न चेतावनी दिए। उनले झापा आन्दोलनमा जुन नीति लिएको थिए त्यो सही नीति भएन भनेपछि बदलेको उल्लेख गरे। सही भएन भने बदल्नुपर्ने उनको भनाई छ। हिंसाको महिमामण्डन गरेर हामी अगाडि बढ्न सक्दैनौं, र त्यसले फेरि खतरा निम्त्याउँछ। हामी हिंसा नमान्नेहरू त छँदै छौँ, हिंसालाई महिमामण्डन गर्नु हुँदैन,प्रशंसा गर्नु हुँदैन। निजामती सेवा ऐनलाई अगाडि बढाउँछौं टीआरसीजस्तो विधेयक पास भएकाले सहमतिमै अब निजामती सेवा ऐनलाई अगाडि बढाउने उनले जानकारी दिए। निजामती सेवा ऐनलाई ऐनको रुप दिने उनको भनाई छ। निजामती सेवा ऐन निर्माण गर्नुछ, विधेयक पास गर्नुछ, यसका निम्ति हामीले छलफल गर्छौं। अहिले सरकारलाई धेरै अप्ठ्यारो चाहिँ छैन,किनभने सहज बहुमत सरकारसँग छ। यो धेरै तानतुनको होइन,दुई वटा पार्टीको सरकार छ, दुई वटा रेस्पोन्सिबल पार्टीहरूको सरकार छ। उनले भने,हामीले टीआरसीजस्तो बिल त पास गर्यौँ,सहमतिले अहिले। हामीसँग बहुमत छ भनेर बहुमतले पास गरेको होइन,आम रुपमा भन्ने हो भने सर्वसम्मतले पास गरेका हौँ। अरुलाई दोष दिएर नहुने भन्दै भविष्यका लागि राम्रो स्थिति सिर्जना गर्नुपर्ने दायित्व आफूहरूको भएको उल्लेख गरे। प्रधानमन्त्री ओलीले भने,हामीले देश बनाउनु छ। देश बनाउने हामीले हो। हाम्रा छोराछोरी देशभित्र बस्न छोडेका छन्। देशभित्र बस्न लायकको स्थिति सिर्जना गर्ने हामीले हो। उनले देशबाट युवाहरू बाहिरिरहेको भन्दै देश बनाउनुपर्ने जिम्मेवारी आफूहरूको भएको बताए।"
इलामलाई सम्झें पहाडकी रानी,"थोरै पाए धेरै मान्ने मेरो निजी बानी, इलामलाई मैले सम्झें पहाडकी रानी। कुट्टी डाँडा हुँदै माथि फिक्कल डाडा आएँ, चिया बगान चारैतिर देख्ने मौका पाए।। वरिपरि बजार, बीचमा ठूलो पटांगिनी। हनुमानढोकाभित्रको न्यासल चोक जस्तो। इलाम सदरमुकाम इलाम पुगेको दोस्रो दिन। स्थानीय साहित्यकार, कलाकारसँग दुई भाइको भेटघाट पनि चलिरहेछ। झापाबाट उकालो लागेपछि इलामको हरियाली सौन्दर्यले बिछट्टैको मोहनी लगाइरहेछ। सदरमुकाम पुग्नुअघि नै चिया बगानका दृश्यले आँखालाई वि श्राम गर्ने मौका मिलेन। इलामको सुन्दरता जस्तै इलामका कयौं सर्जकसँगको मेरो परिचय पनि सुन्दर ढंगले फैलिएको सम्झिरहेको छु। साहित्यिक, राजनीतिक, सांस्कृतिक विविध विधाका व्यक्तित्वसँग यो पंक्तिकारको उत्तिकै न्यानो माया गाँसिएको हुँदा इलामको धर्तीमा पाइला टेक्दा ती सबै अनुहारको दृश्यावलोकन मनमनै गरें। विस्तारै बोल्ने, समय सान्दर्भिक शब्द चयन गर्ने जनताका गायक जेबी टुहुरे दाइले मेरा भावुकता एउटै सवारमा हुँदा नबुझ्ने कुरै भएन। झापाबाट हामी चढेको गाडी उकालो लागेपछि मन रोमाञ्चित भैरहेको थियो। सुदूरपश्चिमको देउडा संस्कृतिको अभियन्ता तथा गायकलाई इलाम जस्तो मुटुको आकार दिएको पवित्र भूमिमा पाइँला टेक्न पाउनुलाई अवसरको रूपमा लिएको छु। इलामबारे धेरै पढेको छु, सुनेको छु। इलामका साथीहरूसँग संगत पनि गरेको छु। फरासिला र उज्याला इलामका साथीसँग वातचित गर्दाको मज्जा नै बेग्लै छ। रेडियो नेपालमा २०३४ सालदेखि देउडागीत गाउँदै आएका र पछि म्युजिक नेपालमा गीति क्यासेट उत्पादनका लागि सयौं थरी देउडा गीत रेकर्ड गर्दा संगीतकार स्व मदन दीपबिम र गायिका कविता आले गीतकार बुद्धवीर लामाले सुदूरपश्चिमबारे यी गीत भविष्यमा पाठ्यपुस्तक झैं बन्न सक्छन् भनेको भुलेको छैन। यसैगरी, झर्रोखालको देउडागीत रेडियो नेपालमा त्यसबेला रेकर्ड गर्दा गायक सूर्य थुलुङ र कुबेर राईले जिन्दगीमा यस्ता किसिमका गीत सुन्न पाउनु भाग्यको कुरा हो भन्नु भएको थियो। माईपोखरी गजुरमुखी माइबेनी मेला म सम्झने छु इलामलाई धर्म गर्ने बेला। महानन्द सापकोटा र ज्ञानदिलदास पनि फाल्गुनन्द उदाएथ्यो कुम्भकर्ण मुनि।। इलामको सार्वजनिक चोकमा दर्शकको उपस्थितिले रोमाञ्चित बन्यौं। इलाम पुगेको रातिदेखि गीति कार्यक्रमका लागि प्रबुद्धवर्गदेखि युवावर्गले माग राखेअनुसार हामी हौसियौं। केही दिनपहिले धनकुटामा आयोजना गरेको जस्तो एतिहासिक कार्यक्रम सफल हुन नसके सुदूरपश्चिम र कर्णाली प्रदेशको संस्कृतिको नूर गिर्ने पो हो कि ? मनमा दुविधाले जरा गाड्यो। धनकुटाका श्रोताभन्दा कम छैनन् इलामका संगीतप्रेमी दर्शक र श्रोता भनी जानकारी दिँदै थिए जेबी दाइ। हुन पनि गणेश रसिक, कोमल निरौला, कुबेर राई, कैनी निरौला, यम बराल आदिजस्ता उम्दा कलाकारको संगीतले सिञ्चित भूमि हो, इलाम। प्रकृतिका धेरै विशेष गुण यस धर्तीका सर्जकमा मिल्दाजुल्दा पाइन्छन्। ताना शर्माको बेलायततिर बरालिँदा कृति पढ्दाखेरिका ज्ञानवद्र्धक कुरा र वरिष्ठ पत्रकार दुर्गानाथ शर्माको नेपाल टेलिभिजनमा समाचार पढ्ने शैली र विश्वघटनालाई सटिक तवरले पस्कने खुबीले इलाम वास्तवमा इलाम नै हो भन्ने सकारात्मक सोचले मेरो देउडा दिमागलाई छोडेन। लोकतन्त्रका जेठा अभिभावक केबी गुरुङदेखि लोकतन्त्रका सेनानी झलनाथ खनाल, सुवासचन्द्र नेम्बाङले दीक्षा पाएको इलाममा देउडा संस्कृति थोरै समयमा पनि जनसमक्ष ल्याउनु मेरो परम कर्तव्य नै थियो। युद्धप्रसाद वैद्यका साहित्यिक सिर्जनाले इलामका गरिमा बढाएको रहेछ। इलामको माटोसँग संगीत र गीतको गहिरो जरा मिसिएकाले यहाँका प्रत्येक घर र बस्तीहरूमा सा रे ग म को शास्त्रीय र लोकधुन हरपल गुञ्जित भइरहेको आभास हुन्छ। मनमा संगीत, तनमा संगीत र इलाममा हरेक चियाबारी र गोरेटोमा संगीतको ध्वनि बाह्रैकाल, बाह्रैमहिना सुनिरहने हुँदा सायद बादलु र कुहिरोका टुक्राहरू इलाम भूमिलाई चुमिरहन्छन्। यी सबै कुरालाई बुझ्दै हामी दुई सिँगारिएको मञ्चमा सँगसँगै उक्लियौं। मानौं, काठमाडौंको टुँडिखेलका दर्शक झैं बोइरिए इलाम सदरमुकाममा। षअकबरे खुर्सानी अनि अलैंची अदुवा अम्लिसो, ओलन, आलु, खोज्दैछन् बटुवा। चिया फ्याक्ट्री क्याम्पस पनि एउटै आँगनीमा हजुरको दर्शन पाएँ आजै बिहानीमा।। इलामको भूगोललाई देउडा गीतमा उतारी गाउँदै जाँदा दर्शकको सांगीतिक मनले स्वीकारेछ। एकपछि अर्कोगरी पाँच वटा गीत गाउँदै जाँदा मौसमले पनि मन पराएर होला पानी पर्न छाड्यो। घरको बार्दलीबाट उमेर पुगेका आमाबाबा र छोर्याट्टीहरू (केटीहरू) आँखा तानीतानी मञ्चतिर हेर्न लागे। संगीतका पाका स्रष्टा कोमल निरौलाले कार्यक्रम सञ्चालन गरिरहँदा गीतका शब्दहरू सरल तरिकाले अटाउने गर्थे। चर्चित गायक डेनी निरौला र गायिका झुमा निरौलाका पिता कोमल संगीत र गायन बुझेका इमान्दार स्रष्टा भएका कारण इलामको सौन्दर्यको वर्णनको वान्की उनका शब्द शब्दमा गुञ्जिन्थ्यो। बसाइँ हिँड्नेको तातीले, मान्छेपिच्छे मृत्यु पनि फरक हुँदोरहेछ, छोराहरू हो छोरीहरू हो, आमादिदीबहिनी हो जस्ता अमर गीतहरू जेबी दाइले सरल तरिकाले जनसमक्ष पुर्याउनुभयो। जेबी दाइको गीतमा नेपालका धेरैजसो जातजातिको संघर्षको इतिहास लुकेको पाइन्छ। पीडा, करुणा र अन्त्यमा मृत्युसम्मका शब्दले मुटु झस्काइदिन्छ। यसको अनुभूति आन्दोलनका धेरै कार्यक्रमका साथै इलाममा पनि देख्न पाएँ। अन्तमा टुहुरे दाइले आमा, दिदी, बहिनी हो बोलको गीत नगाएर सुख पाउनु भएन। साँझ पर्दै थियो, ६१ वर्षको उमेरमा पनि तन्नेरी जोस देखाएर गाउँदा मानिसमात्र होइन, इलामको आँगनी नै फनफनी नाचेजस्तो अनुभूति भयो। कति सद्भाव रहेछ जनताका गायकप्रति श्रोताको। अझ पूर्वाञ्चलका श्रोताले उहाँलाई गरेको हृदयदेखिको माया तराजुमा तौलन सकिँदैन। कार्यक्रमको अन्त्यमा हामी सबैले जानीनजानी दयौडा खेल नि खेल्यौं। वास्तवमा डेढी कदममा खेलिने खेल नै हो, डयौणा (देउडा)। सुदूरपश्चिमको देउडा खेल सुदूरपूर्वी जिल्ला इलाममा पुर्याएर फर्कंदा समावेशी संस्कृतिको थोरै भए पनि सेवा गरेको अनुभूति गरें। मानिसको मुटु जस्तो प्यारो इलाम जिल्ला चियामात्र होइन हजुर पाँच अ नै मिल्ला। आकाशको बादलुले चुम्छ इलामलाई चोरी चोरी माया गर्नु हुन्न मेरा भाइ।। आँखाले भ्याएसम्म इलामका हरेक चियाबारी हेर्यौं। पूर्वको अन्तु डाँडा पुग्ने रहर असफल भयो। छिनभरमै घाम लाग्ने, बादल लाग्नेबित्तिकै सिमसिम पानी बर्सिने इलामको मौलिक गुण रहेछ। स्वदेशी तथा विदेशी पर्यटक घोडसवार भएको देखिन्थ्यो। इलामको सौन्दर्यको सम्झना मुटुभरि जतनले राखेर भोलिपल्ट झापातिरको ओरालो झर्यौं। कुम्भकर्ण हिमाल र साइपाल हिमालबीच ढंगिलो पाराले ब्राह्मणको स्वस्तिवाचन सुनाउँदै कहिल्यै नटुट्ने अजम्बरी मीत लाउन मन लागेको छ। अनि के मेरो देश सानो छ ? भनी महाकविले भन्नु भएजस्तै केही मुलुकलाई प्रत्यक्ष रूपमा सोध्न मन लागेको छ।"
इन्द्रजात्राको लिङ्गो भक्तपुरबाट भोटाहिटीमा,"भक्तपुर : इन्द्रजात्रा अर्थात् येँयाःको क्वहनेयाः कुमारी यात्राका लागि आवश्यक पर्ने इन्द्रध्वजा फहराउने लिङ्गो गएराति भक्तपुरबाट काठमाडौँ पुर्याइएको छ। भक्तपुरको सामुदायिक वनबाट शुभसाइतमा भक्तपुरको जंगलमा काटेर ल्याइएको यःसिं अर्थात् लिङ्गो गएराति काठमाडौँ पुर्याइएको हो। आइतबार बिहान ८:२६ बजे इन्द्रध्वजोत्थान अर्थात् इन्द्रध्वजासहितको लिङ्गो उठाउन गत बिहीबार बिहान १० बजेर ४७ मिनेटको साइतमा वसन्तपुरबाट भक्तपुर प्रस्थान गरेको केन्द्रीय मानन्धर संघको टोलीले बेलुकी ७ बजे भक्तपुरको चित्तपोलमा पुगेर हनुमानढोका दरबारबाट आएको ब्राह्मणद्वारा पूजा विधि सम्पन्नगरी राति ८:२७ बजेको साइतमा यःसिंको लागि रानी सल्लाको रूख काटिएको थियो। शुभसाइतमा पूजा गरेर छाडेको काले जुन रुखमा छुन्छ त्यही रुखलाई काट्ने प्रचलन छ। रूख काट्नुअघि नेपाली सेनाको श्री शार्दूल जङ्ग गुल्मका गुल्मपतिको नेतृत्वमा चित्तपोल पुगेको गुरूजुको पल्टनले सलामी अर्पण गरेको थियो। रूख काटिएसँगै पाँच जनाको गुरूजुको पल्टनले एकैपटक बन्दुक पड्काएर हर्षबढाईं दिएको थियो। भक्तपुरमा यःसिं लिने जानेदेखि काठमाडौँसम्म पुर्याएर ठड्याउने र ढाल्नेसम्मको काममा हनुमानढोका दरबारस्थित श्री शार्दूल जङ्ग गुल्म (नेपाली सेनाको गुरूजुको पल्टन)ले सहकार्य गर्दै आएको छ। वर्षा र सहकालका देवता इन्द्रको पूजा आराधनागरी परम्परागत शैलीमा मनाइने इन्द्रजात्राको लिङ्गो अर्थात् यःसिं भाद्र शुक्लपक्ष यँलाथ्व द्वादशीको दिन इन्द्रध्वजोत्थानगरी सुरु हुने इन्द्रजात्रा चौथी अर्थात् इन्द्रध्वज आठ दिनसम्म मनाउने गरिन्छ। यस अवधिमा विभिन्न नाच, कुमारी, भैरव, गणेशको रथयात्रा पनि हुन्छ। इन्द्रजात्रा र यःसिं ठड्याउने प्रचलनलाई वाल्मीकि रामायण, महाभारत, हरिवंश पुराण, कालिका पुराण, देवीपुराण, विष्णु धर्मोत्तर पुराण, बृहत्संहिता र भविष्य पुराणमा पनि उल्लेख गरेको पाइन्छ।"
बिमारी घर,"आमा ओछ्यान परेकै दिनदेखि घरमा मरुभूमि पलायो आमाका पखेटा चल्दा घर हरियो थियो। पिँढी र भित्ता भत्किएको घरले खोजिरहेको छ गोबरमाटोको स्पर्श पानी पिउन नपाएर गोठमुन्तिर सागबारी त्यसैत्यसै मुर्झाएको छ बाख्रा र पाडाका टाट्नाहरूले पर्खिरहेका छन् घाँसको स्वाद। नीला परेवाहरू छानाबाट आँगनमा ओर्लिन छोडेका छन् पहेँला आँखा भएको कालो बिरालो चिसो चुल्होमा पसेर सुतिरहेको छ। कोही छैन, कोही पनि छैन मझेरीभरि पोखिएको अँध्यारोलाई बिहान सबेरै झाडुले बढारेर संघार बाहिर लैजाने कोही छैन। मगमगाउन बिर्सिएका छन् फूलहरूले बहन बिर्सिएको छ वासन्ती बतास न खुल्न सकेको छ न बर्सिन सकेको छ धुम्मिएको आकाश। मधुरो सुनिँदै गएको छ आशीर्वादको गीत लय बिग्रिएको छ जीवनको संगीत। घर भनेको चार दिवार रहेनछ आगन, पिँढी, छानो र धुरी पनि रहेनछ घर भनेको आमा रहेछ आमाको पौरख रहेछ आमा बिमारी हुनु भनेको सिंगैै घर बिमारी हुनु रहेछ।"
भारतद्वारा ब्यालेस्टिक मिसाइल अग्नि४ को सफल प्रक्षेपण,"नयाँ दिल्ली : भारतले शुक्रबार मध्यम दूरीको ब्यालेस्टिक मिसाइल अग्नि४ सफलतापूर्वक प्रक्षेपण गरेको छ । भारतीय रक्षा मन्त्रालयका अनुसार यो मिसाइल ओडिशाको चंडीपुरबाट प्रक्षेपण गरिएको थियो। यो प्रक्षेपण परिचालन र प्राविधिक मापदण्डहरू पूरा गर्न सफल भएको छ। अग्नि४ मिसाइल रणनीतिक बल कमाण्ड अन्तर्गत प्रक्षेपण गरिएको छ। अग्नि४ को सफल परीक्षणलाई भारतका लागि निकै महत्त्वपूर्ण मानिएको छ। यसलाई भारतको आणविक प्रतिरोध कार्यक्रमको हिस्सा मानिएको छ। अग्नि४ मिसाइलको प्रहार क्षमता ४ हजार किलोमिटरभन्दा बढी रहेको बीबीसी समाचारमा उललेख छ । भारतले यो वर्षको अप्रिलमा ओडिशाको तटमा रहेको अब्दुल कलाम टापुबाट १,००० देखि २,००० किलोमिटरसम्म मार हान्न सक्ने नयाँ पुस्ताको आणविक सक्षम अग्नि प्राइम ब्यालिस्टिक मिसाइल सफलतापूर्वक प्रक्षेपण गरेको थियो। बीबीसी"
जसले बनाए राष्ट्रिय झण्डा,"देशको सान र गौरवलाई उँचो पार्ने काममा लागेर इतिहास त बनाए नै, कलासंस्कृतिको क्षेत्रमा पनि त्यत्तिकै योगदान दिएका छन् शंकरनाथ रिमालले। राष्ट्रिय झण्डाको कुरा गरौं चाहे सहिद गेटको प्रसंग, जहाँ पनि उनकै नाम जोडिन्छ। पशुपति परिसरदेखि नेपाल प्रज्ञा प्रतिष्ठानसम्म, नारायणहिटीदेखि अमृत साइन्स कलेजसम्म, होटल सोल्टीदेखि होटल एभरेस्ट सेराटनसम्म, टीकापुरको सहरी योजनादेखि जनकपुरको रमानन्द स्मारकको संरचनासम्म। नदेखेको र नसुनेको शायदै यस्ता संरचना होलान्, जसको सिर्जनामा उनको हात नहोस्। यस्तो अमूल्य योगदान दिने शंकरनाथ रिमालको नाम सम्मानका साथ लिइन्छ। अरु कैयौं संरचना र निर्माणमा उनी जोडिएका छन्। संरचना र निर्माणको क्षेत्रमा मात्र होइन, शंकरनाथ रिमाल ललितकला क्षेत्रमा पनि उत्तिकै सक्रिय र नाम चलेका कलाकार हुन्। देशबाहिर पनि उनलाई चिन्नेहरूको कमी छैन। कमी यतिमात्र छ, मान्छेको योगदान र गुणको कदर हामी समयमै गर्न सक्दैनौं। शंकरनाथ रिमालसँग बसेर कुरा गर्ने हो भने उनले गरेका काम छिचोलिनसक्नु छन्। उनको कलाकारिताबारे पनि भन्नुपर्ने र लेख्नुपर्ने कुरा त्यत्तिकै छन्। कति उल्लेख गर्ने कति नगर्ने ! उनले दिएको योगदानको तुलनामा उनका बारेमा त्यति लेखिएको छैन। उनको कलाकारिताबारे कतै कतै उल्लेख भए पनि संरचना निर्माणका सम्बन्धमा नलेखिएसरह छ। नक्साल नारायणचौरमा छ उनको निवास अनि कार्यालय परिसर। ९० वर्षको उमेरमा पनि आफ्नै कार्यालयमा अझै समय दिइरहेका छन् उनी। गर्नुपर्ने डिजाइनका काम एकातिर चाङ लागेका छन् भने अर्कातिर आफैंले सिर्जिएका कलाकृतिले कोठाहरू भरिएका छन्। इन्जिनियर शंकरनाथ रिमाल, कलाकार शंकरनाथ रिमाल, लेखक शंकरनाथ रिमाल अनि हाम्रा आस्था र सम्पदाका कैयौं उल्लेख्य संरचनाका निर्माता। के भनेर सम्बोधन गरुँ ? म मेरो गुरुले पहिले विद्यालयमा पढाएजस्तै म हुँ। जे जसो गरे पनि आखिर मान्छेको जीवनमा यही लागू हुनेरहेछ। अचेल कसैले मलाई तपाइँ खासमा के हो भनेर सोध्दा म यही जवाफ दिने गर्छु। शंकरनाथ रिमाल भनेर कसैले नाम लिनासाथ वा कतै पढ्दासुन्दा श्रद्धापूर्वक भनिहाल्छन् ए हाम्रो राष्ट्रिय झण्डाका निर्माता ! ए सहिदगेट बनाउने मान्छे ! ए ललितकलाका क्षेत्रमा योगदान दिने व्यक्तित्व, लुम्बिनी चक्र र श्रीयन्त्रजस्ता गहन कृतिका लेखक ! यसरी नै धेरैले चिन्छन् र सम्मानका साथ उनको नाम उच्चारण गर्न पुग्छन्। धेरै बोल्न नरुचाउने, आफूले गरेको कामका बारेमा स्वप्रशंसा नगर्ने, कर्म गरेर पनि फलप्रति पटक्कै चासो नभएजस्तै लाग्छन् उनी। कामप्रतिको लगावले नथाक्ने स्वभाव र आफ्नै भूमिको, आफ्नै ग्रन्थहरूको अनि आफ्नै विषयका गहन अध्ययनले उनका काम उल्लेख्य बन्न पुगेका हुन्। काठमाडौंको मध्यभागमा अवस्थित घरमा बस्दै आए पनि प्रचारप्रसारबाट अलग रहेजस्तै छन् उनी। उमेरले, योगदानले, सिर्जनाले अनि अनुभव र अध्ययनले खारिएका उनीसँग बसेर कला र वास्तु, निर्माण र देशको माटोको कुरा गर्ने हो भने धेरै समय खर्र्र्चिनुपर्ने हुन्छ। रिमालको अनुभव, सीप, दक्षता, सिर्जनासँगै योगदानको सात दशकले अनेकौं आरोहअवरोह पार गरेको छ। काम गरे अनुरूप तलब र सुविधा नपाएको मात्र होइन, कतिपय सन्दर्भमा त उनको योगदानलाई समेत सरकारले भुसुक्क बिर्सेका उदाहरण छन्। लामो समयदेखि काठमाडौंको नारायणचौरमा बस्दै आएको रिमाल परिवार १९९० सालको भूकम्पका कारण टंगाल सर्न पुग्यो। त्यही टंगालमा १९९१ सालको फागुनमा शंकरनाथ रिमालको जन्म भयो। पछि १९९३ सालदेखि उनको नयाँ घर गैह्रीधारामा सर्यो। २०१८ सालदेखि भने नक्साल नारायण चौरमा छ। जसलाई उनले शशिशंकर कलालय नाम दिएका छन्। वाङ्मय शताब्दीपुरुष सत्यमोहन जोशीले २०७६ असार ६ गते उद्घाटन गरेको यही कलालयमा ६३ वर्षदेखि उनले सिर्जना गरेका वास्तुकलाका अनुपम डिजाइनहरू तयार भए, चित्रकलाका अनेकौं सिर्जना सिर्जिए, संस्कृति र परम्पराका महत्त्वपूर्ण कृति लेखिए। अनि यही थलोमा ७४ वर्षअघि वैवाहिक सम्बन्धमा जोडिन पुगेकी उनकी जीवनसंगिनी शशि रिमालले साहित्यमा अनेकौं रचना गरिन्। कलासाहित्य, सम्पदासंस्कृतिका अनेकौं अमूल्य वस्तु रहेको त्यही कलालयमा आउने जोकसैले यही दृश्य देख्छ। सहिद गेट बनाउँदाका कथा, राष्ट्रिय झण्डा बनाउँदाको उनका सोच र सिर्जनाका कुरा, प्रज्ञा प्रतिष्ठान बनाउँदा हासिल गरेको अनुभव टिपीसाध्य छैनन्। समयअघि बढ्दै गएसँगै बढ्दै गएको उमेर पनि पत्तो नभएजस्तो रिमालका हातहरू अहिले पनि सिर्जनामा संलग्न छन्। एकातिर वास्तुकलाका अनेकौं सिर्जना छन्, अनि त्यही कलालयमै उनले सिर्जिएका अनेकौं आकर्षक कलाकृति देख्न पाइन्छ। आफूले देखेका, कुनै व्यक्तित्वसँग भेटेपछिका अनुभूति सबै सबै कलाका माध्यमबाट अभिव्यक्त गरेका छन्। तिनै कलाकृतिले घेरिएको कार्यकक्षमा बसेर उनी आफ्ना अतीत उधिन्छन् भेट्न आउने शुभचिन्तकसँग। आरम्भिक शिक्षा घरमै प्राप्त गरेपछि दरबार हाइस्कुलमा भर्ना भई २००६ सालमा एसएलसी पास गरेपछि त्रिचन्द्र कलेजमा विज्ञानतर्फ उनको पढाइ केन्द्रित बन्न पुग्यो। आईएस्सी पास गरेपछि इन्जिनियरिङ पढ्न बंगाल इन्जिनियरिङ कलेज (भारत) गए उनी। २०१३ सालमा इन्जिनियरिङको अध्ययन पूरा गरी नेपाल फर्केपछि सदर पब्लिक निक्सारी (लुमडी, अचेल भद्रकाली भनेर चिनिने)मा असिस्टेन्ट इन्जिनियरको पदमा महिनाको २७५ रुपैयाँ तलब पाउने गरी जागिर खाए। ७० वर्षअघि उनको व्यक्तित्वको सुरुवात यहीँबाट भयो। २०१५ सालको आमनिर्वाचनपछि जेठ महिनामा इन्जिनियरिङको काम सिक्न तालिमका लागि जर्मनी गएकै बखत जागिरमा बढुवा भएको खबर पाए उनले। २०१७ भदौमा तालिम सकेर नेपाल फर्केर सेकेन्ड क्लासमा काम थाले। तर समय एकनास रहेन। त्यतिबेलाका फस्र्ट मिनिस्टर डा तुलसी गिरीको ठाडो फोनमा २०१७ सालको चैतमा उनलाई नारायणहिटीको नवनिर्माण हुने दरबारको काजमा जानू भन्ने खबर पाएपछि त्यतै हाजिर भएर काम थाले। कुरा यतिमा सीमित भएन। त्यसै बखत २०१५ सालको प्रशासनमा धेरै धाँधली भएकाले सो सम्बन्धमा फेरि अध्ययन गरी बढुवाको नयाँ सूची निकाल्दा उनलाई घटुवा गरिदिए। कारण थियो उनलाई उच्च ओहदाको नातेदारले बढुवा गरिदिएको भन्ने आरोप लगाई घटुवा गरिदियो तत्कालीन सरकारले। हुँदै नभएको कारण देखाएर अनावश्यक रूपले घटुवा गरेकोमा उनलाई चित्त नबुझ्नु स्वाभाविकै हो। यही कारण देखाएर उनले राजीनामा दिए। चारपाँच महिनापछि यो कुरा जर्नेल सुरेन्द्रशमशेरले राजा महेन्द्रलाई सुनाए। महेन्द्रले मलाई सोध्दै नसोधी किन राजीनामा दिएको भन्ने प्रश्न गरेछन्। त्यसपछि १० वर्ष नारायणहिटीमा बिनातलब इन्जिनियर भएर काम गर्न पुगे उनी। १० वर्षसम्म काम गर्दा पनि तलब, सुविधा केही नपाएपछि आफूले गरेको कामबापत् तलब सुविधा पाऊँ भनेर निवेदन दिए। साथमा राजीनामा पनि। तर केही समय स्वीकृत भएन। त्यसपछि भने तलब सुविधा उपलब्ध गराएर राजीनामा पनि स्वीकृत गरियो। २०२६ सालमा जागिरबाट अलग भएदेखि उनले फेरि अन्त कतै जागिर खाएनन्। जागिरे नभए पनि इन्जिनियरका रूपमा उनले सहिद गेट, शान्ति सिंह, शोभासिंह, शारदा शाहीका निवास आदिको निर्माण गरे। यसरी आपूलाई परिचित बनाए। राष्ट्रिय झण्डाको डिजाइन : शंकरनाथ रिमालको नाम धेरै किसिमले सम्मानका साथ लिइन्छ तर सबैभन्दा बढी उनी मानक राष्ट्रिय झण्डाको पुनर्निर्माताका रूपमा सुपरिचित छन्। भन्छन् यो त २०१८ सालको कुरा हो। जतिबेला नेपालको प्रतिनिधित्व गरेर अन्तर्राष्ट्रिय मञ्चहरूमा जाने प्रतिनिधि तथा व्यक्तिहरूले त्यहाँ प्रस्तुत गरेका नेपालको झण्डाको अनुपात र डिजाइनमा एकरूपता नपाइएको कुरा नेपाल सरकारलाई अवगत गराइयो। यसबाट नेपालको राष्ट्रिय झण्डामा स्तरीयता, एकरूपता र आधिकारिकता हुनुपर्ने कुरामा सरकारी अधिकारीहरू एकमत भए। सो समय नेपालको संविधान २०१९ को मस्यौदा तयार हुँदै थियो। राष्ट्रिय झण्डाको स्तरीयकरणका लागि एक संसदीय बोर्ड गठन गरिएको थियो। सोही समितिका सदस्य कृष्णप्रसाद पन्त, डा बलराम जोशीका साथ मकहाँ आएर झण्डाको पुन : ढाँचा तयार गर्न, स्तरीकरण गर्न तथा कुनै गल्ती बिना यसको धेरै प्रति निकाल्न सकिनेगरी खास अनुपात तोक्न मलाई प्रस्ताव राखे। त्यतिखेर सहिदगेटलगायत कतिपय संरचनाको डिजाइन गरिसकेकाले साथै इन्जिनियर र ग्राफिक्स पनि जानेकाले पनि होला, मलाई त्यतिबेला यस कार्यका लागि छनोट गरियो। झण्डाको पुन : डिजाइन गर्ने काम त त्यति सहज थिएन। त्यसका लागि मैले इतिहास र परम्पराको गहन अध्ययन तथा विभिन्न विद्वान् तथा बौद्धिक व्यक्तित्वसँग परामर्श गरी जिम्मेवारी पूरा गरें। हाम्रो झण्डाको सूर्यचन्द्र कहाँ कसरी राख्ने भन्ने विवाद पहिलेदेखि नै थियो। झण्डाको तीनकुनालाई कसरी मिलाउने ? चन्द्रसूर्य कसरी राख्ने ? आदि कुरामा एकरूपता र एकमत थिएन। कम्तीमा दुई हजार वर्ष अघिदेखि चलिआएको परम्परागत झण्डा थियो त्यो। तर दुईवटा साना ठूला तीनकुने, चन्द्र सूर्य पहिलेदेखि प्रयोग हुँदै आएको थियो। परम्पराअनुसार नै यसको रिडिजाइन गरेको हुँ। मैले यसको पुनर्निर्माण गर्दा चन्द्रमाको अर्थ करुणा र सूर्य भनेको प्रज्ञा रहेछ। जतिसुकै प्रज्ञा भए पनि करुणा नभए त्यस्को काम छैन, त्यसैले पनि करुणा राखियो अनि प्रज्ञा। यसरी सबै कुराको अध्ययन गरेर यसको पुनर्निर्माण गर्ने काम भयो। २०१९ सालमा त संविधानमै छापिएर आयो। राष्ट्र र राष्ट्रियताका लागि यति ठूलो र महत्त्वपूर्ण काम गरेर पनि शंकरनाथ रिमालको त्यति चर्चा भएन। यसो भनौं, इतिहास बनेर पनि कसैले अत्तोपत्तो नपाएको झण्डाको प्रसंग डा बाबुराम भट्टराई प्रधानमन्त्री भएको बखत झण्डा फेर्ने कुरा पनि उठ्यो। त्यो झण्डाको पुन : ढाँचा तयार गर्ने शंकरनाथ रिमाल हो भनेर अंगुरबाबा जोशीले भनेपछि मात्र धेरैले थाहा पाएका हुन्। त्यतिबेलासम्म धेरै कामलाई मात्र थाहा थियो, नेपालको राष्ट्रिय झण्डाको कथा र यसको डिजाइनबारे। झण्डाको पुन : ढाँचा गर्न आग्रह गर्न आउनेमध्ये डा बलराम जोशी (अंगुरबाबा जोशीका पति) थिए। पछि झण्डा फेर्ने कुरा भने त्यत्तिकै सेलायो। नेपाल राजकीय प्रज्ञा प्रतिष्ठानको निर्माण : इतिहासका साक्षी बनेर आफैं संलग्न भएर अनेकौं सिर्जना र निर्माणमा महत्त्वपूर्ण योगदान दिने शंकरनाथको अर्को उल्लेख्य कार्य नेपाल राजकीय प्रज्ञा प्रतिष्ठानको निर्माण पनि हो। साहित्यकलाक्षेत्रको धरोहर यस प्रतिष्ठानको निर्माणका सम्बन्धमा उनी भन्छन् यस कार्यका लागि सुरुमा १८ लाख रुपैयाँको निकासा भएको र पछि नेपाल राजकीय प्रज्ञा प्रतिष्ठानका तत्कालीन उपकुलपतिले यस भवनमा हुनुपर्ने आवश्यक चिजबारेमा जानकारी दिँदा त्यस बृहत् कामका लागि भवनको लागत एक करोड पाँच लाख पेस गरें। एक करोड मात्र स्वीकृत भएर आयो। पछि काम सम्पन्न हुँदा ९५ लाख मात्र लाग्यो। राजा महेन्द्रले एकेडेमीको जन्मदिन पारेर यसको शिलान्यास गरेजस्तै उद्घाटन पनि सोही अवसर पारेर गरिएको थियो। रिमालको अनुभव, सीप, दक्षता, सिर्जनासँगै योगदानको सात दशकले अनेकौं आरोहअवरोह पार गरेको छ। काम गरे अनुरूप तलब र सुविधा नपाएको मात्र होइन, कतिपय सन्दर्भमा त उनको योगदानलाई समेत सरकारले भुसुक्क बिर्सेका उदाहरण छन्। तर उनले बनाएका फेरि फहराएको राष्ट्रिय झण्डा, उनले ठड्याएको नेपाल प्रज्ञा प्रतिष्ठान, उनले निर्माण गरेका कैयौं सम्पदा, तीर्थस्थल, व्यापारिक केन्द्र अझै पनि राष्ट्रको सानको रूपमा छन्। देशविदेशका विभिन्न निकायमा संलग्न रहेर आफ्नो योगदान दिने उनी नेपाल इन्जिनियर एसोसिएसनमा चार कार्यकाल अध्यक्ष रहे। राष्ट्रिय योजना आयोगमा सदस्य भएका उनी भीडीआई (जर्मनी) का सदस्य, डीएआई जर्मनीका सदस्य र फेडरेसन अफ इन्जिनियरिङ इन्स्टिच्युसन अफ साउथ सेन्ट्रल एसियाका प्रतिनिधि सदस्यसमेत रहे। २०१५ सालमा तत्कालीन श्री ५ को सरकारको भवन विभागमा पाँच वर्ष कार्यरत रहँदा नै सहिदगेट बनाउने जिम्मा पनि उनैले पाए। यही सम्बन्धले पनि अरू संरचना निर्माणमा उनी जोडिन पुगे। शंकरनाथ रिमाल शंकरनाथ रिमालको व्यक्तित्वको अर्को उल्लेख्य पाटो कला सिर्जनाको पनि हो। जीवनको ९० वर्षको उमेरसम्म पनि खटिएर काम गर्दै आएको इन्जिनियरिङ क्षेत्रले उनीलाई प्रतिष्ठाको जीवन बाँच्ने आधार बनिदियो चार दशकअघि थालेको ललितकला क्षेत्रमा अझै सक्रिय हुनुहुन्छ उनी। चित्रकलामा डुबेका उनी कलाकार : गहुँगोरो अनुहार, मझौला कद, शालिन बोली अनि यो उमेरमा पनि काममा खटिने स्वभावका शंकरनाथ रिमालले माया गरेको क्षेत्र चित्रकला नै हो। आफ्नो कार्यालय, कोठा, बैठक, हिँड्ने बाटो यत्रतत्र आफ्ना सुन्दर सिर्जना राखेर त्यसैको रङमा रम्नु उनको दिनचर्या बनेको छ यो उमेरमा। हातमा रङ लिएर क्यानभाससँग साक्षात्कार गर्ने बानी छुटेको छैन। फेरि पनि एकल कला प्रदर्शनी गरौं भन्ने हुटहुटी पनि उत्तिकै छ उनमा। भन्छन्, पहिले पनि गरेकै हुँ, त्यतिबेला जाँगर थियो। चाहनासँगै समस्या पनि छ। यतिबिध्न कलाकृतिको प्रदर्शन गर्ने थलो यही आफ्नै घर नै हो। प्रदर्शनी गरेपछि बिहानदेखि साँझसम्म हेर्न आउनेहरूलाई समय दिनु परिहाल्यो। अचेल इन्जिनियरिङ क्षेत्रको व्यस्तताले कलाक्षेत्रमा त्यति समय दिन सकेको छैन। ५६ वर्षको उमेरमा ललितकला : २०४६ सालमा मात्र हो रिमालले यसमा हात हालेको। भन्छन्, प्रसिद्ध कलाकार एवं साहित्यकार लैनसिंह बाङ्देलजीले सधैं मलाई लौ तपाईं पनि पेन्टिङतिर लाग्नुस् भन्ने गर्नुहुन्थ्यो। उनकै पे्ररणा र प्रोत्साहनले यो क्षेत्रमा लागेको हुँ। धेरै कलाकार एउटै शैलीमा काम गर्न रुचाउनुहुन्छ तर म मन लागेको काममात्र गर्छु। एउटै शैलीमा भन्दा फरकफरक काममा मेरो रुचि छ। नेपाल आर्ट काउन्सिल र सोसाइटी अफ मोडर्न आर्टिस्ट (शोमा) का संस्थापक सदस्यसमेत रहेका उनी न्यु आर्ट सर्कलको संस्थापक अध्यक्ष हुन्। नेपाललगायत भारत, बंगलादेश, जर्मनी, बेल्जियम आदि देशमा पटकपटक सामूहिक कला प्रदर्शनी गरिसकेका छन् उनले। कला र वास्तु सम्बन्धमा अनेकौं लेख लेख्ने उनको लुम्बिनी चक्र र श्रीयन्त्रजस्ता गहन र खोजमूलक कृतिसमेत प्रकाशित भइसकेका छन्। लुम्बिनी चक्र र श्रीयन्त्र पुस्तकका लेखक : दुई वर्षअघि प्रकाशमा आएको श्रीयन्त्र पुस्तकको महत्त्व कति छ भन्ने कुरा पुस्तकमा श्री १००८ स्वामी रमणानन्द गिरीले लेखेको भूमिकाबाट स्पष्ट हुन्छ शिव र शक्तिको देश नेपालमा आद्य शंकराचार्यले श्रीविद्याको पुन : प्रतिष्ठा गराएजस्तै अर्का शंकरले विश्वलाई श्रीयन्त्रको निर्माणसम्बन्धी ज्यामितीय अनुपात दिएर नेपालको गौरवमय परम्परालाई अगाडि बढाएको देख्दा अत्यन्त हर्ष लागिरहेको छ। शंकरनाथजीको यो प्रयासले श्रीयन्त्रको ज्यामितीय स्वरूपलाई मात्र नभई प्राचीन ऋषिहरूको अकल्पनीय गणितीय क्षमतालाई समेत उजागर गरेको छ। राष्ट्रको गौरव बढाए, आफू पनि चुलिए : देशको गौरवलाई बढाउने, परम्परालाई जोगाउने अनि हाम्रा मूल्यमान्यताको संरक्षणमा सिर्जनाका माध्यमबाट अतुलनीय योगदान दिने शंकरनाथ रिमाल नेपाल राष्ट्रको गौरव एवं नेपाली जनताको हित अभिवृद्धिमा उल्लेखनीय योगदान पुर्याएबापत सुप्रबल जनसेवा श्री तृतीयबाट सुशोभित भए। यस्तै, मानक राष्ट्रिय झण्डाका निर्माता, विशिष्ट कलाकार तथा ख्यातिप्राप्त इन्जिनियरको रूपमा नइ कीर्तिनिधि पुरस्कारबाट सम्मानित भए। देशभित्र र बाहिर अनेकौं पुरस्कार सम्मानबाट सम्मानित अरनिको राष्ट्रिय ललितकला प्रज्ञा सम्मान, टीकापुर महोत्सव, २०८० मा भएको सम्मान उल्लेखनीय छन्। आफैंले सिर्जना गरेका कैयौं महत्त्वपूर्ण संरचनाका कथा र यससँग जोडिएका कुरा अथाह छन्। जीवनको ६ दशकभन्दा बढीको समय यसै क्षेत्रमा लगाएका सक्रिय र सिर्जनशील उनी नौ दशकको उमेर काटिसकेको वर्तमानमा पनि उत्तिकै जाँगरका साथ आफ्नो कर्ममा लागेका छन्। देशको सान र गौरवलाई उँचो पार्ने काममा लागेर इतिहास त बनाए नै, कलासंस्कृतिको क्षेत्रमा पनि त्यत्तिकै योगदान दिएका छन्।"
"सरकारको विरोध गर्नु भनेको बहादुरी प्राप्त गर्नु जस्तो हुन थाल्यो, तर यो नेपाली संस्कारभित्र पर्दैन : ओली","काठमाडौं : प्रधानमन्त्री केपी शर्मा ओलीले सरकारको विरोध गर्नु भनेको केही नगरीकन प्राप्त हुने बहादुरी जस्तो हुन थालेको टिप्पणी गरेका छन्। निजामती सेवा दिवसका अवसरमा आज सिंहदरबारमा आयोजित कार्यक्रममा प्रधानमन्त्री ओलीले अधिकार छ भन्दैमा दुई चार जना गएर तालाबन्दी गर्ने, सेवा प्रभावित पार्ने काम उचित नहुने बताएका हुन्। अहिले नियोजित र प्रायोजितरुपमा अराजकता सिर्जना गर्ने र सरकारविरुद्ध हल्ला चलाउन खोजिएको दाबी गरे। अहिले नियोजित र प्रयोजितरुपमा अराजकता सिर्जना गर्ने र सरकारविरुद्ध हल्ला चलाउन खोजिएको छ। सरकारको विरोध गर्नु भनेको केही नगरीकन प्राप्त हुने बहादुरी जस्तो भएको छ। वास्तवमा यस्तो विरोध नेपाली संस्कारभित्र पर्दैन। उनले सरकार ट्रेड युनियन अधिकारलाई सम्मान गर्नुपर्छ भन्नेमा स्पष्ट रहेको र हरेक क्षेत्रको गुनासो सुन्न तत्पर रहेको बताए। ओलीले जनतालाई सहजरुपमा सेवा दिँदै नेपाललाई नन् करप्ट राष्ट्रको पहिचान दिन निजामती कर्मचारीहरुलाई आग्रह गरे। तपाइँहरु कतै प्रयोग नहुनुस्। भ्रष्टाचार जस्तो पाप र दुष्कर्ममा सहभागी नहुनुस्। तपाईँहरूलाई प्रयोग नगरी नेताहरुले पनि भ्रष्टाचार गर्न सक्दैनन्। भ्रष्टाचार गर्ने नेताहरुको रेकर्ड राख्नुस्। भाषणमा एउटा र व्यवहारमा अर्को काम गर्ने नेताहरुले ठूला कुरा गर्दा अरु केही गर्न नसके पनि चिन्या छु भनेर मुसुक्क हाँसिदिनुस्।, प्रधानमन्त्री ओलीले भने,म चुनौती दिएर भन्छु म आफू पनि भ्रष्टाचार गर्दिनँ, अरुलाई पनि गर्न दिइन्नँ। नेपाललाई हरेक हिसाबले समृद्ध बनाउन हामी सबैले आफ्नो ठाउँबाट योगदान गर्नुपर्ने उनको भनाई छ। उनले देशबाट युवाहरू बाहिरिरहेको भन्दै देश बनाउनुपर्ने जिम्मेवारी आफूहरूको भएको उल्लेख गरे।अरुलाई दोष दिएर नहुने भन्दै एमाले अध्यक्षसमेत रहेका ओलीले भविष्यका लागि राम्रो स्थिति सिर्जना गर्नुपर्ने दायित्व आफूहरूको भएको स्पष्ट पारे। उनले राज्यबाट जनतालाई दिइने सेवामा कुनै कारणले विलम्ब र आलटान नगर्न निर्देशन दिए। उनले नेपाली संस्कारभित्र सेवा र पवित्रताको भाव रहेकाले संविधान र कानुनका व्यवस्थाका साथै इमान, कर्तव्य र नैतिकताको बन्धनलाई ध्यानमा राखेर काम गर्न आग्रह गरे। प्रधानमन्त्री ओलीले बहुमतको सरकार भएकाले यसले निजामती सेवा विधेयकलगायत महत्वपूर्ण विधेयकलाई छिटो पारितका लागि छलफल अघि बढाउने विश्वास दिलाए।"
लागू औषध कारोबारको अखडा बन्दै धरान,"धरान : धरान लागू औषध कारोबारको अखडा बनेको छ । धरानमा दैनिक लागू औषध कारोबारी पक्राउ पर्न थालेका छन् । धरानमा भारतबाट प्रतिबन्धित विभिन्न प्रकारका लागू औषध र धनकुटाबाट प्रतिबन्धित लागू औषध गाजा तस्करी गरि धरान ल्याएर बिक्री वितरण गर्ने गरेका छन् । धरान उपमहानगरपालिका वडा नं ९ बगैचालाइन स्थित भाग्यमानी लिम्बुको घरमा कोठा भाडा लिइ इन्जिनियर कन्सलटेन्सी सञ्चालन गरी बस्ने २४ वर्षीय साहिद जावेदलाई भारी मात्रामा लागू औषधसहित पक्राउ गरिएको सुनसरीका प्रहरी प्रवक्ता डिएसपी नवीनकृष्ण भण्डारीले बताए । उनले पक्राउ परेका जावेदलाई इलाका प्रहरी कार्यालय धरानमा ल्याइ राखी थप अनुसन्धान गर्ने कार्य भइरहेको बताए । जाबेदको साथबाट ट्रामाडोल १२ हजार दुईसय क्यापसुल, गाँजा ९ सय ७५ ग्राम, डिकोनिल ३२० क्याप्सुल र लागू औषध बिक्री गर्ने डिजिटल तराजु एक थान बरामद गरिएको वडा प्रहरी कार्यालय धरानका इन्चार्ज रुद्र खडकाले बताए।"
गुठी जग्गा हिनामिनामा सर्वोच्चको फैसला : जोतभोग गरेकै आधारमा मोहियानी हक नहुने,"काठमाडौं : सर्वोच्च अदालतले जोतभोग गरेकै आधारमा गुठी जग्गामा गुठियारको मोहियानी हक कायम नहुने ऐतिहासिक फैसला गरेको छ। न्यायाधीश कुमार रेग्मी, हरिप्रसाद फुयाँल, डा नहकुल सुवेदी, विनोद शर्मा र सुनीलकुमार पोखरेलको बृहत् पूर्ण इजलासले गुठीबापत राखेको जग्गा कमाएकै आधारमा मोही हक कायम गरी बिक्री गर्ने अवस्था सिर्जना हुँदा गुठी राख्नुको पवित्र उद्देश्य नै खण्डित हुने फैसला गरेको छ। गुठियारले गुठी जग्गाबाट आउने आम्दानी तथा जिन्सीको माध्यमबाट तोकिएको कार्य गरी शेष बाँकी रहेमा खानसम्म पाउने हुन्छ। तर, त्यस्ता गुठियारले जोतभोग गरी कमाएको जग्गामा मोही कायम हुन सक्ने भनी व्याख्या गर्नु तर्कसंगत र कानुनसम्मत हुँदैन, फैसलामा भनिएको छ, सर्भे नापी गर्दा तत्कालीन अवस्थामा जो जसले जोतभोग गरिआएको छ सोही व्यक्तिको नामसम्म फिल्डबुकमा जनाउने अवस्था हो। तर, जोतभोग गरेकै आधारमा जनिएको फिल्डबुकको मोहीको आधारमा गुठी जग्गामा गुठियार मोही हो भनी भन्न सक्ने अवस्था हुँदैन। गुठी जग्गामा गुठियारले नै जोताहा वास्तविक मोही हुन पाउने व्यवस्था कुनै पनि कानुनले दिएको समेत पाइँदैन। कीर्तिपुरस्थित श्री चिलंचो भगवान् गुठीको गुठयार धर्मव्रज वज्राचार्यले आफू हकदार मोही भएको दाबी गर्दै हक कायम हुनुपर्ने माग गर्दै दायर मुद्दामा सर्वोच्चले यस्तो फैसला गरेको हो। २०६७ असार जेठ १० गते सर्वोच्चको संयुक्त इजलासले गरेको फैसला पुनरावलोकन गर्दै बृहत् पूर्ण इजलासले गरेको फैसला हालै सार्वजनिक भएको हो। सर्भे नापी हुँदा फिल्ड बुकको मोही महलमा जोताहा किसानका रूपमा वज्राचार्यको नाम जनिएको थियो। उनले भोगचलन गर्दै आएको जग्गालाई छुट गुठी ठहर गरी आफ्नो मोहियानी हक कायम रहने रैतानी नम्बरीमा दर्ता गर्न माग गर्दै मुद्दा दायर गरेका थिए। यसअघि जिल्ला अदालत काठमाडौंले छुट गुठी ठहर गरेको थियो। उक्त फैसला उपर गुठी संस्थान केन्द्रीय कार्यालय र गुठी संस्थान तहसिल शाखा कार्यालय कालमोचनको पुनरावेदन परेको थियो। तत्कालीन पुनरावेदन अदालत पाटनले जिल्ला अदालत काठमाडौंको फैसला उल्ट्याएको थियो। पुनरावेदनको फैसलामा चित्त नबुझाई वज्राचार्यले सर्वोच्चमा पुनरावेदन गरेका थिए। सर्वोच्चको संयुक्त इजलासले पुनरावेदनको फैसलालाई उल्ट्याउँदै छुट गुठी कायम गरेको काठमाडौं जिल्ला अदालतको फैसला सदर गरेको थियो। यसमा गुठी संस्थान शाखा कार्यालय काठमाडौंले पुनरावलोकनको लागि निवेदन दिएको थियो। सर्वोच्चले गुठी जग्गा जोतभोग गरी आम्दानी प्राप्त गर्ने साथै त्यस्तो जग्गामा आफू मोही भएको भनी हक खोज्ने तर तोकिएको गुठीको दायित्व पूरा नगर्ने व्यवहारलाई न्यायसंगत मान्न नसकिने व्याख्या गरेको छ। आफ्ना पितापुर्खाले तोकेको दायित्व पूरा गर्नुको सट्टा पवित्र कार्यका लागि स्थापनार्थ गुठीको जग्गामा कानुनले नै व्यवस्था नगरेको मोही हक दाबी गर्नु कत्तिको न्यायोचित हुन्छ, विचारणीय पक्ष हो, फैसलामा उल्लेख छ। गुठियार नाइकेले गुठीको तोकिएको काम गरेसम्म जोतभोग गर्न पाउनेसम्म हुने ठहर गरेको छ। गुठीको स्वामित्वमा नै असर पर्ने गरी गुठियार खान्गिदारलाई मोही हक दिने हो भने गुठीको अवधारणा र अस्तित्वमा नै प्रश्नचिह्न खडा भई गुठीको उद्देश्यबमोजिमका कार्य सञ्चालन हुन नसक्ने अवस्था सिर्जना हुन जान्छ, फैसलामा उल्लेख छ, गुठियारले आफू र आफ्ना पितापुर्खाले गुठी सञ्चालनार्थ राखेको कुनै जग्गा, जमिनलाई निजका सन्तानहरूले त्यसको उचित संरक्षण र सञ्चालन गर्दै गुठीलाई निरन्तरता दिनु पर्नेमा उल्टै गुठीबापत राखेको जग्गा कमाएकै आधारमा आफंै मोही भई पुनः आफ्नो तथा हकदारहरूको नाममा मोही हक कायम गरी मोहियानी हक छुट्ट्याई बिक्री गर्ने अवस्था सिर्जना हुने हो भने गुठी राख्नुको पवित्र उद्देश्य नै खण्डित भई अन्ततः धर्मलोप हुन पुग्छ। गुठियारको कर्तव्य गुठीलाई परम्परागत रूपमा सञ्चालन गरी निरन्तरता दिनु नै हुन्छ न कि गुठीलाई खण्डित गर्नू। भूमिसम्बन्धी ऐन, २०२१ को दफा २५ को उपदफा (१) मा कुनै जग्गावालाको जग्गा मोहीको हैसियतले कमाइ आएको व्यक्तिलाई सो जग्गामा मोहीको हक प्राप्त हुने व्यवस्था रहेको छ। उक्त कानुनी व्यवस्थाअनुसार मोहीको हैसियतले अर्काको जग्गा कमाएको अवस्थामा मात्र मोहीको हक प्राप्त हुन सक्ने भनिएको सर्वोच्चले व्याख्या गरेको छ। गुठी संस्थान ऐन, २०३३ को दफा २७ को प्रतिबन्धात्मक वाक्यांश (क) मा गुठीको कुनै निश्चित काम गरेबापत जोतभोग गरी पाउने रकमीले त्यस्तो जग्गामा मोहियानी हक पाउने छैन भन्ने व्यवस्थाबाट कुनै तोकिएको निश्चित काम गरेबापतको खान्गी वा शेष प्राप्त गर्ने रकमी व्यक्तिले त्यस्तो गुठी जग्गामा मोहियानी हक नपाउने भनी प्रस्ट रूपमा खुलाई दिएको सर्वोच्चको फैसलामा उल्लेख छ। उल्लेखित कानुनी व्यवस्थाहरूबाट रकमी खान्गीदार गुठियार रहेको व्यक्ति नै मोही कायम हुन सक्ने अवस्था नभएको हुँदा त्यस्तो अवस्थामा मोहीको हक अधिकारमा असर पर्ने र जग्गा कमाउनेलाई मर्का पर्ने भन्ने कुरासमेत आउन सक्दैन। मर्का पर्ने अवस्था आउन हक अधिकार कानुन तथा न्याय संगत हुनुपर्छ। कानुनले नै निषेध गरेको अवस्थामा कुनै अधिकारको दाबी गर्दैमा सो बाट दाबीकर्तालाई मर्का परेको भनी मान्न सकिने हुँदैन, फैसलामा उल्लेख छ।"
"मकै बोटमै कुहियो, किसान परे मर्कामा",धादिङ : धादिङको रानीबारीका किसानले बारीमा रोपेको मकैमा घोगा बोटमै कुहिइँदा चिन्तामा परेका छन्। घोगा लागेको भए बेच्ने समय भएको बेलामा बोटमै कुहिएर गन्हाउन थालेपछि किसान बारीमा समेत जान सक्ने अवस्था छैन। सीपी जातको मकैको बिउ लगाएका ६० भन्दा बढी किसानको मकै बोटमै कुहिएको हो। धादिङको थाक्रे गाउँपालिका ६ स्थित रानीबारीका किसानले गाउँपालिकाको ५० प्रतिशत अनुदानमा लिएको सीपी जातको मकैको बोटमा सेतो जुँगा लाग्नेबित्तिकै कुहिन थालेको हो। घोगा लागेर हरियो मकै बेच्ने र आफूले पनि खाने उद्देश्य राखेका किसानको मकै कुहिन थालेपछि उनीहरू मर्कामा परेका छन्। के कारणले मकै घोगा हाल्ने समयमै कुहियो अझै समस्या पहिचान भएको छैन। घोगा नलाग्दै कुहिन थालेपछि आएको गन्धले किसान बारीमा जान सक्ने अवस्थासमेत नरहेको कृषक हरि थापा गुनासो गर्छन्। मकैको घोगासँगै बोटसमेत सुकेको छ। हरियो मकै बेच्ने र बाँकी रहेको आफ्नो लागि अनि वस्तुभाउको लागि प्रयोग गर्ने मकै नै कुहिएपछि किसान थप चिन्तामा छन्। स्थानीय कृष्णबहादुर थापाले तीन केजी सीसी ८०८ जातको मकै रोपेका थिए। उनको पनि सबै बोटका घोगा कुहिएको बताए। मकै पोलेर खानसमेत पाएको कृष्णबहादुरको गुनासो छ। कृष्णबहादुर जस्तै स्थानीय गुरुदत्त गर्तौलाले पनि १८ रोपनी जग्गामा ८ केजी सीसी जातको मकैको बिउ नै रोप्नु भएको रहेछ । उहाँको मकैका बोटमा पनि कुहिने समस्या देखियो। अन्य किसानको बोटमा पनि घोगा कुहिएर बारीमा जानै नसक्ने अवस्था रहेको अन्य कृषकको पनि गुनासो छ। मकैको घोगा कुहिएपछि बेचेर उपचार खर्च जुटाउनसमेत किसान नसक्ने भएका छन्। सुरुमा मकैमा युरिया राख्दासम्म ठीकै भएको पछि घोगा लागेपछि कुहिन थालेको कृषक बताउँछन्। मकैमा घोगा नलागेको विषयमा वडा जनप्रतिनिधिलाई पनि जानकारी भइसकेको छ। पालिकाको वार्षिक कार्यक्रममार्फत कृषकलाई ५० प्रतिशत अनुदानमा बिउ वितरण गरेको वडाध्यक्ष हीराबहादुर थापाले जानकारी दिए। घोगा के कारणले कुहिएको हो छलफल गरेर कृषकको समस्या समाधान गर्न लाग्ने वडाध्यक्ष थापाको भनाइ छ। कृषि शाखामार्फत बिउ खरिद तथा वितरण गर्ने काम भएको् थियो। यस वर्ष १ हजार २ सय ३० केजी बिउ वितरण गरेकोमा ३ सय २० केजी बिउमा समस्या देखिएको शाखाका प्रमुख सौगात थापाले जानकारी दिए। घोगा कुहिने समस्या देखिएपछि बिउ सप्लायर्स कम्पनी कर्मा सिड र स्थानीय बिक्रेता वाग्ले एग्रोभेटलाई छलफलका लागि पत्राचारसमेत गरिएको छ।
सुनिता विलियम्स र बुच विल्मोरलाई अन्तरिक्षमा लैजाने यान पृथ्वीमा फर्कियो,"अन्तरिक्ष यात्री सुनिता विलियम्स र बुच विल्मोरलाई अन्तरिक्षमा लैजाने बोइङको अन्तरिक्ष यान स्टारलाइनर पृथ्वीमा फर्किएको छ । अन्तरिक्ष यात्रा गरेका बुच विल्मोर र सुनिता विलियम्स भने अझै अन्तरिक्षमै छन् । उनीहरु अर्को वर्षसम्म पृथ्वीमा फर्कने बीबीसी समाचारमा उल्लेख छ । दुवै अहिले अन्तर्राष्ट्रिय अन्तरिक्ष स्टेशनमा रहेका जनाइएको छर परिक्रमा प्रयोगशालाबाट अनडक गरेपछि, खाली अन्तरिक्ष यान स्वायत्त मोडमा चलिरहेको थियो। अन्तरिक्षयानको क्याप्सुलमा प्राविधिक गडबडी भएपछि अन्तरिक्ष यात्रीहरूलाई पृथ्वीमा ल्याउन खतरनाक मानिएको थियो । अब दुवै अन्तरिक्ष यात्रीलाई स्पेसएक्सको स्पेसक्राफ्ट क्रु ड्र्यागनमार्फत अर्को वर्ष फेब्रुअरीसम्म पृथ्वीमा ल्याइनेछ। स्टारलाइनरले पृथ्वीमा फर्किन ६ घण्टाको यात्रा गर्नुपरेको थियो । पृथ्वीको वायुमण्डलमा प्रवेश गरेपछि यस अन्तरिक्ष यानको गति कम गर्न पनि प्यारासुटको प्रयोग गरिएको थियो। बीबीसी"
धादिङमा लाखे जात्रा सम्पन्न,"धादिङ : धादिङको सदरमुकाम धादिङबेसीका नेवार समुदायले गाई जात्राको दिनदेखि शुरु भएको लाखे जात्रा (लाखेनाच)को आज शनिवार विधिवत रुपमा समापन गरेका छन्। झिंगु नेवाः समाज धादिङको अगुवाईमा सुरु भएको जात्राको आज शनिवार लाखे मारेर समापन गरिएको झिंगु नेवाः समाज धादिङका अध्यक्ष राजकुमार श्रेष्ठले बताए । डरलाग्दो भूतको रुपमा रहेको लाखेलाई भगवान कृष्णले बाँसुरी बजाएर आफ्नो मायाजालमा पारेर शिर छेदन गरि मारेको जनविश्वास छ । यो परम्परा धादिङका नेवार समुदायको आस्था र परम्परागत संस्कृतिको प्रतिविम्बको रुपमा परिचित छ । नेवारहरुको विभिन्न कला र संस्कृतिमध्ये धादिङबेसी बजारमा देखाइने लाखेनाच सबैभन्दा चर्चित छ । नेवार समुदायमा बढी प्रचलनमा रहेको लाखेनाच वर्षौंदेखि चल्दै आएको मौलिक, सांस्कृतिक र जातीय पहिचान हो । विर्सजन गर्ने क्रममा जात्रामा सहभागीहरूलाई टीका लगाइ प्रसाद वितरण गरिएको थियो। अन्य समयमा रोक लगाइएको तर नेवारी समुदायमा पूजाआजा गर्दा प्रयोग गरिने सगुनसमेत सहभागीहरूलाई खुवाएर जात्राको रौनक र नेवारी समुदायको झलक दिएका हुन् । लाखे निकाल्ने दिनदेखि लाखे विसर्जनका बीचमा गाईजात्रा, रोपाइँ जात्रा, इन्द्र जात्रा लगायतका पर्वहरू मनाइन्छ। सांस्कृतिक महत्व राजा गुणकाम देवको पालादेखि लाखे जात्रा सुरु गरिएको भएता पनि राजा प्रताप मल्लको पालादेखि राक्षसको स्वरूपमा मुकुट लगाइ कालिकाको वस्त्र धारण गरि लाखे नाँच नाच्ने गरिएको पाइन्छ । काठमाडौं उपत्यकाबाट सुरु भएको यो जात्रा नेपाल अधिराज्यभर नेवार वस्तीहरुमा हुने गरेको छ । धादिङमा वि स २०६२ सालमा नेवार समुदायको आधिकारिक जिल्ला स्तरीय संस्था झिंगु नेवाः समाज, धादिङ स्थापना भएपछि सोही संस्थाको पहलमा विभिन्न स्थानहरूमा लाखे जात्रा सञ्चालन हुँदै आएको छ । लाखे नाचको विशेषता लाखे नाच लाखे जात्राको प्रमुख आकर्षण हो। यो नाचमा सहभागी पात्रले राक्षसको रूप धारण गर्छन्। जसका लागि ठूलो र डरलाग्दो मुखुण्डो, रातो वा कालो रङको विशेष पोशाक र विशाल आकारका माला तथा अन्य आभूषण प्रयोग गरिन्छ। लाखेले गरेको आक्रामक नाचका माध्यमबाट दुष्ट शक्तिहरूलाई परास्त गरिन्छ भन्ने मान्यता छ। लाखे नाचको विशेषता भनेको यसको भव्य र अद्वितीय प्रस्तुति हो। लाखे पात्रले गाउँको भित्रिभागसम्म हिँड्दै मानिससँग आन्तरिक संवाद गर्दै डर र उत्सुकता उत्पन्न गराउँछ। लाखेको नृत्य शैली आक्रामक, उत्तेजित र निकै गतिशील हुन्छ, जसले जात्रामा एक अलग र रहस्यमय माहोल सिर्जना गर्छ।"
"दुर्गा प्रसाईंको बीएण्डसीलाई एमबीबीएस पढाउन स्वीकृति, यस वर्षका लागि ५० सिट निर्धारण",काठमाडौं : बीएण्डसी मेडिकल कलेज टिचिङ एन्ड रिसर्च प्रालिमा एमबीबीएस पढाइ सुरु हुने भएको छ। व्यवसायी दुर्गा प्रसाईंले खोलेको उक्त मेडिकल कलेजमा ५० जना विद्यार्थी अध्यापन गराउने गरी चिकित्सा शिक्षा आयोगले चिकित्सा शास्त्रको स्नातक तह अध्यापन गर्न औपचारिक स्वीकृति दिएको हो। कलेजका जनसम्पर्क अधिकृत प्रमिश गिरीले आयोगले यो शैक्षिक वर्षमा ५० जना विद्यार्थी पढाउन पाउने गरी सिट निर्धारण गरेको जानकारी दिए। विर्तामोडमा चिकित्साशास्त्रको स्नातक तहमा अध्यापन गराउने उद्देश्यले विसं २०७१ फागुन १८ गतेदेखि ३०० शय्याको अस्पतालसहित बीएण्डसी मेडिकल कलेज सञ्चालनमा आएको थियो । तर पूर्वाधार स्थापना गरिसकेपछि लामो समयसम्म अध्यापनको स्वीकृति पाउन नसकेपछि प्रसाईंले २०७८ साल भदौ २४ गते सर्वोच्चमा रिट दिएका थिए। विसं २०८० चैत्र १३ गते अदालतका न्यायाधीश डाकुमार चुँडाल र सारंगा सुवेदीको संयुक्त इजलासले बीएण्डसी मेडिकल कलेजलाई सम्बन्धन दिन आदेश जारी गरेको हो। अदालतको परमादेशका आधारमा काठमाडौं युनिभर्सिटीले सम्बन्धन प्रदान गरेको हो । बीएण्डसी मेडिकल कलेज टिचिङ एन्ड रिसर्च प्रालिका प्रिन्सिपल प्राडा उमेश शर्माले सम्पूर्ण पूर्वाधार तयार रहेको जनाउँदै अब छिट्टै एमबीबीएसका विद्यार्थीको भर्ना र पठनपाठन सुरु हुने बताए । विर्तामोडमा सुविधासम्पन्न अस्पताल सञ्चालन र मेचीनगर११ धाइजनमा पठनपाठनका लागि पूर्वाधारयुक्त साइन्स बेसिक भवन स्थापना भइसकेको प्राडा शर्माले जानकारी दिए। यो पनि पढ्नुहोस बिर्तामोडको बीएण्डसी मेडिकल कलेजलाई सम्बन्धन दिन सर्वोच्चको आदेश
चेपाङ समुदायले मनाए न्वागी पर्व,"गोरखा : चेपाङ समुदायको राष्ट्रिय सांस्कृतिक पर्व न्वागी भव्यताका साथ मनाइएको छ। नेपाल चेपाङ संघ केन्द्रीय समितिले गोरखाको गण्डकी गाउँपालिका तोमनडाँडामा एक कार्यक्रम आयोजना गरेको छ। संघका केन्द्रीय अध्यक्ष गोविन्दराम चेपाङ, महासचिव सन्तबहादुर चेपाङ सहभागी सो कार्यक्रममा गोरखा, धादिङ, मकवानपुर चितवन, तनहुँ, लमजुङ जिल्लाका चेपाङ समुदायको सहभागिता रहेको थियो। कार्यक्रममा बोल्दै केन्द्रीय अध्यक्ष चेपाङले चेपाङ समुदायको बसोबास रहेको यस प्रदेशमा सार्वजनिक बिदा दिन गण्डकी प्रदेश सरकारलाई आग्रह गरे। गण्डकी प्रदेशको गोरखा, लमजुङ, तनहुँ र नवलपुर जिल्लामा चेपाङ समुदायको बसोबास रहेको छ। २०७८ सालको जनगणना अनुसार अल्पसंख्यक सीमान्तकृत चेपाङ समुदायको जनसंख्या ८४ हजार ३६८ रहेको छ। मकै, घैयनधान, गाभा पिँडालु, केरा, निबुवा लगायतका पाखेबाली प्रकृति देवता, कुलदेवता, पितृलाई अर्पण गरेर आफूले खान सुरु गरी यो पर्व मनाउने परम्परा रहेको चेपाङको सांस्कृतिक छोनाम पर्व न्वागीको अध्ययन गरिरहेका अजयकुमार चेपाङले जानकारी दिए। पितृ, प्रकृति र जीवनशैलीसँग सम्बन्धित रहेको यो पर्वलाई नेपाल सरकारले २०६३ देखि हरेक वर्षको भदौ २२ गते मनाउन मान्यता दिएको छ। भदौ महिनाको जुनसुकै ५ दिन यो पर्व मनाउने गरे पनि २२ गतेलाई संस्थागत रूपमा मनाउन मान्यता पाएको संघका संस्थापक महासचिव चेपाङले बताए।"
"हराउँदै पन्चैबाजा : बजाउनेमाथि जातीय विभेद, व्यावसायिकताका लागि छैन नीति","कथित दलितले मात्रै बजाउने हो भन्ने परम्परागत मान्यताका कारण नयाँ पुस्ता पन्चैबाजा बजाउनै चाहँदैन। पुरानो पुस्ता पनि बाजागाजामा जातीय विभेद हुन थालेको भन्दै यसबाट अलग हुँदैछ। कालीकोट : कर्णालीमा जन्मदेखि मृत्युसम्मका सम्पूर्ण कार्यमा अत्यावश्यक मानिन्छ पन्चैबाजा। बच्चा जन्मिँदा होस् कि, बिहे गर्दा होस्। दसैं मनाउँदा होस् कि, देवी देवताको पूजाआजा गर्दा होस्, जब पन्चैबाजा घन्किन्छ, अनि मात्रै रौनकता छाउँछ। दमाहा, झ्याली, ट्याम्को, सहनाई र ढोलकी जब एकसाथ बज्छन्, अनि मात्रै माहोल तात्छ, मेला, उत्सव र भोजमा अर्कै उमंग छाउँछ। तर, आजभोलि कर्णालीमा पन्चैबाजा हराउन थालेको छ। कथित दलितले मात्रै बजाउने हो भन्ने परम्परागत मान्यताका कारण नयाँ पुस्ता पन्चैबाजा बजाउनै चाहदैन। पुरानो पुस्ता पनि बाजागाजामा जातीय विभेद हुन थालेको भन्दै यसबाट अलग हुँदैछ। नरहरिनाथ वडानं २ का ६५ वर्षीय चर्क दर्जी युवा पुस्ताले पन्चैबाजा बजाउन छाडेकोले यो लोप हुने अवस्थामा पुगेको बताउँछन। पन्चैबाजा बजाउनेलाई यहाँ विभेद गरिन्छ, उनले भने, कर्णालीमा पन्चैबाजा त सानो जातकाले मात्र बजाउनुपर्छ भन्ने चलन छ। दमाहा नेपाली बाजा हो। यो बाजाले कर्णालीको मात्र नभई मुलुककै पहिचान झल्काउँछ। तर दमाईले बजाउने पन्चैबाजा भन्दै बाजामा पनि छुवाछूत गर्न थालेपछि यो बाजा लोप हुने अवस्थामा पुगेको हो। यस्तै नरहरिनाथ वडानं २ कै हुड्के कलाकार खम्म दर्जीले अब दमाईले पन्चैबाजा नबजाउने निर्णय गरेको बताए। उनको प्रश्न छ, दलितले बनाएको मादल बजाउन हुने, घरमा बस्न हुने, मन्दिर पस्न हुने तर गैरदलितले पन्चैबाजा बजाउन नहुने भन्ने हुन्छ ? मान्छे जन्मिँदा, मृत्यु हुँदा, शुभअशुभ कार्यमा समेत पन्चैबाजा बजाउने चलन कर्णालीमा छ। स्थानीय सरकारले विभिन्न सीपमूलक तालिम सञ्चालन गर्छ। तर पन्चैबाजा बजाउने तालिम कहिल्यै दिँदैन। सरकारले समेत बाजामा विभेद गरेको दर्जीको आरोप छ। सामाजिक अभियन्ता हिक्मतजंग मल्ल कर्णालीका १० वटै जिल्लामा पन्चैबाजा संरक्षण कार्यविधि अझै नबनेको बताउँछन्। उनले भने, कर्णालीमा यो बाजा अछूत हुनुहुन्न, अब हामी सबै युवाहरूले पन्चैबाजा बजाउन सुरु गर्छौं। जननिर्वाचित जनप्रतिनिधिहरूले संस्कृति संरक्षण गर्दा के अपराध हुन्छ ? अहिलेसम्म लोप हुँदै गएको पन्चैबाजा संरक्षण कार्यविधि नबन्नु भनेको नै दुःखद् कुरा हो। केही महिनाअघि खाँडाचक्र नगरपालिका वडानं १ कि मधु शाहीले आफ्नो नेतृत्वमा महिलाले पन्चैबाजा बजाउन सुरु गरेको बताइन्। कर्णालीमा आफूलाई हुने खाने र ठूलो जात भन्न रुचाउनेले अहिले पनि दलित, महिला, फरक क्षमता भएका व्यक्ति माथि विभेद गरिरहेका छन्, उनले भनिन्, अरूले सुरु नगरेको काम हामीले गरेका छौं। गाउँमा महिला पुरुषबीचको विद्यमान अछूत हटाउन महिलाले पन्चैबाजा बजाउन सुरु गरेका हौं। पन्चैबाजा इतिहास झल्काउने बाजा भएको उल्लेख गर्दै शाहीले भनिन्, युवा पुस्ताले अब यो बाजा बजाउन सिक्नुको विकल्प छैन। अधिकारकर्मी बाले विश्वकर्मा कर्णालीमा बाजा बजाएकै कारण दलितले अपमानित हुनु परेको बताउँछन्। प्रदेश र स्थानीय सरकारले पन्चैबाजालाई आधुनिकीकरण गरी युवाहरूलाई प्रोत्साहन गर्नुपर्छ, उनले भने, पन्चैबाजा बजाउँदा लगाउने पहिरन लोप हँुदै गएको छ। यदि सरकारले पहिरन र बाजाको व्यवस्थापन गरी युवाहरूलाई तालिमको व्यवस्थापन गरेमा बाजाको संरक्षण हुन्छ। कर्णालीको दमाहा डोरी नै डोरीले बाँधेर राखेको डल्लो, तामाको भाँडो, पिँधतिर सानो र मुखतिर ठूलो हुँदै आएको, छालाले मुडेको, गजोले हानेर बजाइने बाजा हो दमाहा। यसलाई सानो खालको नगराका रूपमा पनि लिइन्छ। यसलाई पन्चैबाजा समूहको तालबाजाको रूपमा लिइन्छ। दमाहा घाँटीमा भिरेर बजाइन्छ। ड्याम्म्ड्याम्मबजाउन सुरु गर्दा यसको आवाज गुइँगुइँसुनिन्छ। पानीले दुई दिन जति भिजाइएको (दाहिने) दमाहा राम्रो बज्ने गर्दछ। बायाँ दमाहाको आवाज पातलो र तिखो हुन्छ। गोरुको छाला तीन दिनसम्म पानीमा भिजाई छाला नरम पारी बनाएको दमाहाको आवाज निक्कै ठूलो हुन्छ। कालीकोटमा पन्चैबाजा बजाउँदै । कुनै बेला यो बाजा सञ्चारमाध्यमको रूपमा पनि प्रयोग हुन्थ्यो। दमाहा बजाएर खबर आदानप्रदान गर्ने चलन थियो। कर्णालीका केही गाउँमा अहिले पनि यो परम्परा कायमै छ। जसलाई कर्णालीको भाषामा खुट हान्ने भनिन्छ। शुभ कार्यमा शुभबाजा र मर्दा पर्दा अशुभ बाजा बजाएर खवर दिने चलन छ। केकेमा हुन्छ पन्चैबाजाकोे प्रयोग बच्चा जन्मिँदा घरमा छोरा जन्मिँदा पन्चैबाजा बजाउने चलन छ। छोरा जन्मेको पहिलो दिनदेखि दमाई बोलाएर छैटी, न्वारनसम्म पन्चैबाजा बजाउने गरिन्छ। तर दुःखको कुरा, छोरी जन्मिँदा भने पन्चैबाजा बजाइँदैन। छोराछोरीबीचको विभेद कायमै छ। विवाह गर्दा विवाहको लगन सुरु भएदेखि पन्चैबाजा बजाएर रमाइलो सुरु हुन्छ। अघिअघि पन्चैबाजा बजाउँदै बेहुलाको घरबाट बिहे सुरु हुन्छ। पन्चैबाजाको तालमा नाच्दै, गाउँदै, रमाइलो गरेर बेहुलीको घर पुग्ने चलन छ। बेहुलीको घर (माइती) मा पुगिसकेपछि माइती पक्षबाट पनि बाजा (पयाना) बजाउने गर्छन्। विवाहको जग्गे, जन्त हुँदै अन्तिम भोजसम्म पन्चैबाजा बजाइन्छ। भोज सकिएपछि (जोला हाल्ने) बाजा सुरु हुन्छ। जसको घरमा कर्म गरिन्छ, उसको निजी जस्तो (भागे लाग्ने) दमाईलाई बर्सिगो, लिउ, फेरुवा, बुढो गोरु र अन्य दमाईलाई फुर्काेको रूपमा पैसा, खसी, राँगो दिने गरिन्छ। विवाहको बेला मुख्य आकर्षकको रूपमा पन्चैबाजालाई लिने गरिन्छ। यदि पन्चैबाजा बजाइएन भने त्यो विवाह कर्णालीको भाषामा निसेइलो (उमंग बिनाको) विवाह भन्ने चलन छ। तर पछिल्लो समय भने पन्चैबाजा बजाएर भोज दिने संस्कार पनि कर्णालीमा कम हुँदै गएका छन। व्रतबन्ध गर्दा व्रतबन्धमा पनि पन्चैबाजा बजाउने चलन कर्णालीका १० जिल्लामा छ। लग्ने बिस्कुन डास्ने, टाला छेक्ने (लगनका लुगा) सिलाउने दिनमा पन्चैबाजा बजाइन्छ। रातभरि पन्चैबाजा बजाउने, हुड्के नचाउने, जग्गेमा मागल गाइन्छ। बिहान (योगीजस्तो बन्ने बेलासम्म र भोज लिने बेलासम्म पनि बाजा बजाइन्छ। अनि पयाना खेल्ने (दमाई लड्कने) पनि हुन्छ। यसमा पनि जोलो हाल्ने चलन हुन्छ। खुकुरी नाच पनि प्रदर्शन गरिन्छ। साथै हुड्के नाच प्रदर्शन गर्ने चलन पनि छ। यज्ञ, देव पूजा गर्दा कर्णाली प्रदेशका १० वटै जिल्लामा यज्ञ, महायज्ञ लगाउँदा दमाईले पन्चैबाजा बजाउने गर्छन् भने अन्य जातिकाले पूजाआजा गर्ने गर्छन्। देवी देवताको थान (मन्दिर) मा पूजा गर्दा बाजा बजाउने चलन छ। यस्तो समयमा खसी काट्ने, सेलपुरी पकाउने र देवीदेवतालाई चढाउने गरिन्छ। यस्तो दिनमा पाहुनाको विशेष सम्मान हुन्छ। यस्तो बेला पन्चैबाजा बजाउनेलाई सेलपुरी र बाजाको रेख भनेर पोटो (बोकाको लादीसहितको भुँडी) दिने चलन छ। दिनभरि पन्चैबाजा बजाउनेलाई सम्मानजनक व्यवहार नहुने भएकाले पछिल्लो समयमा पन्चैबाजा लोप हुने अवस्थामा रहेको बडिमालिकाका पुजारी हरिकृष्ण धमलाले बताए। उनले भने, पन्चैबाजाको संरक्षण हुन सकेन भने कर्णालीको पुरानो संस्कृति हराउँदै जानेछ। दसैंमा दसैंमा पनि पन्चैबाजा अनिवार्य नै हुन्छ। ठकुरी बस्तीमा घटस्थापनादेखि नवमीसम्म बजाउने चलन छ। ९ दिनसम्म नौरथामा पनि पन्चैबाजा बजाएरै पूजापाठ गरिन्छ। बेलुका नौमती र बिहान पहर खुलाउने गरी दमाहा, ताल र सहनाई, नरसिंगे बजाइन्छ। यसरी नियमित रूपमा बजाउनेलाई बिहान बेलुका खाना खुवाउने गर्छन् भने दसैंंको दिन सेलपुरी, अचार र भात दिने चलन छ। खसी काटेको घरमा घिच्चे ठांग्रो भनेर खसीको घाँटी पन्चैबाजा बजाउनेलाई दिने चलन छ। दसैंको दिनमा पन्चैबाजा बजाउँदै गाउँका मुखिया, प्रधान तथा हालका मन्त्रीमाननीयको घरमा जमरा लगाउने चलन छ। धामी नाच, साउनेसंक्रान्ति र भैलोमा कर्णालीमा प्रायः पूर्णिमा र पैठको बेला पन्चैबाजा बजाएर धामी नचाउने चलन छ। कालीकोटको पलाँता गाउँपालिका वडानं ८ मा रहेको ठुलामाडुमा खापर, मस्टो, दुदेसिल्लो देवताको पूजाको बेला ६० जना जति दमाहा, पाँच जोर ताललगायतका अन्य बाजा बजाउने चलन छ। छिमेकी जिल्ला बाजुरा, अछाम, दैलेख, जुम्ला र मुग जिल्लाबाट तीर्थालुहरू आउने गर्छन्। त्यहाँ दर्शन गर्न गरे इच्छाएको पुग्ने मूल धामी कलबहादुर बमले बताए। पन्चैबाजासहित कालीकोटमा धामी नाच्दै । तस्बिर : भरतराज विष्ट उनले भने, प्रायःजसो वैशाख पूर्णिमा, माझ पूर्णिमा, विजय पूर्णिमा, माघ पूर्णिमा, माहमी र चौदशीमा बाजा बजाउने चलन छ। साउनेसंक्रान्ति त स्थानीयको ठूलै तिहार हो। यो तिहारमा पनि बाजा बजाउँछन्। रोपाइँ, गोडमेल सबै सकिएको खुसीयालीमा बाजा बजाउने गरिन्छ। यस्तै माघेसंक्रान्ति, भैलो पूर्णिमामा पनि पन्चैबाजा बजाउने गरिन्छ। घरको जग हाल्दा कर्णालीका विभिन्न जिल्लामा अहिले पनि पन्चैबाजा बजाएर भुवो, पिठायो, धान रोपाइँ, घरसराई गर्दा, घरको जग हाल्ने चलन छ। कर्णालीमा मनाउने विभिन्न पर्वका बेलामात्र नभई घर व्यवहारमा पनि पन्चैबाजा बजाउने चलन छ। कर्णालीमा भुवो मनाउँदा वा ( राँका फाल्दा) बाजा बजाउने चलन अझै छ। भुवो भनेको एउटाले पुकार गर्ने र अरूले एकै स्वरमा भन्ने परम्परा हो। सल्लोको झर्रो वा लोइठो जलाएर सबैले एकै ठाउँमा फाले लुतो जाने र पाप काटिने मान्यता छ। त्यसैले यस्तो बेलामा पनि पन्चैबाजाको निक्कै महत्त्व हुन्छ। राँगो हान्ने बेला गाउँमा रोगव्याधि नआओस्, रोगहरू भागेर जाऊन् भनी प्रत्येक घरमा राति माटो भिजाई, ढंँटेलीको काँडामा घरको धुलो बाँधी डाँडा पारि लिएर राँगो काट्ने चलन छ। अर्थात्, राँगोलाई मीठो परिकार खुवाएर गाउँका सबै भेला भई तरबार चलाएर राँगोलाई लखेट्दै काट्ने गरिन्छ। उक्त समयमा देवीलाई खुसी पार्न पन्चैबाजा बजाउँदै धामी झाँक्रीहरू काँप्ने चलन छ। यस्तो कार्यमा पनि पन्चैबाजाको प्रयोग हुन्छ। लिंगो गाड्ने बेला सल्लाको रुखलाई लिंगो बनाएर गाड्ने समयमा पनि पन्चैबाजा बजाउने गरिन्छ। रातो, सेतो र पहेंलो रंगको कपडा टांगेर लिंगो गाड्ने चलन प्रायः कर्णालीका सबै गाउँमा छ। तर पन्चैबाजा बजाउने मानिस कम हुँदै गएका छन्। आजकल राम्रो पन्चैबाजा बजाउने मानिस पनि खोजे भेटिदैननन्। मूल्य र मान्यताअनुसार कर्णालीमा पुरानो रैथाने चलन कायम राख्न यहाँका केही व्यक्तिहरू लागेका भए पनि प्रायः सबैको अहिले चलनअनुसार आयातित बाजामा ध्यान जानुले पन्चैबाजा लोप हुँदै गएको छ। तीर्थ व्रत जाँदा देउताका धामी अथवा अन्य कोही तीर्थ यात्रामा जाँदा पनि बाजा बजाएर आधा बाटोसम्म पुयाउने गरिन्छ। आउँदा पनि बीच बाटोमा गई बाजा बजाएर पर्छंदै ल्याउने चलन छ। कर्णालीको कालीकोटको त्रिवेणी पाटन हुँदै बडिमालिका जाने तीर्थ यात्रु र महावैको महावुधाम, खाँडाचक्रको चुलिमालिकाजस्ता प्रसिद्ध स्थानमा जाँदा पनि बाजा बजाउने चलन छ। पन्चैबाजाको महत्त्व विभिन्न ठाउँमा रहँदै आएको छ। राजनीतिक दलका नेता, मन्त्री गाउँमा आउँदा राजनीतिक दलका नेता होस्, कुनै राजनीतिक कार्यक्रम, चुनाव आदि, इत्यादि कार्यको निम्ति नेताहरू गाउँमा प्रवेश गर्न साथ पहिला दमाहा बाजा बज्छ। दमाहा बज्नु भनेको नेताको लागि ठूलो स्वागत हो। नेता कार्यकर्ताको स्वागतमा बाजा बजाएमा नगद पारि श्रमिक पाउने नियम छ। मृत्यु संस्कारमा पनि बाजा कर्णालीका गाउँमा मान्छे मर्दा बाजा बजाउँदै मसानघाटसम्म पुग्ने चलन छ। गाउँदेखि मसानघाटसम्म निश्चितनिश्चित ठाउँमा दमाई खेल्ने वा पयाना बाजा बजाउने गाउँहरू छन्। त्यो दिनमा प्रत्येक ठाउँमा बाजा बजाएबापत ज्याला पैसा पाउँछन्। काजक्रिया गरी सकिँदासम्म तर्पण गर्दाको दिन पनि बाजा बजाउँछन्। प्रदेश सरकारले पन्चैबाजा संरक्षणका लागि कार्यविधि नबनाए पनि प्रत्येक बर्ष बजेट छुट्ट्याउने गरेको छ। प्रत्येक आर्थिक वर्ष विभिन्न समूहको नाममा लाखौं बजेट गएको छ। तर पन्चैबाजा संरक्षण नै भनेर कुनै पनि कायविधि बनेको छैन। अहिलेसम्म यो बाजा जोगिनुमा स्थानीय समुदायको भूमिका छ। आउने दिनमा सामाजिक विकास मन्त्रालयले यस्ता विषयमा बढी ध्यान दिनुपर्छ। पन्चैबाजा संरक्षणका लागि कार्यविधि निर्माण गरी बाजाको पहिचान जोगाउन कर्णाली प्रदेश सरकार चुक्दैन। कर्णालीको आफ्नै मौलिकतामा जन्मेको पन्चैबाजालाई कर्णाली प्रदेश सरकारको तर्फबाट अहिलेको युवा पुस्तालाई समेत रोजगारी हुने गरी संस्कृतिकको संरक्षण गर्छौं। यामलाल कँडेल, मुख्यमन्त्री लोप हुँदै गएको पन्चैबाजा संरक्षणमा स्थानीय सरकार र प्रदेश सरकार चुक्दै गएका छन्। पन्चैबाजा संरक्षण गर्न सरकारको कुनै ठोस योजना छैन। कर्णाली प्रदेश सरकारले नत कुनै कार्यविधि बनाएको छ न त कुनै नीति नै बनाएकोे छ। कर्णालीको पहिचान झल्काउने एकमात्र पन्चैबाजा संरक्षण गर्नु तिरभन्दा पनि डोजर चलाउनेतिर मात्र सरकारको चासो छ। स्थानीय सरकारले चलाएका डोजरका कारण बाढीपहिरोबाट धेरैको ज्यान गएको छ। पन्चैबाजा संरक्षणका लागि कुनै जिल्लाका युवाहरूलाई सीपमूलक तालिमसम्मको व्यवस्था गरिएको छैन। पन्चैबाजा दलितले बजाउने बाजा भन्दै गैरदलितहरूले घृणाको दृष्टिकोणले हेर्ने गर्छन्। कर्णालीमा बाजा बजाएकै कारण दलितले अपमानित हुनु परेको छ। प्रदेश तथा स्थानीय सरकारले पन्चैबाजालाई आधुनिकीकरण गरी युवाहरूलाई प्रोत्साहन गर्नुपर्छ। पन्चैबाजा बजाउँदा लगाउने पहिरन लोप हुँदै गएको छ। यदि सरकारले पहिरन, बाजाको व्यवस्थापन गरी युवाहरूलाई तालिमको व्यवस्थापन गरेमा बाजाको संरक्षण हुन्छ। बाले विश्वकर्मा, दलित अधिकारकर्मी पन्चैबाजा पञ्चतत्त्व, पञ्चधातु र पाञ्चायन देवताको प्रतीक पनि हो। पन्चैबाजा मंगल र शुभको प्रतीक वैदिककाल अगाडिदेखि नै बज्दै आएका हुन्। नेपालका मन्दिरमा नगरा र घण्टसँगै पन्चैबाजा बज्दै आएकाले यी बाजालाई देवबाजा पनि भनिन्छ। पन्चैबाजामा बज्ने प्रसिद्ध परम्परागत धुनहरू मंगल धुन, रामकली, चाँचरी, माल श्री, दिवस राग, बेहुली अन्माउने राग आदि हुन् भने लोकधुनमा ख्याली, झ्याउरे, चुड्का र सेलोलगायत पर्छन्। पाकापुराना सहनाई वादकसँगै रामकली र चाँचरी धुन भने लोप हुन पुगे। त्यसैले पन्चैबाजाको संरक्षण कर्णालीबाट भएन भने लोप हुने अवस्था छ । हरिकृष्ण धमला पुजारी, बडिमालिका"
गणेश चतुर्थी पर्व मनाइँदै,"काठमाडौं : प्रत्येक वर्ष भाद्र शुक्ल चतुर्थीका दिन भगवान् गणेशको पूजा आराधना गरी मनाइने गणेश चतुर्थी पर्व आज मनाइँदै छ। प्रत्येक वर्ष तीज पर्वको भोलिपल्ट गणेश चतुर्थी मनाइन्छ। सत्ययुगमा भाद्र शुक्ल चतुर्थीका दिन भगवान् गणेशको उत्पत्ति भएको शास्त्रीय मान्यता छ। यस अवसरमा आज उपत्यकाका अशोकविनायक, चन्द्रविनायक, सूर्यविनायक, कमलविनायक, कमलादी गणेशलगायत देशभरका गणेश मन्दिरमा विशेष पूजागरी गणेशको प्राकट्य उत्सव मनाउने गरिन्छ। शिवपार्वतीका पुत्र गणेशलाई जुनसुकै धार्मिक कर्ममा अग्रपूजाको अधिकार प्राप्त छ। नेपाल पञ्चाङ्ग निर्णायक विकास समितिका सदस्य एवं धर्मशास्त्रविद् प्रा डा देवमणि भट्टराईका अनुसार तीजको व्रत भोलिपल्ट गणेशको व्रत गर्ने शास्त्रीय मान्यता रहेको छ। भाद्र शुक्ल तृतीयाका दिन सुखद दाम्पत्य जीवन तथा सुखशान्तिको कामना गरेका वर्तालुले चतुर्थीका दिन जीवनमा विघ्न नआओस् भनी कामना गर्न गणेश पूजा गर्ने विधान गणेश पुराणमा उल्लेख छ। बिहान हरितालिका (तीज) को व्रत समापनका लागि पारायणगरी मध्याह्नकालमा गणेशको पूजा आराधना गरी अर्घ्य दिनुपर्ने विधि रहेको धर्मशास्त्रविद् भट्टराईले बताए। यस अवसरमा केही मानिसले भने गणेश चतुर्थीको व्रतसमेत गर्छन्। मंगल चतुर्थीसमेत नामले यो पर्वलाई चिनिन्छ। यो पर्वलाई नेवार समुदायले भने चथा नाममा मनाउँछन्। यस दिन बालबालिकालाई छुस्यामुस्या बाँड्ने चलन पनि नेवार समुदायमा रहेको छ।"
गिद्ध अनुसन्धान केन्द्र बन्न सक्छ अर्घाखाँचीको घेराभिर,"अर्घाखाँची : मरेको सिनो खाएर हाम्रो वरपरको वातावरणलाई सफा र स्वच्छ बनाउने गिद्ध प्रकृतिको कुचीकार हो। गिद्धले हाम्रो वरपरको वातावरणलाई प्रदूषित, दुर्गन्धित र रोगमुक्त बनाउने काम गर्छ। गिद्धले मरेका जनावरलाई आहारा बनाउँछ। पारिस्थितिक प्रणालीलाई सन्तुलनमा राखी पर्यावरणलाई जोगाउन यसको निकै ठूलो योगदान छ। आफैं सिकार नगर्ने तर मरेका जनावरको सिनो मात्र खाने गिद्धले प्रदूषित र दुर्गन्धित वातावरणलाई स्वच्छ राखी महामारी, सरुवा रोगहरू लाग्नबाट जोगाउँछ। वातावरणलाई सफा र स्वच्छ बनाउने गिद्धको संख्या पछिल्लो समय घट्दै गएको छ। आजभन्दा करिब ३० वर्षअघिसम्म हाम्रो गाउँ, टोलवरपर सयांैको संख्यामा सिनोमा लुछाचुँडी गरिरहेका गिद्धका झुन्ड सहजै भेटिन्थे। मानवबस्ती वरपर खुला ठाउँमा बस्ने गिद्धका गुँड पनि सजिलैसँग देख्न सकिन्थ्यो। सजिलै र ठूलो संख्यामा देख्न सकिने गिद्ध अहिले झट्ट भेट्न सकिँदैन। घरपालुवा पशु उपचारमा प्रयोग गरिने औषधि डाइक्लोफेनेकका कारण २०५० को दशकमा गिद्ध संसारमा सबैभन्दा तीव्र गतिमा घटेर लोप भएको छ। गाई, भैंसी, घोडा, खच्चड, बाख्रा, सुँगुरजस्ता पशुमा सुन्निएको, ज्वरो आएको र दुखेको निको पार्न व्यापक रूपमा प्रयोग गरिने यस औषधिले पशुचौपायालाई निको पारे पनि उपचार गरेका पशु मरेमा तिनको सिनो खाने गिद्ध भकाभक मरेको गिद्धको अनुसन्धान र संरक्षणमा क्रियाशील कृष्णप्रसाद भुसालले बताए। मरेको जनावर गिद्धले समूहमा खाने हुँदा डाइकलोफेनेकले उपचार गरी मरेको पशुको एउटै सिनोबाट पनि ठूलो संख्यामा मर्न पुगे। परिणामत पछिल्ला दशकमा गिद्ध अति विरल भएका छन्। अझ तिनको गुँड त देख्नै मुस्किल रहेको गिद्ध संरक्षणमा क्रियाशील भुसालको भनाइ छ। नेपालमा पाइने नौ प्रजातिका गिद्धमध्ये आठ प्रजातिका गिद्ध अर्घाखाँचीमा अभिलेख भएको छ। पछिल्लो तथ्यांकअनुसार नेपालमा गिद्धको संख्या करिब २० हजार रहेको छ। नेपालमा गुँड बनाएर बच्चा कोरल्ने छ प्रजातिका आवेशीय गिद्धमध्ये पाँच प्रजातिले अर्घाखाँचीमा गुँड लगाउने गर्छ। जिल्लामा झन्डै दुई सयको संख्यामा गिद्ध रहेको नेपाल पक्षी संरक्षण संघका गिद्ध संरक्षण कार्यक्रम प्रमुख अंकितविलास जोशीले बताएका छन्। अर्घाखाँचीको मालारानी गाउँपालिकामा पर्ने घेराभिर नेपालको पहरामा गुँड बनाउने सबै तीन प्रजातिले एकै ठाउँ गँुड बनाएको क्षेत्र हो। यसरी तीन प्रजातिका गिद्धले एउटै पहरामा गुँड बनाएको संसारमै अति विरलै अवस्था रहन्छ। नेपालमा हालसम्मको अभिलेखअनुसार घेराभिर मात्र एउटा क्षेत्र हो जहाँ उच्च पहाडदेखि हिमाली भेगमा बस्ने संकटको नजिक रहेका हिमाली गिद्ध र हाडफोर गिद्धका साथै मध्यपहाडमा बस्ने विश्वमै दुर्लभ संकटापन्न सेतो गिद्धको बासस्थान रहेको गिद्धविज्ञ भुसालको भनाइ छ। भुसालले भने, घेराभिर र समग्र अर्घाखाँची जिल्लामा विगत १५ वर्षदेखि मैले गिद्ध र अन्य पन्छीहरूको अध्ययन, अनुसन्धान र अनुगमन गरिरहेको छु। वर्षमा कम्तीमा तीन पटक म घेराभिर पुगेकै हुन्छु। तर, हरेक पटक म त्यहाँ पुग्दा उत्साहित हुने गर्छु। असोज कात्तिकबाट जोडी बाँधी गुँड बनाउन सुरु गर्ने गिद्धले करिब दुई महिनाको ओथारो छि पुस माघमा बचेरा कोरल्छन्। करिब तीन महिनापछि बचेरा गुँड छाडेर उड्न सक्ने हुन्छन्। अर्घाखाँची जिल्लाका अर्घा, धारापानी, पकले, नरपानी, डिभर्नाका पहरामा संकटापन्न सेतो गिद्धले गुँड बनाएर यतिबेला बचेरा हुर्काइरहेका छन् भने विश्वमै दुर्लभ अति संकटापन्न डंगर गिद्ध र सुन गिद्धले अर्घा र छत्रदेवका सल्लेरी जंगलमा गुँड बनाएर बचेरा उडाइसकेका छन्। पाँचथरी गिद्ध सधैं भिर बस्ने रैथाने भए पनि समयसमयमा सानो खैरे गिद्ध, खैरो गिद्ध र राज गिद्ध पनि बसाइँसराइ गरेर घेराभिर क्षेत्रमा आउने जाने गर्छन्। दुर्लभ गिद्ध र चिरकालिजको बासस्थान भएकोले घेराभिर र त्यस आसपासको भूभागलाई समेटी चरामा विश्वव्यापी रूपमा काम गर्ने वैज्ञानिक संस्था बर्डलाइफ इन्टरनेसनल र नेपाल पन्छी संरक्षण संघले अर्घा महत्वपूर्ण चरा तथा जैविक विविधता क्षेत्र घोषणा गरेका छन्। विश्वमै परीचित यस अर्घा महत्वपूर्ण चरा तथा जैविक विविधता क्षेत्रबाट हालसम्म २ सय ३९ प्रजातिका चराहरू अभिलेख गरिएको अनुसन्धानकर्ता मित्र पाण्डेले बताएका छन्। घेराभिर तीन प्रजातिका गिद्धको बासस्थान अर्घाखाँचीमा पाइन्छन् हिमाल, पहाड र तराईका गिद्ध अन्यत्र विरल हुँदै गएका दुर्लभ गिद्ध, तिनको गुँड र प्रजनन गतिविधिको अवलोकन, अनुसन्धान र फोटोग्राफीका लागि घेराभिर एक उत्तम स्थान रहेको छ। घेराभिरको शिरमा रहेको मालारानी मन्दिरबाट अर्घाखाँची, गुल्मी र प्यूठानका तरेली परेका पहाड, सम्म फाँट र धौलागिरी, अन्नपूर्ण र मनास्लुको सुन्दर हिमशृंखला पनि देखिन्छ। चैत्र वैशाखको याममा यहाँ ढकमक्क लालीगुँरास फुलेका हुन्छन्। यस क्षेत्रको थप अध्ययन, अनुगमन र प्रवद्र्धनका लागि नेपाल सरकार र सरोकारवाला निकायबाट पहल गर्नुपर्ने आवश्यकता छ। यस क्षेत्रको प्रवद्धन गर्ने सके देश विदेशका अनुसन्धानकर्ता तथा पर्यटकहरू दुर्लभ गिद्ध, चिरकालिज र यहाको सुन्दर भूदृश्यको अवलोकनका तथा फोटोग्राफीका लागि आउन सक्ने सम्भावना प्रचुर रहेको वरिष्ठ वन्यजन्तु फोटोग्राफर चुङ्बा शेर्पाले बताए। विगत १५ वर्षदेखि नेपालमा गिद्धको अनुसन्धान र संरक्षणमा क्रियाशील भुसालले गिद्ध : प्रकृतिका कुचीकार पुस्तक पनि प्रकाशन गरेका छन्। जसमा गिद्धको समग्र अवस्थालाई चित्रण गरिएको छ। नेपाल पक्षी संरक्षण संघका अनुसार १० वर्ष अघिसम्म नेपालमा पाँच लाख र भारतमा १६ करोड गिद्ध थिए। विगत १० वर्षयता नेपाललगायत दक्षिण एसियामा ९५ प्रतिशतभन्दा पनि धेरै गिद्ध लोप भए। संरक्षणमा ध्यान नदिए बाँकी भएका गिद्धहरू सबै लोप भएर जानेछन्। विश्वकै दुर्लभ लोपोन्मुख डंगर गिद्धका ६ बचेरालाई १३ वर्षअघि अर्घाको गर्ताखोला, खहरेखोला र गर्लामका वनबाट चितवन राष्ट्रिय निकुञ्जको कसरामा रहेको गिद्ध प्रजनन तथा संरक्षण केन्द्रमा समेत लगिएको थियो। प्रकृतिबाट सदाका लागि लोप हुने खतरा भएपछि प्रजनन केन्द्रमा लगिएको ती बचेरालाई सुरक्षित वातावरणमा हुकाई तिनबाट पनि बचेरा कोरली विगत सात वर्षदेखि सुरक्षित प्राकृतिक बासस्थानमा छाडिएको छ। त्यसरी छाडिएका गिद्धको अनुगमनका लागि ढाडमा स्ईंटेलाइट ट्याग लगाइएका ती गिद्ध बेलाबेला अर्घाखाँची जिल्लामा पनि आइरहने स्ईंटेलाई ट्यागबाट प्राप्त जानाकारीमा देखिने गिद्ध विज्ञ भुसालले बताए। अर्घाखाँचीका अलावा लुम्बिनी प्रदेशका अन्य जिल्लामा पनि गिद्धको बासस्थान भए पनि यहाँ जस्तो धेरै प्रजातिको उच्च घनत्वमा भने नपाइएको अनुसन्धानकर्ताको दाबी छ। यो पनि पढ्नुहोस आज गिद्ध दिवस मनाइँदै"
"राप्ती स्वास्थ्य विज्ञान प्रतिष्ठानलाई एमबीबीएस पढाइको अनुमति, यस वर्ष ५० विद्यार्थी भर्ना गर्न पाइने","काठमाडौं : दाङको राप्ती स्वास्थ्य विज्ञान प्रतिष्ठानमा एमबीबीएस पढाइ सुरु हुने भएको छ । चिकित्सा शिक्षा आयोगले एमबीबीएस पढाइ सञ्चालनको लागि आवश्यक तयारी पूरा गरेको प्रतिष्ठानलाई पहिलो वर्ष ५० सिट सुनिश्चित गरेको हो । ५० सिटमा ७५ प्रतिशत छात्रवृत्तिमा नाम निकाल्ने विद्यार्थीले एमबीबीएस पढ्न पाउनेछन् । प्रतिष्ठानका रजिस्ट्रार प्राध्यापक श्याम लम्सालले एमबिबिएसका लागि ५० सिट सुनिश्चितता भएको जानकारी दिए। प्रतिष्ठानको विकासमा एमबीबीएस पढाई महत्वपूर्ण कोसेढुङ्गा साबित हुने बताए। उनले भने,एमबीबीएसपढाइ सन्चालन गर्ने कुरा धेरै महत्वपूर्ण कुरा हो, दाङसहित सिङ्गो प्रतिष्ठानको शैक्षिक कार्यक्रममा कोसेढुङ्गा साबित हुनेछ। प्रतिष्ठानले करिब ७ वर्षपछि एमबीबीएस पठनपाठनका लागि आयोगबाट अनुमति पाएको हो । हाल प्रतिष्ठानमा बीएस्सि र बीएनएस नर्सिङ र चिकित्सकको एमडीको पठनपाठन चालु अवस्थामा रहेको छ । यसअघि प्रधानमन्त्री केपी शर्मा ओलीले राप्ती स्वास्थ्य विज्ञान प्रतिष्ठान र पोखरा स्वास्थ्य विज्ञान प्रतिष्ठानमा एमबीबीएस कार्यक्रम सुरु गर्न निर्देशन दिएका थिए । नेकपा (एमाले)का महासचिव शंकर पोखरेलको अगुवाईमा प्रधानमन्त्री, अर्थमन्त्री, स्वास्थ्यमन्त्री, शिक्षामन्त्री, मन्त्रालयका सचिव र चिकित्सा शिक्षा आयोगका उपाध्यक्षसहित पदाधिकारी, राप्ती स्वास्थ्य विज्ञान प्रतिष्ठानका उपकुलपति डाविकास लामिछाने, रजिस्टार प्राध्यापक श्याम लम्सालसहितको सहभागितामा बैठक बसेको थियो । प्रधानमन्त्रीले तत्कालै आवश्यक बजेट व्यवस्था गरेर दुबै प्रतिष्ठानमा एमबीबीएस लगायतका शैक्षिक कार्यक्रम अगाडि बढाउन निर्देशन दिएपछि काम तीब्र रुपमा अघि बढेको हो । राप्ति स्वास्थ्य विज्ञान प्रतिष्ठान दाङले एमबीबीएस कक्षा संचालनका लागि यस वर्ष ५० जना विद्यार्थी भर्नाको कोटा प्राप्त गरेको महासचिव पोखरेलले जानकारी दिए।"
ऋषि तर्पणी,"ऋषि तर्पणी पूर्णिमाको दिन, दाजुभाइ भेला भै मेरा बाबा दाजुभाइ भेला भै । त्यो योज्ञ पवित्र धारणा गर्न, नुहाउँछन् खोला गै मेरा बाबा नुहाउँछन् खोला गै । जनैको धागोलाई मन्त्रणा गरी, काँधमा भिरेर मेरा बाबा काँधमा भिरेर । गुरुलाई भेटी नि दक्षिणा गरी, घर आउँछन् फिरेर मेरा बाबा घर आउँछन् फिरेर । रक्षाको बन्धन नाडीमा बाँधी, निधारमा टीका नि मेरा बाबा निधारमा टीका नि । आयु है बढोस्, सुख नि मिलोस्, जनैको शिखाले मेरा बाबा जनैको शिखाले । उपर नयन कर्म है हुन्, सबै छोराको हे मेरा बाबा सबै ती छोराको । ब्रह्मा र विष्णु नि महेशको प्रतीक, जनैको डोरामा मेरा बाबा जनैको डोरामा ।"
पूर्ण रूपमा खुल्यो टिकटक,"काठमाडौं : शुक्रबारबाट टिकटक सुचारु भएको छ । मन्त्रिपरिषद्कोनिर्णयअनुसार नेपाल दूरसञ्चार प्राधिकरणले टिकटकमा लगाइएको प्रतिबन्ध हटाएको छ । गत भदौ ६ गतेको मन्त्रिपरिषद्को निर्णयबाट सामाजिक सञ्जालको रूपमा प्रयोग भइरहेको टिकटकको प्रयोगमा लगाइएको रोक हटाइएको थियो । त्यही निर्णयअनुसार अर्को निर्णय नहुँदासम्मको लागि टिकटकमा लगाइएको रोक हटाउन दूरसञ्चार ऐन, २०५३ को दफा १५ ले दिएको अधिकार प्रयोग गरी सम्बन्धित सबै इन्टरनेट सेवा प्रदायकहरू र मोबाइल सेवा प्रदायकहरूलाई प्राधिकरणले निर्देशन जारी गरेको छ । २०८० कात्तिक २७ गते तत्कालीन प्रधानमन्त्री पुष्पकमल दाहाल नेतृत्वको सरकारले टिकटक प्रतिबन्ध लगाउने निर्णय गरेको थियो । यता सरकारले पनि टिकटक कम्पनीले केही सर्तमा प्रतिबद्धता जनाएपछि खुला गरिएको जनाएको छ । सञ्चार तथा सूचना प्रविधि मन्त्रालयले प्रेस विज्ञप्ति जारी गर्दै लामो समयदेखि नेपाल सरकारसँग सम्पर्कमा रहेको टिकटकको सञ्चालक कम्पनीले समाजका मर्यादा तथा सुरक्षा चासोलाई सम्बोधन गर्ने र त्यहीअनुसार टिकटकलाई सुधार गर्ने प्रतिबद्धता गरेपछि मन्त्रिपरिषद्द्वारा निर्णय गरी टिकटक खुला गरिएको जनाएको छ । टिकटकका सञ्चालकले देशव्यापी साइबर सुरक्षामा प्रतिबद्धता जनाएको छ । त्यस्तै नेपालको पर्यटन, डिजिटल साक्षरता तथा युवाहरूलाई रोजगारी प्रवद्र्धन गर्ने तथा नेपाली राष्ट्र भाषाको स्रोत परिचालन गरी विषयवस्तु (कन्टेन्ट) फिल्टरिङ एवं मोडरेसनलाई प्रभावकारी बनाउने प्रतिबद्धता जनाएको छ । निर्णय कार्यान्वयन सम्बन्धमा सञ्चार तथा सूचना प्रविधि मन्त्रालय प्रेस तथा सूचना समन्वय शाखा सिंहदरबार, काठमाडौंले नेपाल दूरसञ्चार प्राधिकरण, जमल काठमाडौंलाई भदौ २० गते निर्णय कार्यान्वयन सम्बन्धमा पठाएको पत्र पठाएको थियो । जसमा सामाजिक सञ्जालको प्रयोगलाई व्यवस्थित गर्ने निर्देशिका २०८० को दफा ३ बमोजिम सामाजिक सञ्जाल (टिकटक) सञ्चार तथा सूचना प्रविधि मन्त्रालयमा सूचीकरण गर्ने तथा सोही निर्देशिकाको दफा ६ बमोजिम टिकटकको नेपालभित्र सम्पर्क बिन्दु (पोइन्ट अफ कन्ट्याक्ट) को व्यवस्था गर्ने उल्लेख थियो । टिकटकलगायत अन्य सामाजिक सञ्जाल प्लेटफर्म सञ्चालन गर्दा नेपालको पर्यटन प्रवद्र्धनमा सहयोग पुर्याउने, सामाजिक सञ्जाल प्रयोगको सन्दर्भमा देशभर इन्टरनेट सुरक्षा र डिजिटल साक्षरता कार्यक्रम सञ्चालन गर्ने उल्लेख थियो । शिक्षण संस्थामा शैक्षिक गुणस्तर सुधार गर्ने गरी डिजिटल सहयोग कार्यक्रम सञ्चालन गर्ने, नेपाली भाषा तथा अन्य राष्ट्र भाषाको स्रोत परिचालन गरी विषयवस्तु (कन्टेन्ट) फिल्टरिङ एवं मोडरेसनलाई प्रभावकारी बनाउने, सामाजिक सद्भाव बिगार्ने तथा अश्लीलता फैलाउने विषयवस्तु हटाउन सहयोग गर्ने र विद्युतीय अपराध नियन्त्रणमा सहयोग पुर्याउने पनि पत्रमा उल्लेख गरिएको थियो । सरकारले अभिव्यक्ति स्वतन्त्रता लोकतान्त्रिक समाजको आधारशिला हो, लोकतन्त्रको प्राण वायु भएको बताउँदै सामाजिक सञ्जालको विकास, विस्तार र बढ्दो पहुँचले स्वतन्त्र रूपमा विचार अभिव्यक्त गर्ने तथा सूचनामा पहुँच पाउने मौलिक अधिकारलाई सुदृढ गर्न महत्त्वपूर्ण भूमिका निर्वाह गरेको जनाएको छ । सरकारको विज्ञप्तिमा टिकटकलगायतका सामाजिक सञ्जालले नागरिकलाई आफ्नो विचार राख्ने, सार्वजनिक बहस गर्ने, रचनात्मक बन्ने, साना तथा मझौला उद्यम तथा व्यवसाय प्रवद्र्धन गर्ने तथा मनोरञ्जन गर्ने महत्त्वपूर्ण मञ्च दिएका जनाएको छ । यी डिजिटल प्लेटफर्महरू पछिल्ला दिनमा लोकतान्त्रिक अभ्यासको उत्तम माध्यम पनि बनिरहेको तथ्य उल्लेख गर्दै कुनै पनि सामाजिक सञ्जाललाई रोक्दा वा प्रतिबन्ध लगाउँदा आम नागरिकको अभिव्यक्तिको स्वतन्त्रताको अभ्यासमा खलल पुग्न जाने जनाएको छ । विज्ञप्तिमा भनिएको छ, यस्तो प्रतिबन्धले नागरिकलाई आफ्ना दृष्टिकोण सबैका अगाडि प्रस्तुत गर्ने र विश्वव्यापी डिजिटल समुदायमा सहभागी हुने अवसरबाट वञ्चित गराउँछ भन्ने कुरा जगजाहेर नै छ । टिकटक माथिको प्रतिबन्ध निरन्तरता दिएर अभिव्यक्ति स्वतन्त्रतामा अंकुश लगाउने र विचारको बन्धक बनाउने पक्षमा सरकार नरहेको उल्लेख गर्दै भनिएको छ, हामी कुनै पनि किसिमले आम नागरिकको अभिव्यक्तिको स्वतन्त्रताको हकलाई संकुचित गर्ने गतिविधिको विरोधमा छौं । टिकटकमाथि प्रतिबन्ध लगाउँदा माथि भनिएझैं साना तथा मझौला उद्यम तथा व्यवसाय प्रवद्र्धन गर्ने काम रोकिएको थियो, साना व्यवसायी मारमा परेका थिए, इन्टरनेट प्रदायक दूरसञ्चार कम्पनीहरूको आम्दानीमा असर पुगेको र यसबाट नेपाल सरकारको राजस्वमा पनि असर परेको थियो ।"
"सरकारले यस वर्ष पनि छनोट गरेन सर्वोत्कृष्ट कर्मचारी, ४० जना निजामती कर्मचारी पुरस्कृत (सूचीसहित)","सरकारले उत्कृष्ट निजामति पुरस्कार १० जनालाई र निजामती सेवा पुरस्कारका लागि ३० जनालाई दिने निर्णय गरेको छ। काठमाडौं : सरकारले निजामती पुरस्कार पाउने ४० जना निजामती कर्मचारीको नाम सार्वजनिक गरेको छ। सरकारले निजामती कर्मचारीबाट यस वर्ष पनि सर्वोत्कृष्ट कर्मचारी छनोट गर्न नसकेको हो। निजामती सेवा दिवसको अवसरमा निजामती सेवा नियमावलीमा व्यवस्थामा भएअनुसार सरकारले १ जनालाई २ लाख रुपैयाँसहित सर्वोत्कृष्ट निजामती सेवा पुरस्कार दिँदै आएको थियो। तर सर्वोत्कृष्ट कर्मचारी नै विवादमा पर्न थालेपछि पछिल्लो समय उक्त पुरस्कारका लागि कर्मचारी छनोट हुन सकेका छैनन्। सरकारले उत्कृष्ट निजामति पुरस्कार १० जनालाई र निजामती सेवा पुरस्कारका लागि ३० जनालाई दिने निर्णय गरेको छ। १ लाख राशीको उत्कृष्ट निजामती सेवा पुरस्कार प्राप्त गर्ने १० जना कर्मचारीहरूमा रामचन्द्र दंगाल, शंकर बहादुर केसी, राजु प्रसाद गुरागाईँ, सागर मिश्र, चूडाराज न्यौपाने, कृष्ण सापकोटा, चिरञ्जीवी नेपाल, आशा राई , बुनु राना र निलबहादुर पुर्जा मगर रहेका छन् । यसैगरी ५० हजार राशीको निजामती सेवा पुरस्कार पाउने कर्मचारीहरूमा ३० जना रहेका छन्। वर्षभरीको कार्यसम्पादनका आधारमा उत्कृष्टता र योगदानका आधारमा कर्मचारीहरूलाई सरकारले पुरस्कृत गर्ने भएको हो। हेर्नुहोस् पुरस्कार पाउने नामावली"
छैटौं पटकमा सचिव बनेका दुवाडी गृहसचिव,"काठमाडौं : छैटौं पटकमा सचिव बनेका गोकर्णमणि दुवाडी गृह मन्त्रालयको सचिव बनेका छन् । राष्ट्रिय तथ्यांक कार्यालयका प्रमुख तथ्यांक अधिकारी दुवाडीलाई गृह मन्त्रालयमा सरुवा गरिएको छ । तत्कालीन गृहसचिव एकनारायण अर्याल मुख्यसचिव भएपछि सो पद रिक्त थियो । आकर्षक मन्त्रालयका रूपमा रहेको गृहमा जाने आकांक्षी धेरै थिए । करिब आधा दर्जन आकांक्षीलाई पछि पार्दै दुवाडी गृहसचिव बनेका छन् । गृहसचिवका लागि विनोदप्रकाश सिंह, कृष्णहरि पुष्कर, हरि मैनाली, दीपक काफ्ले, नारायणप्रसाद शर्मा दुवाडी, अर्जुन पोखरेल, मुकुन्द निरौलालगायत दौडधुपमा थिए । उता दुवाडी छैटौं पटकको सिफारिसमा २०७७ मंसिर १० मा उनी सचिव बनेका थिए । दुवाडी पाँच पटकसम्म सिफारिस भएर बढुवा भएका थिएनन् । दुवाडीलाई दुई दुईपटक पहिलो र दोस्रो नम्बर तथा एकपटक तेस्रो नम्बरमा लोकसेवा आयोगको बढुवा समितिले सिफारिस गरेको थियो । तीन पटक उनको सिफारिस मन्त्रिपरिषद्बाटै फिर्ता भएको थियो । सचिवको बढुवा समितिमा लोकसेवाका अध्यक्ष, मुख्यसचिव तथा संघीय मामिला तथा सामान्य प्रशासन मन्त्रालयको सचिव रहने व्यवस्था छ । बढुवा समितिको संयोजक लोकसेवा आयोगका अध्यक्ष हुने गरेका छन् । लोकसेवाले २०७६ माघमा पहिलो नम्बरमा रामशरण पुडासैनी, दोस्रो नम्बरमा अर्जुन पोखरेल र तेस्रो नम्बरमा दुवाडीको नाम सिफारिस गर्यो । एक नम्बरमा रहेका पुडासैनी सचिव बढुवा भए । त्यसको केही समयपछि दोस्रो नम्बरमा रहेका अर्जुन पोखरेललाई सरकारले सचिव बनायो । आफूभन्दा दुवै वरिष्ठ सहसचिव भएपछि सचिवका लागि एक्लो दाबेदार भए । उनको पहिलो नम्बरमा नाम आएपछि तीनवटा त मन्त्रिपरिषद्बाट त्यो फाइल नै फिर्ता भयो । त्यसपछि दुवाडी एक नम्बर, दुई नम्बरमा मानबहादुर विक र तीन नम्बरमा विष्णु नेपाल सिफारिस भयो । त्यो पटक तीन नम्बरका नेपाललाई मन्त्रिपरिषद्ले सचिव बनायो । पहिलो नम्बरमा भए पनि दवाडीलाई सचिव बनाइएन । २०७७ असारमा आएर लोकसेवाले दवाडी, विक र मधुकुमार मरासिनीको सिफारिस गर्यो । दोस्रो नम्बरका विक सचिवमा बढुवा भए । नेपालको इतिहासमा दलित समुदायबाट विकले पहिलो नेपाल सरकार सचिव बन्ने अवसर पाए । २०७७ साउनको पहिलो साता पहिलो नम्बरमा रहँदै आएका दुवाडीको नाम दोस्रो नम्बरमा सिफारिस भयो । भ्रष्टाचारको अभियोगमा निलम्बनमा परेका चन्द्रमान श्रेष्ठलाई विशेष अदालतले सफाइ दिएपछि वरिष्ठताको हिसाबले उनी पहिलो नम्बरमा सिफारिसमा परे । दुवाडी दोस्रो नम्बरमा र मधुकुमार मरासिनी तेस्रो नम्बरमा सिफारिसमा परे । बढुवा चाहिँ तेस्रो नम्बरका मरासिनी भए । पछिल्लो समयमा लोकसेवाले पहिलो नम्बरमा चन्द्रमान, दोस्रोमा दुवाडी र तेस्रोमा वीरबहादुर राईको नाम सिफारिस गर्यो । तर यसपटक पनि तेस्रो नम्बरका वीरबहादुर राई सचिवमा बढुवा भए । दुवाडी सचिव हुनबाट पुनः वञ्चित नै भए । बढुवा ढिलोमा ६ पटक लागेपछि उनले महत्त्वपूर्ण मन्त्रालय गृहको जिम्मेवारी पाएका छन् । दुवाडीले लामो समय भूमि प्रशासन रहेर काम गरेका छन् । भूमि व्यवस्थापन तथा अभिलेख विभागका महानिर्देशक हुदैँ भूमि व्यवस्था, सहकारी तथा गरिबी निवारण मन्त्रालयका सचिव भए । उनले सचिव भएपछि निर्वाचन आयोगसहित विभिन्न मन्त्रालयमा काम गरेका छन् तर गृह प्रशासन भने खासै अनुभव छैन । यसैबीच, बिहीबारको मन्त्रिपरिषद्को बैठकले अर्थ मन्त्रालयका सचिव (राजस्व) दिनेशकुमार घिमिरेलाई कर्मचारी सञ्चय कोषको सञ्चालक समितिको अध्यक्ष बनाउने निर्णय गरेको छ । सञ्चय कोषको सञ्चालक समितिको रिक्त सञ्चालक पदमा कृषि विकास बैंकका प्रमुख कार्यकारी अधिकृत गोविन्द गुरुङलाई मनोनयन गरेको छ । एसियाली विकास बैंकबाट सिँचाइ आधुनिकीकरण अभिवृद्धि आयोजनाका लागि उपलब्ध हुने अमेरिकी डलर ११५ मिलियन (करिब १५ अर्ब २९ करोड) सहुलियतपूर्ण ऋण सहायता स्वीकार गर्ने सम्बन्धमा नेपाल सरकारको तर्फबाट वार्ता गर्न अर्थ मन्त्रालयका सहसचिवको नेतृत्वमा वार्ता टोली गठन गर्ने निर्णय गरेको छ । नेपाल इन्जिनियरिङ परिषद्को रिक्त सदस्यमा विनोदबहादुर पाल (सुदूरपश्चिम), अम्बिका महत (कर्णाली), लेखनाथ पाण्डेय (लुम्बिनी प्रदेश), डा राममणि अधिकारी (गण्डकी), निर्जला श्रेष्ठ चौधरी (बागमती), श्यामकिशोर यादव (मधेस), लैलाश्रेष्ठ (कोशी) लाई मनोनयन गरेको छ । मन्त्रिपरिषद्को निर्णयअनुसार बालसुधार गृह भक्तपुर, मोरङ, कास्की, बाँकेको सञ्चालन व्यवस्थापनको लागि महिला बालबालिका तथा ज्येष्ठ नागरिक मन्त्रालय र न्यूनतम सुविधाविहीन बालबालिकाका लागि शैक्षिक कार्यक्रमबीच भएको सम्झौताको अवधि २०८१ पुस मसान्तसम्मका लागि थप हुने भएको छ । सरकारले नेपाल दूरसञ्चार कम्पनी लिमिटेडको रिक्त प्रबन्ध निर्देशकमा संगीता पहाडी अर्याललाई नियुक्त गर्ने निर्णय गरेको छ । रेडियो नेपालको रिक्त कार्यकारी निर्देशकमा अमरध्वज लामा नियुक्त भएका छन् । नेपाल प्रशासन सेवा समूहीकरणतर्फको राजपत्रांकृत विशिष्ट श्रेणीको रिक्त सचिव पदमा गोविन्दबहादुर कार्कीलाई बढुवा गरिएको छ । उनलाई मुख्यमन्त्री तथा मन्त्रिपरिषद्को कार्यालय बागमती प्रदेशमा पदस्थापन पनि गरिएको छ । त्यस्तै, प्रधानमन्त्री तथा मन्त्रिपरिषद् कार्यालयको प्रस्तावमा अख्तियार दुरुपयोग अनुसन्धान आयोगलाई ग्लोबल अप्रेसन नेटवर्क अफ एन्टी करप्सन ल इन्फोर्समेन्ट अथोरिटिज (ग्लोब नेटवर्क) को सदस्यता स्वीकृति गर्ने निर्णय पनि मन्त्रिपरिषद् बैठकले गरेको छ । श्रम रोजगार तथा सामाजिक सुरक्षामन्त्री शरतसिंह भण्डारीको जापान भ्रमण स्वीकृत भएको छ । बैठकले नेपालको राष्ट्रिय वनस्पति उद्यान र चीनको कुनमिङ वनस्पति उद्यानबीच भगिनी सम्बन्ध स्थापनासम्बन्धी समझदारीपत्र स्वीकृत गर्ने निर्णय पनि गरेको छ । सो समझदारीपत्रमा नेपालको तर्फबाट वनस्पति विभागका महानिर्देशकलाई हस्ताक्षर गर्न स्वीकृति प्रदान गर्ने निर्णय पनि भएको छ ।"
निजामती कर्मचारीले आफूलाई समयानुकूल ढंगले रुपान्तरण गर्नुपर्छ : प्रधानमन्त्री ओली,"राष्ट्रिय एकताको भावधारामा एकताबद्ध हुँदै सुशासन र विकासको बाटोमा अग्रसर हुनु जरुरी रहेको उनको भनाई छ। काठमाडौं : प्रधानमन्त्री केपी शर्मा ओलीले निजामती कर्मचारीले आफूलाई समयानुकूल ढंगले रुपान्तरण गर्नुपर्ने बताएका छन्। निजामती सेवा दिवसका अवसरमा शुभकामना दिँदै ओलीले नेपालको अग्रगामी राजनीतिक परिवर्तनप्रति निजामती कर्मचारीहरुले गरेको प्रत्यक्ष र परोक्ष योगदान प्रशंसायोग्य भएको बताएका हुन्। उनले कर्मचारीहरुले आफ्नो क्षमता अभिबृद्धि गर्ने ज्ञान, सीप, दक्षता एवं त्यस क्षमतालाई निष्ठा र इमान्दारीपूर्वक व्यवहारमा प्रदर्शन गर्नुपर्ने आवश्यकता रहेको उल्लेख गरे। लोकतन्त्रका लाभहरुको वितरण आम नागरिकसम्म पुर्याई जनताको सेवा गर्न, राज्यप्रति नागरिकको भरोसा र विश्वास अभिबृद्धि गर्न निजामती सेवाको भूमिका महत्वपूर्ण हुन्छ। निजामती सेवाको यस्तो भूमिका मार्फत् नै मुलुकको आर्थिकसामाजिक विकास गर्न सकिन्छ र त्यसैको माध्यमबाट हामीले समृद्ध नेपाल, सुखी नेपालीको राष्ट्रिय आकाङ्क्षा पूरा गर्नु पर्ने छ। शुभकामना सन्देशमा भनिएको छ,राष्ट्रको यस आकाङ्क्षा पूरा गर्न सम्पूर्ण निजामती कर्मचारीहरुले आफ्नो क्षमता अभिबृद्धि गर्ने ज्ञान, सीप, दक्षता एवं त्यस क्षमतालाई निष्ठा र इमान्दारीपूर्वक व्यवहारमा प्रदर्शन गर्नु पर्ने आवश्यकता छ। निजामती कर्मचारीहरुमाथि लाग्ने गरेका तमाम गुनासाहरुलाई चिर्दै पेशागत मूल्यमान्यता, व्यावसायिकता र निष्ठालाई आत्मसात गरी उच्च नैतिक आचरण र व्यवहार मार्फत् सेवा प्रदान गर्न प्रत्येक निजामती कर्मचारीहरुले आफूलाई समयानुकूल ढंगले रुपान्तरण गर्नु पर्ने भएको छ। यो आजको आवश्यकता हो। कर्मचारीले स्वच्छ आचरण र उच्च नैतिक मनोबलका साथ राष्ट्रिय एकताको भावधारामा एकताबद्ध हुँदै सुशासन र विकासको बाटोमा अग्रसर हुनु जरुरी छ। उनले कर्मचारीहरुले सहभागिता जनाएका र योगदान पुर्याएका आन्दोलनहरु सफल भएको बताएका छन्। उनले भनेका छन्, नेपालको अग्रगामी राजनीतिक परिवर्तनप्रति निजामती कर्मचारीहरुले गरेको प्रत्यक्ष र परोक्ष योगदान प्रशंसायोग्य छ। तानाशाहीविरुद्धको संघर्ष, त्यस संघर्षमा खेप्नु परेको पीडा र गर्नु परेको बलिदान एवं आफ्ना पेशागत हकहितका भएका आन्दोलन उल्लेखनीय नै छन्। यस घडीमा म ती संघर्षहरुमा शहादत प्राप्त गर्ने शहीदहरुप्रति श्रद्धासुमन अर्पण गर्दछु र पीडितहरुप्रति सहानुभूति प्रकट गर्दछु। कर्मचारीहरुले सहभागिता जनाएका र योगदान पुर्याएका आन्दोलनहरु सफल भएका पनि छन् र कर्मचारीहरुका मागहरु प्नि क्रमशः पूरा हुँदै गएका छन्। राष्ट्रिय एकताको भावधारामा एकताबद्ध हुँदै सुशासन र विकासको बाटोमा अग्रसर हुनु जरुरी रहेको उनको भनाई छ। ओलीको शुभकामना सन्देशमा भनिएको छ,आज देशमा लोकतन्त्र छ, लोकतान्त्रिक संविधान छ र जनतामा सार्वभौमसत्ता रहेको संघीय लोकतान्त्रिक गणतन्त्रात्मक प्रणाली छ। अब हामी जो जहाँ छौं, त्यहीँबाट सबैले यस प्रणालीलाई सफल पार्नु छ। यतिबेला समस्त कर्मचारीले स्वच्छ आचरण र उच्च नैतिक मनोबलका साथ राष्ट्रिय एकताको भावधारामा एकताबद्ध हुँदै सुशासन र विकासको बाटोमा अग्रसर हुनु जरुरी छ। यसका लागि आफ्नो दक्षता अभिबृद्धि गर्न र देशको विकास एवं जनताको सेवामा निष्ठापूर्वक समर्पित हुन समेत जरुरी छ। प्रधानमन्त्रीले ओलीले जनताले अनुभूत हुनेगरी सेवा प्रवाहलाई सरल, सहज र समयानुकूल बनाउँदै अगाडि बढ्न राष्ट्रसेवकहरुलाई आग्रह गरेका छन्।निजामती सेवाले कानुनी रुपमा संस्थागत स्वरुप लिएको दिनलाई आधार मानी प्रत्येक वर्ष भदौ २२ गते यो दिवस मनाउने गरिएको छ।"
राष्ट्रवाद,"प्रिय सरकार ! तिम्रो कानुनमा कति दिन छ पर्व ? आधुनिक सभ्य समाज ! तिमीलाई सोध्न मन छ तिम्रो संस्कारमा कति दिन छ तीज ? साम, दाम, दण्ड, भेद अपनाएर तिम्रो खाताको अंकले सगरमाथा छोयो भन्दैमा गरिबको जिभ्रोमा पानी उमार्न पाइन्छ ? स्वर्ण लाप्साले तिम्रो लकर भरियो भन्दैमा बेला कुबेला ज्यान पहेँलो पारेर गरिबको आँखामा ईर्ष्या जागृत गर्न पाइन्छ ? रगत पोखेर रेमिट्यान्स आयो भन्दैमा अनति फल्ने खेत बाँझो छाडेर आयातीत भोजसँग महिनौं नाच्न पाइन्छ मातृशक्ति ? हे आमा, दिदी, बैनी हो ! हे छोरी, बुहारी, नारी हो ! तिम्रा पतीत लोग्नेहरूले घ्याम्पामा मुख चोबलेको बदला लिनु छ भन्दैमा तिलहरी र सारी लाएरै नालीमा सुत्न पाइन्छ ? तिमीले लेखेको संविधानमा समाजवाद उन्मुख राज्यव्यवस्था कुँदेर छपाएकै भरमा यो दलाल पुँजीवाद आफैं हटेर जान्छ ? भन न मेरो सरकार ! आयातीत उपभोगवाद हुर्केको युगमा परसंकृतिले जनता गाँजिएको युगमा तिमीले माइकिङ गरेको त्यो अचम्मलाग्दो राष्ट्रवाद कसरी पत्याऊँ म !?"
आज गिद्ध दिवस मनाइँदै,"काठमाडौं : गिद्ध संरक्षणका कार्यलाई थप प्रभावकारी, सचेतना प्रवाह र आम सरोकारको विषय बनाउने उद्देश्यले भदौ २२, अर्थात् सेप्टेम्बर ७ शनिबारको दिन १६औं अन्तर्राष्ट्रिय गिद्ध सचेतना दिवस नेपालका साथै संसारभर मनाइँदै छ । प्रत्येक वर्ष सेप्टेम्बर महिनाको पहिलो शनिबार तथा त्यस सप्ताहभर अन्तर्राष्ट्रिय गिद्ध सचेतना दिवस गिद्धको महत्व, लोप हुनुको कारण र संरक्षण सहभागिताबारे जनचेतना जगाउनका निम्ति विश्वभर मनाइन्छ । यो दिवस दक्षिण अफ्रिकामा सन् २००५ देखि नै मनाइँदै आएको राष्ट्रिय गिद्ध सचेतना दिवसबाट विकसित भई सन् २००९ बाट अन्तर्राष्ट्रिय दिवसका रूपमा मनाउन थालिएको हो । नेपालमा पनि यस दिन सचेतनामूलक याली, क्याम्पस तथा विद्यालयस्तरीय संरक्षण शिक्षामूलक प्रतियोगिताहरू, गिद्ध तस्बिर तथा चित्रकला प्रदर्शनी, गिद्ध महोत्सव, सडक नाटक, अन्तरक्रिया तथा रेडियो कार्यक्रम गरी मनाइँदैछ भने देशव्यापी गिद्ध गणना पनि गरिँदैछ ।"
नबोलिकनै गोर्खा चिनाउने नेत्रबहादुर,"गोरखा सदरमुकामका सबै युवा उनलाई लाटा दाइको नामले पुकार्छन्। त्यसो त अरूले जेसुकै भनुन् उनलाई केही फरक पर्दैन। उनले न यो शब्द भनेको सुन्छन्, न बाठा भनेको। उनले बुझ्ने भनेको इशारा नै हो अर्थात सांकेतिक भाषा। मुखले बोल्न नसके पनि मनका भने निकै बाठा छन् उनी। २००७ सालमा जन्मेका उनको खास नाम चाहिँ नेत्रबहादुर श्रेष्ठ हो। तर चिन्नेहरू उनलाई उनको असली नामले भन्दा यो नामले चिन्छन्। गोरखा सदरमुकामको पुरानो बजारमा अवस्थित गोरखा संग्रहालयदेखि ५० मिटरको दूरीमा छ, उनको पुख्र्यौली घर। उनले आफ्नै पौरखले पालेका छन् पाँच जनाको परिवार र ठड्याएका छन् तीनतले ढलान घर। त्यसै घरको भुइँतलामा छ उनको नेत्र हस्तकला पसल। गोरखा संग्रहालय गेटैमा पनि छ उनको कला सामग्रीहरू बेच्ने अर्काे पसल। शारीरिक रूपमा फरक भएर के भो मेहनत र पौरखले सबै बाठाहरूलाई चुनौती दिइरहेका छन् उनी। तैपनि कहिलेकाहीँ समाजले यस्ता मानिसलाई गर्ने व्यवहारले भने निकै दुख्दो रहेछ उनको मन। म बोल्न र सुन्न सक्दिनँ। देख्न र काम गर्न मात्र सक्छु। मेरो बारेमा कसले के भन्छन् मलाई केही थाहा छैन। कसले सम्मान गर्छन् र कसले अपमान ! केही थाहा छैन। को शत्रु को मित्र केही थाहा नहुनुभन्दा ठूलो पीडा के हुन्छ संसारमा ? हामीहरूको सबैभन्दा ठूलो दु:ख भनेकै यही हो। कतिपय ठाउँमा त आफूलाई हेपिएको महसुस पनि हुन्छ तर गर्न के नै पो सकिन्छ र ! उनले मसँग कागजमा लेखेर मन दुखाए। नेत्र दाइ र मेरो घर नजिकै छ। अझ उनको र मेरो विशेष सम्बन्ध छ। उनको बुवा र मेरो बुवा एकै दिन जन्मेकाले बाजेहरूले मीत लगाइदिएका रे ! त्यसैले बच्चैदेखि उनको घरलाई मीत बाको घर भनी दसंैमा टीका लगाउँदै आएको घर। त्यतिबेला निकै महत्त्व थियो मीत साइनोको। निकै घनिष्टता हुन्थ्यो मीतको नातामा। मीत नाता नै हराउँदै गएको यो समयमा मीतको बारेमा के कुरा गर्नु ! हामी सानो हँुदा दाइमा यस्तो कला देखिएको थिएन तर चालिसको दशकमा आएर मात्र उनले पेन्टिङको काम गर्न थालेका हुन्। सुरुसुरुमा हेरौं न त कस्तो हुन्छ भनेर सुरु गरेका हुन् उनले। त्यतिबेला पेन्टिङको कुनै बजार थिएन। तर पेन्टिङ गर्दै जाँदा जब उनका पेन्टिङहरूले विभिन्न महोत्सव र प्रतियोगितामा प्रथम, द्वितीय भएर पुरस्कार तथा प्रमाणपत्रहरू पाउन थाल्यो तब उनमा पेन्टिङप्रतिको मोह बढेर गयो। उनी पेन्टिङमा रमाउँदै गए। अन्तत: समयक्रममा यही पेन्टिङ उनको पेसा बन्न पुग्यो। उनका पेन्टिङहरूलाई गोरखादेखि पोखरासम्मको बजारमा प्रतिस्पर्धा गराउने काममा सहयोगी बनेर उभिइन् उनकै कान्छी बहिनी निर्मला श्रेष्ठ। उनले थाहा पाएसम्मको प्रतियोगितामा उनै दाइको कला पुर्याउने चाजोपाँजो मिलाइन्। सहभागी भएका सबैजसो प्रतियोगिताबाट खाली हात फर्कनु परेन। यस्ता प्रतियोगिताहरूले उनलाई हौसला प्राप्त भयो। चित्रकलाको काम गर्दागर्दै पचासको दशकमा आएर उनले गहुँको छालीलाई विभिन्न रंगले रंगाएर चित्र बनाउन थाले। उनको यस छाली कला थोरै समयमा नै निकै लोकप्रिय बन्न पुग्यो र अन्तत: गोरखाकै एउटा परिचय बन्न पुग्यो। सबैले मन पराएकै कारण गोरखाका विभिन्न सरकारी कार्यालयहरूले समेत अतिथिहरूलाई उपहार दिन उनका पेन्टिङहरू मगाउन थाले। गोरखामा भ्रमण गर्न आउने पर्यटकहरूको रोजाइको सामान बन्न पुग्यो उनको कला। जसका माध्यमले उनको कला नेपाल र नेपाल बाहिरसमेत पुग्न थाल्यो। उनको ख्याति चुलिँदै गयो। रंगको पेन्टिङभन्दा छाली कला अलि फरक र नवीन देखिने तथा बिक्री पनि बढी हुने भएपछि यसले उनको पेसालाई उचाइमा पुर्यायो। यही पेसाको दममा बिहे गरे। बाठालाई त केटी पाउन हम्मे परिरहेको अवस्थामा नेत्रलाई छोरी कसले दिने। तर उनको सीपकै कारण उनले चाहे जस्तै जीवनसंगिनी भेटे। उनीमा भएको आवाज बनिन् श्रीमती। दुई छोरी र एक छोराका पिता पनि बने। छोराछोरीहरूलाई राम्रो शिक्षादीक्षा दिएर राम्रो बासको पनि बन्दोबस्त गरे। छालीबाट बनेको गोरखा दरबार, मनकामना मन्दिर, पृथ्वीनारायण शाह र बुद्ध भगवान्का चित्रहरू उनको चर्चित र अत्यधिक बिक्री हुने चित्रहरू हुन्। यही कलाका कारण गोरखामा छाली चित्रकलाको सुरुआत गर्ने प्रथम व्यक्ति बन्ने सौभाग्य पनि उनैले पाए। तर छाली आर्ट अनौठो भए पनि यसको लागि लाग्ने समयअनुसारको मुल्य नपाएको गुनासो चाहिँ गर्छन् उनी। तर जति गुनासाहरूको चाङ भए पनि यतिखेर आफ्नो पेसाबाट सन्तुष्ट छन् उनी। अहिले १० वर्ष पहिलेको जस्तो व्यापार छैन। पहिले पहिले दिन रात काम गर्दा पनि माग पुर्याउन गाह्रो थियो। विदेशीहरूले पनि मन पराएर किन्थे। तर पहिलेको दाँजोमा अहिले बाहिरबाट मान्छेहरू निकै कम आउँछन्, इशाराले बताउँछन् उनी। गोरखामा पर्यटकहरू भित्र्याउन नसक्नुमा स्थानीयवासी र स्थानीय सरकार दुवैको कमजोरी देख्छन् उनी। उनी जन्मेको दुई वर्ष पुग्दा पनि बोली नफुटेपछि उनका आमाबुवाले उनको आवाजको लागि भेटे जति औषधिमुलो गरे, मीझाँक्री लाए, देवीदेवता सबै भाके, बक्रेश्वरी मन्दिरमा पुर्याएर भाकल पनि गरे तर उनको बोली फुटेन। आफ्नो वर्कतले भ्याएसम्मको गरिसकेपछि मात्र उनका बाबुआमाले नियतिको खेलालाई स्वीकारे। स्कुल जाने बेलासम्म पुग्दा नपुग्दै उनको फरक परिचय बन्न पुग्यो। त्यो बेलामा एउटा छोरा त्यो पनि यस्तो जन्मनुको पीडाको के हिसाब। अनि उनी आफैंले व्यहोरेको समाजको व्यवहारको झन् के कुरा ? उनलाई बाल्यकालका बारेमा सोध्दा उनी निकै भावुक हुन्छन्। सुरुका दिनमा स्कुल जाँदा आफूले जवाफ दिन नसकेका कुराहरूको सम्झना गर्दै गम्भीर बन्छन्। यस्तो अवस्थामा भएर जन्मनु आफ्नो दोष नभएकाले आफूलाई कुनै दु:ख नभएको तर बोल्न नसक्ने भनेर आफन्त र छिमेकीले हेप्दा भने कयौं पटक उनको आँखाबाट आँसु झथ्र्यो अरे। आमाबाबुको लागि बोझ बन्ने भए भनेर एक्लै दु:खी हुन्थ्यो अरे। बोल्न नसकेकै कारणले अरूले गरेको काम गर्न नपाउँदा उसको मन रुन्थ्यो अरे। अझ बुझ्ने र पढेका मान्छेहरूले पनि खिज्याउँदा त झन् हुनसम्मको पीडा हुन्थ्यो अरे। तर जीवनका यी सबै आरोह अवरोहहरूलाई सजिलै पचाइदिए उनले र बोल्नै नपर्ने पेसालाई अँगालेर सबैलाई देखाइदिए। काम गरेर खानलाई बोल्नै पर्छ भन्ने छैन भन्ने कुरा प्रमाणित गरेर देखाइदिए। आज दाइको अवस्था देशका हजारौं आवाजविहीनहरूका लागि एउटा उदाहरण हो भन्दा अन्यथा नहोला। कतिपय देशहरूमा हामी जस्ता बहिरा र अपांगता भएकाहरूले सिर्जेका कलाकृतिहरूलाई राज्यले महत्त्व दिएर देश विदेशमा बिक्री प्रबन्ध मिलाएको समाचारहरू सुन्छु। सरकारले प्रोत्साहनस्वरूप भत्ता पुरस्कारहरू दिएको पनि सुन्छु। तर यहाँ त्यस्तो पाइन्न। नेपालमा हस्तकलाले श्रमअनुसारको मूल्य पाएकै छैन। यस्ता घरेलु कलाहरूलाई देश विदेशमा प्रचारप्रसार गर्न सकिएको छैन। यस्ता कलाले नेपाललाई विश्वमा चिनाउन सकिन्छ। युवाहरूलाई यससम्बन्धी तालिम दिएर रोजगारी सिर्जना गर्न सकिन्छ। यतातिर सरकारको ध्यान जान जरुरी छ, सरकारसँगको दु:खेसो पोख्छन् उनी। यस्ता हस्तकलाको बिक्री तथा प्रवद्र्धनको लागि हालसम्म केन्द्र तथा स्थानीय सरकार कतैबाट पनि केही सहयोग नभएको दु:खेसो पनि गर्छन्। दु:ख मात्र होइन, यो पेसाले उनलाई खुसी पनि दिएको छ। आफ्ना पुराना साथीहरू खोजीखोजी आफूलाई भेट्न आउँदा र आफ्नो पेन्टिङ अरूको घरको भित्तामा झुन्डिएको देख्दा बिछट्टै खुसी लाग्दोरहेछ उनलाई। आफ्नो अवस्थाले सबै काम गर्न नसक्ने, धेरै लेखपढ पनि नभएकाले यसैमा आफूू रमाइरहेको र यसैले आफ्नो नाम चिनाएकाले जीवनभर यसै पेसामा नयाँ नयाँ सिर्जनाहरू गरी बिताउने चाहना रहेको कुरा पनि बताउँछन्। उनको कुरो मलाई पनि चित्त बुझ्यो। फट्यार्इं र दुष्ट्यार्इंको जगजगी भएको समयमा बोल्न सक्ने सोझासिधाको त दुर्दशा भएको छ भने उनी त झन् बोल्नै नसक्ने आवाजविहीन। कहिलेकाहीँ आफले यति कठिन मेहनत गरेर बनाएको कलालाई मान्छेहरूले दुईचार पैसामा तौलेर अवमूल्यन गर्दा उसलाई साह्रै चित्त दुख्दोूरहेछ। अझ एकजना जानेमानेका व्यक्तिले चित्र लिएर गई धेरै दिनसम्म पैसा दिन कनकन गरेको घटनाले त उनको मन निकै रोएको दु:खेसो पनि गर्छन्। बोल्न नसकेकै कारण समाज, आफन्त, साथीभाइहरूले हेपेका घटनाहरूको लामै लिस्ट छन् उनीसँग। तर ती सबै दिनलाई बिर्सेर अहिले उनी सफल चित्रकारको रूपमा चिनिएका छन्। कसैलाई गोरखाको कुनै उपहार दिन पर्यो कि झट्ट सम्झिने नाम भएको छ, नेत्र दाइ। गोरखालाई चिनाउने कला खोज्न आउनेहरूका लागि आउने ठाउँ भएको छ दाइ। कुनै कार्यक्रमहरूमा ऐतिहासिक गरगहना र हातहतियारको नमुना बनाउनु पर्यो भने धाउने ठाउँ भएको छ उनको ठाउँ। गोरखाली हस्तकलाको पर्याय भएको छ उनको नाम। बोल्न नसक्ने भए पनि कलाले बाठा भएका छन् दाइ। उनको कलामा कतै देखिँदैन उनको समस्या। मलाई चाहि बोलेरै देश लुट्ने बाठा भनाउँदाहरू भन्दा आफ्नै कला र सिर्जनाले संसारको मन लुट्ने यिनै दाइ नै मनपर्छ। जय नेत्रबहादुर !"
गोसाइँकुण्ड : सत्ययुगदेखि आजसम्म,"आफ्नै जिल्लाको पवित्र तीर्थस्थल, देश तथा विदेशबाट समेत हजारौं मानिस आउँछन्, जीवनमा एकपटक भने पनि यात्रा गर्नुपर्छ भन्ने हुटहुटी जागेको धेरै भएथ्यो। स्वाभाविक पनि हो। २०६८ सालमा पहिलो पटक गोसाइँकुण्डको भ्रमण गरेको थिएँ। बालसखा नारायण न्यौपाने घरबाट गोसाइँकुण्डका लागि हिँड्यौं। तर, धुन्चे पुगेपछि गोसाइँकुण्ड क्षेत्र विकास समितिको अनुगमन समितिको टिमसँगै जाने अवसर मिल्यो। त्यतिबेला गोरखापत्र दैनिकमा (रसुवा समाचारदाता) रिपोर्टरको रूपमा काम गर्थें। पत्रकार दाजुहरू सुशील कोइराला र बलराम घिमिरे, समितिका अध्यक्ष सञ्जीव डिएम र सर्वदलीय राजनीतिक दलका प्रतिनिधिहरू सहभागी भयौं। त्यही यात्रा गोसाइँकुण्डको पहिलो बन्यो। तलबाट उकालो जान कठिन छ। तर माथि कुण्डमा पुगेर डुबुल्की मारेपछि सबै थकान हराउने र छुट्टै हल्का महसुस हुने रहेछ। उकालो अनि चिप्लो बाटो, झरीको मौसम। मानिसहरूको दोहोरो हिँडाइ (आउजाउ)ले अप्ठेरो महसुस भए पनि गोसाइँकुण्ड पुग्ने र रमणीय कुण्डको मनमोहक दृश्यको अवलोकन गरी महादेवको दर्शन गर्ने अभिलाषाले सबै दु:ख, कष्ट र अप्ठेरा हराउँदा रहेछन्। त्यही अनुभूति र स्मरणहरू ताजै छन्। विकट अनि उच्च पहाडी ठाउँ पुग्न ज्यादै कठिन तर पुगेपछि रोमाञ्चित ठाउँ हो, गोसाइँकुण्ड। गोसाइँकुण्ड समुद्री सतहबाट ४ हजार ३ सय ८० मिटरको उचाइमा रहेको यो स्थल एक पवित्र र सुन्दर सरोवर (ताल)को रूप हो। पहाडको खोचमा सुन्दरतम् आकृतिमा बसेको छ। गोसाइँकुण्डको पौराणिक कथन : हिन्दु धर्मग्रन्थ पुराणमा उल्लेख भएअनुसार सत्ययुगमा देवता र दानवबीच भएको समुद्र मन्थनको क्रममा हलाहल नामक कालकुट विष निस्कियो। उक्त विषले संसारलाई अत्यास पार्ने भयो भन्दै त्रास फैलियो। देवताहरूको एक टोली यसको समाधानको उपाय खोज्न महादेव शिवशंकर भेट्न पुगे। भगवान शिवशंकरले उक्त कालकुट विष सेवन गरी अनिष्ट हुनबाट संसारलाई बचाउन जोखिम उठाए। कालकुट विष सेवन गरेपछि भगवान् शिवशंकरमा अत्यन्त डाहा पैदा भयो। उक्त डाहा शान्त पार्न उनी हिमालय पर्वततिर लागे। हिमालय यात्राको क्रममा शिव हालको गोसाइँकुण्ड पुगे। सुन्दर अनि शान्त पहाडमा उनले त्रिशूलले छेडी पानी निकाले। यसरी त्रिशूलधाराबाट उत्पन्न भएको जलबाट गोसाइँकुण्ड (सरोवर) बनेको हो। त्यही कुण्डमा भगवान् शिवले विश्राम लिई डाहा शान्त पारेको कथन छ। कालकुट विष सेवन गर्दा त्यसको डाहाले महादेवको घाँटीमा नीलो दाग बसेको हुँदा उनलाई नीलकण्ठ महादेवको नामले पनि चिनिन्छ। उच्च पहाडमा रहेको यस गोसाइँकुण्डमा पुगी त्रिशूलधाराबाट जल उत्पन्न गराई जलबाट निर्मित सरोवरमा वि श्राम लिएको धार्मिक विश्वास छ। त्यसैले भक्तजन धार्मिक लाभ र मोक्ष प्राप्तिको कामना गर्दै कठिन यात्रा गरेरै भए पनि गोसाइँकुण्डसम्म धाउने गर्छन्। अहिले पनि खुल्ला मौसम र घाम लागेको बेला पोखरीको बीच भागमा भगवान् शिव शयन गरिरहेको स्पष्ट देखिन्छ भन्ने जनविश्वास छ। शिवको उक्त रूप हेर्न मानिस लालायित हुन्छन्। र त कठिनको बाबजुत पनि यात्रा गर्छन्। शिवले आफ्नो त्रिशूलले उक्त जल निकालेको हुँदा गोसाइँकुण्डको उद्गम थलो (मुहान)लाई त्रिशूलधारा नामकरण गरिएको छ। सोही त्रिशूलधाराबाट बगेर आउने पानी गोसाइँकुण्ड पोखरी हुँदै, भैरव कुण्ड, सरस्वती कुण्ड अनि तल आएर त्रिशूली नदीको रूप धारण गरेको छ। जुन चितवनको देवघाटमाथिसम्म त्रिशूली नदीको नामले चिनिन्छ। रसुवा सदरमुकाम धुन्चेदेखि झन्डै दुई दिनको ठाडो उकालो यात्रा अति कष्टसाथ हिँडेर गोसाइँकुण्ड पुगिन्छ। यसरी पुग्ने यात्रीहरू उक्त सरोवरमा स्नान (डुबुल्की) मार्ने बित्तिकै चंगा हुने, सबै थकान मेटिने र शरीरमा छुट्टै खालको ऊर्जा प्रवाह (स्फूर्ति) हुने बताउँछन्। जीवनमा ४० पटकभन्दा धेरै गोसाइँकुण्डको भ्रमण गरिसकेका कालिका५ ज्याङ्लाङका प्रेमप्रसाद पौडेल भन्छन्, गोसाइँकुण्डको जति प्रचारप्रसार र संरक्षण हुनुपर्ने हो त्यति हुन सकेको छैन। यसलाई राम्रोसँग व्यवस्थापन र सोअनुसारको प्रचारप्रसार गरिने हो भने यहाँ वर्षैभरि आन्तरिक तथा बाह्य पर्यटकहरूको आगमन हुने सम्भावना छ। कुण्डको संरक्षणका लागि फोहोर व्यवस्थापन, जैविक विविधता संरक्षण, संस्कृति, भेषभूषा प्रवद्र्धनलगायत भौगोलिक स्वरूप जोगाउँदै पूर्वाधार निर्माणलाई प्राथमिकता दिनुपर्छ। गोसाइँकुण्ड जान धुन्चे हुँदै जाने र फर्कंदा नौकुण्डतर्फबाट स्याउबारी हुँदै कालिकास्थान निस्कने गरी व्यवस्थित बाटो र आवश्यकताअनुसार होटल एवं आवासस्थल बनाउन सके यसले जिल्लाको आर्थिक विकासमा पनि टेवा पुर्याउँछ। नेपालअंग्रेज युद्धपछि भएको सुगौली सन्धि नेपालको हितमा नभएको भन्दै अशान्त बनेका अमरसिंह थापाले गोसाइँकुण्ड क्षेत्रमा गई देह त्याग गरेका थिए। कुण्डको दक्षिणतर्फ अप्ठयारो भिरमा अझै पनि सिंहले आ श्रय लिएको गुफा छ। उक्त गुफाको पनि उचित प्रचारप्रसार हुन सकिरहेको छैन। कसरी पुगिन्छ, गोसाइँकुण्ड ? रसुवा सदरमुकाम धुन्चेसम्म सवारीसाधनको यात्रा र त्यहाँबाट पैदलयात्रा गरी गोसाइँकुण्ड पुग्न सकिन्छ। यात्राको क्रममा पौराणिक कालमा शिवले यात्रा गरेका स्थलहरू बेत्रावतीमा रहेको उत्तरगयाधाम (हिन्दु धर्मावलम्बीबीच प्रचलित चार धाममध्ये नेपालमा रहेको एकमात्र पवित्र धाम उत्तरगया हो, कालिका माई क्षेत्रहरू पनि ऐतिहासिक महŒवका सम्पदा हुन्। गोसाइँकुण्ड मार्गमा हिमाली प्राकृतिक सौन्दर्यका दृश्यहरू निकै पाइन्छ। धुन्चेबाट जाँदा घट्टेखोला, देउराली, चन्दनबारीस्थित सिङ्गोम्पाको बुद्धको विशाल मूर्ति, ढिम्सा, चोलाङपाटी, लौरीविनायकजस्ता मनोरम दृश्य देखिने स्थान यस मार्गमा पर्छ। जुन मनमोहक छन्। प्रकृतिसँग रमाउनेहरूका लागि त यो अलौकिक छ। पर्यटकीय दृष्टिकोणले पनि यो ठाउँमा स्वदेशी तथा विदेशी पर्यटकहरू देउराली, ढिम्सा, चन्दनबारी, चोलाङपाटी, लौरीविनायक बुद्ध मन्दिरलगायत स्थानको मनोरम प्राकृतिक दृश्यावलोकन गर्न पाउने वातावरण छ। यस पदमार्गमा विभिन्न प्रजातिका फूलहरू, लोपोन्मुख वन्यजन्तु, वनस्पति, चराहरू रमणीय दृश्यहरू सजिलै देख्न सकिन्छ। यसका साथै काठमाडौंको सुन्दरीजलको बाटो हुँदै पनि गोसाइँकुण्ड जाने आउने गरिन्छ। आजकल स्याउबारीदेखि नौकुण्ड हुँदै पनि मानिस गोसाइँकुण्ड आउजाउ गर्न थालेका छन्। सम्पदा संरक्षण ध्यान दिने कि ? : धेरै पहिलेदेखि धुन्चेदेखि गोसाइँकुण्डसम्म केवलकार राख्ने भनेर छलफल गरिए पनि यो कार्य अहिलेसम्म पनि सुरुआत हुन नसक्दा जीवनमा एकपटक गोसाइँकुण्ड जान्छु भन्ने तर यात्रा गर्न नसक्नेका लागि यो कठिन छ। गोसाइँकुण्ड गाउँपालिकाका अध्यक्ष कैसाङ नुर्प तामाङ भन्छन्, केबलकार निर्माणका लागि पालिकाले पहल गरिरहेछ। कार्यविधि तयार भएर वन मन्त्रालयमा पुगेको छ। मन्त्रिपरिषद्बाट पारित भएपछि डीपीआरको काम हुन्छ। केही वर्षभित्रै गोसाइँकुण्डसम्म केवलकार सञ्चालन गर्छौं। केवलकारले चर्चा पाएको त वर्षाैं भयो, खै अब कहिले केवलकार चढेर गोसाइँकुण्डको यात्रा गर्न पाइने हो ? गोसाइँकुण्डमा आएका यात्रुले पछिल्लो समय विभिन्न यात्रुले यात्रा वर्णमा लेखेका संस्करणलाई हेर्ने हो भने सीमित होटल, थर्पुहरू मात्रै भएको कारण हरेक सामग्री र खानेकुरा महँगा छन्। त्यसो त ढुवानीमा बढी खर्च हुने भएकाले पनि महँगो हुन पुगेको हो। किनकि धुन्चेबाट सामान महँगो शुल्क तिरेर ढुवानी गरेर लानुपर्ने बाध्यतामा पनि होटल तथा थर्पु व्यवसायीको छ। चन्दनबारीबाट माथिको क्षेत्रमा उत्पादन हुँदैन। गोसाइँकुण्ड क्षेत्र विकास समितिका अध्यक्ष सञ्जीव डिएम भन्छन्, पहिलेको तुलनामा बाटोहरू राम्रो बनाइएको छ। सिँढीहरू राखिएका छन्। प्रचारप्रसारलाई पनि बढाइएको छ। उनी थप्छन्, तर होटलहरू पुराना छन्, यात्रु वि श्रामका लागि पाटीपौवा कम छन्। स्थायी खालको सुरक्षा पोस्ट र स्वास्थ्यचौकीहरू छैनन्। मेलाको बेलामा मात्रै अस्थायी शिविरहरू राखिने गरिएको छ। बिजुली पुगेको छैन। यसका लागि राज्यका निकायको ध्यानाकर्षण गराइरहेका छौं तर सुनेका छैनन्। यो क्षेत्र परापूर्वकालदेखि नै चर्चा पाएको र महŒवको तीर्थस्थल हो। तर, अन्यत्रको धार्मिक तीर्थस्थलको तुलनामा यहाँको संरक्षणमा कम चासो छ। सडक बाटो बन्न सकेको छैन। खाद्यान्न ढुवानीको लागि स्थानीय व्यापारीलाई सहुलियत र सहयोग छैन। व्यापारीले कठिन यात्राको बाबजुत ढुवानी गरेको खाद्य सामग्रीको मूल्य बढी हुनु स्वाभाविक पनि हो तर पर्याप्त बस्ने ठाउँहरू पनि नहुँदा कतिपय मानिस बिरामी पर्ने गरेका छन्। उत्तरगया २ डाडाँगाउँ रसुवाका राजनीतिज्ञ एवं अभियन्ता सविन सापकोटा अघिल्लो वर्ष गोसाइँकुण्ड यात्रामा पुगेर फर्किए। भन्छन्, गोसाइँकुण्डलाई स्वर्गकै टुक्रा मानिन्छ तर अप्ठेरो बाटो भएको हुँदा ज्येष्ठ नागरिक र शारीरिक रूपमा अशक्तहरू चाहेरै पनि तीर्थयात्रा गर्न सकिने अवस्था छैन। सडकबाटो वा केबलकार हुँदो हो त, उनीहरूले पनि सहजै तीर्थयात्रा गर्न सक्थे। यात्रा गर्दा ज्येष्ठ नागरिकहरूलाई धेरै सम्झिएँ, उनीहरूको गोसाइँकुण्ड यात्रा कसरी पूरा गरिदिने होला ? बाटोमा पर्याप्त सार्वजनिक शौचालयहरू पनि छैनन्, वि श्रामस्थल, कुण्ड छेउछाउ घेराबार र संरक्षणका लागि पनि सरकारी सक्रियता बढ्नु जरुरी छ। गोसाइँकुण्ड धार्मिक मात्र नभई पर्यटकीयस्थल र सांस्कृतिक सम्पदा पनि हो। यो विश्व सम्पदा सूचीमा पनि परिसकेको र महत्वको स्थल भएको हुँदा यसको उचित संरक्षण, संवद्र्धन र प्रवर्द्धन गरिनु जरुरी छ। यसका लागि स्थानीयवासी, स्थानीय सरकार र प्रदेश तथा संघीय सरकारले पनि विशेष प्राथमिकतामा राखी अघि बढ्नुपर्ने देखिन्छ। हरेक मन्त्री र प्रधानमन्त्री धुन्चे आउँदा घोषणा गर्छन्, गोसाइँकुण्डका लागि केवलकार बनाइदिन्छौँ तर यस्तो भनेको पनि दशकौं भइसक्यो तर बन्ने सुरसार छैन। गोसाइँकुण्ड आसपास रहेका १०८ कुण्डमा आन्तरिक बाटोहरू छैनन्। बाटोको कनेक्टिीभिटी हुने हो भने सायद वर्षैभरि आन्तरिक तथा बाह्य पर्यटकको घुइँचो अवश्य लाग्ने थियो। यसले धार्मिक तथा पर्यटकीय क्षेत्र र सम्पदाहरूको महत्व र महिमा त बढाउने छ त्योभन्दा पनि कृषि भूमि कम भएको रसुवामा आर्थिक आयआर्जन बढाउन कृषि पर्यटनका आधार हुनेछ। तर संघीय सरकारबाट गोसाइँकुण्डको उचित संरक्षण, संवर्द्धन र प्रवर्द्धनमा बजेट विनियोजन गरेर खासै पहल गरेको देखिँदैन। हुन त यसका लागि स्थानीय नेताहरूको पनि राज्यलाई जति ध्यानाकर्षण गराउनुपर्ने हो त्यति गराएको देखिँदैन। गोसाइँकुण्ड सत्ययुगदेखि अहिलेसम्म पनि उत्तिकै महत्वको छ। मानिसको धार्मिक आस्था बढ्दो छ। यो क्षेत्रमा अध्ययन गर्ने र अवलोकन गर्ने अध्येताहरूको संख्या पनि बढ्दो छ। लाङटाङ राष्ट्रिय निकुञ्जले अभिलेख राखेको विवरणअनुसार आर्थिक वर्ष २०३५०३६ देखि यता ४ लाख २८ हजार ४ सय ८३ पर्यटकहरूले लाङटाङ क्षेत्रको भ्रमण गरेका छन्। रसुवा भ्रमणमा आउने पर्यटकहरूको प्रमुख गन्तव्य लाङटाङ अनि गोसाइँकुण्ड हुने गरेको छ। अझ अहिले त पर्यटकीय हिसाबले पनि महत्व बढ्दै गएको छ। यसलाई निरन्तर संरक्षण र संवर्द्धन गर्दै अघि बढाउनु अहिलेको पुस्ताको पनि जिम्मेवारी हो।"
