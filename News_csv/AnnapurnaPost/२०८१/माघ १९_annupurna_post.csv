शीर्षक,विवरण
"जाजरकोटमा ३० वर्षीय शाही मृत फेला, एक महिलासहित ७ जना पक्राउ","जाजरकोट : जाजरकोटमा एक युवकको शव भेटिएको छ। जुनीचाँदे गाउँपालिका६, मैप बस्ने ३० वर्षीय रामबहादुर शाहीको शव भेटिएको प्रहरीले जानकारी दिएको छ। शाही बिहीबार जुनीचाँदे गाउँपालिका स्तरीय राष्ट्रपति रनिङ्ग शिल्ड तथा चौथो अध्यक्षकप हेर्न जुनीचाँदे५ स्थित शिवपुरी स्कुलमा पुगेका थिए। दुई दिनसम्म पनि घर नफर्किएपछि खोजतलास गर्दा शुक्रबार राति उनको शव स्थानीय काड्य खोला नजिक फेला परेको जिल्ला प्रहरी कार्यालय जाजरकोटका प्रहरी प्रमुख पुरुषोत्तमप्रसाद पाण्डेले बताए। शाहीको हत्या भएको आशंका गरिएको छ। 'हामीले अनुसन्धान गरिरहेका छौं। खेलकुद कार्यक्रम हेर्न गएका शाहीको आगो ताप्ने क्रममा स्थानीय युवाहरूसँग विवाद भएको देखिन्छ। त्यो विवाद नै घटनाको कारण हुनसक्ने अनुसन्धानमा खुलेको छ। घटनास्थलमा रगतजस्तो देखिने रातो पदार्थ भेटिएको छ। उनको टाउको र कानमा चोट लागेको देखिन्छ, प्रहरी प्रमुख पाण्डेले भने। शुक्रबार इलाका प्रहरी कार्यालय गर्खाकोटबाट प्रहरी नायब निरीक्षक पूर्णबहादुर रानाको टोली घटनास्थल पुगेको थियो। घटनास्थल थप शंकास्पद देखिएपछि जिल्ला प्रहरी कार्यालय जाजरकोटबाट प्रहरी निरीक्षक दिनेश तिमिल्सिनाको कमान्डमा थप टोली खटिएको छ। मृतक शाहीको शव शनिबार प्राथमिक स्वास्थ्य केन्द्र गर्खाकोटमा पोस्टमार्टम गरिएको छ। मृतक शाहीका आफन्तले उनको हत्या भएको आरोप लगाएका छन्। उनीहरूले निष्पक्ष छानविनको माग गरे। अनुसन्धानका लागि प्रहरीले एक महिला र ६ पुरुषसहित ७ जनालाई पक्राउ गरेको छ। नियन्त्रणमा रहेकाहरूसँग आवश्यक सोधपुछ भइरहेको प्रहरीको भनाइ छ। पीडित पक्ष किटानी जाहेरी दर्ता गर्ने तयारीमा रहेको प्रहरीले जनाएको छ। जाहेरी दर्ता भएपछि र आइतबार अदालतबाट अनुसन्धानका लागि म्याद लिएपछि घटनाबारे सार्वजनिक गरिने डीएसपी पाण्डेले बताए।"
नागरिकलाई जमिनको मालिक बनाउन अध्यादेशमार्फत ऐन संशोधन : एमाले सचिव अर्याल,"काठमाडौं : नेकपा (एमाले) की सचिव पद्मा अर्यालले भूमिहीन नागरिकलाई जमिनको मालिक बनाउन अध्यादेशमार्फत भूमिसम्बन्धी ऐन संशोधन गरिएको बताएका छन्। शनिबार काठमाडौंमा आयोजित कार्यक्रममा उनले भूमिहीन सुकुम्बासीहरुलाई भूमिको मालिक छिटोभन्दा छिटो बनाउन सकियोस् भन्ने मनसायले भूमि ऐन संशोधन भएको बताएका हुन्। अव्यवस्थित बसोबासीहरुलाई पनि निश्चित रकम लिएर जमिन उपलब्ध गराउने उनले बताए। विदेशी लगानी भित्र्याउन, जनतालाई सरकारबाट प्रदान गरिने सेवाहरु छिटोछरितो तरिकाले प्रदान गर्न अध्यादेश ल्याइएको उनको भनाइ छ। उनले सामाजिक सञ्जाल नियमन विधेयकको सन्दर्भमा आफूहरूको ध्यानाकर्षण भएको बताए। सचिव अर्यालले उक्त विधेयक नियमनको निम्ति बनाइएको र नियन्त्रणका लागि नभएको जिकिर गरे। अध्यादेशमार्फत कानुन संशोधन भएपछि निजी क्षेत्र र आईटी क्षेत्रका लगानीकर्ताहरु खुसी रहेको उनले बताए।"
महाकुम्भ मेलाबाट फर्किरहेको गाडी विहारमा दुर्घटना हुँदा ५ नेपालीको मृत्यु,"महोत्तरी : भारतको प्रयागराजस्थित महाकुम्भ मेलाबाट फर्किने क्रममा स्करपियो दुर्घटना हुँदा ५ जना नेपालीको मृत्यु भएको छ। महोत्तरी मनरा कट्टी नगरपालिकाका तीर्थालुहरू सवार रहेको बीआर ३२ पीए ४६६१ नम्बरका स्करपियो विहारको मुजफफपुरमा दुर्घटना हुँदा ५ जनाको ज्यान गएको हो। दुर्घटनामा दुई जना पुरुष र तीन जना महिलाको मृत्यु भएको भारतीय न्युज एजेन्सी पीटीआईले जनाएको छ। तीव्र गतिमा रहेको स्करपियो अनियन्त्रित भएर दुर्घटना भएको स्थानीयलाई उद्धृत गर्दै विहार मुजफ्फरपुर जिल्लाका प्रहरी उपअधीक्षक विनीता सिन्हाले पीटीआईसँग बताएकी छन्। मोटरसाइकललाई बचाउन खोज्दा स्करपियो अनियन्त्रित बनेको थियो। 'पाँच जनाको घटनास्थलमै मृत्यु भयो। जसमध्ये तीन जना महिला छन्। चार जना गम्भीर घाइते भएका छन्। उनीहरूलाई पटनाको अस्पतालमा रेफर गरिएको छ,' उनले भनेकी छन्। महोत्तरीका प्रहरी प्रवक्ता डीएसपी सन्तुलाल प्रसाद जयसवारले घटनाको सम्बन्धमा भारतीय प्रहरीसँग बुझ्ने प्रयास भइरहेको जनाएको छ। दुर्घटना मुजफ्फरपुर सदरथाना क्षेत्रको मादापुर फोरलाइन सडक खण्डमा रहेको मधुबनी मन्दिर नजिक भएको बताइएको छ।"
स्वागत मन्तव्य राखेर मञ्चबाट ओर्लिएका वडाध्यक्षको निधन,नवलपरासी : कावासोती नगरपालिका१ का अध्यक्ष तवारक अहमद मियाँको हृदयघातका कारण निधन भएको छ। गैंडाकोटमा राष्ट्रिय युवा संघको जिल्ला अधिवेशनमा सहभागी भइरहेको समयमा हृदयघात भएपछि उनको मृत्यु भएको हो। युवा संघको दशौं जिल्ला अधिवेशनमा स्वागत मन्तव्य व्यक्त गरेर मञ्चबाट ओर्लिएका उनी लडेका थिए। उनलाई चितवन मेडिकल कलेज उपचारका लागि लगेपछि चिकित्सकले मृत घोषित गरेका हुन्। उनी स्थानीय तह निर्वाचनमा नेपाल कम्युनिष्ट पार्टी (एमाले) का तर्फबाट निर्वाचित भएका थिए।
मधेशका ३ लाखभन्दा बढी किशोरीलाई एचपीभी खोप दिइँदै,महोत्तरी : मधेश प्रदेशका ३ लाख ६९ हजार १ सय २४ किशोरीलाई पाठेघरमा लाग्ने क्यान्सरकाविरुद्धमा एचपिभि खोप दिने तयारी गरिएको छ । माघ २२ गतेदेखि प्रदेशभरिका ३ हजार ३ सय २५ विद्यालय तथा विद्यालय बाहिरका गरि ३ लाख ६९ हजार १ सय २४ बालिकाहरुलाई खोप लगाउने भएको हो । प्रदेश स्वास्थ्य निर्देशनालयका अनुसार प्रदेशभरिका १० देखि १४ वर्ष उमेर समूहका बालिकाहरूलाई सो खोप लगाउने भएको छ । स्वास्थ्य निर्देशनालयका निर्देशक श्रवण नायकका अनुसार खोपसहितका अन्य आवश्यक सामाग्रीहरू मधेश प्रदेशका सबै जिल्लाहरूमा पठाउने काम भइसकेको बताए। उनले खोप लिनबाट कोही नछुटोस् भनेर अभिभावक तथा शिक्षकलाई सचेत रहन अभिमुखीकरण गरिसकेको उनले बताए।
"क्रिकेटका मुख्य प्रशिक्षक मोन्टीको कार्यकाल समाप्त, क्यानले प्रशंसासहित गर्यो बिदाइ","काठमाडौं : नेपाल क्रिकेट संघ (क्यान)ले मुख्य प्रशिक्षक मोन्टी देशाईको बिदाइ गरेको छ। नेपाली राष्ट्रिय टोलीका मुख्य प्रशिक्षक देशाईको बिदाइ गरेको क्यानले जनाएको छ। क्यानका प्रवक्ता छुम्बी लामाले मुख्य प्रशिक्षक देशाईको दुई वर्षे कार्यकाल समाप्त भएको र क्यानले उक्त सम्झौता नवीकरण नगर्ने निर्णय गरेको बताएका छन्। 'मोन्टी देशाईलाई २ वर्षे कार्यकाल रहनेगरी नियुक्त गरिएकोमा निजको सम्झौता समाप्त भएको व्यहोरा अवगत नै छ। नेपाल क्रिकेट संघले उक्त सम्झौता नवीकरण नगर्ने निर्णय गरेको व्यहोरा सम्पूर्णमा जानकारी गराउन चाहन्छौं,' प्रवक्ता लामले विज्ञप्ति जारी गर्दै भनेका छन्। क्यानले मोन्टीको प्रशिक्षणमा नेपाली राष्ट्रिय टोलीले गरेको प्रदर्शनको सराहना गरेको छ। मोन्टीको 'वान बल ब्याटल' र 'ह्याप्पी ड्रेसिङ' रूमलाई पनि क्यानले तारिफ गरेको छ। मोन्टीकै प्रशिक्षणमा नेपाली राष्ट्रिय टोलीले एक दिवसीय मान्यता बचाउनेदेखि एसिया कप र विश्वकप खेलेको भन्दै क्यानले सराहना गरेको हो। भारत र पाकिस्तानजस्ता टिमसँग खेल्ने अवसर पनि मोन्टीकै प्रशिक्षणकालमा सफल भएको क्यानले जनाएको छ। नेपाली क्रिकेट जगतमात्र होइन, १२औं खेलाडीको रूपमा रहेको नेपाली क्रिकेट प्रेमीहरूले पनि सधैं सम्झिरहने भन्दै मोन्टीलाई क्यानले प्रशंसा गरेको छ।"
अवैध ढंगले छिरेका तीन नेपालीलाई अमेरिकाले गर्यो निष्कासन,"काठमाडौं : गैरकानुनी रूपमा अमेरिका छिरेका तीन जना नेपाली निष्कासनमा परेका छन्। अमेरिकी अदालतको आदेशपछि उनीहरूलाई निष्कासन गरिएको हो। निष्कासनमा पर्नेमा यमप्रसाद तिवारी, घनश्याम खत्री र भुपाल विक रहेका छन्। उनीहरूले अवैध तरिकाले अमेरिका प्रवेश गरेका थिए। गैरकानुनी रूपमा अमेरिका प्रवेश गरेपछि उनीहरूलाई अध्यागमनले नियन्त्रणमा लिएको थियो। अदालतको आदेशपछि गत साता उनीहरूलाई निष्कासन गरी नेपाल पठाइएको स्रोतले बताएको छ। उनीहरूलाई एयर इन्डियाको विमानबाट भारत हुँदै काठमाडौं पठाइएको स्रोतको भनाइ छ। राष्ट्रपति डोनाल्ड ट्रम्पले सपथ लिएसँगै अमेरिकाको आप्रवासन नीतिमा कडाइ गरेका छन्। उनले अमेरिकामा गैरकानुनी तरिकाबाट बसिरहेका आप्रवासीहरूलाई निसानसमेत साधिरहेका छन्। ट्रम्प प्रशासनले धमाधम त्यस्ता आप्रवासीहरूलाई पक्राउ गरी निष्कासन गरिरहेको छ। अफ्रिकीलगायत कतिपय देशका नागरिकहरूलाई अमेरिकी सेनाको जहाजाटै फिर्ता पठाइएको एजेन्सीहरूले उल्लेख गरेका छन्। माघको पहिल साता पनि दुई नेपालीलाई अमेरिकाले निष्कासन गरेको थियो। अध्यागमन कानुन उल्लंघन गरेका शेर शाङ्बु शेर्पा र सारुन श्रेष्ठलाई अमेरिकाले निष्कासन गरेको थियो। हालैमात्र प्रकाशित एक रिपोर्टअनुसार अमेरिकी अदालतले १ हजार ३ सय ६५ जना नेपालीहरूलाई देश छोड्न आदेश दिएको छ। नेपालको टीपीएस नवीकरण नभए उक्त संख्या ३ हजार पुग्ने अनुमान गरिएको छ।"
सामाजिक सञ्जाल विधेयक फिर्ता लिएर पुनर्लेखन गरौं : माओवादी सचिव पौडेल,काठमाडौं : नेकपा (माओवादी केन्द्र) का सचिव देवेन्द्र पौडेलले अध्यादेश लोकतान्त्रिक मूल्य मान्यतालाई अगाडि बढाउने हिसाबले नआएको बताएका छन्। शनिबार काठमाडौंमा आयोजित एक कार्यक्रममा उनले अध्यादेश ल्याउन संविधानले नरोकेको भएपनि वर्तमान सरकारले संसद्कै अपमान हुने गरी काम गरेको बताएका हुन्। उनले सरकारले ३१ वटा कानुन अध्यादेशमार्फत संशोधन गरेर संसद्को अपमान गरेको टिप्पणी गरे। नेता पौडेलले एक हप्तामा फास्ट ट्रयाकमा सदनमै कानुन बनेको नजिर रहेको उल्लेख गरे। नेता पौडेलले सामाजिक सञ्जाल नियमनसम्बन्धी विधेयक सरकारले फिर्ता लिएर पुनर्लेखन गर्नुपर्ने पनि बताए। उक्त विधेयकमा नियमन गर्नेतिर भन्दापनि तर्साउनका लागि दण्डको व्यवस्था गरिएको उनको दाबी छ। उनले आफूहरुले सरकार ढाल्ने कुनैपनि वार्ता र लबिङ नगरेको स्पष्ट पारे।
"सबै दलित, भूमिहीन तथा सुकुम्बासीलाई ३ वर्षभित्रै लालपूर्जा दिन्छौं","प्रस्तुति : राजकरण महतो भूमि आयोगले के काम गर्दै छ ? भूमिहीन दलित, भूमिहीन सुकुम्बासी र अव्यस्थित बसोबासी व्यवस्थापनको विषय राज्यको प्रमुख मुद्दा हो। आयोगमार्फत समस्या समाधान गर्ने प्रयास हुँदै आएको छ। तर, हालसम्म समाधान हुन सकेको छैन। सम्माननीय प्रधानमन्त्री केपी शर्मा ओली नेतृत्वको सरकार यो समस्या समाधान गर्न कटिबद्ध भएर लागेको छ। कसरी ? समस्या समाधानका लागि हामी आयोगमा आएदेखि निरन्तर नवीनतम् प्रयास भइरहेको छ। गत कात्तिक १३ गते मन्त्रिपरिषद् बैठकले भूमि समस्या समाधान आयोग गठन गरेको थियो। नयाँ तौरतरिकाबाट समस्या समाधान गर्न हामी लागिपरेका छौं। आयोगले सबै भूमिहीन र अव्यवस्थित बसोबासीलाई तीन वर्षभित्र लालपुर्र्जा वितरण गर्न कम्मर कसेर लागेको छ। यसमा तीनै तहका सरकार, आयोग, राजनीतिक दलहरू र सरोकारवालाहरू सकारात्मक छन्। आजको समयमा यो सबैको मुल मुद्दा बनेको छ। यो निकै खुसीको कुरो हो। आयोगको पहिलो बैठकले यसअघिका आयोगले सम्पादन गरेको सबै कामको स्वामित्व लिइसकेको छ। त्यसैलाई आधार मानेर बाँकी कामहरू धमाधम प्रारम्भ गरिरहको छ। आयोगले कुनकुन कामलाई प्राथमिकता दिएको छ र अगाडि बढाएको छ ? हामीले वार्षिक कार्ययोजना निर्माण गरेका छौं। पहिले दलित भूमिहीनलाई लालपुर्जा दिन्छौं। त्यसपछि सुकुम्बासीलाई जग्गाधनीको पुर्र्जा उपलब्ध गराउँछौं। अन्तिम चरणमा अव्यवस्थित बसोबासीको समस्या समाधान गर्छौं। यसका लागि आयोगका पदाधिकारीहरूको कार्यविभाजन र प्रदेशको समन्वयकर्ता तोकेका छौं। चार वटा कार्यविधि तर्जुमा गरी भूमि व्यवस्था, सहकारी तथा गरिबी निवारण मन्त्रालयको सहमतिस्वीकृत लिने काम गरेका छौं। भूमिहीन दलित, भूमिहीन सुकुम्बासी र अव्यस्थित बसोबासीको लगत संकलनसम्बन्धी कार्यविधि, भूमिहीन दलित, भूमिहीन सुकुम्बासी र अव्यस्थित बसोबासीको पहिचान र प्रमाणीकरणको आधार र मापदण्डसम्बन्धी कार्यविधि, भूमिहीन दलित, भूमिहीन सुकुम्बासी र अव्यस्थित बसोबासीलाई जग्गा उपलब्ध गराउने सम्बन्धी कार्यविधि, विगतका आयोग, समिति र कार्यदलका बाँकी काम सम्पन्न गर्ने सम्बन्धी कार्यविधि बनाएका छौं। कार्यविधिले काम गर्न सहज र सरल बनाउँछ। निर्माण गरिएका कार्ययोजना कसरी कार्यान्वननमा ल्याइँदैछ हामीले युद्धस्तरका त्यसको कार्यान्वयन थालिसकेका छौं। यसका लागि प्रदेश सरकारका मुख्यमन्त्री र भूमि व्यवस्था हेर्ने मन्त्रालयका मन्त्रीसित आयोगले काम र योजनाबारे जानकारी गराएको छ। आवश्यक सहयोग र सहजीकरणका लागि समन्वयात्मक बैठक पनि गरेको छ। विगतका आयोगका पूर्वपदाधिकारीहरूसँग परामर्श बैठक बसी विगतका अनुभव तथा सिकाइहरू र सल्लाह सुझाव लिने काम गरिएको छ। राजनीतिक दलहरूसित आयोगको काम सुरुवात गर्नका लागि जानकारी, छलफल तथा अन्तरक्रिया गर्दै सुझाव लिने काम पनि भइसकेको छ। त्यस्तै, सरकारका सरोकारवाला विषयगत निकायहरूसित पनि आवश्यक सुझाव तथा राय, परामर्श गर्ने काम भएको छ। विगतका कामको अध्ययन, त्यसमा देखिएका समस्या तथा चुनौतीकोे सामना एवं सम्बोधन गर्नका लागि आवश्यक कानुन संशोधनका लागि सम्बन्धित निकायमा लेखेर पठाउने काम भएको छ। नापी प्राविधिक कर्मचारी भर्ना प्रक्रिया भइसकेको छ। आयोगको जिल्ला समिति निर्माण गर्ने कामले पूर्णता पाएको छ। यसमा सरकारको पनि प्रत्यक्ष निगरानी छ। निर्माण गरिएको कार्यविधि स्वीकृत भयो ? कामको सुरुवात गर्नका लागि चाहिने आवश्यक कार्यविधिहरू निर्माण गरेर मन्त्रालयबाट स्वीकृत गर्ने काम भएको छ। हिजो काम गर्दा आएका अप्ठ्याराहरू फुकाउने गरी कानुन संशोधनका लागि सम्बन्धित निकायमा पठाउने काम भएको छ। केशव निरौला अध्यक्ष रहेको आयोगले सम्पन्न गरेका कामहरूलाई आधार मानेर काम अगाडि बढाउने काम भएको छ। विगतमा आयोगबाट के कस्ता कामहरू भए ? भूमिसम्बन्धी समस्या समाधान आयोग र राष्ट्रिय भूमि आयोग दुवै आयोगले गरेर जम्मा ७ सय २८ तहसँग सम्झौता गरेको छ। आयोगको कम्प्युटरमा प्रविष्ट भएको भूमिहीन दलितहरू ८६ हजार ४ सय ८२, भूमिहीन सुकुम्बासीहरू १ लाख ६४ हजार २ सय ९३ र अव्यस्थित बसोबासीको ८ लाख ३४ हजार ४ सय ७० गरी जम्मा १० लाख ८५ हजार २ सय ४५ रहेका छन्। यसअघिका आयोगले २ लाख ३४ हजार ५ सय ५१ कित्ताको ४० हजार ५ सय ३२ हेक्टर जमिन नापजाँच भएको छ। त्यसैगरी ४ हजार ४ सय ४० परिवारलाई १ हजार ५ सय ८५ हेक्टर जमिन वितरण गरेको देखिन्छ। अब लाभग्राहीसँग नयाँ आवेदन लिन्छ कि पुरानैलाई आधार बनाइन्छ ? आयोगलाई प्राप्त भएको निवेदनमा कारबाही अगाडि बढाउने हामीले निर्णय गरेका छौं। छुटफुटका लागि केही दिनमा नयाँ आवेदन दिने सूचना पनि निकाल्छौं। सबै जिल्लामा आयोगका जिल्ला समितिको अध्यक्ष तोकिएको छ। अब काम अघि बढ्छ। अब सातै प्रदेशमा प्रदेशस्तरमा आयोगको जिल्ला समिति तथा पालिकालाई अभिमुखीकरण दिन्छौं। नवनियुक्त नापी प्राविधिक कर्मचारीहरूलाई तालिम र बाँकी पालिकासित सम्झौता गरेर अब हामी दु्रत गतिमा काम सुरु गर्छौ। आयोगमा आएका फारामहरूको छानबिन गरेर काम अगाडि बढाउँछौं। सुकुम्बासी र भूमिहीनहरूलाई लालपुर्र्जा कहिलेदेखि वितरण हुन्छ ? प्रक्रिया पुगेका घरधुरीहरूलाई जग्गाधनी पुर्र्जा वितरण गर्ने तयारी गरेका छौं। असार मसान्तभित्रमा एक लाख लाभग्राहीको हातमा लालपुर्र्जा पुयाउने हाम्रो लक्ष्य छ। अध्यादेशमार्फत केही नेपाल कानुनहरू संशोधन भएको छ। यसले काम अगाडि बढाउन सहज भएको छ। अरू आवश्यक कानुनहरू निर्माण तथा संशोधन प्रक्रियाका लागि सम्बन्धित निकायमा लेखेर पठाएका पनि छौं। आवश्यक पक्षहरूसँग लविङ पनि भइरहेको छ। तत्काल गर्न सकिने कामबाट सुरुवात गर्ने गरी योजना बनाएर आयोग अगाडि बढेको छ। दलित भूमिहीन र भूमिहीन सुकुम्बासीको सामाजिक अवस्था कस्तो छ ? सुकुम्बासी तथा अव्यवस्थित बसोबासीहरू कतिपय वैधानिकताको अभावमा राज्यका सेवा, सुविधाहरूबाट बञ्चित भएका छन्। भूमिहीन दलित र भूमिहीन सुकुम्बासीहरू पुस्तौंदेखि जमिनको पहूँच र स्वामित्बाट वञ्चित रहेका छन्। कतिपय जोखिम स्थानमा बसोबास गरेकाले विपत््को बढी मारमा पनि उनीहरू नै छन्। गरिबीका रेखामुनि रहेका र जीविकोपार्जनका लागि न्यून पारिश्रमिकमा मजदुरी गर्ने ठूलो संख्या यही वर्गको हो। यो वर्ग जग्गाजमिन नभएकै कारण अन्य सरकारी सेवा सुविधाबाट समेत वञ्चित हुँदै आएको छ। यसैकारण कतिबेला उठिबास हुने हो भनी अनिश्चय र त्रासमा बाँच्नु परेको अवस्था छ। अनिश्चय र त्रासको अवस्थाबाट मुक्त गर्नका निमित्त कानुनी व्यवस्थाअनुसार दलित भूमिहीन र भूमिहीन सुकुम्बासीहरूलाई निःशुल्क र अव्यवस्थित बसोबासीहरूलाई तोकिएको दस्तुर लिई जग्गाको लालपुर्र्जासहित स्वामित्व उपलब्ध गराउनेतर्फ स्पष्ट लक्ष्यसहितको कार्ययोजना र कार्यतालिका बनाएर काम गरिरहेको छ। वर्षौंदेखि भूमि समस्या समाधान गर्न आयोग गठन हुन्छ। तर, भूमिहीनले न्याय पाउँदैन, किन ? भूमि समस्या समाधानका काम नभएको होइन तर गतिमा हुनुपर्ने हो त्यो रूपमा भने हुन नसकेकै हो। चुनावको बेलामा यो मुद्दा जोडले उठ्छ। त्यसपछिका दिनहरूमा कामले गति लिन नसकिरहेको कुरो पनि साँचो नै हो। तर, अहिलेको आयोगले नतिजा दिने गरी काम थालेको छ। हाम्रो कार्यकालमा यो समस्या समाधान गरेरै छाड्छौं। तर, यसमा राजनैतिक इमान्दारिताको सवाल मात्र नभएर सामाजिक शक्ति रूपान्तरण र शक्ति विन्यासको सवाल पनि जोडिएको छ। तीनै तहका सरकार र राजनीतिक दलको प्रतिबद्धता र दृढ इच्छाशक्ति पनि उत्तिकै आवश्यक हुन्छ। देशका ७६ प्रतिशत जनता खेतीकिसानीमा आबद्ध छन्। तर, धेरैका नाममा जग्गाजमिन नै छैन। तर पनि धर्तीमा पाखुरा बजारेर गुजारा चलाउन सक्नेहरूलाई हामीले भाग्यमानी नै ठान्नुपर्छ। रातोदिन कृषिमै काम गरे पनि कर्मवीरहरूका नाममा एक टुक्रा जग्गा नहुनु दुःखको कुरो हो। उनीहरूले भूमिअधिकार पाउनु पर्छ। संविधानले अधिकारको ग्यारेन्टी पनि गरेको छ। पटकपटक सुकुम्बासी आयोगहरू बन्ने, भत्कने र प्रतिवेदनहरूको थाक लाग्ने अवस्था भइसक्दा पनि सुकुम्बासी तथा अव्यवस्थित बसोबासीहरूका संख्या घट्नुको साटो निरन्तर बढ्दो छ। अहिले मुलुकमा १० लाख ३७ हजार परिवारहरू सुकुम्बासी अवस्थामा रहेका छन्। यो कथालाई एकादेशको कथा बनाउन आयोग प्रतिबद्ध छ। तर, सरकार ढलेसँगै आयोगहरू विघटन हुन्छ। यो आयोग पनि त्यस्तै त हुने होइन ? विगत्को आयोग र यो आयोगमा धेरै फरक छ। अहिलेको आयोग कानुनद्वारा स्थापित आयोग हो। कानुनमा स्पष्ट मापदण्ड र कार्यप्रक्रिया व्यवस्था गरेको छ। गठन आदेशमा आयोगको कार्य अवधि पनि तोकिएको छ। आयोग गठन भएको मितिले तीन वर्षको अवधि हुनेछ भन्ने स्पष्ट व्यवस्था गरेको छ। त्यस्तै, आयोगले स्पष्ट लक्ष्यसहितको कार्ययोजना र कार्यतालिका बनाएर कार्यान्वयन गर्नु पर्नेछ भन्ने स्पष्ट व्यवस्था छ। जिल्ला समितिको कार्य अवधि निवेदन र मुद्दका आधारमा एक वर्ष, दुई वर्ष र तीन वर्ष कायम गरिएको छ। आयोगलाई कानुनका महŒवपूर्ण अधिकार प्रदान गरिएको छ। अन्य ऐनमा रहेका बाधा अवरोध पनि फुकाइएको छ। साथै, यो आयोग भूमि समस्या गर्न बनेको अन्तिम आयोग हुने भन्ने परिकल्पना गरिएको छ। म यो विश्वास दिलाउन चाहन्छु कि कानुनी अधिकार प्राप्त आयोगले अन्याय र पीडामा परेकाहरूको साथी बन्छ, बन्छ। यसका दुविधा कसैले पाल्नु हुँदैन। यसअघि आयोगकै चलखेलले सुकुम्बासीका नाममा गैरसुकुम्बासीहरूले लालपुर्र्जा लियो। उनीहरूलाई यो आयोगले न्याय दिलाउँछ ? पक्कै, हामीले वास्तविक सुकुम्बासीहरूलाई न्याय दिलाउँछौं। यो आयोग गठन आदेशमा स्पष्ट रूपमा भनिएको छ, भूमिहीन दलित, भूमिहीन सुकुम्बासी तथा अव्यवस्थित बसोबासी बसोबास गरिरहेको जग्गामा बसोबास कायम भएको मितिभन्दा पछिल्लो मितिमा कसैले अनधिकृत रूपमा दर्ता गरेको प्रमाणित हुन आएमा आयोगले प्रचलित कानुनबमोजिम आवश्यक कारबाहीका लागि सम्बन्धित निकायमा लेखी पठाउनु पर्छ। त्यसकारण त्यस्ता चलखेल गरेर दर्ता भएको जग्गाको हकमा आवश्यक कारबाहीका लागि सम्बन्धित निकायमा पठाउनेछौं। त्यस्ता जग्गाको दर्ता प्रक्रिया खारेज हुन्छ। दोषीलाई कडा कारबाही प्रक्रिया पनि अगाडि बढाउँछौं। वास्तविक भूमिहीन दलित, भूमिहीन सुकुम्बासी तथा अव्यवस्थित बसोबासीहरूकै न्यायका लागि आयोग गठन भएको छ र काम पनि गरिरहेको छ। त्यस्तै, ऐनको आठौं संशोधन हुनुअघि नेपाल सरकारले प्रचलित कानुनबमोजिम गठन गरेका आयोग, समिति वा कार्यदलबाट काम सुरु भई सम्पन्न हुन बाँकी रहेका काम वा निर्णयको कार्यान्वयनसमेत यस आयोगले गर्नेछ भन्ने अधिकार हामीलाई छ। कागजमा वन क्षेत्र छ। तर वर्षौंदेखि त्यहाँ सुकुम्बासी बस्ती छन्। लालपुर्र्जा दिन वनका अधिकारी सहमत छैनन्। के यस्ता बस्तीबासीले पनि लालपुर्र्जा पाउँछन् ? पाउँछन्, कानुनले लालपुर्र्जा दिन भनेको छ। वन र भूमिसम्बन्धी विधेयक २०७६ मा कृषि, सहकारी तथा प्राकृतिक स्रोत समितिमा एउटै सिजनमा दफावार छलफल भई पारित भएको कानुन हो। वन ऐनभन्दा पछिल्लो मितिमा भूमिसम्बन्धी ऐन पारित भएको हो। भूमिसम्बन्धी (आठौं संशोधन) ऐन, २०२१ को दफा ५२ (क), (ख) र (ग) मा भूमिहीन दलित, भूमिहीन सुकुम्बासी र अव्यवस्थितको स्पष्ट परिभाषा गरिएको छ। भूमि ऐनले स्पष्ट रूपमा भनेको छ, प्रचलित कानुनमा जुनसुकै कुरा लेखिएको भए तापनि यो दफा प्रारम्भ हुँदाका बखत ऐलानी वा अन्य सरकारी जग्गा वा अभिलेखमा वन क्षेत्र जनिएको भए तापनि आवादीमा परिणत भएको जग्गामा कम्तीमा १० वर्षअघि देखि आवाद कमोद गरिआएका अव्यवस्थित बसोबासीलाई एक पटकका लागि नेपाल सरकारले निजहरूले आवाद कमोद गर्दै आएको स्थानमा तोकिएको क्षेत्रफलमा नबढ्ने गरी जग्गा उपलब्ध गराउन सक्नेछ। आयोगको काममा बाधा अवरोध आएमा आवश्यक कानुनी प्रबन्धका लागि पनि प्रक्रिया अगाडि बढाउँछौं। स्थानीय, प्रदेश र संघीय सरकारबीच समन्वय र सहकार्य गरेर काम गर्छौं। यो समस्या समाधान नगर्ने हो भने अझ समस्या विस्तारै विकराल बन्छ। पछि सरकारी जग्गा र वन क्षेत्रमा थप दबाब पर्नेछ। यो सवालमा नागरिक समाज र राजनीतिक दल कतिको सचेत छन् ? सचेत लोकतन्त्रवादी, वामपन्थी राजनीतिककर्मी, बौद्धिक तथा नागरिक समाजका अगुवाहरू सामन्ती भूमि व्यवस्थामा रूपान्तरण गर्नुपर्छ भन्ने विचार व्यक्त गर्छन्। जमिन जोत्ने किसानलाई नै अधिकार दिनुपर्छ भन्ने मत राख्छन्। मुलुकको समुन्नति र सामाजिक न्यायको प्रवद्र्धनका लागि सशक्त भूमिअधिकार आन्दोलनको खाँचोबारे बहस भइरहेकै छ। नेपालको गरिबी निवारणको सवाल विद्यमान भूमि व्यवस्थासँग गाँसिएको छ। नागरिक समाजको तर्फबाट भूमिअधिकार समूहहरू बन्न थाल्नु पक्कै पनि सकारात्मक संकेतहरू हुन्। यस्ता अभियानले सबैलाई यो सवालमा पुनः घोत्लिन र सकारात्मक पाइला चाल्न बाध्य पार्नेछ। जोतेको खेत, टेकेको धर्तीको स्वामित्व नपाउँदा भूमिहीन तथा सुकुम्बासीलाई के कस्ता समस्या हुँदै आएको छ ? वैधानिकताको अभावमा उनीहरूले राज्यका सेवा सुविधाहरूबाट वञ्चित भइरहेका छन्। बस्तीमा स्कुल छ, सडक बनेको छ, बिजुलीबत्ती पनि छ तर, बसेको र जोतेको जग्गा उनीहरूका नाममा छैन। कतिबेल उठिबास हुने हो भनी त्रासमा दिनरात बाँच्नु परेको छ। लालपुर्र्जाको सपना देख्न कयौं पुस्ता बितेर गइसक्यो। तर, नयाँ पुस्ता रहर पनि त्यही लालपुर्र्जाको हुने गरेको छ। देशमा व्यवस्था बदलियो तर उनीहरूलाई उठिबास हुने त्रासले सताइरहेको छ। यो निकै संवेदनशील विषय हो। अर्कोतिर प्राकृतिक प्रकोपको उच्च जोखिममा यिनै भुइँमान्छेहरू छन्। जो भूमिहीन दलित, भूमिहीन सुकुम्बासी तथा अव्यवस्थित बसोबासीहरू रहेका छन्। बाढी, आगलागी गरिबी, बेरोजगारी, शीतलहरलगायतको प्रकोपमा पनि यो समूह नै पीडित बन्छन्। कतिपय अवस्थामा जोखिमहरूलाई न्यूनीकरण तथा व्यवस्थापन गर्न राज्यलाई पनि लगानी गर्न कठिन परिरहेको छ। अनि सधैंंं उनीहरूको गुनासो हुन्छ, राज्यको औपचारिक लगतमा हामी समावेश हुन पाएनौं। यता राज्यले कर प्राप्त गर्न नसकिरहेको चर्चा चुलिरहेको हुन्छ। बसोबासी आफूले उपयोग गरेको जग्गा बैंकिङ प्रणालीमार्फत आर्थिक उन्नयनमा उपयोग गर्न पनि सकेको छैन। यस्तो अवस्थामा पनि भूमि समस्या समाधान नहुने हो भने दीर्घकालीन थप असरहरू केके पर्छ ? समस्या समाधान नगर्ने हो भने यस्ता बस्ती र बसोबास क्षेत्र अनुत्पादक क्षेत्रका रूपमा रहनेछ। सुकुम्बासी र अव्यवस्थितहरूलाई हेला वा हेयका दृष्टिले हेर्ने सामाजिक परम्परा कायम रहनेछ। मानवअधिकार, भूमिअधिकार, आवास हकको उल्लंघन हुनेछ। समस्याको थप विस्तार भई सरकारी तथा सार्वजनिक जग्गा र वन क्षेत्र थप दबाबमा पर्ने देखिन्छ। यसले अझ सामाजिक असमानता र आर्थिक विपन्नतालाई बढाउँदै लानेछ। त्यसैले यो समस्याको समाधान हुन बेलैमा गर्न जरुरी छ। अर्को कुरो के छ भने प्राकृतिक स्रोतहरूमध्ये भूमि एक मुख्य स्रोत हो। जसमा राज्यको पहिलो हक रहेको हुन्छ। र, नागरिकले कानुनमा व्यवस्था भएबमोजिम भूमिको उपयोग गर्ने गर्छन्। भूमि र भूमि स्रोतबाट प्राप्त हुने समन्यायिक वितरण सुनिश्चित गर्न भूमिको उपयोग र व्यवस्थापन उपयुक्त तवरबाट हुन आवश्यक छ। खाद्य अधिकारको सुनिश्चतता, सुरक्षित तथा उपयुक्त आवासका लागि भूमिसम्बन्धी सवालहरूको समयानकूल सम्बोधन गर्नु आवश्यक देखिएको छ। कसरी मानिसहरू सुकुम्बासी बन्छन् ? यसका एउटै कारण भने छैन। मान्छे सुकुम्बासी र भूमिहीन हुने थुप्रै कारणहरू छन्। प्राकृतिक र मानव सिर्जित विपत्तिबाट मानिसहरू भूमिहीन बन्न पुगेका छन्। सोझोपन वा जानकारीको अभाव वा तिरो तिर्नुपर्ने त्रास वा प्रमाण अभावले जग्गा दर्ता भइरहेको हुँदैन। यससँग सम्बन्धित सामाजिक कुप्रथा पनि छन् कि ? छन्, पहिला दासदासी, कमाराकमारी हली, गोठाला, हरूवाचरुवा, कमैया, कमलरी, हलियाहरूलाई जमिनको स्वामित्वबाट अलग गर्ने गरिन्थ्यो। यसले पनि मानिसहरू सुकुम्बासी भए। गरिबी र निरीहताले पनि उनीहरूको जग्गामा स्वामित्व भएन। नेपालमा जग्गा व्यवस्थासम्बन्धी कानुनका जटिलताले पनि व्यक्तिहरूको जग्गामाथि स्वामित्व स्थापित हुन सकेको छैन। अरू ? थुप्रै छन्, थुप्रै। पुख्र्यौली पेसा तथा व्यवसाय बचाउन नसकी विस्थापन भएकाहरू पनि सुकुम्बासी जीवन बाँचिरहेका छन्। जमिन्दार सामन्तहरूले जमिन खोसेकाहरू जग्गाजमिनबाट बिमुख भएको अवस्था छन्। सामन्ती शासन व्यवस्थाको कारण साहुले चर्को ब्याजमा पैसा लगाई जमिन गुमाउन पुग्दा पनि सकुम्बासी भएको अवस्थाहरू छन्। अहिले मिटरब्याजी साहुबाट धेरैले भूमि गुमाएका छन्। व्यक्तिगत प्रवृत्ति र आचरणका कारण भूमि गुमाई भूमिहीन र अव्यवस्थित बसोबासी बन्नेहरूको संख्या पनि उस्तै छ। सकुम्बासी समाधान नहुनुको पछाडि राज्यको दोहोरो नीति पनि जिम्मेवार होला त ? यो पनि एक कारण हो। श्रम तथा अवसर पर्याप्त नहँुदा पहाडबाट तरार्र्ईतिर र गाउँबाट सहरतिर बसाइँसराइको क्रममा तरार्र्ई क्षेत्रका आवादयोग्य जग्गा ऐलानी, पर्ती, वन क्षेत्रमा पनि बसोबास रहेको पाइन्छ। र, अव्यवस्थित सहरीकरणको विकास तीव्र गतिमा चलिरहेको छ। यसमा राज्यको अस्पष्ट र दोहोरो नीतिको भूमिका रहेको देखिन्छ। यसमा राज्यको आर्थिक, सामाजिक र राजनैतिक अवस्था एवं परिवेश पनि उत्तिकै जिम्मेवार छ। भूमिहीनलाई अधिकार दिलाउन विगतमा कस्ता प्रयास भए ? एकपछि अर्को प्रयास भएको थियो। त्यो अझै जारी छ। राज्यले भूमिहीन सुकुम्बासीलाई जग्गा वितरणको सुरुवात २०१३ सालबाट गरेको थियो। त्यो बेला राप्तीदुनको जमिन वितरण नियम २०१३ लागू गरियो। त्यसैगरी झोडा क्षेत्रको समस्या समाधान गर्न झोडा क्षेत्रको जग्गासम्बन्धी ऐन, २०२८ जारी गरेको पाइन्छ। २०२० फागुन ११ गते नेपाल पुनर्बास कम्पनी स्थापना गरी तरार्र्ईमा योजनाबद्ध पुनर्बास कार्यक्रम सुरु गरेको थियो। २०३६ सालदेखि २०४५ सम्म वन क्षेत्र सुदृढीकरण कार्यक्रममार्फत जगा वितरण गरेको पाइन्छ। २०४६ सालको जनआन्दोलन र प्रजातन्त्र प्राप्तिपछि सुकुम्बासी समस्या समाधान आयोग गठन गरी प्रयास थालियो। २०४६ पछि १५ वटा सुकुम्बासी आयोग गठन भयो। २०७२ मा संविधान जारी भएपछि अहिले हरिप्रसाद रिजालको अध्यक्षतामा गठन भएको भूमि समस्या समाधान आयोग तेस्रो आयोग हो। सरकार फेरिएपिच्छे आयोग गठन तथा विघटन हुन्छ। तर परिणाम दिन उद्देश्य पूरा गर्न नसक्दा आयोगप्रति आम निराशा छाएको छ। आयोग अविश्वासको घेरामा आयोग पर्दै आएको छ। तर, यसपालि आयोगले जनतामा विश्वास जगाएको छ। बहुमतको शक्तिशाली सरकार पनि छ। सरकार भूमि समस्या समाधान गर्न लागि परेको छ। सुकुम्बासी, भूमिहीन, अव्यवस्थित बसोबासीलाई लालपुर्र्जा वितरण गर्छ। सरकारको पनि मुख्य प्राथमिकतामा यो काम छ। विगतका आयोग ढल्नुका पछाडि दलगत नाफाघाटाको हिसाब नमिल्दाका कारणले हो ? केही हदसम्म कुरो ठीकै होला। यही परिवेशबीच फेरि नयाँ आयोग बनेको छ। यो कुरालाई चिर्दै यो सरकारले काम गर्न खोजेको चाहिँ पक्कै हो। गरेरै देखाउँछ। स्थानीय तह, प्रदेश र संघ सबै मिलेर जवाफदेही ढंगले यो समस्यालाई अभियानकै रूपमा सम्पन्न गर्नुपर्छ। यो समस्या समाधान गर्ने विषय केवल दलगत फाइदा र बेफाइदाको हिसाबले नहेरी मूलतः पिँधमा रहेका नागरिकहरूको सामाजिक न्यायका दृष्टिले हेरेर समस्या समाधान गर्नुपर्ने हुन्छ। यस कार्यलाई सफल बनाउन सम्बन्धित सबै सरोकावालको सहयोग र सहकार्य अति आवश्यक छ। भूमिको उपयोग गरी आम नागरिक, समुदाय, समाज र राष्ट्रको आर्थिक समृद्धि र सामाजिक समुन्नतिका लागि पनि यी समस्याहरूलाई समुचित सम्बोधन गर्न अति आवश्यक छ। त्यसै भए, प्रगतिशील भूमिसुधारका सवालको अवस्था कस्तो देख्नु भएको छ ? नेपालमा प्रगतिशील भूमिसुधारको आवश्यकताबारे चर्चा हुन थालेको पनि आधा शताब्दी नाघिसक्यो। राजनैतिक दलहरूको अगुवाइमा थुप्रै किसान आन्दोलनहरू पनि भए। भूमिसुधारका नाममा कतिपय कार्यक्रमहरू पनि आए। तर असली भूमिसुधार अझै देख्न पाइएको छैन। विगतमा जसको जोत उसको पोत भन्ने लोकप्रिय नारा लगाउने राजनैतिक दलहरू नै सरकारमा पुगे। तर, पनि प्रगतिशील भूमिसुधारको कार्यक्रम लागू हुनु त कहाँ हो कहाँ भूमि अधिकारको सवाल नै राजनीतिक आन्दोलनको एजेन्डा बन्न सकिरहेको छैन। ठूला तथा शक्तिशाली राजनैतिक दलका नेतृत्वहरू भूमिअधिकारको मुद्दालाई लुलो किसिमले मात्र उच्चारण गर्न थाले पनि स्थानीय तहका अधिकांश कार्यकर्ताहरू भने अझै प्रगतिशील भूमिसुधारको पक्षमा छन्। यो एजेन्डाको कार्यान्वयन गर्न के गर्नु पर्ला ? नेपालकै र विश्वभरका अधिकारमुखी आन्दोलनहरूले जबसम्म अधिकारबाट बञ्चित शोषित तथा पीडित समुदाय आफैंंं ब्युँझिएको हुँदैन तबसम्म दिगो र वास्तविक परिवर्तन सम्भव हुँदैन। भूमिअधिकार आन्दोलनलाई दह्रो, दिगो बनाउँदै लक्ष्यसम्म पुयाउनका लागि हलिया, कमैया, सुकुम्बासी, मोही किसानकै मजबुत जनसंगठन बनाउनु अत्यावश्यक हुन्छ। पीडितहरूबाटै आन्दोलनको नेतृत्व पंक्ति विकास हुनुपर्छ। स्थानीय, जिल्ला, क्षेत्र र राष्ट्रिय तहसम्म पीडितहरूको आफ्नै जनसंगठनको सञ्जाल बन्नुपर्छ।"
ब्राउनसुगरसहित एक जना पक्राउ,काठमाडौं : चन्द्रागिरी नगरपालिका२ नागढुङ्गाबाट अवैध लागूऔषध ब्राउनसुगरसहित एक जना पक्राउ परेका छन्। सिराहा गोलबजार नगरपालिका२ बस्ने २४ वर्षीय श्रीराम महत्तोलाई शुक्रबार बिहान ब्राउनसुगरसहित प्रहरीले पक्राउ गरेको छ हो। प्रहरीले काँकडभिट्टाबाट काठमाडौंतर्फ आउँदै गरेको प्र०१००२ ख ०५४१ नम्बरको बसलाई जाँच गर्ने क्रममा बसमा सवार उनलाई ब्राउनसुगरसहितसहित पक्राउ गरेको हो । प्रहरीले आवश्यक अनुसन्धान गरिरहेको छ।
चाँदनीको हत्यामा बाबुआमादेखि मावली परिवारसम्मको संलग्नता,"विराटनगर : गाडेको अवस्थामा शव फेला परेकी १४ वर्षीया चाँदनी यादवको हत्यामा उनकै बाबुआमा र मावली परिवारसम्मको संलग्नता रहेको निष्कर्ष प्रहरीले निकालेको छ। विराटनगर महानगरपालिका५ विशालचोकको कलेर्वा टोलस्थित मामाघर नजिकै खाल्डो खनेर गाडेको अवस्थामा शुक्रबार (माघ १८ गते) उनको शव भेटिएको थियो। उनको हत्या माघ ११ गते शुक्रबार राति गरेर त्यही रात शव गाडिएको जानकारी प्रहरीले पाएको छ। यद्यपि, अनुसन्धानका क्रममा प्रहरी नियन्त्रणमा रहेकाहरूले धेरै कुरा खुलाउन चाहेका छैनन्। उनीहरूमाथि प्रहरीले थप सोधपुछ र अनुसन्धान गरिरहेको छ। प्रहरीले उत्खनन गरेर शवलाई पोस्टमार्टमका लागि कोशी अस्पताल लगेको थियो। चाँदनी बाबु लालमोहन यादव र आमा राजकुमारी मण्डल यादवसँगै करिब १ महिनाअघि विराटनगर५ स्थित मामाघर आएकी थिइन्। घर भारत बिहारको छपरा जिल्लामा पर्छ । निक्कै दिन विराटनगर नै बसेका बाबुआमा मामाघरबाट चाँदनीलाई नलिइकन आफ्नो घरतर्फ फर्किए। त्यसपछि मामाघरमा पनि नदेखिएकी चाँदनी एकाएक बेपत्ता भएको हल्ला गाउँमा गाइँगुइँ चल्न थाल्यो। त्यो सूचना प्रहरीसम्म पुग्यो। मोरङ प्रहरीका प्रवक्ता डीएसपी वेदप्रकाश जोशी नेतृत्वको टोलीले खोजतलास गरी शव गाडेको स्थान पत्ता लगाएको हो। चाँदनीको हत्यापछि मामाघरबाट १ सय २५ फिट दक्षिणमा ४ फिट गहिरो खाल्डो खनेर शरीरका कपडासहितको शव गाडिएको थियो। हत्याको कारण प्रेम सम्बन्ध रहेको डीएसपी जोशीले बताए। भारतमा १ व्यक्तिसँग चाँदनीको प्रेम सम्बन्ध रहेछ। ती व्यक्तिसँग छुटाउने उद्देश्य राखी बाबुआमाले उनलाई मावली लिएर आए। तर, चाँदनीले छुट्न नसक्ने अड्डी कसिन्। रिसको झोंकमा सबै मिलेर हत्या गरेपछि घटना लुकाउन शव गाडेको पाइयो, उनी भन्छन्। प्रहरी स्रोतका अनुसार चाँदनीको हत्यापछि शव व्यवस्थापन गरेर बाबुआमा भारतस्थित घर फर्किएको पत्ता लागेको छ। मावली परिवारसँग मिलेर छोरीको हत्या गरेपछि बाबु लालमोहन र आमा राजकुमारी घर फर्किएछन्, स्रोतले भन्यो, घटनालाई स्थापित गर्न थप सबुत संकलन गर्ने काम भइरहेको छ। हत्या कसरी गरियोभन्ने यकिन छैन। हत्याका बारेमा धेरै कुरा अहिलै भन्न सकिँदैन। हेरेर अनुमान गर्नसक्ने अवस्था छैन। शव सडेर दुर्गन्धित भएको अवस्थामा भेटिएको छ। घटना यकिन गर्न पोस्टमार्टम रिपोर्ट आउनैपर्छ। थप अनुसन्धानसमेत भइरहेको छ, डीएसपी जोशीले भने। उनका अनुसार चाँदनी भारतमा १ व्यक्तिसँगको प्रेम सम्बन्धमा रहेको खुलेको छ। त्यही कारण उनको हत्या भएको निष्कर्षमा पुगिएको उनले बताए। प्रारम्भिक अनुसन्धानबाट घटनामा बाबुआमादेखि मावली परिवारसम्मको संलग्नता देखिने जोशीले बताए। हत्यामा अरु को को व्यक्ति संलग्न छन् भनेर यकिन गर्ने काम भइरहेको छ, उनले भने। उनका अनुसार बालिका बेपत्ता भएको जानकारी आउनसाथ प्रहरी पुग्दा हजुरबुबा सरजुग मण्डलले नातिनी आफ्नै घरतिर गइसकेको बताएका थिए। प्रहरीले बाबुआमासँग सम्पर्क गर्दा छोरी मामाघरमै रहेको बताए। पछि आफूहरूसँगै रहेको पनि भनेर प्रहरीलाई ढाँटे। आमा राजकुमारीले त मेरो छोरीका बारेमा तपाईंहरूलाई किन चासो पर्यो? भनेर प्रहरीसँग झर्किदै कुरा गरेको डीएसपी जोशीले बताए। बालिकाका बारेमा सोधीखोजी गर्दा वास्तै गरेनन्। बाबुआमा र मावली हजुरबुवा बीचको कुरा बाझियो, उनी भन्छन्, उनीहरूको भूमिका शंकास्पद देखियो। बारम्बार कुरा फेर्न थालेपछि शंका लागेर थप खोजतलास गर्दा शव फेला परेको हो। चाँदनीको हत्याको विषयमा थप कुरा पत्ता लगाउन विस्तृत अनुसन्धान भइरहेको जोशीले बताए। घटनापछि चाँदनीका मामली हजुरबुबा अन्दाजी ५७ वर्षीय सरजुग मण्डल, उनकी पत्नी जानकी मण्डल, सरजुगका भाइ पर्ने बतासी मण्डल, छोरा रामबाबु मण्डल, जेठी छोरी उर्मिला मण्डल, नातिनी अञ्जली मण्डल र नाति बबिदेवल मण्डललगायत ८ जनालाई प्रहरीले नियन्त्रणमा लिएर सोधपुछ गरिरहेको छ। प्रहरी नियन्त्रणमा रहेकाहरले सोधपुछ गर्दा वास्तविक कुरा नबताइरहेको जानकारी डीएसपी जोशीले दिए। प्रहरीले थप प्रमाण जुटाउने काम गरिरहेको उनले बताए। मृतक चाँदनीकी आमा राजकुमारी सरजुगकी माइली छोरी हुन्। राजकुमारीका २ छोरा र १ छोरी थिए।"
नेपाल थाइल्यान्डसँग पनि पराजित,"काठमाडौं : महिला टी२०आई शृंखलामा नेपाल थाइल्यान्डसँग पराजित भएको छ। शनिबार टियु क्रिकेट मैदानमा भएको खेलमा नेपाल थाइल्यान्डसँग ४ विकेटले पराजित भएको हो। नेपालले दिएको १०२ रनको लक्ष्य थाइल्यान्डले १९ ओभरमा पूरा गरेको थियो। थाइल्यान्डका लागि नन्नापट कन्चरोइन्कैले सर्वाधिक ६० रन बनाइन्। त्यस्तै स्वानान खाइआटोले १४ र कप्तान नरुइमोल चाइवाइले १३ रन बनाइन्। अन्य खेलाडीले दोहोरो अंकको रन जोड्न सकेनन्। नेपालका लागि मनिसा उपाध्यायले २ र कविता कुँवर, रुविना क्षेत्री र कविता जोशीले ११ विकेट लिए। त्यसअघि टस जितेर ब्याटिङ गरेको नेपालले निर्धारित ओभरमा ९ विकेट गुमाएर १०१ रन बनाएको थियो। नेपालका लागि कविता कुँवर र बिन्दु रावलले २५२५ रन बनाए। त्यस्तै कप्तान इन्दु बर्माले १५ रन बनाउँदा अन्य खेलाडीले दोहोरो अंकको रन जोड्न सकेनन्। यसअघि नेपाल नेदरल्यान्ड्ससँग पनि पराजित भएको थियो।"
फुपूभदैनी मृत्यु प्रकरण : हत्या भएको प्रहरीको निष्कर्ष,"अछाम : ढकारी गाउँपालिका ८ मा फुपूभदैनी मृत्यु प्रकरणमा प्रहरीले हत्या भएको निष्कर्ष निकालेको छ। आज पत्रकार सम्मेलनको आयोजना गर्दै प्रहरीले हत्या भएको ठहर गरेको हो। १४ वर्षीया इशरा खड्का र १५ वर्षीया सरस्वती खड्काको हत्या भएको खुलेको हो। बाख्रा चराउन गएका बेला यही माघ १२ गते ढकारी १ को छिन्नेओडारको जंगलमा शव फेला परेको थियो । जिल्ला प्रहरी कार्यालय अछाम, नेपाल प्रहरीको केन्द्रीय अनुसन्धान ब्यूरो सीआईबी, सुदूरपश्चिम प्रदेश प्रहरी कार्यालय धनगढी र नेपाल प्रहरी प्रदेश कार्यालय महेन्द्रनगरको संयुक्त टोलीले ढुंगा प्रहारबाट मृत्यु भएको निष्कर्षमा पुगेको हो। यौन प्रस्ताव अस्वीकार गर्दा हत्या भएको अनुसन्धानका क्रममा खुल्न आएको जिल्ला प्रहरी कार्यालय अछामका डीएसपी ईश्वरीप्रसाद भण्डारीले जानकारी दिए। मृतकका आफन्तले घटनामा संलग्न भन्दै प्रहरीले पक्राउ गरेको १५ र १७ वर्षीया किशोरले घटनामा संलग्नता रहेको स्वीकार गरेका छन्। पक्राउ परेका दुवै किशोर ढकारी गाउँपालिका ३ का रहेका छन्। उनीहरूबीच प्रेम सम्बन्ध रहेको खुल्न आएको छ। प्रहरीका अनुसार आरोपीहरुले मायाको चिनो स्वरूप चुन्नी मागेका थिए। चिनो स्वरूप मृतक ईसराले चुन्नी दिइन् तर सरस्वतीले चुन्नी दिइनन्। सोही क्रममा इसरा बाख्रा फर्काउन गएका बेला १७ वर्षीया किशोरले सरस्वतीसँग यौन प्रस्ताव राखे। सरस्वतीले विहे गर्ने शर्तमा मात्र यौन सम्पर्क गर्न दिने भनेपछि किशोरले अहिले उमेर सानै भएकाले ५६ वर्षपछि वहे गर्ने भन्दै यौन प्रस्ताव राखेको र सरस्वतीले अस्वीकार गरेपछि रिसको झोकमा ढुंगाले टाउकोमा हानेर हत्या गरेको प्रहरीले जारी गरेको विज्ञप्तिमा उल्लेख गरिएको छ । इसराले उक्त घटनाबारे कसैलाई नभन्ने आरोपीको प्रस्तावलाई अस्वीकार गर्दा उनको ढुंगाले हानी हत्या गरेको प्रहरीले जनाएको छ । घटनालाई भवितव्य देखाउन माथिबाट ढुंगाहरु खसालिएको प्रहरी अनुसन्धानबाट खुलेको छ।"
"सहकारीको अध्यादेशका केही प्रावधानमा एमाले असन्तुष्ट, संशोधन गर्न प्रधानमन्त्रीलाई सुझाव","काठमाडौं : नेकपा एमालेले सरकारले ल्याएको सहकारी अध्यादेशका केही प्रावधानमा असन्तुष्ट जनाएको छ। प्रधानमन्त्री निवास, बालुवाटारमा प्रधानमन्त्री एवम् अध्यक्ष केपी शर्मा ओलीसमक्ष एमालेको केन्द्रीय सहकारी तथा गरिबी निवारण विभाग र राष्ट्रिय सहकारी महासङ्घ लिमिटेड नेपालले सहकारी सम्बन्धी केही नेपाल ऐनलाई संशोधन गर्न ल्याइएको अध्यादेशका प्रावधानलाई प्रतिस्थापन विधेयक ल्याउँदा परिमार्जन गर्न सुझाव दिएको हो। सहकारी तथा गरिबी निवारण विभागका प्रमुख खगराज अधिकारी र महासंघ अध्यक्ष ओमदेवी मल्लले आज बेग्लाबेग्लै पत्र हस्तान्तरण गरी अर्थतन्त्रको सुदृढीकरणमा महत्वपूर्ण हिस्सा रहेको सहकारी क्षेत्रलाई व्यवस्थित गर्न अध्यादेशमार्फत लिइएको कदम सकारात्मक भएपनि कतिपय व्यवस्था परिवर्तन योग्य विषयबारे ध्यानाकर्षण गएका हुन्। कुनै व्यक्ति बचत तथा ऋणको मुख्य कारोबार गर्ने सहकारी संस्थाको सञ्चालकमा दुई कार्यकालभन्दा बढी अवधिका लागि निर्वाचित हुन नपाउने र बहाल रहन नसक्ने अध्यादेशको व्यवस्थालाई संशोधन गरी एकै पदमा लगातार दुई कार्यकालभन्दा बढी अवधिका लागि निर्वाचित हुन नपाउने व्यवस्था गर्न माग गरिएको छ। सुझाव ग्रहण गर्दै प्रधानमन्त्री ओलीले प्रतिस्थापन विधेयक ल्याउँदा यी विषयमा छलफल गरिने र संयुक्त सरकार भएकाले राजनीतिक दलसँग पनि परामर्श गर्नुपर्ने बताए। यो पनि पढ्नुहोस सहकारीको नियमन गर्न सरकारले स्थापना गर्यो राष्ट्रिय सहकारी नियमन प्राधिकरण सहकारी अध्यादेशको औचित्य सहकारीका ठगलाई कारबाही गर्दा रास्वपालाई समाप्त पार्न खोजेको प्रचार भयो : ज्ञवाली"
ट्रम्पले आजबाट क्यानडामेक्सिको र चीनमाथि कर लगाउने,"वासिङटन डिसी : अमेरिकी राष्ट्रपति डोनाल्ड ट्रम्पले आज अर्थात् फेब्रुअरी १ बाट क्यानडा, मेक्सिको र चीनमाथि कर लगाउने जनाएका छन्। शुक्रबार ह्वाइट हाउसकी प्रवक्ता क्यारोलिन लेभिटले डोनाल्ड ट्रम्पले शनिबारदेखि क्यानडा र मेक्सिकोबाट आयात हुने सामानमा २५ र चिनियाँ सामानमा १० कर लगाउने जनाएकी थिइन्। यसअघि क्यानडाका प्रधानमन्त्री जस्टिन ट्रुडो अमेरिकाले कर बढाए आफू पनि कारवाहीमा उत्रले बताएका थिए। मिडिया रिपोर्टहरूका अनुसार क्यानडाले प्रतिशोधात्मक उपायको रूपमा ट्रम्पको गृह राज्य फ्लोरिडाबाट आउने सुन्तलाको जुसमा शुल्क लगाउन सक्छ। त्यस्तै मेक्सिकन राष्ट्रपति क्लाउडिया शेनबाउमले परिस्थितिको मूल्याङ्कन गरेपछि मात्र थप निर्णय लिने बताइन्। यद्यपि उनले मेक्सिकोले पनि बदला लिन सक्ने चेतावनी दिएकी छन्। शिनबाउमले आफ्नो जनताको सम्मानको लागि कुनै पनि दबाब बिना वार्ता गर्न सधैं तयार रहने जनाएकी छन्। बिहीबार ट्रम्पले क्यानडा र मेक्सिकोमा २५ कर लगाउने जनाएका थिए। यी देशहरूसँग अमेरिकाको आर्थिक कारोबारमा घाटा धेरै उच्च रहेको उनले उल्लेख गरेका छन्। यसअघि ट्रम्पले मेक्सिकन र क्यानेडियन तेल आयातलाई करबाट छुट दिने बारेमा सोचिरहेको बताएका थिए। ऊर्जा सूचना प्रशासनका अनुसार गत वर्ष अक्टोबरमा अमेरिकाले क्यानडाबाट प्रतिदिन लगभग ४६ लाख ब्यारेल र मेक्सिकोबाट ५६ लाख ३० हजार ब्यारेल तेल आयात गरेको थियो। त्यस महिना अमेरिकाको औसत दैनिक उत्पादन प्रति दिन लगभग १ करोड ३५ लाख ब्यारेल थियो। अमेरिकाको क्यानडा र मेक्सिकोसँग स्वतन्त्र व्यापार सम्झौता छ। यस अन्तर्गत यी देशहरू बीच कुनै पनि प्रकारको आयातनिर्यातमा कुनै शुल्क लाग्दैन। ट्रम्पले आफ्नो अघिल्लो कार्यकालमा मेक्सिको र क्यानडासँग उत्तर अमेरिकी स्वतन्त्र व्यापार सम्झौता (नाफ्टा) मा हस्ताक्षर गरेका थिए। राष्ट्रपति ट्रम्पले युरोपेली संघले अमेरिकालाई राम्रो व्यवहार नगरेको भन्दै भविष्यमा कर लगाउने योजना बनाएको पनि बताए।"
काव्यचित्रमा कविको वक्तव्य,"ऋषि बस्ताकोटीको नाम लिनेबित्तिकै आरबी फ्लेमलाई सम्झन्छु अनि सम्झन्छु गजलभित्रको एउटा छुट्टै विद्रोही स्वरलाई। ज्वालाका रापहरू भन्दै आगोजस्ता गजल लेख्ने उनी पानीको रङ लिएर पाठकमाझ आएका छन्। आगोबाट सुरु भएको यात्रा आज पानीसम्म आइपुगेको छ। मान्छे आफैंभित्र ठोक्किएर, घोटिएर, टुक्रिएर, पछारिएर, पिल्सिएर, रापिएर अनि पाकेर मात्रै कवि बन्छ सायद। कविता लेख्नु भनेको फरक बाटोमा हिँड्नु हो। कविता लेख्नु भनेको आफूभित्रको मानिसलाई आविष्कार गर्नु हो। कवि बन्नु तर मान्छे बन्न नसक्नु जस्तो विरोधाभाष यो दुनियाँमा अर्को कुनै छैन होला। यस मानेमा ऋषि एक जिम्मेवार मानिस पनि हुन्। एउटा जिम्मेवार मानिस नै एउटा जिम्मेवार कवि बन्न सक्छ। यसबाहेक कविता लेख्नु भनेको हृदयलाई मुटुबाट बाहिर निकाल्नु पनि हो, आफैंसित विद्रोह गर्नु पनि हो। समाज, राष्ट्र र आफू बाँचेको युगका बेथिति र खराबीमाथि अनि जीवनका असंगत शृंखलामाथि विद्रोह गर्नु पनि हो। बस्ताकोटी यसरी विद्रोही कवि हुन्। पानीको रङ त्यही विद्रोहको एक पुनर्उत्पादन हो। शिखा बुक्सले प्रकाशन गरेको पानीको रङ कविता संग्रहमा जम्मा ४० कविता छन्। ती कवितामा अलगअलग भाव, प्रस्तुति र विषयवस्तुको स्वाद लिन पाइन्छ। कुल १२० पृष्ठको कृतिलाई अभि र अल्बर्ट बस्ताकोटीले डिजाइन गरेका हुन् भने मेदनी भण्डारीले भाषा सम्पादन गरेका हुन्। कृतिभित्र अनुभवले खारिएका एवं गहन जीवन दर्शनयुक्त कविता समाविष्ट छन्। चाखिलो भाषाशैली, चोटिलो प्रस्तुति र सरल बिम्बको प्रयोग छ। पानीको रङका कविता सरिसृप जसरी घस्रिएर हिँडेका छैनन्, बरु नदी जसरी सलल बगेका छन्। पूर्वीय र पाश्चात्य अनुभूतिको सम्मिश्रण छ। क्षीण हुँदै गएको मानवीय मूल्य र मान्यता अनि आफू बाँचेको युगका दुरुहतामाथि प्रश्न गरेका छन्। प्रकृति र पर्यावरण : पहिरो, बादलका बुट्टाहरू, मेरो चेपेखोला, फूलमायाको गाउँमा, उदाउँदै गरेको जूनको कुरा, यसपालि वसन्तमा, पानीको रङ, खोलासँग, एक्ले बर, गाउँको बाटो। यी कविताले नेपालको प्रकृति र पर्यावरणलाई आफूमा समाहित गरेका छन् : पहिरो भनेको भत्कनु हो यो विनाशको संसारमा पहिरो जहाँ पनि जान्छ वनमा जान्छ, मनमा जान्छ, यौवनमा जान्छ र जीवनमा जान्छ। पहिरो (पहिलो कविताको पहिलो थुङ्गाले नै पाठकलाई तानिहाल्छ) । राजनीतिक व्यंग्य र जीवन दर्शन : झिँगाहरू, साँढेहरू, भ्यागुताहरू, किर्नाहरू, उन्मुक्तिको गीत, म्यादी माइला, सूर्यबहादुर तामाङ, भयाङ एक शब्दचित्र जस्ता कवितामा राजनीतिक व्यंग्य पाइन्छ। साथै मेरा बा, मेरो छोरा, तिम्रो मायामा, तिम्रो जन्मदिनमा, समयरेखामा हामी, आमा घर हौ जस्ता कवितामा प्रेम र समर्पणको भाव भेट्न सकिन्छ : सक्न त सकिन्छ तिमीले यो धर्ती टेकेको दिन सम्झेर वर्षमा एक दिन एउटा केक काट्न पनि सकिन्छ तिम्रो दिव्यदृष्टिले मलाई देखेको दिन सम्झेर वर्षमा एक दिन गुलाफ साट्न पनि सकिन्छ अनि बाँकी दिन अनि बाँकी दिन के गर्ने ? (तिम्रो जन्मदिनमा, पृ ४८) सहिदको सम्झनामा, गतिशीलता, मृगतृष्णा, पर्खाल, भित्ता र हामी, शिल्पीले छोएपछि, मूर्ति, बाका जुत्तालगायतका कवितामा देशप्रेम र मानवताको भाव प्रकट भएको छ। यीबाहेक कुनै कवितामा पराइ भूमिमा भोग्नु परेका बाधाहरूका सुस्केरा छन्। कुनैमा उन्मुक्तिका चाहना छन्। नामका कुरा नगर, आप्रवासी रामप्रसाद, तिमी गएपछि जस्ता कविताले आफ्नो अस्तित्वको खोजी गर्न दुनियाँभर भौतारिरहेका मानिसको वकालत गर्छन्। पानीको रङभित्रका कवितामा दुरुह जीवनका कथा छन्, जहाँ सुस्केरा र दुःखका परिवेश छन्। कवि जहाँ गए पनि आफ्नो मुलुक, समाज, घर, आँगन र हुर्की बढेको ठाउँ भुल्न सक्दैन। ऋषिका कवितामा कतै राजनीति त कतै आर्थिक परिवेश झुल्किन्छन्। कहिले बा, आमा, दाजुभाइ, साथीसङ्गी अनि समाजको पिँधमा रहेका मानिसका चित्र आउँछन्। कहिले फूलमाया र सूर्यबहादुर तामाङका युगले चपाएका अनुहार झुल्किन्छन्। आँपपीपल, गोरखा, काठमाडौं, गाउँ, खोला, गोरेटो, सडकजस्ता स्थानको चित्र पनि आइरहन्छ। भुस्याहा कुकुर, स्याल, गिद्ध, झिँगाका बिम्बले कुरूप राजनीतिको सातो बोलाइरहन्छ। जसरी उनका कवितामा पात्र र परिवेशको विविधता छ, त्यसैगरी भाव र आन्तरिक लयको मिठासपूर्ण संयोजन रहेको छ। गजलमा रम्ने, गीतमा झुम्ने कविको स्वभावले होला कुनै कुनै कवितामा अनुप्रास, रदिफ र काफियाको स्मृति गराउने भावनुप्रासहरू आइरहन्छन्। जस्तो कि : म तिम्रो सहरमा आउन सकिनँ र तिम्रो रहरमा रमाउन सकिनँ। मानिस जतिसुकै टाढा पुगोस् उसको जरा ऊ जन्मिएको जमिनमा नै हुन्छ। ऋषिका कवितामा नेपाल र नेपालीकै दुःख, पीडा र अभावका अभिव्यक्ति छन्। नेपाली सुवास, नेपाली आकाश र नेपाली गोरेटोको मोहले यी कविता बनेका छन्। उनले आफ्नो जमिन छोडेका छैनन्। सायद त्यही भएर उनका कवितामा नेपाली माटोको सुगन्ध भेटिन्छ। साँच्चै मेरा बा रोगले गाँजेर ढल्नुअघिसम्म आफ्नै लागि चाहिँ कति हाँस्न पाउनुभयो होला ? उनी कविताबाट बा स्मरण गर्छन्। कृतिमा मृगतृष्णा, पानीको रङ, आप्रवासी रामप्रसाद, मूर्तिजस्ता घघडान कविता समावेश छन्। हामीले २००७ साल, २०४६ साल, जनयुद्ध साल, २०६३ साल र त्यसपछिका धेरै बेकार सालहरूको साक्षी बस्ने (कु) मौका पायौं। कविताले बेकारमा व्यतित गरेको यो समयको हिसाब मागेका छन्। देशले खोला, नाला र छहरा बेच्यो रे ! देशले पानी बेच्यो रे ! हुँदाहुँदा देशले माटो बेचेको, नागरिकका सपना र भावना बेचेको अनि जिउँदा जाग्दा, पाखुरीमा संसार बदल्ने ताकत भएका नागरिकलाई हरेक दिन कौडीको भाउमा बेचिरहेको देख्न एउटा कवि अभिशप्त छ। विश्वलाई सपनाहरूको साकारभूमि, भावनाहरूको मञ्च र भातृत्वको आँगनका रूपमा देख्न चाहने एउटा कविले आफ्नै मातृभूमिमा भएका बेथितिलाई कसरी चुपचाप सहन गर्न सक्छ ? यति भन्दाभन्दै पनि कतैकतै भने असावधानीवश केही अमिल्दा सन्दर्भ गाँसिन पुगे झैं लाग्छ। जीवनको बैसाखी भाँचिएर दुनियाँ समस्यामा पर्छ। यसो किन भनिएको होला ? बादलका बुट्टाहरू कवितामा रणसंग्राम मच्चाउने, दुन्दुभी मच्चाउने भनिरहनुको सट्टा कुनै एउटा मात्रै भनेको भए हुने जस्तो लाग्छ। मेरा सन्ततिको यिनै चरा झैं उड्ने सपनालाई को सट्टा मेरा सन्ततिका यिनै चरा झैं उड्ने सन्नति भन्न पाएको भए हुन्थ्यो कि ! टनेलको अँध्यारोलाई सुरुङको अँध्यारो भने बढी सुस्वाद हुन्थ्यो कि ! यी त झिनामसिना कुरा भए। गजबको कुरा, यत्रो समयको अन्तरालमा ल्याइएको कृतिभित्र जम्मा ४० कविता छन्। उनी परिमाणभन्दा गुणवत्तालाई ध्यान दिने कवि हुन् भन्न सकिन्छ। कवितामा अनावश्यक शब्दजाल नभेटिनाले उनी शब्द चयनमा पनि मितव्ययी देखिन्छन्। सहज, सरल र सुस्वादु कविताको सम्मेलन हो यो संग्रह। धेरै दहीबाट मथिएको थोरै नौनी हो। कविताले फरक अनुहार बोकेर फरक बाटोमा हिँड्ने अपेक्षा गरिरहे झैं लाग्छ। पानीको रङ र जीवनको रङ उस्तै हुन्छ। यी कविता पनि जीवन जस्तै जीवन्त बनून्।"
मधेसकेन्द्रित दललाई थ्रेस होल्डको डर,"काठमाडौं : थ्रेस होल्ड बढाउने हल्लाबाट त्रसित भएका तरार्ईमधेस केन्द्रित दल बाध्य भएर मोर्चाबन्दीको बाटोमा अघि बढेका छन्। सत्ता, स्वार्थ र मनमुटावले तितरबितर भएका दल मोर्चाबन्दी गर्ने रणनीतिमा पुगेका हुन्। मोर्चा बनाउनका लागि उपेन्द्र यादव, महन्थ ठाकुर, डा सीके राउत, राजेन्द्र महतो, हृदयेश त्रिपाठी, रेशमलाल चौधरीलगायत आठ दलका नेताहरूले आआफ्ना पार्टीका दोस्रो र तेस्रो तहका नेता परिचालन गरेका छन्। नेताहरूले आआफ्ना पार्टीभित्र अरू पार्टीसँग वार्ता, संवाद, पार्टी एकता र मोर्चाबन्दीका लागि समिति गठन गरेका थिए। उनीहरू साझा धारणा निर्माणका लागि दिनहुँ बैठक बसिरहेका छन्। शुक्रबार सिंहदरबारस्थित लोसपा संसदीय दलको कार्यालयमा बसेको आठदलीय कार्यदलको बैठकले मोर्चालाई मूर्तरूप दिन तयार भएका छन्। दलहरूको साझा अवधारणा बनाउन बिहीबार कार्यदल गठन गरिएको थियो। कार्यदलका सदस्य तथा राष्ट्रिय मुक्ति पार्टीका नेता केशव झाका अनुसार मोर्चाको अवधारण, एजेन्डा र भावी रणनीतिबाट मस्यौदा तयार पार्ने सहमति भएको छ। मोर्चाको नाम, एजेन्डा, विगतका प्राप्त उपलब्धिको रक्षा र बाँकी अधिकारका लागि तयारी साथ संघर्षमा जाने मोटामोटी सहमति भएको छ। यसबारे कार्यदलमा रहेका नेताहरूले अध्ययन गरेर सामग्रीहरू तयार पार्छौं, नेता झाले भने, त्यो सबैलाई साझा आवधारणाका रूपमा तयार गरिन्छ। त्यसपछि सबै पार्टीका अध्यक्षलाई अध्ययन, सुझावका लागि दिन्छौं। अनि सबै पार्टीका नेताहरू सहमत भएर अध्यक्षहरूको साझा बैठक बस्नेछ। कार्यदलमा रहेका नेताहरूले बैठकमा आएका छलफलबारे आफ्ना पार्टी अध्यक्षलाई नियमित बिफ्रिङ गरिरहेका छन्। पार्टीका अध्यक्षहरूबीच पानी बारबारको अवस्था छ। तर, उनीहरूबीचको तिक्तता मेटाउँदै पुनर्मिलन गराउन सबै पार्टीका दोस्रो र तेस्रो तहका नेताहरू अर्काअर्काबीच हुलाकीको काम गरिरहेका राष्ट्रिय मुक्ति पार्टीका नेता केशव झाले बताए। पानी बाराबारको अवस्थामा रहेका जसपा नेपालका अध्यक्ष उपेन्द्र यादव र जनमत पार्टीका अध्यक्ष सीके राउत पनि नजिकिन थालेका छन्। लोसपाका अध्यक्ष महन्थ ठाकुर र राष्ट्रिय मुक्ति पार्टीका अध्यक्ष राजेन्द्र महतो पनि एकअर्कासँग मोर्चामा बस्न तयार भएका छन्। ठाकुरसँग मनमुटाव भएर पार्टी फुटाएर महतोले हालै नयाँ पार्टी गठन गरेका थिए। मधेसको मूलधारको राजनीतिबाट झन्डै विमुख हुन थालेका मधेसकेन्द्रित दलहरूलाई संविधान संसोधन र थ्रेस होल्ड बढाउने विषयले मोर्चाबन्दीको धारमा ल्याउन बाध्य बनाएको हो। संघमा ३ बाट ५ प्रतिशत र प्रदेशमा १५ प्रतिशतबाट ३ प्रतिशत थे्रस होल्ड राख्नुपर्ने ठूला दलले बताउँदै आएका छन्। यसै अनुरूपका निर्वाचन कानुनको मस्यौदा संसद्मा पेस गर्ने सरकारको तयारी छ। सरकारले प्राप्त उपलब्धिलाई संविधान संशोधन गरेर कमजोर बनाउन खोजेको बैठकको निष्कर्ष रहेको कार्यदलका सदस्य तथा राष्ट्रिय मुक्ति पार्टीका नेता झाले जनाए। संविधान संसोधनमार्फत दुईदलीय बाटोतिर देशलाई लान खाजेको छ। यसले देश संकटमा फस्छ, उनले भने, यो विरुद्ध सरकारलाई दबाब दिन, उपलब्धिको संस्थागत गर्न मधेसकेन्द्रित दलहरूबीच हामीले मोर्चाबन्दी गर्ने निष्कर्षमा पुगेका छौं। माघ महिनाभित्र ८ दलको मोर्चा स्पष्ट कार्यनीतिसहित सरकारलाई सडक र सदन दुवैमार्फत दबाब दिने उनले बताए। राष्ट्रिय राजनीतिमा मधेस केन्द्रित दलहरू कमजोर भएसँगै प्रभावहीन बन्दै गएका छन्। लोकतान्त्रिक समाजवादी पार्टीका महासचिव मनिष मिश्रका अनुसार मधेसका थुप्रै राजनीतिक एजेन्डाहरू अझै संस्थागत हुनै बाँकी छन्। त्यसका लागि पनि मोर्चाबन्दी गर्दै सरकारलाई सडक र सदनबाट दवाब दिनुपर्ने आवश्यकता महसुस भएको छ। त्यसैले दलहरू एकजुट भएर जाने सहमति जुटेको हो। दलहरूको माघ १ गते बसेको पहिलो औपचारिक बैठकले मोर्चाबन्दी गरेर शक्ति आर्जन गर्ने पक्षमा पुगेका थिए। त्यसअघि पटकपटक अलगअलग छलफल भएको थियो।"
ॐ को विचित्र चमत्कार,"सर्वप्रथम यो ब्रह्माण्ड चराचर जगत् जलामय थियो। सबैले स्वीकारेकै कुरा हो यो। त्यो विशाल जलाशयमाथि जलको विकार स्वरूप एउटा ॐकार स्वरूप अण्डाको प्रादुर्भाव भयो। त्यो अण्डाबाट सर्वप्रथम जीवको रूपमा नाता उत्पन्न भयो भने दोस्रो अण्डाबाट विष्णु भगवान्को प्रादुर्भाव भयो। तेस्रो अण्डाबाट वृक्ष वनस्पतिको रूपमा कमलदल उत्पन्न भए। चौथो अण्डाबाट ब्रह्माजी उत्पन्न हुनुभयो। पाँचौं र छैटौं अण्डाबाट मधुर कैटभ नाम गरेका राक्षसहरूको प्रादुर्भाव भएको देखिन्छ। सातौं अण्डाको रूपमा पृथ्वी, चन्द्र र सूर्य हुन गयो। त्यो विशाल जलाशयबीचमा जलको विकार स्वरूप त्यो सातौं अण्डा बढ्दै गयो। त्यसले पनि जलको विकारस्वरूप विशाल रूप लियो। त्यहाँभित्र अग्नि छन्, पानी छन्, तेज र आकाश छन्। पानीको घर्षणबाट हावा उत्पन्न भए जस्तै अहिलेको तलाउमा जलकुम्भी झार बढेजस्तै त्यो लाखौं करोडौं वर्ष लागेको हुन सक्छ। बढ्दाबढ्दा विशाल रूप लिएर अन्त्यमा फुट्यो र पृथ्वी अनि आकाश छुट्टियो। हावा त्यहीँबाट प्रादुर्भाव भयो, चन्द्रसूर्य त्यहीँबाट भए। त्यो अण्डाभित्र एउटा गोलो ॐकार स्वरूप छ। पहिला पहिला हामी त्यो ॐको अगाडि टुँडालमा र यतापट्टि कोप्रोभित्र पट्टि भागमा दुईतिर थोप्लो दिने गर्दथ्यौं। अहिले आएर आधुनिक हुँदै गयौं। त्यो थोप्लो किन चाहियो भनेर हटायौं। उता पुच्छरभन्दा यतापट्टि माथि अर्धचन्द्राकार दिने गरिन्छ। वास्तवमा यसबाट पनि बुझ्न सकिन्छ कि हाम्रा अक्षरहरूको महŒव र वैज्ञानिकता कति रहेछ ? यो पृथ्वीदेखि लिएर ब्रह्मा, विष्णु, आकाश जसरी उत्पन्न भए सानो किरा भुसुना पनि उत्पन्न हुने तरिका एउटै भएको देखिन्छ। जस्तै हाम्रो शरीरको टाउकादेखि पैतालासम्म नसाबाट रक्त सञ्चार हुन्छ। त्यसरी नै यो ब्रह्माण्डमा अप, तेज, वायु, आकाश, किराफट्यांग्रा सबैमा सञ्चालन भएको पाइन्छ। पृथ्वीको सर्वोच्च शिखरमा पानी पाइनुको कारण पनि यही नै हो। नदीनालामा हाम्रा नसामा रक्त बगेजस्तै बगेका हुन्छन्। पृथ्वीको प्रत्येक कणकणमा पानी छ, आगो छ र त यो पृथ्वी चराचर बाँचेको छ। ॐकारको अगाडि रहेका दुईटा थोप्लाको मतलब हो। दुईटा आँखा दुईतिरबाट जोडिएको बीचको टुँडो हो। नाक, पुच्छर र टाउकाको बीच भागमा जुन चन्द्राकार दिइन्छ, त्यो हो चन्द्रसूर्य ज्योति। मानिसको दिमाग अर्थात् स्मरण शक्ति। यसरी पहिला टाउको बन्यो। त्यसपछि पछाडि गोलो पारिएको बटारिएको भाग हो पुच्छर अथवा गोडाको भाग। यसरी कान, मुख अन्य शरीरका अंगप्रत्यंग अवयव बनेको सोझै आकलन गर्न सकिन्छ। यस्तो यौटा गोलो अण्डा बन्यो, त्यसले बढ्दै बढ्दै विशाल रूप लियो। बीचमा हावाको उत्पत्ति भयो। हावा भरियो र अग्नि तातोले गर्मी बनाउँदै अन्तत्वोगत्वा लाखौं करोडौं वर्ष लागेको हुनसक्छ। त्यो अण्डा फुट्यो र माथि आकाश हुन गयो। तल पृथ्वी बन्यो। यसरी नै विशाल समुद्रमाथि सर्वप्रथम जीवमा नागको उत्पत्ति भयो। त्यसपछि विष्णु भगवान् नागमाथि सयन गर्नु भएको छ। विष्णु भगवान्को प्रादुर्भाव भयो। विष्णु भगवान्पछि नाभीबाट कमलदल उत्पन्न भयो। त्यसपछि कमलदलमाथि ब्रह्माजी उत्पन्न हुनुभयो। चराचर जगत्को सृष्टि गर्न थाल्नुभयो। साथै विष्णु भगवान्को कानबाट महाबली एकदम पराक्रमी देउताभन्दा पनि बलिया राक्षसहरूको उत्पन्न हुन गएको छ। तर पनि ब्रह्माण्डमा सदा एकदम शान्ति होस् भन्छौं। शान्ति भए कस्तो हुन्थ्यो होला भनेर जुन कल्पना गर्छौं, त्यो शान्ति कहिल्यै हुन सक्दैन। ब्रह्माण्ड उत्पन्न हुनुसँगै देउता र राक्षस सँगसँगै उत्पन्न भए। यी दुई पक्षको कहिल्यै विचार मिल्दैन अनि कसरी यो ब्रह्माण्डमा शान्ति हुन्छ ? केवल हामीले चिताएर बस्नुमात्र हो। शिवजीको कुरो गर्नुपर्दा शिवजीलाई निर्गुण निराकार भनिन्छ। निर्गुण निराकारको मतलब हो, गुणभन्दा पनि माथि जो गुण हो, त्यो गुणलाई जित्ने जित्न सक्ने कुनै आकार नै नभएको। भन्नाको मतलव यो ब्रह्माण्डको आकार बन्नुभन्दा पनि पहिले शिव थिए भन्ने अर्थ बुझ्न सकिन्छ। यसरी शिवजीको प्रादुर्भाव भयो। त्यसपछि ॐकार स्वरूप बृहद् ब्रह्माण्डको उत्पत्ति भएको सहजै सबैले अनुमान लगाउन सक्छ। यसरी सृष्टि हुने कुरामा विशाल पृथ्वी र आकाशदेखि सानो भुसुनोसम्म सबै एकै किसिमले पैदा भएको देखिन्छ। त्यसैले पृथ्वीलाई एउटा जीव हो भनेका छन्। हुन पनि हो, यदि पृथ्वी एउटा जीव नभएको भए चराचर जगत्मा कुनै पनि जीव प्राणी हुने थिएनन्। जिउँदोमा नै सबै जिउँदा हुन्छन्। मरेकोमा कुनै पनि जिउँदो रहन सक्दैनन्। स्वतःसिद्ध भएको कुरा हो त यो। त्यतिबेलाका नीतिनियम स्वरूप चार वेदको रचना अथवा निर्माण भएर आए अनि व्यासले १८ पुराण लेखे। त्यसपछि समाजको एउटा गोरेटो पैदा भयो। त्यसै अनुरूप विस्तारै विस्तारै आफ्नो बाटो कोरेर मानिस हिँड्दाहिँड्दै आजको समाजसम्म आइपुगेको हो। यो निश्चित कुरा हो। यो कुनै कल्पना हैन, यो त इतिहास हो। तर पनि हामीले गहिरिएर हेरेकै छैनौं। जब गहिरिएर हेर्छौं, तब सबै कुरा हामीलाई छलंग हुन जान्छ। यसैले अध्यात्मले यो ब्रह्माण्ड एउटा जीव हो भनेको छ र यो चलायमान छ भनेको छ। यसको मतलव, यो घुम्छ भनेको हैन कि ! यो पृथ्वी जीव नभएको भए घाँसपात, रूख, बोटबिरुवा केही पनि उम्रिने थिएनन्। हामीलगायत मानव पशुपन्छी, कीटपतंग केही पनि जन्मिने थिएनन्। जुन सोझै अनुमान लगाउन सकिन्छ। यसरी ॐ बाट ब्रह्मा, विष्णु, महेश्वर पशुपन्छी, कीटपतंग सारा चराचर जगत्को सृष्टि भएको छ। त्यस कारण ॐ भन्दा ब्रह्मा, विष्णु, महेश्वरमात्र हैन, चराचर जगत्कै नाउँ लिइन्छ जब तिनको नाउँ लिइन्छ। ती सबै खुसी भएर हाम्रो रक्षा गर्छन्। यसर्थ हामीले ॐ जप्नुपर्छ मानिसले भन्दै आएका हुन्। यो त एउटा इतिहास हो। हामी मूर्ख भएर हामीलाई यो कुरा थाहा छैन अनि हामी यो ॐ हटाउने भनिरहेका छौं। जस्तै, त्यो भ्रूणभित्रको मान्छे बन्न लागेको गर्भाशयभित्र रहेको मानिसको चित्र हेर्नोस् त। त्यस्तै देखिन्छ पन्छीको अण्डाभित्रको जीव हेर्नोस् त, त्यस्तै देखिन्छ। अनि बल्ल तपाईंलाई थाहा हुन्छ। त्यसैले ॐबाट चराचर सृष्टि भएको भनेको हो। ब्रह्माण्ड नै ॐ भित्र छ। हामी आफ्नै चेतना जागृत गराउँदैनौं, हामीलार्ई अरूले भनिदिनु पर्छ अनि बल्ल ब्युँझिन्छौं। त्यसैले त गतानुगतिको लोक भन्ने गरिन्छ। हामीहरू यही कारणले त हो। यो ब्रह्माण्डको तŒव जान्ने केवल हाम्रो आध्यात्मले मात्र जान्दछ। यो ब्रह्माण्डमा यसको यस्तो तŒव जान्ने कसैको सामथ्र्य र तागत छैन। हामी हाम्रा शास्त्र महान् छन् भनेको यसैले हो। यस्ता हाम्रा महान् शास्त्रलाई नबुझेर वा बुझ्ने सामथ्र्य नभएर लत्याइरहेको छौं। आपूसित भएको कस्तुरीको बास्ना थाहा नपाएर कस्तुरी मृग यो कस्तुरीको बास्ना कताबाट आइरहेको छ भनेर खोजेर हिँडेजस्तै हामी अन्यत्रै खोज्दै हिँडिरहेका छौं। त्यत्रो ज्ञानको सागर शास्त्र पढेका हाम्रो गति हेर्नोस् त ! यत्रो महान् शास्त्रलाई तिरस्कार गरिरहेका छौं। ठूलो बाटो बिराएर हिँड्ने हामी मूर्खलाई देखेर यो ब्रह्माण्ड भित्रभित्र कति हाँसिरहेका होलान्। हेर्नोस् त व्यासले १८ वटा पुराण लेखे। मानिस उच्च तवरले बाँच्ने कुरा सिकाएको छ। यो ब्रह्माण्ड के हो भनेर सिकाएका छन्। त्यहाँभित्र संसार छ। त्यहाँ ती शास्त्रहरूमा कसैको लुटेर खानु भनेको छैन। हामीले एउटा मात्रै पुराण पढ्न सकेका छैनौं। केवल अरूले भनेका कुरा सुनेर उडाइरहेका छौं। ती सबै १८ पुराणको मतलब हो। जति जे भने पनि जति जे मानिसलाई सिकाए पनि ती सबै शास्त्रको मुख्य निचोड के हो तभन्दा अष्टादश पुराणेषु व्यासस्य वचन द्वयं परोपकाराय पुण्याय पापाय परपीडम् भनेको छ भन्नाको मतलव के हो त ? भन्दाखेरी सबै संसारको मानवको कल्याण गर्नु उपकार गर्नु धर्म हो भनेको छ। अरू प्राणी मानिसलाई कुनै पनि प्रकारले दुःख दिनु त्यसलाई सताउनु पाप हो भनेका छन्। यो ब्रह्माण्डमा मानव वा मानिसमात्र नभएर जति पनि प्राणी जन्मिएका छन्। मानवले तिनको रक्षा गर्नुपर्छ। तिनलाई मारेर काटेर खाने हैन, जति तिमीलाई चिमट्दा दुख्छ नि ! तिनलाई पनि त्यस्तै चिमोट्दा दुख्छ भन्ने कुरा मानवले सोच्नुपर्छ। जसले यस्तो सोच्दछ, हो त्यो मात्र मानव हो। जसले आफूलाई भोक लाग्दा अरूलाई पनि भोक लाग्छ भन्ने कुरा सोच्दछ। मानिसको मात्र नभएर चरा जगत्को कल्याण हुने कार्य गर्दछ। हो, त्यो हो मानव भनेको छ। हेर्नोस् त यो हाम्रो शास्त्रले सिकाएको थियो। आज हामीले थाहा पाएका हौं, जानेका हौं। यत्रो मानव मात्रको कल्याण गर्ने शास्त्रहरू आज हाम्रै समाजले तिरस्कार गरिरहेको पाउँछौं। के मानवको छातीमा महानता हुन्। त्यसको दुर्गुण हो त ! यो हामीले आज कताबाट के सिकिरहेका छौं। अस्तु !"
आगामी निर्वाचनमा पहिलो पार्टी बन्ने आधार बन्दैछ : प्रचण्ड,समाजवादी मोर्चाले माओवादी र एकीकृत समाजवादीबीचको एकता प्रक्रियालाई सहज बनाउने धारणा राखे। काठमाडौं : नेकपा (माओवादी केन्द्र)का अध्यक्ष पुष्पकमल दाहाल प्रचण्डले आगामी निर्वाचनमा पहिलो पार्टी बन्ने आधार फराकिलो बन्दै गएको बताएका छन्। शनिबार चितवनमा नेकपा माओवादी केन्द्र चितवनले गरेको पार्टी प्रवेश कार्यक्रमलाई सम्बोधन गर्दै उनले माओवादी केन्द्रको पक्षमा ध्रुवीकरणको नयाँ लहर सुरु भएको बताएका हुन्। देशलाई माया गर्ने र परिवर्तनलाई संस्थागत गर्ने अभियानमा ध्रुवीकरणको नयाँ लहर सुरु भएको बताए । प्रचण्डले पार्टीको तर्फबाट पनि यसबीचमा भएका कमजोरीको आत्मसमीक्षा गर्दै रुपान्तरणको थालनी गरिएको उल्लेख गरे । अध्यक्ष प्रचण्डले लामो समयदेखि राजनीतिक आन्दोलनमा संलग्न नेताहरुको पार्टी प्रवेश र ध्रुवीकरणले माओवादी केन्द्रलाई बलियो बनाउने मात्र नभई मुलुकै अग्रगामी रुपान्तरणका लागि महत्वपूर्ण योगदान पुग्ने बताए । उनले आफूहरु एकीकृत समाजवादीसँग समाजवादी मोर्चा र विपक्षी मोर्चामा रहेर सहकार्य गरिरहेको उल्लेख गरे। मोर्चाले माओवादी र एकीकृत समाजवादीबीचको एकता प्रक्रियालाई सहज बनाउने विश्वास व्यक्त गरे। उनले छिट्टै संसदमा सम्बोधन गर्ने र वर्तमान राजनीतिक घटनाक्रममा बारेमा देशलाई जानकारी गराउने उल्लेख गरे।
सरकार नजिकका भ्रष्टाचारीलाई जोगाउन लागेको छ : श्रेष्ठ,"अर्घाखाँची : नेकपा माओवादी केन्द्रका केन्द्रीय वरिष्ठ उपाध्यक्ष नारायणकाजी श्रेष्ठले वर्तमान सरकार भ्रष्टाचार नियन्त्रण र सुशासन कायम गर्ने कार्यमा नलागेको बताएका छन्। सन्धिखर्कमा आयोजित पत्रकार भेटघाट कार्यक्रममा बोल्दै उपप्रधानमन्त्री श्रेष्ठले वर्तमान सरकारको आलोचना गर्दै सरकार नजिकका भ्रष्टाचारीलाई जोगाउन लागिरहेको आरोप लगाएका हुन्। उनले भने, परिवर्तनका लागि जति आह्वान गरे पनि, सरकार जनताको पक्षमा काम गर्न सकेको छैन। भ्रष्टाचार नियन्त्रणको लागि कुनै वास्तविक प्रयास भएको छैन। सरकारको नीति र कार्यले जनतामा विश्वास पैदा गर्न सकेको छैन। सुशासन र पारदर्शिता लागू गर्न आवश्यक छ, तर अहिलेको शासनले त्यसतर्फ ध्यान दिइरहेको छैन। समाजवादको आधार तय गर्ने काम जनताको जागरण अभियानबाटै सम्भव भएको उनको भनाई छ। सरकारले जनताको वास्तविक चाहनाहरूसँग मेल खाएर काम गर्न सकेमात्र देशमा वास्तविक परिवर्तन ल्याउन सकिने उनले बताए। माओवादी सरकारले भ्रष्टाचार नियन्त्रणमा ठोस कदम चालेको थियो। भ्रष्टाचार गर्ने व्यक्तिहरूलाई कारवाही गर्न हामी दृढ थियौँ। लोडसेडिङको अन्त्य र मिटरब्याज पीडितलाई न्याय दिलाउने काम पनि माओवादी सरकारले गर्यो। यस्ता कदमले जनतालाई सही दिशा देखाउने कार्य गरेको थियो। उनले भने, हामीले जनतालाई न्याय र समानताको प्रत्यायोजन गर्न प्रयास गराएका थियौँ, तर अहिले सरकारका कार्यमा ती कुरा हराउँदै गएको देखिन्छ।"
"स्वतन्त्र पत्रकार, कन्टेन्ट क्रियटर र पोडकास्टरलाई पनि ह्वाइट हाउसमा रिपोर्टिङ गर्न ट्रम्पले दिए मान्यता","काठमाडौं : अमेरिकी राष्ट्रपति डोनाल्ड ट्रम्पले स्वतन्त्र पत्रकारसहित कन्टेन्ट क्रियटरहरूलाई पनि ह्वाइट हाउसमा रिपोर्टिङका लागि मान्यता दिएको छ। ट्रम्प प्रशासनले स्वतन्त्र पत्रकार, कन्टेन्ट क्रियटर र पोडकास्टरहरूलाई पनि ह्वाइट हाउसमा रिपोर्टिङ गर्न मान्यता दिएको हो। ह्वाइट हाउसका प्रेस सचिव क्यारोलिन लेभिटले प्रेस कार्डका निम्ति ७ हजार ४ सय जनाले आवेदन दिएको बताएकी छन्। आफ्नो पहिलो पत्रकार सम्मेलनमा उनले २४ घन्टाभित्र उक्त संख्यामा प्रेस पासका निम्ति आवेदन आएको बताइन्। ट्रम्प प्रशासनले आवेदन खुलाउँदै स्वतन्त्र पत्रकार, कन्टेन्ट क्रियटर र पोडकास्टरहरूलाई पनि प्रेस पास दिने घोषणा गरेको थियो। ट्रम्प प्रशासनले ब्लगर, सामाजिक सञ्जाल इन्फ्लुएन्सर र पोड्कास्टकर्ताहरूलाई पनि 'नयाँ मिडिया'को रूपमा सिट बाँडफाँड गर्ने घोषणा गरेको थियो। अमेरिकाका युवा पुस्ता पछिल्लो समय परम्परागत टेलिभिजन र पत्रपत्रिहरूको सट्टा ब्लग र पोडकास्टहरूमार्फत सूचना प्राप्त गरिरहेको ट्रम्प प्रशासनको बुझाइ छ। राष्ट्रपति ट्रम्पको सन्देश ठूलो जनस्तरमा पुर्याउनका निम्ति न्यु मिडिया अर्थात् ब्लगर र इन्फ्लुएयन्सहरूलाई पनि समेटएको लेभिटको भनाइ छ।"
"ह्वाइट हाउसमा २४ घन्टामा ७,४०० भन्दा बढी नयाँ मिडियाको रिक्वेस्ट","वासिङटन डिसी : ह्वाइट हाउसमा पहिलो २४ घन्टामा ७,४०० भन्दा बढी नयाँ मिडियाका रिक्वेस्टहरु आएको ह्वाइट हाउसकी मिडिया सेक्रेटरी क्यारोलिन लेभिटले जनाएकी छन्। मंगलबार घोषणा भएपछि पहिलो २४ घण्टामा नै ""नयाँ मिडिया"" मा संलग्न हुनका लागि ७,४०० भन्दा बढी अनुरोधहरू आएको उनले जनाएकी हुन्। क्यारोलिनले मंगलबार ह्वाइट हाउसले गैरपरम्परागत, समाचारसम्बन्धित सामग्री सिर्जनाकर्ताहरूलाई प्रेस सचिव र अन्यसँग प्रत्यक्ष कुराकानी गर्ने मौका दिने घोषणा गरेकी थिइन्। त्यसलगत्तै हजारौं नयाँ मिडियाका अनुरोधहरू प्राप्त भएका हुन्। ट्रम्प प्रशासनको बारेमा सत्य कुरा साझा गर्न प्रेसलाई ध्यान केन्द्रित गर्न आह्वान गर्दै लेविटले मंगलबार आफ्नो पहिलो प्रेस ब्रीफिंग दिएकी थिइन्। जसको क्रममा उनले गैरपरम्परागत मिडियाको लागि ""नयाँ मिडिया सिट"" घोषणा गरेकी थिइन्। साथै ब्लगरहरूको लागि लिङ्क पनि घोषणा गरेकी छन्। उनले स्वतन्त्र पत्रकार, पोडकास्टर, सामाजिक सञ्जाल इन्फ्लूएन्सर र कन्टेन्ट क्रियटरलाई ह्वाइट हाउसको समाचार कभर आवेदन दिन अनुरोध गरेकी थिइन्। लेविटले मंगलबार ह्वाइट हाउसले बाइडेन प्रशासनको समयमा पहुँच गुमाएका ४०० भन्दा बढी पत्रकारहरूको मिडिया प्रमाणहरू पुनर्स्थापित गर्ने पनि जनाएकी थिइन्। अमेरिकी राष्ट्रपति डोनाल्ड ट्रम्पको प्रशासनले ब्लगर, सामाजिक सञ्जाल इन्फ्लुएन्सर र पोड्कास्टकर्ताहरुलाई ह्वाइट हाउस (अमेरिकी राष्ट्रपतिको आधिकारिक निवास र कार्यालय)मा 'नयाँ मिडिया' को लागि सिट बाँडफाँड ' घोषणा गरेको थियो। ट्रम्पका प्रेस सचिव क्यारोलिन लेभिटको नेतृत्वमा गरिएको यो कदमको उद्देश्य पहिले प्रेस सम्मेलन कक्षमा उपस्थित नभएका मिडिया समूहहरूलाई प्रतिनिधित्व प्रदान गर्नु रहेको जनाइएको थियो। ""लाखौं अमेरिकीहरू, विशेष गरी युवाहरूले, टेलिभिजन र पत्रपत्रिका जस्ता परम्परागत च्यानलहरूको सट्टा पोडकास्ट, ब्लग, सामाजिक सञ्जाल प्रभावकारी र अन्य स्वतन्त्र प्लेटफर्महरू मार्फत आफ्ना समाचारहरू प्राप्त गरिरहेका छन्,' लेभिटले मंगलबार आफ्नो दैनिक पत्रकार सम्मेलनमा भनेकी थिइन्,""हाम्रो टोलीको लागि राष्ट्रपति ट्रम्पको सन्देश व्यापक स्तरमा पुर्याउनु र २०२५ को उदीयमान मिडिया परिदृश्यको लागि ह्वाइट हाउसलाई उपयुक्त बनाउनु महत्त्वपूर्ण छ।'"
झापामा कुटपिटबाट एक जनाको मृत्यु,झापा : झापामा कुटपिटबाट एक जनाको मृत्यु भएको छ। कमल गाँउपालिका७ का ४५ वर्षीय देबलाल चौधरीको कुटपिटबाट मृत्यु भएको जिल्ला प्रहरी कार्यालय झापाले जनाएको छ। गत माघ १७ गते सोही स्थानका ३७ वर्षीय पुन्यप्रसाद बास्तोलाले चौधरीलाई सामान्य विवादको क्रममा लाठी प्रहार गरी कुटपिट गरेका थिए। घाइते चौधरीको उपचारको क्रममा लाईफ लाईन अस्पताल दमकमा मृत्यु भएको थियो। घटनामा संलग्न बास्तोलालाई घटना भएलगत्तै इलाका प्रहरी कार्यालय दमकले नियन्त्रणमा लिएको प्रहरीले जनाएको छ।
अमेरिकामा फेरि विमान दुर्घटना,"वासिङटन डिसी : अमेरिकाको पेन्सिलभेनिया राज्यको फिलाडेल्फियामा शनिबार बिहान विमान दुर्घटनाग्रस्त भएको छ। समाचार एजेन्सी एपीका अनुसार फिलाडेल्फियाबाट मिसौरी जाँदै गरेको विमानमा ६ जना सवार थिए। यसमा दुई डाक्टर, दुई पाइलट, एक बिरामी र एक परिवारका सदस्य रहेको जनाइएको छ। दुर्घटनामा सबैको मृत्यु भएको आशंका गरिएको छ। अमेरिकाको संघीय उड्डयन प्रशासन (एफएए) का अनुसार लियरजेट ५५ नामको विमानले स्थानीय समय अनुसार साँझ ६:३० बजे उत्तरपूर्वी फिलाडेल्फिया विमानस्थलबाट उडान भरेको थियो। त्यसको ३० सेकेन्ड पछि ६४ किलोमिटर (४ माइल) टाढा दुर्घटनाग्रस्त भयो। एएफपीले स्थानीय सञ्चारमाध्यमलाई उद्धृत गर्दै विमान आवासीय क्षेत्रका घरहरूमाथि खसेको र त्यस क्षेत्रका धेरै भवनहरूमा आगो लागेको जनाएको छ। हाल उद्धार टोलीले आगो नियन्त्रणमा लिएको छ। विमान दुर्घटनाका कारण जमिनमा रहेका मानिसहरू पनि घाइते भएको बीबीसी समाचारमा उल्लेख छ। विमान दुर्घटनाको कारण अझै स्पष्ट भएको छैन।"
सरकारले ल्याएको अध्यादेशले सहकारीमा देखिएका समस्या समाधान हुन्छ : देउवा,"सहकारीमा जम्मा गरेका लाखौं बचतकर्ताहरुको रकम सञ्चालनहरुले अपचलन गरेको भन्दै उनले त्यसको सुरक्षाको ग्यारेन्टी गराउनुपर्ने बताए। काठमाडौं : नेपाली कांग्रेसका सभापति शेरबहादुर देउवाले सहकारी सम्बन्धी अध्यादेशबाट सहकारी क्षेत्रमा देखिएका समस्या समाधान हुने विश्वास व्यक्त गरेको छ। कांग्रेस सहकारी विभागले शनिबार पार्टी कार्यालय सानेपामा आयोजना गरेको कार्यक्रममा सभापति देउवाले सहकारी क्षेत्रमा देखिएका समस्या र विकृति अन्त्य गर्न सरकारले अध्यादेश ल्याएको जानकारी गराएका हुन्। देउवाले अध्यादेशले समग्र सहकारी क्षेत्रको समस्या समाधान हुने विश्वास व्यक्त गरे। सहकारीमा जम्मा गरेका लाखौं बचतकर्ताहरुको रकम सञ्चालनहरुले अपचलन गरेको भन्दै उनले त्यसको सुरक्षाको ग्यारेन्टी गराउनुपर्ने बताए। वर्तमान अवस्थामा सहकारी क्षेत्रमा देखा परेका विभिन्न किसिमका विकृति, विसंगतिहरुको अन्त्य गरी वास्तविक सहकारी आन्दोलनको विकास, बिस्तारका लागि सबै सहकारीहरु सहकारीको सर्वमान्य आधार, मूल्य, मान्यता र सिद्धान्तअनुसार सञ्चालन हुनुपर्छ भन्नेमा पार्टी प्रतिबद्ध छ ।देउवाले भने,आम नागरिकहरुले अत्यन्त दुःख कष्ट, मेहनत गरेर सहकारीमा जम्मा गरेको लाखौँ वचत कर्ताहरु सहकारी पीडित भएका छन् । सभापति देउवाले सहकारी क्षेत्रको विकास हुन सके समग्र अर्थतन्त्रकै विकास हुने जिकिर गरे। उनले अर्थतन्त्रका तीन आधारमध्ये एक सहकारी क्षेत्रको औचित्य र महत्त्व निकै रहेकाले कांग्रेसले सहकारी आन्दोलनलाई आम नागरिकसमक्ष पुर्याउन खोजेको बताए।"
भारतको नयाँ बजेट : १२ लाखसम्मको आम्दानीमा कर नलाग्ने,"काठमाडौं : भारत सरकारले १२ लाख रुपैयाँसम्मको आम्दानीमा कर नलगाउने घोषणा गरेको छ। भारतीय वित्तमन्त्री निर्मला सीतारमणले २०२५२६ को बजेट भाषणमार्फत १२ लाख भारतीय रुपैयाँसम्मको आम्दानीमा कर नलगाउने घोषणा गरेकी हुन्। यसले भारतका मध्यमवर्गीय परिवारलाई ठूलो राहत मिल्ने विज्ञहरूले बताएका छन्। यस आर्थिक वर्षमा कुनै भारतीयले १२ लाख ७५ हजार रुपैयाँसम्म आम्दानी गरे कुनै कर लाग्ने छैन। १२ लाख भन्दा माथि आम्दानी गर्नेहरूलाई भने ५ प्रतिशतदेखि ३० प्रतिशतसम्म कर लगाउने बजेटमा उल्लेख छ। यसअघि सन् २०१४ मा साढे दुई लाखसम्म, २०१९ मा ५ लाखसम्म र २०२३ मा ७ लाखसम्मको आम्दानीलाई कर छुट दिइएको थियो। नेपालमा भने अविवाहितलाई ५ लाखसम्म र विवाहितलाई ६ लाखसम्मको आम्दानीमा कर छुटको व्यवस्था गरिएको छ।"
टिमुरका सर्जक सेफ,"बागलुङ काँठेखोला गाउँपालिका६ का घनश्याम कँडेल नेपाली रैथाने खानाको विश्वव्यापी प्रवद्र्धनमा सक्रिय छन्। उनी करिब दुई दशकदेखि जापानमा रही नेपाली तथा अन्य खानाको व्यवसाय र परिकार प्रवर्द्धनमा लागिपरेका छन्। कँडेल नेपाल, जापान, अमेरिका, क्यानडा र अन्य मुलुकमा नेपाली खानाको प्रचारप्रसार अभियानमा पनि छन्। १५ वर्षदेखि जापानमा आफ्नै व्यवसाय सञ्चालन गर्दै त्यसको प्रमुख सेफसमेत उनी अन्य ३० भन्दा बढी रेस्टुरेन्टमा सेफ सल्लाहकारको रूपमा कार्यरत छन्। सात सन्तानमध्ये कान्छा उनले गाउँमै विद्यालय शिक्षा हासिल गरे। त्यसैबेलादेखि उनले समाजमा केही नयाँ काम गर्ने चाहना राखेका थिए। उच्च शिक्षा लिने इच्छा हुँदाहुँदै पनि पढ्ने वातावरण नभएकाले जिम्मेवारी र भविष्यको पिरलो बढ्दै जाँदा अवसर र विकल्प खोज्दै उनी भारत पुगे। जेठो दाजु जयलाल भारतमा सेफ पेसामा कार्यरत भएकाले घनश्यामले पनि त्यही पेसालाई पछ्याउन थाले। दाजुको सल्लाह र प्रेरणाले घनश्यामलाई पनि कुकिङ लाइनमा प्रवेश गरायो। अथक प्रयासपछि उनी आज सफल सेफका रूपमा स्थापित छन्। भारतको मोती महल डिलक्स साउथ एन्डमा दाजुकै प्रशिक्षणमा सन् १९९५ जनवरीदेखि किचन ट्रेनर र १५ महिनाको ट्रेनिङ किचन हेल्परको काम गरे। यसरी उनले किचनसम्बन्धी आधारभूत ज्ञान बटुल्ने मौका पाए। उनले १९९६ अप्रिलमा भारतकै हरियाणास्थित द मेजबान नामक रेस्टुरेन्टमा कुकको रूपमा काम थाले। मेजबान मुख्यतया इन्डियन, चाइनिज र मुगलाई खानाका लागि प्रख्यात रेस्टुरेन्ट हो। सन् २००० सम्म भारतमा काम गरेपछि आफूले सिकेको सीप लिएर उनी नेपालमै काम गर्न थाले। यो क्रम सात वर्ष रह्यो। त्यसपछि उनी त्यसै वर्ष आफ्नो रेस्टुरेन्ट करिअरलाई थप उचाइ दिन सेफका रूपमा काम गर्न जापान गए। नेपाल र भारतमा सिकेको सीपले उनलाई जापानमा सेफको रूपमा काम गर्न निकै सहज भयो। कामसम्बन्धी सीप र जनसम्पर्क बढ्दै जाँदा आफैंले व्यवसाय सञ्चालन गर्ने ऊर्जा उनीमा आयो। त्यही ऊर्जाले यो यात्रा तय गर्न सहज बनायो। यात्रा सतहमा जति सुखद र सहज देखिए पनि यस अवधिमा उनले त्यत्तिकै दु:खपीडा सामना गर्नुपयो। जस्तोसुकै असहज परिस्थितिमा पनि धैर्यका साथ काममा लागिरहने उनमा सकारात्मक सोच छ। इमानदार र अथक परि श्रम गर्छन् उनी। २०१० मार्चमा आफ्नै कम्पनी स्थापना गरी टोकियोको हानेदा विमानस्थल नजिकै रेस्टुरेन्ट व्यवसाय सुरु गरे उनले। कम्पनीको सीईओ र रेस्टुरेन्टको प्रमुख सेफमा आफैं रही ग्राहकको सन्तुष्टि बटुल्ने काममा उनी अनवरत लागि रहे। १५ वर्षको दौरानमा जापानमै मात्र आधा दर्जनभन्दा बढी रेस्टुरेन्ट सञ्चालन गरी यस क्षेत्रको उच्च अनुभव उनले सँगालेका छन्। व्यावसायिक गतिविधिका अतिरिक्त उनले विभिन्न इन्भेन्ट र ३० भन्दा बढी रेस्टुरेन्टमा पनि एक्जिक्युटिभ सेफ एडभाइजर तथा मेनु उपलब्ध गराएर सहयोग गर्दै आएका छन्। जापानिज, इन्डियन, थाई र नेपाली परिकारलाई फ्युजन गरी परम्परागत परिकारलाई आधुनिक शैलीमा नवीन एवं सिर्जनात्मक ढंगले प्रस्तुत गर्दै तिनीहरूको मौलिकता कायम राख्न पनि उनी माहिर छन्। सेफ कँडेलको असाधारण क्षमताले उनलाई हस्पिटालिटी क्षेत्रको ताराका रूपमा हेर्न थालिएको छ। हिमालयन स्वादको गहिरो अध्ययन र अनुभवका साथ व्यावसायिक यात्रामा अब्बल घनश्याम विश्वव्यापी पाकक्षेत्र र शैलीमा योगदान गर्नेहरूको सूचीमा अग्रस्थानमा छन्। हजारौं नेपाली उद्यमीलाई प्रेरणा दिने उनै सेफ कँडेल सांस्कृतिक राजदूतको रूपमा पनि परिचित छन्। उद्यमशील सोच र सिर्जनात्मक क्षमता भएका उनले नेपाली खानाको परम्परालाई विश्वव्यापी ग्यास्ट्रोनोमिक प्रभावहरूसँग जोड्दै नयाँ आयाम दिन सफल भएका छन्। उनले प्रतिपादन गरेको खानासूचीले विश्व पाककलाको दुनियाँमा छुट्टै र विशिष्ट पहिचान बनाउन सफल भएको छ। यसले खानाका पारखीबीच हुने प्रतिस्पर्धामा पनि निर्णायकको भूमिका निर्वाह गर्नुका साथै पाककला क्षेत्रका नयाँ पुस्तालाई मार्गदर्शन गर्ने विश्वास बढेको छ। नेपाली परिकारको प्रामाणिकता जोगाउँदै उनले त्यसलाई आधुनिकीकरण र विश्वव्यापी स्तरमा प्रस्तुत गर्दैछन्। उनी विश्वका विभिन्न पाक परम्पराबाट प्रेरणा लिएर नेपाली खानालाई नयाँ स्वाद, बनावट र प्रस्तुतीकरणका माध्यमबाट परिष्कृत गर्न विशेष ध्यान दिन्छन्। परम्परागत नेपाली परिकारको मौलिकता नछोडी, उनी अन्तर्राष्ट्रिय व्यञ्जनका विधि, सामग्री र शैलीलाई आफ्नो परिकारमा समावेश गरेर नवीन स्वाद सिर्जना गर्छन्। फ्युजन दृष्टिकोणले परम्परागत नेपाली खानालाई आधुनिक ढाँचामा रूपान्तरण गर्दै नयाँ स्वादहरूको खोजी गर्छन् उनी। उनी विभिन्न संस्कृतिका पाक अभ्यासहरूसँग नेपाली स्वादलाई मिसाएर स्वाद र बनावटमा नयाँपन ल्याउँछन्। उनका शब्दमा, खाना भनेको केवल परिकार मात्र होइन, यो मानिसलाई जोड्ने सांस्कृतिक पुल पनि हो। पाककलालाई मुख्य पेसा बनाएका सेफ कँडेलले नवीनतम कुकबुक, टिमुरमार्फत पनि स्थापित परम्पराको सम्मान गर्दै नयाँ स्वादहरूको खोजीमा विश्वभर लाग्ने प्रतिबद्धता व्यक्त गरेका छन्। पुस्तकमार्फत ज्ञान र सीप बाँड्न उनले आफ्नो थप ऊर्जा यसमै केन्द्रित गरेका छन्। नेपाली, जापानिज, थाई र इन्डियन खानाका पारखीहरूका लागि यो पुस्तक सहयोगी र बहुउपयोगी सावित हुने विश्वास छ। कँडेल र उनका मित्र सेफ दुर्गाबहादुर खड्काको पाककलासम्बन्धी पुस्तक भोजनलिपि पनि नेपाली खानालाई विश्व बजारमा चिनाउन सहयोगी हुने विश्वास लिइएको छ। समाजसेवीको समेत परिचय बनाएका उनी अरूलाई गरेको सहयोगबाट प्राप्त हुने सन्तुष्टिले आनन्दको अनुभूति हुने गरेको बताउँछन्। सन् २०१४ मा बिहुँकोट समाज जापान नामक सामाजिक संस्थामार्फत सामाजिक काम गर्दै आएका छन् उनी। उनी बिहुँकोट समाज जापानको निवर्तमान अध्यक्ष र एनआरएनए जापानको सल्लाहकार पनि हुन्। बिहुँकोटका करिब चार हजार जना जापानमा विभिन्न पेसा व्यवसायमा छन्। समुदायमा भैपरि आउने समस्याको समाधानका लागि र संस्थामार्फत गाउँठाउँ र संस्कृतिको जगेर्ना गर्न बिहुँकोट समाजले उल्लेखनीय कार्य गर्दै आएको छ। समाजले आर्थिक अवस्था कमजोर भई शिक्षा, स्वास्थ्य र दैवीप्रकोपजस्ता परोपकारी काममा पनि सहायता दिँदै आएको छ। खेलकुद, भौतिक पूर्वाधार निर्माणका साथै विभिन्न धार्मिक अनुष्ठानका लागि पनि समाजले आवश्यक आर्थिक सहयोग जुटाउँदै आएको छ।"
खुसीको गोरेटोमा खुसी,"पूर्वप्रमुख सूचना आयुक्त एवं नेपाल सरकारका पूर्वसचिव कृष्णहरि बाँस्कोटाको खुसीको गोरटो पुस्तकमा जीवन जिउने कलालाई सचित्र र सरल ढंगले प्रस्तुत गरिएको छ। संसारमा सुखी मानिस ती होइनन्, जसले धेरै पाएका छन्। सुखी मानिस ती हुन्, जसले अरूलाई दिएका छन् भन्ने पुस्तकको वाक्यले धेरैलाई सही मार्गमा लाग्न प्रेरित गर्नेछ। हाल अधिकांश मानिस स्वार्थपूर्तिका लागि दौडिरहेको भान हुन्छ। तर, खुसीको गोरेटोले भन्छ, कालको मुखमा पुगेका बिरामीलाई पुनर्जीवन दिन सक्दा डाक्टर खुसी हुन्छन्। आफूले बनाएको घर ७८ रेक्टर स्केलको भूकम्पमा पनि नढल्दा इन्जिनियर खुुसी हुन्छन्। यथार्थमा, हरेक पेसाविद्ले आफ्नो पेसामा अब्बल हुने कोसिस गर्दा नै खुसी प्राप्त हुने हो। कपडा हालेर वासिङ मेसिन चलाएपछि त्यहाँ पानी आउँछ। लुगामा डिटरजेन्ट पाउडर छरिन्छ। मेसिनले लुगा माड्छ, घुमाउँछ, बटार्छ। निकै समयपछि लुगा पखाल्छ, निचोर्छ र सुकाउँछ पनि। अन्त्यमा मेसिनबाट बाहिर निकाल्दा लुगा सफा भएर निस्किन्छ। यस्तै हो हामी पनि। यसैलाई बाउन्न ठक्कर, त्रिपन्न घुस्सा भनिन्छ। यसले मानिसलाई परिमार्जित गर्छ र खुसी बनाउँछ भन्ने पुस्तकको अर्को अनुच्छेदले पनि निकै घोत्लिन बाध्य बनायो। हरेक मानिस थोमस एल्वा एडिसनले भने झैं कडा परिश्रमबिना समाजमा खरो उत्रन सक्तैन। यसका लागि निरन्तरको प्रयास आवश्यक पर्छ। बाँस्कोटा सचिव हुँदा होस् वा प्रमुख सूचना आयुक्त, कलम चलाइरहेका हुन्थे। तर, खुसीको गोरेटो नाम पुस्तकमा उनको लेखाइ भिन्न छ। उनी लेख्छन्, अँध्यारोले अँध्यारो धपाउन सक्दैन। प्रकाशले सक्छ। घृणाले घृणा हटाउन सक्दैन। प्रेमले सक्छ। यस्तो ज्ञानबाट खुसी बढाउन सकिन्छ। यसैगरी, आदर चाहनेले पहिले अर्कालाई आदर गर्नुपर्छ। मान्छेको गुण मृदुभाषी हुनु हो। त्यसैले भनिन्छ, जिब्रो सुध्रियो भने जीवन सुध्रिन बेर लाग्दैन। रिसले मान्छे स्वयंलाई जलाउँछ। यसरी, पुस्तकले धैर्यशील र भलाद्मी हुन प्रेरित गरेको छ। लेखकको सल्लाह छ, असफलताको बारेमा चिन्ता होइन, बरु आफूले प्रयास नगर्दा छुट्ने अवसरका बारेमा चिन्ता गर्नुपर्छ। सूर्य उदाएपछि अस्ताउँछ, अस्ताएपछि रात पर्छ। यो प्रकृतिको नियम निरन्तर चलिआएको छ। हाम्रो जीवन पनि यस्तै हो। खुसी हुने बानी परेपछि दुःखी हुन बिर्सिइन्छ। ज्ञानी भएपछि चाहेर पनि अज्ञानी हुन सकिन्न। किताबका यस्ता वाक्यहरूले हरेक मानिसलाई सकारात्मक सोचका साथ अघि बढ्न प्रेरित गर्ने विश्वास लिएको छु। खुसीको गोरेटोमा लेखिएको छ, जहाँ बुद्धिमान् हुन्छन्, त्यहाँ संवाद हुन्छ। जहाँ मूर्ख हुन्छन्, त्यहाँ विवाद हुन्छ। सकारात्मक सोचले विश्वास, प्रेम, शान्ति, उत्साह, प्रेरणा, आनन्द, सिर्जनशीलता आदि जागृत गर्न मद्दत गर्छ। नकारात्मक सोचले दुःख, बेइमानी, स्वार्थ, चिन्ता, निराशा, लोभ, संशय, अनिश्चितता, छटपटी, उदासीनता, एकलकाँटेपनको विकासलगायत अवनतिको मार्गमा लैजान्छ। यसर्थ, हरेक मानिस सकारात्मक सोचका साथ अघि बढ्नु पर्छ। बाँस्कोटा सचिव हुँदा पनि हाकाहाकी बोल्ने व्यक्तिका रूपमा चिनिन्थे। उनी चर्चामा आइरहने प्रशासक हुन्। जसका कारण उनी लेख्छन्, औषधि तीतो भए पनि त्यसको गुण मीठो हुन्छ। कसैको कुरा छुच्चोजस्तो लागे पनि यथार्थलाई स्विकार्नुको विकल्प हुँदैन। कोही मानिस जति नै उमेरले पाको भए पनि आफ्नो सौन्दर्य गुमाउँदैनन्। कारण, उनीहरूले अनुहारको सुन्दरता मुटुमा सार्छन्। सुन्दरता यथार्थमा ज्ञान हो। बुद्धिमत्ता हो। विवेक हो। चेतना हो। यी वाक्यहरू स्वयं लेखकले जीवनमा अनुसरण गरेको महसुस गरेको छु। हाल अवकाशित जीवन बिताइरहेका सचिवमध्ये २४ जना सक्रिय र क्रियाशील छन्, तिनैभित्र पर्छन् उनी। समयका बारेमा यस पुस्तकमा लेखिएको अनुच्छेदले निकै गहन छ। हामी कसैलाई पर्खिरहेका छौं भने समय निकै धिमा गतिमा हिँडेको अनुभूति हुन्छ। कुनै शोकमा या दुःखमा रहँदा त्यतिखेर समय निकै निर्दयी लाग्छ। त्यस्तै, जब शारीरिक पीडा भइरहेको हुन्छ, समय कहिल्यै नसकिएको अनुभव हुन्छ। भनिन्छ समय आउँछ पर्खिंदैन, बगेको खोला फर्किंदैन। यसर्थ, समय निकै बलवान् छ। संसारका प्रायः सबै मानिस आपूलाई उपलब्ध समय उपयोग गर्नुको सट्टा खेर फाल्नतिर लाग्छन्। समय पट्यारलाग्दो हुन्छ। यसको मुख्य कारण समयको महत्व नबुझ्नु या त्यसको उपयोग नगर्नु नै हो। यसरी, एकातिर समय बढी भएजस्तो लाग्छ भने अर्कोतिर हामीलाई समय नपुगेको भान पनि हुन्छ। यसर्थ, समय बुझ्नेले नै यस संसारमा बाजी मार्छ। खुसीको गोरेटोमा छ, सबै मानिसमा गुण र अवगुण दुवै हुन्छ। त्यसमध्ये जसमा बढी गुण हुन्छ, ऊ संगत गर्न योग्य हुन्छ। सुखमा हाँस्ने हजार जना साथीभन्दा दुःखमा साथ दिने एक जना साथी नै प्रिय र आफन्तजस्तो हुन्छ। मित्रताका विषयमा डा एपीजे अब्दुल कलाम भनेका छन्, एउटा राम्रो किताब एक सय जना साथी बराबर हुन्छ। तर एउटा राम्रो साथी एउटा पुस्तकालय बराबर हुन्छ। अर्को भनाइ छ, असल मित्रहरू जाडोमा हिउँ एक ढिक्का भए झैं सधैं एकठ्ठा भइरहन्छन्, ती पग्लिँदैनन्। तर स्वार्थी मित्रहरू गर्मी मौसममा हिउँ पग्लिए झैं छिट्टै विलीन हुन्छन्। क्या दामी लेखाइ। कति मर्मस्पर्शी। बाँस्कोटा लेख्छन्, तिमी आँसु झार, कसैले हेर्दैन। दुःखी होऊ, कसैले सोध्दैन। तिमीलाई शारीरिक पीडा भइरहेको छ, त्यो पनि कसैले महसुस गर्दैन। तर जब गल्ती गर्छौं, सबैको ध्यान तिमीतिरै पर्छ। जीवनको यथार्थता यही हो। पुस्तकमा छ, एउटा गाँजरलाई दुई टुक्रा बनाएर एउटालाई चिनीको चास्नीमा र अर्कोलाई नुन लगाएर राख्दा त्यो केही दिनपछि एउटा जाम र अर्को टुक्रा अचार बन्छ। गाँजर उही हो। तर नतिजा अलगअलग। यसरी जीवनमा संगतले ठूलो असर पार्छ। यसर्थ, हरेक मानिसले आफूलाई समयानुकूल परिवर्तन गर्नुपर्छ। यस्तो परिवर्तन आफूले र अरूले पनि महसुस गर्नुपर्छ। भनिन्छ, अर्काको गल्तीबाट सिक, आफैं गल्ती गरेर सिक्न तिम्रो आयु लामो छैन। बाँस्कोटाका हरफहरू यसरी पुस्तकमा स्वाभाविक रूपमा उत्कृष्ट ढंगले अभिव्यक्त भएको पाउँदा सकारात्मक रूपमा डाह लागेको अनुभूति हुन्छ। पुस्तकको आवरण आकर्षक छ। १८८ पृष्ठको पुस्तक सांग्रिला प्रकाशनले पुस्तकलाई बजारमा ल्याएको छ। पुस्तकमा केही ठाउँमा केही कुरा दोहोरिएका छन्। पुस्तक पठनीय र संग्रहणीय छ।"
चराङ र चलेमा ३३ केभी सबस्टेसनको ठेक्का माघभित्रै,"जोमसोम : हिमाली जिल्ला मुस्ताङको चराङ र चैलेमा ३३ केभी सबस्टेसन निर्माण हुने भएको छ । मुस्ताङको लोघेकर दामोदरकुण्ड गाउँपालिका अध्यक्ष लोप्साङ छोम्फेल विष्ट (राजु) को पहलमा नेपाल विद्युत् प्राधिकरणले उपल्लो मुस्ताङको चराङ र चैलेमा दुई वटा ३३ केभी विद्युत् सबस्टेसन पूर्वाधार निर्माणको प्रक्रिया अघि बढाएको हो । मुस्ताङमा विगतदेखि भोग्नु परेको चरम विद्युतीय समस्या समाधान गर्न तथा उत्तरी चीनसँग सीमाना जोडिएको कोरलानाकासम्म भरपर्दो रूपमा ३३ केभी विद्युत् सबस्टेसन निर्माणका लागि नेपाल विद्युत् प्राधिकरणले प्राथमिकतामा राखेसँगै यसको भौतिक तथा प्राविधिक व्यवस्थापन कार्य अघि बढेको हो । नेपाल विद्युत् प्राधिकरणले अघिल्लो आर्थिक वर्ष चराङ र चैलेमा ३३ केभी सबस्टेसन निर्माणका लागि बोलपत्रमार्फत ठेक्का आह्वान गरेको थियो । प्राधिकरणबाट आह्वान गरिएको सबस्टेसन ठेक्काको अन्तिम टुंगो माघ मसान्तभित्रै हुने जानकारी प्राप्त भएको लोघेकर दामोदरकुण्ड गाउँपालिकाका अध्यक्ष लोप्साङ छोम्फेल विष्टले जानकारी दिए । विद्युत् लाइन विस्तारको काम अब अन्तिम चरणमा पुगेको छ । सबस्टेसनको पनि कुन कम्पनीले पायो भन्ने चाँडै निक्र्योल हुन्छ, अध्यक्ष विष्टले भने, ठेक्काको टुंगो लाग्नेबित्तिकै सबस्टेसन निर्माण प्रारम्भ हुन्छ । सबस्टेसन ठेक्का प्रक्रिया अन्तिम चरणमा पुग्दा मुस्ताङको चराङ र चैलेमा ३३ केभी विद्युत् सबस्टेसन निर्माण हुने स्थानको स्थलगत अवलोकन गरिएको छ । लोघेकर दामोदरकुण्डका अध्यक्ष विष्ट तथा प्राधिकरणका प्राविधिकलगायतको टोलीले चराङ र चैलेमा निर्माण हुने सबस्टेसन क्षेत्रको स्थलगत अवलोकन गरेका हुन् । त्यसो त ३३ केभी सबस्टेसनका लागि दुई वर्षअघि नै स्थान छनोट भइसकेको अध्यक्ष विष्टको भनाइ छ । उनले ३३ केभी प्रसारण लाइन विस्तारसँगै ३३ केभी सबस्टेसन निर्माणपछि मुस्ताङ जिल्लाले लामो समयदेखि भोग्दै आइरहेको विद्युत् समस्या सदाका लागि अन्त्य हुने दाबी गरे । मुस्ताङमा ११ केभी प्रसारण लाइन सञ्चालनमा छ । यसै कारण पटकपटक विद्युत् आपूर्तिमा चरम समस्या देखिने गरेको छ । प्राधिकरणको कोवाङमा ३३ केभी प्रसारण लाइन भए पनि त्यसभन्दा माथिल्लो क्षेत्रमा ३३ केभी सबस्टेसन नहुँदा विद्युत् आपूर्तिमा निकै सास्ती हुने गथ्र्यो । मुस्ताङको कुनै एक स्थानमा विद्युत्को प्राविधिक समस्या आउँदा जिल्ला नै अन्धकार हुने गथ्र्यो । प्राधिकरणले ३३ केभी लाइन र सबस्टेसन निर्माण सम्पन्न गरेमामा यस प्रकारको समस्या झेल्नु नपर्ने अध्यक्ष विष्टले जनाए । ३३ केभी सबस्टेसनको दूरी ५० किमि मापदण्ड छ । कोवाङदेखि चराङसम्मको १०३ किमि दूरीमा दुई सबस्टेसन राख्ने तयारी प्राधिकरणले गरेको हो । यसका लागि प्राधिकरणले विद्युत् पोल आर्थिक वर्ष २०८० को कात्तिकमा विद्युत् सबस्टेसन ठेक्का आह्वान गरेको थियो । यस्तै, उपल्लो मुस्ताङमा ३३ केभी विद्युत् सबस्टेसन अघि सन् २०२३ को जुलाई ६ तारिखमा विद्युत् प्रशारण लाइनको ठेक्का आह्वान गरेको थियो । प्राधिकरणले विद्युत् पोल विस्तारलगायतका काम गर्न २७ करोड ६५ लाख रुपैयाँ लागतमा प्याराडाइज विल्डर्ससँग दुई वर्षमा सक्ने गरी ठेक्का सम्झौता गरी काम अघि बढाएको थियो । मुस्ताङमा ३३ केभी विद्युत् प्रसारणलगायतको काम सकिएर तार तान्ने काम सुरु भइसकेको कम्पनीका इलेक्ट्रिकल इन्जिनियर सन्तोष प्याकुरेलले जानकारी दिए । उनका अनुसार कुल २ हजार २ सय ६५ पोल विस्तार गर्नुपर्नेमा १ हजार ८ सय पोल विस्तार भइसकेको इन्जिनियर प्याकुरेलको भनाइ छ ।"
"ओलीदेउवा एक ठाउँ, विपक्षी विरोधमा","काठमाडौं : झन्डै पाँच महिनापछि शुक्रबारबाट संघीय संसद् अधिवेशन सुरु भयो। पहिलो बैठकमै सत्तापक्ष र प्रतिपक्ष स्पष्ट कित्तामा विभाजित भएर प्रस्तुत भए। प्रधानमन्त्री केपी शर्मा ओलीले सरकारद्वारा जारी अध्यादेश, अर्थतन्त्रको अवस्था र सरकारका कामकारबाहीबारे जानकारी गराए। सत्तासीन कांग्रेस सभापति शेरबहादुर देउवाले पनि सरकारका कामकारबाहीको बचाउ गरे। २०८४ सम्म कांग्रेसएमाले गठबन्धन नटुट्ने दाबी गरे। विपक्षी दलहरूले भने सरकारमाथि अनेक प्रश्न गरे, विरोध जनाए। जनताको हितमा पनि किन कोही प्रतिपक्ष ? प्रधानमन्त्री केपी शर्मा ओलीले अध्यादेश ल्याउनु पर्नाको औचित्य प्रष्ट्याएका छन्। सुशासन र व्यावसायिक वातावरण बनाउन अध्यादेश ल्याइएको दाबी गरे। उनले संविधान संशोधन, आर्थिक सुधारलगायतको विषयदेखि ६ महिनाको अवधिमा सरकारले गरेका उपलब्धिमूलक कामको चर्चा गरे। एमालेकांग्रेस सरकार २०८४ सम्मै कसैले हल्लाउन नसक्ने पनि दाबी गरे। सदनमा हामी कोही सरकार पक्ष छौं, कोही प्रतिपक्ष छौं, प्रधानमन्त्री ओलीले भने, जनताका हितमा, राष्ट्रलाई अलमलबाट तीव्र गतिको विकासमा लैजान कोही किन प्रतिपक्ष हुनै पर्छ ? संसद्को यस अधिवेशनले आवश्यक नयाँ कानुन दिएर विकासको रफ्तारलाई तीव्रता दिन नयाँ रेकर्ड राख्नेछ भन्ने विश्वास दिलाउँछु । प्रधानमन्त्री ओलीले भने, सरकारी कार्यालयमा फाइल घुमाएर सेवाग्राहीका काम अड्काउने प्रवृत्ति रोकिनेछ, ओलीले भने, कानुनमा तोकिएको अवधिबाहेकका सबै काम ७ दिनभित्र सक्नै पर्ने कानुनी व्यवस्था गरिएको छ। निजी क्षेत्रको मनोबल उकास्न, देशमा लगानी र व्यावसायिक वातावरण बनाउन, सुशासन र नागरिकको जीवनमा प्रभाव पार्ने वर्षौंदेखि गर्न नसकिएको कानुन सुधारको काम अध्यादेशमार्फत एकै पटक फत्ते गरिएको प्रधानमन्त्रीको दाबी थियो। उनले संसद् नचलेको बेला नै अध्यादेश ल्याउने विषय स्वीकार गर्न अप्ठेरो मान्नु नहुने बताए। अध्यादेशको सन्दर्भमा धेरै माननीयहरूले कन्टेट होइन, प्रोससमा प्रश्न गर्नु भएको मैले सुनेको छु। केही साथीहरूले सोध्नु भएको छ संसद्लाई छलेर किन अध्यादेश ल्याएको ? त्यस्तो प्रश्न सोध्ने साथीहरूलाई पनि थाहा छ अध्यादेश ल्याउने भनेको संसद् नचलेकै बेलामा हो। संविधानले नै संसद् नचलेका बेला मात्रै अध्यादेश ल्याउने व्यवस्था गरेको छ, हैन र ? आवश्यकताको आधारमा संविधान संशोधन प्रधानमन्त्री ओलीले संविधान, ऐन र कानुनमा आवश्यकताको आधारमा संशोधन र परिर्वतन गर्नुपर्ने बताए। हामीले सुरुदेखि भन्दै आएका छौं संविधान देश र जनताको हितको लागि साधन हो, साध्य होइन। उनले भने संविधान असंशोधनीय विषय पनि होइन। हामीले संविधान बनाएको १० वर्ष भयो। अब यसको रिभ्यु गर्ने बेला आएको छ। संविधान संशोधन पश्चगमन भन्नेहरू पनि संविधान संशोधनको मुद्दा बोक्न थालेको बताए। हामीले यसोभन्दा कतिपयले संविधान संशोधन गर्नु पश्चगमन हो भन्नसमेत भ्याए। तर आज फेरि तिनै शक्तिहरू संविधान संशोधनको कुरा खै भन्दै हिँडेको देख्दा, ए उनीहरूले पनि यो मुद्दालाई बोक्न थालेछन् भनेर मलाई खुसी नै लाग्छ, उनले भने। संविधान संशोधनको लागि कांग्रेस र एमालेले विज्ञ सम्मिलित आन्तरिक अध्ययन कार्यदल बनाएको अवगत गराए । थालेका काम सक्ने प्रतिबद्धता प्रधानमन्त्री ओलीले सरकारको सबैभन्दा पहिलो प्राथमिकता थालेको काम सक्ने रहेको बताए । उनले यो बीचमा थालेका काम कहाँ पुगे भन्नेमा स्पष्ट पारे। काठमाडौंतराई द्रुतमार्गअन्तर्गत मकवानपुरको धेद्रे सुरुङ ब्रेक थ्रु भएको, चीन र भारतलाई जोड्ने राष्ट्रिय गौरवको आयोजना जोगवनीकिमाथांका सडकमार्ग केही दिनअघि मात्रै ब्रेकथ्रु भएको, बुटवलनारायणगढ खण्डको सडक निर्माणको काम द्रुतगतिमा अघि बढिरहेको प्रधानमन्त्रीले दाबी गरे। यो सरकार आउँदा धुलो उडिरहेको मुग्लिनपोखरा सडक आज चिल्लो र आकर्षक भएको छ ओलीले भने, खेल हाम्रा युवाहरूको जीवनशैली बनेको छ। त्यसैले यस पटक क्याबिनेटको पहिलो बैठकले कीर्तिपुरको क्रिकेट खेलमैदानलाई रंगशाला बनाउने र त्यसमा फ्लड लाइट जोड्ने निर्णय गरेको थियो। त्यसका लागि टेन्डर आह्वान भएको छ तोकिएको दिनभित्रै त्यसलाई सम्पन्न गर्नेगरी काम अघि बढिरहेको छ। सुर्खेतमा आधुनिक कर्णाली रंगशाला तयार भएको बताए। विकास निर्माणका काममा ब्रेकथु मात्र होइन ब्रेक लगाएर राखिएका कतिपय कामलाई पनि हामी आएपछि थ्रु गरेका छौं, प्रधानमन्त्री ओलीले भने। सत्ताको नाउमा प्वाल पारेर फुत्त अर्कै डुंगा चलाउने काम बन्द प्रधानमन्त्री ओलीले गएको ६ महिनामा सत्ताको नाउमा प्वाल पारेर फुत्त अर्कै डुंगा चलाउने काम बन्द भएको बताए। मुलुक एवं जनतालाई तिरस्कार गर्दै सत्तापत्ता खेलिरहने विद्रुप स्थितिमा अब बन्ध्याकरण भएको उनको भनाइ थियो। संसद् समक्ष बारम्बार विश्वासको मत लिनुपर्ने तमासाबाट हामी मुक्त भएका छौं, ओलीले भने। ढलेंढलें, ढलेंढलें म त प्रधानमन्त्री ओलीले विपक्षीहरू सरकार ढल्छ भनेर व्यर्थै समय खेर फालिरहेको बताए। सरकार ढल्छ। ढल्नै लाग्यो। पुस मसान्त, माघेसंक्रान्ति काट्दैन, आदि इत्यादि, उनले भने, ढलेंढलें, ढलेंढलें म त यो गीत अति नै गाइयो। यो गीत मनोरञ्जन पार्टीउत्सवहरूमा सुहाउला, राजनीतिमा सुहाउँदैन। राजनीतिका मञ्चमा यस्तो गीत गाउन बन्द गर्न पनि उनले चेतावनी दिए। देश ग्रे लिस्टमा पर्ने खतरामा प्रधानमन्त्री ओलीले नै नेपाल सम्पत्ति शुद्धीकरणको विषयमा ग्रे लिस्टमा पर्ने खतरामा रहेको बताए। सरकारले ल्याएका विधेयकलाई ९० दिन बित्दा पनि संसद्ले पारित गरेन भने सरकारले वैकल्पिक व्यवस्था गर्ने स्पष्ट पारे। सरकारले समयमै काम नगर्दा मुलुकलाई कुन हदसम्मको क्षति हुन्छ भन्ने कुरा मनी लाउन्डरिङको मुद्दामा देखीभोगिसकेका उदाहरण पनि प्रस्तुत गरे। अघिल्ला सरकारको समयमा भएको बेवास्ता र लापरबाहीको परिणाम अहिले मुलुकले भोग्नुपर्ने भएको छ हाम्रो देश ग्रे लिस्टमा पर्ने खतरा छ। उनले भने। भारत र चीन दुवै छिमेकीसँग मैत्रीपूर्ण सम्बन्ध भारत र चीन दुवै छिमेकी मित्रराष्ट्रहरूसँग मैत्रीपूर्ण सम्बन्ध विस्तार गर्ने प्रधानमन्त्री ओलीले बताए। उनले दुवै मित्रराष्ट्रहरूले हासिल गरेका द्रुत विकासबाट यथोचित लाभ लिने, पारस्परिक लाभ र सम्मानमा आधारित सम्बन्ध कायम गर्ने चाहना रहेको स्पष्ट परे। चीन भ्रमणताका बीआरआईलाई लिएर अनावश्यक बहस र गलत भाष्य स्थापित पनि गर्न खोजिएको बताए। बीआरआई होस् वा एमसीसी, वल्र्ड बैंक होस् वा एबीडी वा एआईआईबी हाम्रो अवस्था यो लिन्छु वा त्यो लिन्छु, यसले दिने लिन्छु त्यसले दिने लिन्नँ भन्ने छनोटको सुविधाको तहमा छैन। उनले भने, अनुदान होस् वा सहुलियत ऋण, एफडीआई होस् वा ब्लेन्डेढ फिनान्स मुलुक र जनतालाई अहित नगर्ने सर्तमा स्वीकार्नुको विकल्प हामीसँग छैन। ६ वटै अध्यादेश टेबल सरकारले ६ वटा अध्यादेश प्रतिनिधिसभामा पेस गरेको छ। प्रधानमन्त्रीको तर्फबाट सञ्चारमन्त्री पृथ्वीसुब्बा गुरुङले सुशासन प्रवद्र्धन तथा सार्वजनिक सेवा प्रवाहसम्बन्धी केही नेपाल ऐनलाई संशोधन गर्ने अध्यादेश पेस गरे। उपप्रधान एवं अर्थमन्त्री विष्णुप्रसाद पौडेलले आर्थिक कार्यविधि तथा वित्तीय उत्तरदायित्व पहिलो संशोधन अध्यादेश, निजीकरण संशोधन अध्यादेश र आर्थिक तथा व्यावसायिक वातावरण सुधार लगानी अभिवृद्धिसम्बन्धी केही नेपाल ऐनलाई संशोधन गर्ने अध्यादेश पेस गरे। भूमि, व्यवस्था सहकारी एवं गरिबी निवारणमन्त्री बलराम अधिकारीले सहकारीसम्बन्धी केही नेपाल ऐनलाई संशोधन गर्ने अध्यादेश र भूमिसम्बन्धी केही नेपाल ऐनलाई संशोधन गर्ने अध्यादेश पेस गरे। सहमतिप्रति कांग्रेस दृढ सत्तासीन कांग्रेस सभापति शेरबहादुर देउवाले एमालेसँग भएका सहमतिप्रति दृढता व्यक्त गरेका छन्। सरकारको कामकारबाही पनि सहमतिमा नै भइरहेको देउवाले बताए। संसद् अधिवेशनलाई सम्बोधन गर्दै सभापति देउवाले सरकारले राम्रो काम गरिरहेको पनि बताए। साढे ६ महिनाको अवधि थोरै भए पनि सरकारले राम्रो कामको थालनी गरेको देउवाको भनाइ थियो। ६ महिनाको अवधि सरकारको कार्य सम्पादनका लागि मूल्यांकन गर्ने पर्याप्त अवधि होइन। तर, आर्थिक व्यावसायिक वातावरण निर्माण, विकास निर्माण र सुशासनको लागि वातावरण बनाउन सरकारले प्रभावकारी काम गरेको छ, देउवाले भने, सरकारले अझै राम्रो काम गर्नेछ भन्ने विश्वास लिएका छौं। पूर्वप्रधानमन्त्रीसमेत रहेका देउवाले सरकारले ल्याएका अध्यादेशले आर्थिक स्थितिलाई राम्रो गर्ने, सुशासन र सेवा प्रवाहमा सहजता ल्याउने पनि बताए। बहुलवादमा आधारित भएर अगाडि बढेको भन्दै देउवाले समावेशिता, संविधानका आधारभूत कुरालाई तलमाथि नगरी संविधान संशोधन गर्नुपर्ने बताए। संविधानको अभ्यासको १० वर्षपछि पुनरवलोकनको समीक्षा गर्दा सहमतिका आधारमा सबै दलसँग छलफल गरेर संविधान संशोधन गर्ने पनि बताए। उनले सरकार निर्माणका क्रममा एमालेसँग गरिएको सातबुँदे सहमतिप्रति आफ्नो पार्टी दृढ रहेको समेत बताए। देउवाले आर्थिक गतिविधि चलायमान बनाउने र सुशासन दिन सरकार बनेकाले एमालेसँग भएका सहमतिप्रति दृढ रहेको बताएका हुन्। विगतमा सरकार अस्थिर हुँदा हामीले आर्थिक स्थितिमा सुधार गर्ने र स्थिरता दिन सकेनौं। यसैले एमालेसँग सातबुँदे सहमति गरेर सरकार बनाएका छौं। सरकारमा अन्य दल पनि सहभागी छन्। देउवाले भने, एमालेसँग भएको सातबुँदे सहमतिप्रति कांग्रेस दृढ छ। यो सहमतिप्रति प्रतिबद्ध छौं। देउवाले विधेयकका विषयमा बोल्दै संसद्मा विचाराधीन सबै विधेयकहरू यो अधिवेशनबाट पारित हुने विश्वास व्यक्त गरेका छन्। उनले मुलुकको समग्र विकासका लागि लोकतन्त्रको सुनिश्चितता र सुदृढ अर्थतन्त्र आवश्यक रहेको बताए। सुशासनको सुनिश्चितता र सेवा प्रवाहमा सहजताका लागि सरकारले नयाँ कानुन बनाएको यी कानुनहरूले देशमा सुशासन कायम गर्ने, भूमिहीन सुकुम्बासी एवं अव्यवस्थित बसोबासको समस्या समाधान गर्ने उनको दाबी छ। उनले संविधानको कार्यान्वयनसँग सम्बन्धित र नागरिकका सरोकारका विषयमा आवश्यक पर्ने थप विधेयकहरू पनि सरकारले चाँडै संसद्मा पेस गर्न आग्रहसमेत गरे। देउवाले संविधान कार्यान्वयनमा देखा परेका सबल र दुर्वल पक्षको अध्ययन र पहिचान गरेर मात्रै संशोधन गर्नुपर्ने पनि बताए। कांग्रेस सभापतिसमेत रहेका देउवाले लोकतन्त्रको कुनै अर्को विकल्प नरहेको बताए। उनले भने, लोकतान्त्रिक पद्धति संसारको उत्कृष्ट शासन व्यवस्था हो। लोकतन्त्रको कुनै अर्को विकल्प हुन सक्दैन। लोकतन्त्रको विकल्प लोकतन्त्र नै हो। कांग्रेसका नेता कृष्णप्रसाद सिटौलाले पार्टीको संकुचित भावनाले माथि उठेर काम गर्न सक्नुपर्ने बताएका छन्। राष्ट्रियसभामा सम्बोधन गर्दै नेता सिटौलाले एकताबद्ध रूपमा हिँड्न सक्नुपर्ने बताए। उनले सहमति, सहकार्य र एकताको भावनाले मात्र देश निर्माणको अभियानमा काम गर्नसक्ने धारणा राखे। संविधानको कमजोरीलाई सुधार गरेर अघि बढ्नुपर्ने बताए। उनले सत्तामा रहँदा एउटा कुरा तथा प्रतिपक्षमा हुँदा अर्को कुरा बोल्नु उपयुक्त नभएको बताउँदै भने, सबैले आफूले गरेको कामको मूल्यांकन र समीक्षा गर्नुपर्ने भन्दै सत्तामा रहँदा एउटा कुरा र प्रतिपक्षीमा रहँदा अर्को कुरा गर्नु उचित हुँदैन। सिटौलाले संघीयताबमोजिम अधिकारको विकेन्द्रीकरण हुन नसकेको गुनासो गरे। प्रतिपक्षद्वारा सरकारको आलोचना संविधान संशोधनमा सबैसँग छलफल गर्नुपर्छ : माओवादी विपक्षी दलहरूले हालै जारी अध्यादेशको प्रक्रिया र सरकारका कामकारबाहीको संसद्मा तीव्र आलोचना गरेका छन्। माओवादी केन्द्रका प्रमुख सचेतक हितराज पाण्डेले संविधानले अध्यादेशको व्यवस्था गरे पनि संसद्लाई उपेक्षा गर्नु राम्रो नभएको जिकिर गरे। उनले सरकारको गलतको कामको सधैं प्रतिवाद गर्ने बताए। उनले भने, सरकारले सुशासन र लोकतन्त्रको मूल्य मान्यता कायम गर्नुपर्छ। उनले संविधान संशोधनको विषयमा दलहरूसँग आवश्यक परामर्श गर्न सरकारलाई आग्रह गरे। राष्ट्रियसभामा माओवादीका वरिष्ठ उपाध्यक्ष नारायणकाजी श्रेष्ठले संविधानको सकारात्मक अन्तर्वस्तुलाई प्रहार गर्ने अभिशायले संविधान संशोधन गर्न खोजिएको आरोप लगाए। उनले सत्तारूढ दलका नेताहरूले नै दुईदलीय व्यवस्थाको पक्षमा खुलेर लागेको अवस्थामा देश निरंकुशतामा जान सक्ने संकेत देखिएको बताए। सरकारले डेलिभरी दिन सकेन : राप्रपा राष्ट्रिय प्रजातन्त्र पार्टी (राप्रपा)ले ठूला दुई दल मिलेर गठन भएको सरकारले औचित्य पुष्टि गर्न असक्षम भएको आरोप लगाएको छ। पार्टीका अध्यक्ष राजेन्द्र लिङ्देनले सरकारले जनतालाई डेलिभरी दिन नसकेको आरोप लगाए। अध्यक्ष लिङ्देनले सरकारका काम निराशाजनक रहेको दाबी गरे। साढे ६ महिनाको सरकारको काम निराशाजनक छ। दुई ठूला दल मिलेर बनेको सरकारले डेलिभरी दिनुपर्छ, उनले भने, तर, अहिलेसम्म त्यस्तो केही देखिएको छैन। सरकारको काम भ्रष्टाचार र भ्रष्टाचारीको संरक्षणमै बितेको छ। प्रधानमन्त्री केपी शर्मा ओलीले आफ्नो सरकार आएपछि थुप्रै काममा ब्रेक थ्रु भएको दाबी गरे पनि यसलाई उपलब्धि मान्न नसकिने बताए। अराजकताविरुद्ध सशक्त ढंगले बढ्छौं : रास्वपा राष्ट्रिय स्वतन्त्र पार्टीले सरकारका मनोमानी र अराजकताविरुद्ध सशक्त ढंगले अगाडि बढ्ने चेतावनी दिएको छ। आफ्ना पार्टी सभापति रवि लामिछानेमाथि सहकारी प्रकरणमा सिंगो राज्य प्रतिशोध र पूर्वाग्रहका साथ खनिएको आरोप लगाएको छ। रास्वपाका सांसद स्वर्णिम वाग्लेले लामिछानेमाथि लगाएको निलम्बनप्रति आपत्ति जनाए। सरकारले बदला लिन लामिछानेमाथि अनेक खालका मुद्दा चलाएको भन्दै आक्रोश व्यक्त गरे। वाग्लेले संसदीय छानबिन समितिको प्रतिवेदनमा लामिछानेको नाम उल्लेख नभए पनि जबरजस्त संगठित अपराधका नाममा फसाउने काम भएको धारणा राखे। ऐन बनाऔं : जसपा संविधानले व्यवस्था गरेअनुसारका ऐन बनाउनु जरुरी रहेको जनता समाजवादी पार्टीका अध्यक्ष अशोक राईले बताए। सडकमा उठिरहेका आवाजलाई सदनभित्र ल्याएर समाधान गर्नुपर्छ, उनले भने, संविधानमा भएको त्रुटि सुधार, संघीय लोकतान्त्रिक गणतन्त्रलाई अघि बढाउन सहमति गरेर बढ्नु पर्छ। अर्थतन्त्रको गति बढाऔं : जसपा नेपाल जनता समाजवादी पार्टी नेपालका सांसद् राजकिशोर यादवले नेपाल आर्थिक रूपमा फँसेको आरोप लगाए। सरकारले देशको आर्थिक अवस्था बलियो बनाउनुपर्ने उनले बताए। अहिलेको मूल कुरा अर्थतन्त्रको गति बढाउनु हो, उनले भने। सीमामा अपराध नियन्त्रणका लागि कडाइपूर्वक काम गर्नुपर्ने बताए। उनले भने, सुशासन कायम गर्नुपर्छ। सुशासनको नाममा आमापट्टि र सौतेनी आमापट्टिको व्यवहार गर्नु हुँदैन। अध्यादेश देशको आवश्यकता : जनमत पार्टी जनमत पार्टीका अध्यक्ष डा सीके राउतले थन्किएका ऐन पारित गर्नुपर्ने बताए। अध्यादेश देशको आवश्यकता रहेको बताए। सदनमा जनताका कुरा उठाउन पाइन्छ। ६ महिना भयो सरकार बनेको। तर, मन्त्री र सरकार कहाँ छ, उनले भने, हामीले मन्त्रीसँग समय माग्दा मन्त्रीहरू समय दिँदैनन्। सिंहदबारभित्र सांसदकै पहुँच छैन। यसलाई हामीले सच्याउनु पर्छ।"
बेलायती राजाको सुरक्षा दलमा छानिए नेपाली,"लन्डन : बेलायतस्थित एकजना भूतपूर्व गोर्खा सैनिक बेलायती राजा चाल्र्स तृतीयको सेरेमोनियल सुरक्षा दलमा नियुक्त भएका छन्। ब्रिटिस गोर्खा सेनाका अवकाश प्राप्त लेफ्टिनेन्ट कर्णेल टोलबहादुर खाम्चा किंग्स् गार्ड नियुक्त भएका हुन्। विभिन्न औपचारिक समारोहका क्रममा राजाको निकट रहेर सेरेमोनियल ड्युटीमा खटिने किंग्स् गार्डमा अवसर पाउने खाम्चा पहिलो नेपाली हुन्। चार महिना लामो छनोट प्रक्रियाबाट आफूले किंग्स् गार्डमा नियुक्ति पाएको जानकारी खाम्चाले दिए। आउँदो फेब्रुअरी २० तारिखदेखि उक्त भूमिकामा सेवा सुरु गर्ने उनको तयारी छ। किंग्स् गार्डको नियुक्तिलाई आफूले व्यक्तिगतभन्दा पनि समग्र गोर्खा सैनिक र नेपालसँग जोडेर लिएको खाम्चा बताउँछन्। नेपाल र बेलायतबीच २ सय ८ वर्षभन्दा लामो विशेष सम्बन्ध रहँदै आएको छ। यसबीचमा नेपाली गोर्खा सैनिकहरू अनवरत रूपमा बेलायतको सेवामा खटिएका छन्, उनी भन्छन्, त्यही देशका राजाको लागि इनर सर्कलमा रहेर काम गर्ने अवसरलाई मैले ठूलो प्रतिष्ठाका रूपमा लिएको छु। यसअघि किंग्स् गार्डमा नियुक्तिका लागि बेलायती सेनाअन्तर्गत राजदरबारमा खटिने हाउसहोल्ड डिभिजनमा सेवा गरेका सैनिक अधिकृतहरूबाट मात्रै छनोट गरिन्थ्यो। तर पछिल्लो समय इक्वेलिटी एन्ड डाइभर्सिटी (समानता र विविधता) नीतिअनुसार समावेशी रूपमा अन्य रेजिमेन्टसमेतलाई अवसर दिइएपछि गोर्खा सैनिकलाई पनि नियुक्तिको बाटो खुलेको हो। किंग्स् गार्ड बेलायती राजाको सेरेमोनियल सुरक्षा दल हो। जुन राजकीय भ्रमण, सदनको सत्र उद्घाटन, गार्डेन पार्टी, राज्यारोहण, शाही वैवाहिक समारोह, राजकीय अन्त्येष्टि, कूटनीतिक रिसेप्सनजस्ता राजाका सेरेमोनियल ड्युटीहरूका क्रममा खटिने गर्छ। किंग्स् गार्डमा नियुक्त हुने अधिकांश सेवानिवृत्त सैनिकहरू छन्। यो नियुक्तिका लागि पूरा गर्नुपर्ने कयौं मापदण्ड छन्। जसमध्ये बेलायती सेनामा कम्तीमा २२ वर्ष सेवा गरेको अनुभव प्रमुख सर्त हो। त्यसबाहेक सैनिक करियरमा क्लिन रेकर्ड, उदाहरणीय सेवा, आदर्श व्यक्तित्वजस्ता गुणहरूको पनि मूल्यांकन गरिने खाम्चाले सुनाए। ५७ वर्षअघि स्याङ्जा जिल्लाको शिरकोट करादीमा जन्मिएका खाम्चाका पिता पनि ब्रिटिस लाहुरे थिए। पिताकै पदछाप पछ्याउँदै १९ वर्षको उमेरमा सिपाहीको रूपमा ब्रिटिस गोर्खामा प्रवेश गरेका थिए, खाम्चा। करिब ३६ वर्ष लामो सेवापछि खाम्चा लेफ्टिनेन्ट कर्णेलको दर्जाबाट सेवानिवृत्त भएका थिए। जुन हालसम्म कुनै पनि गोर्खा सैनिकले बेलायती सेनामा हासिल गरेको सबैभन्दा उच्च दर्जा हो। म पहिलेदेखि नै केही भिन्न काम गर्न मन पराउँथें। अरूले गरेको भन्दा फरक गर्न चाहन्थें। एक्टिभ सर्भिसमा हंँुदा पनि सिनियर कमान्डरको सल्लाहबमोजिम फरक काम गरें, सैनिक करियरमा प्राप्त सफलताबारे खाम्चा भन्छन्, मेरो आमा, बुवा दुवै जना फाइटर हुनुहुन्थ्यो। उहाँहरूले जीवनमा धेरै संघर्ष गर्नुभएको मैले देखें। बुवाआमाले दिनु भएको मार्गदर्शन र कडा परिश्रम गर्नुपर्छ भन्ने संस्कार मैले आत्मसात् गरेको हुँ। बेलायती सेनामा रहँदा खाम्चा साउदी अरब, कोसोभो, टर्की, इराक, अफगानिस्तान, कुबेतसहितका धेरै देश पुगेर सेवा गरेका थिए। करिब डेढ वर्ष उनी बेलायती राजपरिवारभित्र पनि खटिए। दुई छोरी र एक छोराका पिता खाम्चा हाल बेलायतको रेडिङ सहरमा पत्नी लीलाकुमारीका साथ बस्दै आएका छन्।"
"साँखुको साख, श्रीस्वस्थानीको साथ","काठमाडौंको पूर्वदिशामा एउटा धार्मिक, सांस्कृतिक र ऐतिहासिक दृष्टिले महत्त्वपूर्ण प्राचीन नगर छ। त्यही साँखु नगरमा प्रत्येक वर्ष एक महिनासम्म स्वस्थानी मेला लाग्छ। जुन मेला भर्न विभिन्न ठाउँबाट श्रद्धालु भक्तजनहरू उपस्थित हुने गर्छन्। साँखुमा पौष शुक्ल पूर्णिमादेखि माघ शुक्ल पूर्णिमासम्म लाग्ने मेलालाई नै श्रीमाधवनारायणश्रीस्वस्थानीको मेला भनिन्छ। यस अवधिमा उक्त मेला भर्न थुप्रै भक्तजन तथा श्रद्धालु साँखु नगर पुग्छन्। नामकरण : साँखु नगर शंखको आकार जस्तो छ र त्यही कारण यसलाई साकेतु भनिएको हो। साकेतु नै अपभ्रंश हुन गई कालान्तरमा साँखु हुन गएको किंवदन्ती पाइन्छ। त्यस्तै, प्रारम्भमा यहाँ शंखदेव भन्ने राजाले राज्य गरेका थिए र उक्त राज्यको राजधानी भएका कारण पनि यस ठाउँलाई साँखु भनिएको हो। देवमाला वंशावलीमा उल्लेख भएअनुसार शंखदेव वा शंकरदेव राजाले दाहिने शंखको आकारमा यस शहरको निर्माण गरी वज्र्रयोगिनी माईलाई चढाएका कारण यसको नाम साँखु रहन गएको हो। मणिशैल महावदान ग्रन्थमा उल्लेख भएअनुसार कलिगत संवत् १८०१ मा वज्र्रयोगिनी देवीको जात्रा गर्न आठ दिन साँखुमा विराजमान हुने भविष्यवाणी भएकाले देवीकै आज्ञाबमोजिम जोगदेव वज्राचार्यले शंखरापुर निर्माण गरी उक्त समयमा महानगरको रूपमा स्थापना गरेका कारण यसलाई शंखरापुर भनियो। कालान्तरमा त्यो नाम नै साँखु भएको हुन सक्छ। साँखुमा पाइएको राजा वामनदेवको विक्रम संवत् ५९४ को शिलालेखका आधारमा साँखुलाई प्राचीन नगर मान्न सकिन्छ। साँखुलाई नेवारीमा सक्व भनिन्छ। नेपाल भाषामा सको अर्थ तिब्बत र क्व भनेको मुनि हुन्छ। तिब्बतसँगको मूलबाटोमा पर्ने भोटकै मुनि रहेको ठाउँ भन्ने अर्थमा नेवारीमा सँदेक्वय् भई अन्त्तोगत्वा सक्व नाम रहन गएको स्थान नामकोशमा कृष्णप्रकाश श्रेष्ठले उल्लेख गरेका छन्। शंखको आकार परेकाले संस्कृतमा शंखपुर भनिएको र त्यसैको अपभ्रंश भई नेपालीमा साँखु र नेवारीमा सक्व रहन गएको श्रेष्ठले स्थाननामक कोशमा उल्लेख गरेका छन्। इतिहासमा साँखुको अस्तित्व : इतिहासमा साँखुमाथि विभिन्न राज्यले राज गरेको पनि देखिन्छ। मध्यकालमा साँखु सहरमा भक्तपुरको शासन चल्थ्यो तर मल्ल वंशअघि साँखु छुट्टै राज्य भएको पनि इतिहासमा छ। विक्रम संवत् १२९८ मा युद्ध भएको र इचिमिस पराजित भएको ठाउँको रूपमा गोपालराज वंशावलीमा साँखुलाई उल्लेख गरिएको छ। राजा स्वर्ण मल्ल (१५६०७५) ले साँखुलाई दुई भागमा बाँडेर आधा आफ्नै भाइलाई दिएका थिए। विक्रम संवत् १५७६८६ मा राजा सूर्य मल्लले साँखुलाई कव्ज्रा गरे र त्यहाँ केही वर्ष शासन चलाएका थिए। राजा जयप्रकाश मल्लले पनि विक्रम संवत् १७९२ देखि १८२४ सम्म साँखुमा शासन गरेका थिए। उनको शासनको अन्त्यमा मल्ललाई काठमाडौंबाट पृथ्वीनारायण शाहले पराजित गरे। पृथ्वीनारायण शाहको प्रारम्भिक योजना काठमाडौंमा आक्रमण गर्नुअघि साँखुलाई कव्ज्रा गर्ने नै थियो। यो राज्य तिब्बतको एउटा प्रमुख व्यापारिक मार्ग पनि थियो। साँखुलाई सबैले आफ्नो अधीनमा लिन प्रयास गरेबाट यो नेपालको एउटा बलियो राज्यको रूपमा रहेको पनि प्रमाणित हुन्छ। स्वस्थानी र शालीनदी : स्वस्थानी र शालीनदीको स्थलका रूपमा हालको साँखु अर्थात् लावण्य देशको चर्चा स्कन्द पुराणको केदार खण्डअन्तर्गत माघमहात्म्यमा उल्लेख छ। यही लावण्य देशमा नै शालीनदी बहने गर्छिन्। शालीनादीको समीपमा नर्वदेश्वर महादेव, गणेश, हनुमान, विष्णु, भैरव, नवराज, चन्द्रावती, डोलेहरूका मन्दिर तथा अन्य ससाना मूूर्ति छन्। यसका लागि पौष शुक्ल पूर्णिमादेखि माघ शुक्ल पूर्णिमासम्मको समय राम्रो मानिन्छ। पौष शुक्ल पूर्णिमाको अघिल्लो दिन विशम्भर नारायणको वैदिक तवरले पूजाअर्चना र हवन गरेको भोलिपल्ट शालीनदीमा श्रीस्वस्थानीको मेला सुरु हुन्छ। जुन पौराणिक विषयलाई स्कन्द पुराणको केदारखण्ड माघमहात्म्यका रूपमा वर्णन छ। पौषशुक्ल पूर्णिमाको दिनदेखि शुद्ध भई एकचित्त रही मध्याह्नकालमा स्वस्थानीदेवी र महादेवको पूजा गरी साँझपख स्वस्थानीको महिमा सुन्ने र सुनाउने चलन छ। यो माघशुक्ल पूर्णिमासम्म चल्छ। स्वस्थानी देवी र नारीशक्ति पूजन : सुवर्ण वर्ण भएकी, त्रिनेत्रधारी, प्रसन्न मुद्रामा रहेकी, कमल र सिंहासनमा बसेकी, चार हात भएकी देवीलाई स्वस्थानी देवी भनी स्कन्द पुराणमा छ। स्वस्थानीको चार हातमध्ये पहिलो हातमा नीलकमल, दोस्रो हातमा खड्ग, तेस्रो हातमा ढाल र चौथो हातमा वरदमुद्रा छन्। यस्ती देवी नै स्वस्थानी हुन् भनी पुराणमा उल्लेख छ। यस्ती देवीको विधिपूर्वक व्रत गरेमा बिछोड भएका जोडीको पुन: मिलन हुन्छ भन्ने विश्वास छ। रोगब्याध लागेको भए ठीक हुने र पति वा पत्नीका रूपमा कसैलाई इच्छाएको भए प्राप्त हुने कथासमेत प्रचलित छ। सत्ययुगमा हिमालय पर्वतकी पुत्री पार्वतीले महादेवलाई पति पाऊँ भनी विष्णुको निर्देशानुसार स्वस्थानीको व्रत गरेको कथा स्वस्थानीमा छ। व्रतपछि बिछोडमा परेका नागनागिनीको समेत पुनर्मिलन भएको कथा र गोमा ब्राह्मणीले सप्तऋषिले सिकाएको व्रतविधिअनुसार व्रत गर्दा पुत्र बियोगबाट मुक्ति मिलेको र व्रतकै प्रभावले छोरा नवराज लावण्य देश अर्थात् हालको साँखु क्षेत्रको राजा भएको कथासमेत स्वस्थानीमा वर्णन पाइन्छ। स्वस्थानीलाई देवीशक्ति, नारीशक्ति, मातृशक्तिसँग जोडेर विश्लेषण गर्न सकिन्छ। नारीशक्तिको सम्मान गर्नु नै स्वस्थानी व्रतसँग जोडिएको मूल विषय हो। विभिन्न उपकथाले सजिएको स्वस्थानी महात्म्यलाई हिन्दुहरू महत्त्वपूर्ण धार्मिक ग्रन्थका रूपमा लिन्छन्। आरोग्य, सुस्वास्थ्य, उन्नति, सफलता मिल्ने विश्वासका कारण हिन्दू समाजमा अझै यो व्रत व्यवहृत हुँदै आएको छ। स्वस्थानी पूजनमा नारीशक्तिको पूजाअर्चना वा आराधना नै मुख्यरूपमा हुने गर्छ। स्वस्थानी महात्म्य : साँखुको शालीनदीमा लाग्ने एकमहिने मेलाको पहिलो दिन वा पौष शुक्लपूर्णिमाको अघिल्लो दिन विशम्भर माधवनारायणको वैदिक तवरले पूजाअर्चना हवन गरेपछि त्यसको भोलिपल्ट शालीनदीमा श्रीस्वस्थानीको मेला सुरु हुन्छ। जुन पौराणिक विषयलाई स्कन्द पुराणको केदारखण्डको माघ महात्म्यका रूपमा प्रस्तुत गरिएको छ। यस व्रतको व्रतविधि अन्य व्रतको भन्दा पृथक् छ। पौषशुक्ल पूर्णिमाको दिनदेखि हातगोडाका नङ काटी, शुद्ध भई एकचित्त भई मध्याह्नकालमा स्वस्थानी देवी र महादेवको पूजाअर्चना गरी साँझपख स्वस्थानीको महिमा सुन्ने र सुनाउने चलन छ। यो क्रम माघ शुक्लपूर्णिमासम्म चल्दछ। स्वस्थानी महात्म्यलाई हिन्दुहरू महत्त्वपूर्ण धार्मिक ग्रन्थका रूपमा लिन्छन्। जसमा विभिन्न कथा उपकथाहरू छन्। यस व्रतका प्रभावले आरोग्य, सुस्वास्थ्य, उन्नति, सफलता मिल्ने विश्वास हिन्दु समाजमा अझै छ। खासगरी स्वस्थानी व्रतलाई देवीशक्तिको उपासना गरी मनाइने व्रतका रूपमा मनाइन्छ। मातृशक्तिको महत्त्वपूर्ण उत्सव, पर्व, व्रत आदि मनाइने हाम्रो देशका स्वस्थानी देवीको उपासना वा पूजाअर्चना गरिनुले परापूर्वकालदेखि नै यसको महत्त्व रहेको प्रस्ट हुन्छ। स्वस्थानी र माधवनारायण मेला : एक महिनाको अवधिमा साँखुमा स्वस्थानीसँगै माधवनारायणको पनि विशेष पूजापाठ हुन्छ। त्यसो त माघ महिना विष्णु माधवनारायणको नामले पनि चिनिन्छ। स्वस्थानी व्रत बस्ने इच्छा भएकाहरूले बेलुकी नुहाएर ब्रह्मपुरमा श्रीमाधवनारायणको मूर्तिअगाडि उभिन्छन् र पुजारीबाट जलप्रसाद ग्रहण गरेपछि सर्वसाधारण मानिससमेतलाई नछोइकन छुट्टै बसेर व्रतारम्भ गरिन्छ। पुरुष व्रतालुहरू शालीनदीतिरको पाटीमा र महिला व्रतालु भने आआफ्ना छुट्ट्याइएको कोठामा समूह वा एक्लै बस्छन्। यस व्रतका आफ्नै नियम छन्। ज्यादै चोखोनीतिसँग बस्नुपर्ने यो व्रतमा देशाटन पनि गरिन्छ। नाङ्गै खुट्टाले पैदल हिँडेर विभिन्न तीर्थमा स्नान र पूजापाठ गरेपछि तीसौं दिनका दिन पूजाअर्चना, होम, सिदा दान, गौदानसहित गरेर व्रतको समप्ति हुन्छ। स्वस्थानी मेला अवधिभरि साँखुमा माधवनारायणको व्रत बस्ने चलनलाई प्राचीन मानिन्छ। पृथक् विशेषता रहेका साँखुका द्वारहरू : सांस्कृतिक नगर साँखुमा रहेको प्रवेशद्वारहरूको पनि आफ्नै विशेषता छन्। यहाँ रहेको उत्तरपश्चिम ढोकाबाट यहाँस्थित वज्रयोगिनीलगायत अन्य देवीको रथयात्रा गराउने र पूजा गर्न जाने चलन छ भने उत्तरपूर्वी ढोकाबाट साँखु नगरका मृतकलाई जलाउन घाट लैजाने गरिन्छ। दक्षिणपूर्वी ढोकाबाट देशभित्र रहेका छोरीचेलीको विवाहपश्चात् बिदाइ गर्ने गरिन्छ भने दक्षिणपश्चिम दिशामा रहेको ढोकाबाट नवदुलहीलाई स्वागत गरी भित्त्याइन्छ। त्यस्तै, सहरको पूर्वपट्टि रहेको प्रवेशद्वारबाट पवित्र तीर्थस्थल शालीनदी र माधवनारायणको पूजापाठ गर्न जाने चलन छ। यसबाट साँखु नगरका हरेक प्रवेशद्वारहरूको आआफ्नै विशेषता झल्कन्छ। यस सहरमा पहिले आठवटा प्रवेशद्धार भएकोमा अहिले पाँचबटा मात्र बाँकी छन्। साथै, प्रत्येक ढोकाको पृथक् विशेषता रहेको कुरा स्थानीय सत्यनारायण श्रेष्ठ बताउँछन्। प्राचीन गुम विहार : साँखुको वज्र्रयोगिनी मन्दिर वरपरको घनाजंगल क्षेत्रलाई गुमबिहार भनिन्छ। जसको निर्माण १७औं शताब्दीमा भएको अनुमान गर्न सकिन्छ। राजा मानदेवले समेत यसको जीर्णोद्धार गरेका थिए। उनले विहार क्षेत्रमा चैत्य निर्माण गर्न लगाएको इतिहासमा उल्लेख छ। कालान्तरमा यहाँका मानिस हिन्दु धर्मप्रति आस्थावान् भएका कारण यो विहार ओझेलमा पर्न पुगेको र उग्रतारा वज्र्रयोगिनीको आकर्षणका कारण यो स्थानको महत्त्व बढ्न पुगेको देखिन्छ। वज्र्रयोगिनीको मन्दिर शालीनदी मेलाका बेलामा तीर्थालुका लागि मुख्य आकर्षणको केन्द्र बन्दछ। साँखुको स्वस्थानी मन्दिर : शालीनदीमा तीनतल्ले आकर्षक स्वस्थानी माताको मन्दिर छ। जुन मन्दिर विभिन्न बुट्टा र आँखीझ्यालले सजिएको देखिन्छ। पित्तलको छाना भएको यो मन्दिर विशेष शैलीमा निर्माण गरिएको छ। स्वस्थानीको शाब्दिक अर्थ स्वस्थानकी देवी वा आफू बसेको स्थानको देवी भन्ने बुझिन्छ। आफू बसेको स्थानकी देवीको पूजा गर्नु नै स्वस्थानी पूजन हो। उत्तरायणपछिको समय ध्यान, योग र साधनाका लागि उपयुक्त हुने भएकाले स्वस्थान अर्थात् आफ्नो आत्मामा सम्पर्कको अभ्यास गर्नुलाई स्वस्थानी भनिन्छ। नेपालको सबैभन्दा पुरानो स्वस्थानी मन्दिर : नेपालमा केही ठाउँमा स्वस्थानीको मन्दिर वा मूर्ति फेला परेका छन्। त्यसमध्ये मखन तानाबहालमा रहेको स्वस्थानीको मूर्तिलाई प्राचीन मूर्ति मानिन्छ। काठमाडौंको मखनमा रहेको तानादेवी मन्दिर परिसरमा राजा प्रताप मल्लको पालाको स्वस्थानीको मन्दिर छ। जुन मूर्ति कलात्मक र आकर्षक देखिन्छ। कान्तिपुरका राजा प्रताप मल्लले आजभन्दा ३५० वर्षपहिले सो मूर्तिको स्थापना गरेका थिए भन्ने कुरा उक्त मूर्तिको पादपीठमा उल्लेख गरिएको शिलालेखबाट प्रस्ट हुन्छ। उक्त प्रस्थर मूर्तिको निर्माण राजा प्रताप मल्लले नेपाल संवत् ७९४ मा गराएका थिए। ऐश्वर्यधर शर्माको स्वस्थानी व्रतकथा पुस्तकको पृ १३१ परिशिष्टमा उल्लेख गरिएको छ। स्वस्ति।। श्री ३ शिवसहितन श्री ३ स्वस्थानी परमेश्वरी शस्त्रशास्त्रसंगीता दिसकलविद्यापारगमहाराजाधिराजधम्र्मराज नेपालेश्वरविदग्धचक्रचूडामणिसकलराजचक्राधीश्वरश्रीश्रीराजराजेन्द्रकवीन्द्र जयप्रतापमल्लपरमभट्टारकदेवन स्था पनयाङ विज्याङा।।संवत् ७९४ माघमासे शुक्लपक्षे श्रीपञ्चाम्यान्तिथौ अश्विनिनक्षत्र शुभयोग आदित्यवार कुन्हु।। उक्त मूर्तिको पादपीठमा माघशुक्ल पञ्चमीमा स्थापना गरिएको पनि उल्लेख छ। इतिहासविद् शम्भु श्रेष्ठका अनुसार मखनमा रहेको ३५० वर्ष पुरानो स्वस्थानीको मूर्ति साँखुको शालीनदीमा पनि छैन। मखनमा रहेको उक्त प्राचीन स्वस्थानीलाई हुलाक टिकटमा समेत ल्याउने तयारी भइरहेको उनको भनाइ छ। सबैभन्दा पुरानो स्वस्थानी ग्रन्थ : विक्रम संवत् १७३० तिर पाइएको ताडपत्रमा लेखिएको स्वस्थानी व्रतकथा नै नेपालमा पाइएको हालसम्मकोे सबैभन्दा पुरानो ७८ पृष्ठको स्वस्थानी ग्रन्थ हो। जसलाई नेपाल प्रज्ञा प्रतिष्ठानले २०४९ सालमा प्रकाशन गरेको थियो। संस्कृतमा लेखिएको उक्त ग्रन्थलाई नेपालीमा अनुवाद गर्ने काम ऐश्वर्यधर शर्माले गर्नभएको हो। उक्त ग्रन्थमा काठमाडौंको मखनस्थित तानादेवी मन्दिर परिसरमा रहेको स्वस्थानीदेवीको तस्बिरसमेत समावेश गरिएको छ। स्वस्थानीमा विद्यावारिधि : स्वस्थानी व्रतमा नेपालका नेवार महिला र संस्कृतिका विषयमा केन्द्रित भएर विद्यावारिधि भएको पाइन्छ। विस्कन सिन माडिसन विश्वविद्यालयकी लिन्डा लुइस इलटिसले सन् १९८५ मा विद्यावारिधि गरिन् भने त्यसको २५ वर्षपछि अमेरिकी जेस्सिका वान्थाइन बर्कन्होल्जले पनि स्वस्थानी व्रतकथामा आधारित भएर विद्यावारिधि गरिन्। उनीहरूले स्वस्थानी परम्पराबारे खोज अनुसन्धान गरी स्वस्थानी परम्पराभित्रका विविध पक्ष बाहिर ल्याउने काम गरे। नेपाल भाषामा लेखिएका हस्तलिखित प्राचीन स्वस्थानी ग्रन्थ पनि फेला परेका छन्। साँखुको प्रमुख आकर्षण वज्र्रयोगिनी मन्दिर : साँखु नगरको प्रमुख आकर्षणका रूपमा वज्र्रयोगिनी देवीलाई पनि लिइन्छ। वज्र्रयोगिनी देवीको उत्पत्ति सत्ययुगमा मडिचुड पर्वतको मणिशिलाको कापबाट उत्पन्न पञ्चरश्मी ज्वालाबाट भएको मानिन्छ। उग्रतारा वज्र्रयोगिनीका मूर्तिको स्वरूप पनि आश्चर्य लाग्ने खालको देखिन्छ। जसमा मूल अनुहार रातोवर्ण, दायाँ अनुहार नीलवर्ण, वायाँ अनुहार सेतोवर्ण भई प्रत्येक अनुहारमा तीन तीनवटा आँखा पनि देखिन्छन्। उग्रताराको आराधाना गर्न ब्रह्मा, विष्णु, महादेव, इन्द्र, कुवेर, वायु, वरुण, अप्सरा आदि मणि पर्वतको ठाउँठाउँमा बास गरेका थिए। जसका कारण मडिचूड पर्वत नै शोभायमान भएको भन्ने पनि पौराणिक कथन पाइन्छ। साँखुमा वज्रयोगिनीको जात्रा जोगदेव वज्राचार्यको पालामा नै चलेको देखिन्छ। वज्रयोगिनीको मन्दिरमा जुनसुकै बेलामा पनि घण्ट वज्राउन पाइँदैन। बिहान र बेलुका पूजा र आरतीको समयबाहेक अन्य बेलामा मन्दिर परिसरमा घण्ट वज्राइने गरिँदैन। पूजा र आरतीको समयबाहेक अन्य बेलामा घण्ट वज्रेमा सहरका बासिन्दाले सम्भावित खतराको महसुस गर्छन्। त्यसैले साँखु वज्रयोगिनीमा अन्य बेला घण्ट वज्राउन हुन्न भन्ने कथन पाइन्छ। वज्रयोगिनी मन्दिर तीनतल्ले छ। एकहातमा तरबार र अर्को हातमा कमलको फूल लिएकी वज्रयोगिनीको मुहार र हात रातो र शरीरमा गहना र पोसाक लगाएको देखिन्छ। देवीको नजिकै सानो जनावरजस्तो प्रतिमा पनि देख्न सकिन्छ। यो तान्त्रिक बौद्धमार्गीहरूको मन्दिर हो। जसलाई वोधिसत्त्व मन्दिर पनि भनिन्छ। जसको निर्माण प्रताम मल्लले गरेका थिए। हिन्दु र बौद्धमार्गी दुवैको साझा तीर्थस्थल हो। तीनतल्ले वज्रयोगिनी देवीको मूर्ति रक्त वर्ण तिनेत्र आकृतिको छ। वज्रयोगिनीको जात्रा प्रत्येक वर्ष चैत्र वैशाखमा पर्छ। कलिगत संवत् १८०१ मा राजा शंखदेवले शंखरापुर नगर निर्माण गरेका थिए। राजा शंखदेवले नै १८१८ मा वज्र्रयोगिनीको जात्रा चलाएका थिए। वज्र्रयोगिनी क्षेत्रलाई नै वज्र्राचार्यहरूको जन्मस्थलका रूपमा पनि लिन सकिन्छ। काठमाडौं जिल्लाको उत्तरी भेगमा मडिचुण पर्वतको दुई पहराको बीचमा स्थापना भएकी देवी बुद्धको तपस्याबाट प्रसन्न भई प्रस्तररूपमा प्रकट भएकी पार्वती नै वज्र्रयोगिनी हुन् भन्ने कथन पनि पाइन्छ। यी देवीको पूजन बौद्ध र हिन्दु दुवै परम्पराबाट हुने गर्दछ। उपत्यका र वरपरका भक्तले तान्त्रिक देवीका रूपमा वज्र्रयोगिनीको आराधाना गर्दछन्। वज्र्रयोगिनीलाई साक्षात तान्त्रिक देवीका रूपमा पुज्ने गरिन्छ। तल्ले शैलीमा निर्माण भएको यस मन्दिरको दायाँबायाँ प्रस्तरका बाघका मूर्ति, विशाल घण्ट, गुफा अन्य देवीदेवताका ससाना मूर्तिहरू रहेका छन्। यस मन्दिरलाई हिन्दु र बौद्ध दुबैको साझा तीर्थका रूपमा लिइन्छ। प्रमुख शिवलिंग ज्योतिर्लिङ्गेश्वर र नर्मदेश्वर महादेव : साँखु नगरमा विभिन्न विशेषताले भरिएको मठमन्दिर छन्। नगरको उत्तरी भागमा शिवको ठूलो मन्दिर छ। यसलाई कलाकृति र मूर्तिकलाको विशेष स्थानका रूपमा लिइन्छ। जसलाई ज्योतिर्लिङ्गेश्वर महादेव भनिन्छ। यस मन्दिरको परिसरमा गणेश, भीमसेन, विष्णु, राधाकृष्ण, सरस्वती आदिका मूर्ति रहेका छन्। विशेष पूजापाठको शुभारम्भ यसै मन्दिरबाट हुने गर्दछ। शालीनदीको किनार अलिकति माथिपट्टि नर्मेदेश्वर महादेवको मूर्ति शिवलिंग छ। शिवजीको श्वेत रूपलाई नै नर्मदेश्वर भनिन्छ। त्यसैले, यहाँस्थित नर्मदेश्वर महादेवको पूजा अर्चना गर्न मानिसको घुँइचो नै लाग्छ। काठमाडौं र तिब्बतको व्यापारिक मार्ग : यो सहर काठमाडौंदेखि तिब्बतसम्मको मुख्य व्यापारिक मार्ग पनि हो। साँखुको वज्र्रयोगिनी देवीको मन्दिर परिसर क्षेत्रलाई तत्कालीन नेपाल तिब्बतका राजा स्रोङचोङ गम्पोको विवाहको स्वयम्वरस्थलका रूपमा चिनिन्छ। तत्कालीन चीनतिब्बतको सन्धिअनुसार चीनले नेपाललाई वार्षिक रूपमा निश्चित रकम बुझाउनु पर्दथ्यो। छालाको थैलीमा राखेर चाँदीका टक बुझाइन्थ्यो जसलाई तोडाकु भन्न्थ्यिो। जुन रकम यहीँबाट राजधानी भित्रिने कुरा मणिचुडदेखि रत्नचुडसम्म पुस्तकमा प्रकाशमान श्रेष्ठ र प्रेमप्रसाद काफ्लेले उल्लेख गरेका छन्। त्यसैले यसको सामरिक दृष्टिले ज्यादै महत्त्व रहेको मानिन्छ। मल्लराजाको पालाभन्दा अगाडि छुट्टै अस्तित्व भएको साँखु कहिले भक्तपुरको त कहिले काठमाडौंको अधीनमा रहेको देखिन्छ। साँखु सहर वरपरका सम्पदाहरू : साँखु सहर आफैंमा सम्पदाहरूले भरिएको सहर हो। यस वरपर मणिचुडेश्वर महादेव, योगेश्वर महादेव, इन्द्रायणी देवी, जाल्पादेवी, चाँगुनारायण, विशम्भर नारायण, काठे भैरव, शल्मुदेवी, गोमादेवी, वाराही देवी, क्षेत्रपाल भैरव आदिका मन्दिर छन्। शालीनदीको किनारामा गणेश, महादेव, हनुमान, विष्णु, वद्री, चन्द्रावती रानी, डोलेका ससाना प्रतीक र मूर्ति पनि देख्न सकिन्छ। शालीनदीको प्रवेशद्वारमा नर्मदेश्वर महादेवको मन्दिर छ। शिवजीको श्वेतरूपलाई नर्मदेश्वर भनी पुज्ने गरिन्छ। सँगै कोटीहोम यज्ञशाला पनि छ। यहाँ चौथो शताब्दीतिर निर्माण भएको प्राचीन ढुंगेधारा पनि रहेको देख्न सकिन्छ। मन्दिर परिसरमा जाने बाटो ढुंगाका छिँडीयुक्त छ। ठाउँठाउँमा ढुंगेधारा पनि देख्न सकिन्छ। वरपर पाटीपौवा पनि देख्न सकिन्छ। प्राचीन स्मारक, मठमन्दिर, पाटीपौवा, सत्तल, डबली, आकर्षक कलाकृति, टुँडाल, झ्यालढोका प्रशस्तमात्रामा रहेको साँखु साँस्कृतिक नगर हो। सम्पदा संरक्षणको आवश्यकता : साँखु थुप्रै सम्पदाले भरिएको सुन्दर नगर हो। यसको उचित संरक्षणमा सरकारले विशेष कदम चाल्नुपर्ने देखिन्छ। विभिन्न विशेषताले भरिएको यो नगरमा विभिन्न सम्पदाहरू छन्। यहाँका जात्रा, परम्परा, संस्कृतिलाई पनि संरक्षण गर्नेतर्फ स्थानीय निकायले विशेष कार्यक्रम सञ्चालन गर्नुपर्ने देखिन्छ। २०७२ को भूकम्पका कारण यहाँ थुप्रै सम्पदामा क्षति पुगेको थियो। साँखुको साँख जोगाउन सरोकारवाला सबैले एक भएर जुट्नुपर्ने देखिन्छ। साँखुलाई विविधताको नगरी भनिन्छ। यहाँ विभिन्न प्रकारका चाडपर्व, परम्परा र संस्कृति प्रचलनमा छन्। यहाँ प्रचलित सामाजिक संस्कार, परम्पराले संस्कृतिलाई जीवन्त राख्न मद्दत पुर्याएको देखिन्छ। यस नगरको वज्र्रयोगिनी मन्दिर परिसरमा पाइएको लिच्छविकालीन अभिलेख, नेपाल संवत् २९३ को शिलास्तम्भले पनि यस नगरको विविधता प्रस्ट गर्दछ भने यसलाई भृकुटीको पदमार्गका रूपमा पनि लिइन्छ। यो धार्मिक, सांस्कृतिक, ऐतिहासिक, जैविक आदि दृष्टिले पनि उत्तिकै महत्त्वपूर्ण मानिन्छ।"
निकुञ्ज क्षेत्रभित्र चोरी सिकारीमा संलग्न दुई जना पक्राउ,"मुगु : रारा राष्ट्रिय निकुञ्ज क्षेत्रभित्र चोरी सिकारीमा संलग्न दुई जनालाई भरुवा बन्दुक र सिकार गरिएका संरक्षित पंक्षीसहित पक्राउ गरिएको छ । माघ १३ गते रारा राष्ट्रिय निकुञ्ज कार्यालयका कर्मचारी र निकुञ्ज सुरक्षार्थ खटिएको नेपाली सेनाको श्री हनुमानध्वज गुल्मको संयुक्त टोलीले विशेष सूचनाको आधारमा निकुञ्ज क्षेत्रमा संरक्षित पंक्षी लगायत अन्य पंक्षी चोरी शिकारी गरी ओसारपोसार गर्दै गरेको अवस्थामा भरुवा बन्दुकसहित पक्राउ गरिएको हो । रारा राष्ट्रिय निकुञ्ज कार्यालयका निमित्त वरिष्ठ संरक्षक अधिकृत महेश न्यौपानेले दिएको जानकारी अनुसार विशेष सूचनाको आधारमा निकुञ्ज क्षेत्रभित्र चोरी सिकारीमा संलग्न जुम्ला जिल्ला कनका सुन्दरी गाँउपालिका१ रिय गाँउका २६ वर्षीय मान बहादुर कठायत सोही गाँउपालिका१ काबार गाँउका ३९ वर्षीय गोरे कठायत पक्राउ परेका हुन्। उनीहरुलाई मृत अवस्थामा संरक्षित राष्ट्रिय पंक्षी डाँफेको भाले एक, पोथी दुई र अर्को पंक्षी फक्रास भाले दुई, पोथी एक चोरी सिकारी गरी बिक्री वितरण गर्दै गरेका अवस्थामा एक थान भरुवा बन्दुकसहित पक्राउ गरिएको जानकारी दिएका छन् । माघ १३ गते पक्राउ परेका मान बहादुर कठायतले दिएको जानकारी अनुसार अर्का आरोपित गोरे कठायतलाई पक्राउ गरिएको र बरामद गरिएको भरुवा बन्दुकसहित यसमा लाग्ने गोली, केप र अन्य सामग्री बरामद गरिएको र थप आवश्यक कानुनी प्रक्रियाका लागि राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ३० (१) वोमजीम अनुसन्धान अधिकृत तोकी आवश्यक कारवाही अगाडी बढेको रारा राष्ट्रिय निकुञ्ज कार्यालयले जानकारी दिएको हो ।"
केरुङ कटेर कैलाश,"बिहानको ५ बजे नै हल्लिखल्ली मच्चिएको छ होटलमा। ६ देखि साढे ६ बजेसम्म चियानास्ता गर्ने र प्रस्थान गरिहाल्ने हिजोकै सूचना छ। त्यसै भएर त्यसै हल्लामाझ मिसिनु छ हामी पनि। हामी अर्थात् भाइ केशव र म। रसुवाको पल्लोछेउ टिमुरेजस्तो ऐकान्तिक बस्तीमा पनि ६, ७ तलाका होटल ! राम्रै रहेछ होटलको व्यवस्थापन पनि। कैलाश यात्रामा हिँडेका हामी ५५ यात्री र यात्रा दलका सदस्यहरूलाई समेत दुईदुई जनाका दरले कोठा व्यवस्थापन गर्न सक्यो, कैलाश होटलले। हामी दुई भाइ तल लविमा ओर्लंदा अधिकांश यात्री ब्रेकफास्टको लाइनमा लागिसकेका थिए। हामी सबैलाई हतारो छ, चाइनिज चेकपोस्ट पुग्न। जति चाँडै जान सक्यो, त्यति नै लाइनमा अगाडि परिन्छ। दुई, तीन घण्टा लाग्न सक्छ भन्दैछन्, हाम्रा गाइडहरू। त्यसै भएर नेपालतर्फको अध्यागमन गएर पासपोर्टमा छाप लगाउने काम हिजै सकेका छौं हामीले। एक एकवटा ह्यान्डब्याग छन्, हातमा। लगेज बोक्ने काम यात्रा व्यवस्थापकहरूको। १५ देखि २० मिनेट हिँड्नुपर्छ हामी चेकपोस्ट पुग्न। लामलस्कर छौं। अगाडि पछाडि पनि छन्, अन्य ट्राभल एजेन्सीहरूबाट कैलाश यात्रामा निस्केका यात्रुहरू। बाटो कच्ची छ। बाटोको छेउछाउमा उभिएका छन्, चाइनाबाट आउने सामानको प्रतीक्षामा लामलस्कर ट्रकहरू। बाटैमुनि गडगडाएर उर्लिएको छ भोटेखोला। भोटबाट आएको खोला, भोटेखोला। यसै नामबाट बग्ने खोलाहरू धेरै छन् नेपालमा। तर ती खोलाहरू तलतल ओर्लिंदै जान्छन् र अर्काे ठूलो खोलामा मिसिएपछि त्यसै खोलाको नाममा विलय हुन्छन्। हामी ७ बजेअघि नै पुगेर लाइनमा लगायौं झोलाहरू। तर ८ बजेसम्म उभिनुपर्छ हामीले चिनियाँद्वार खुल्ने प्रतीक्षामा। हाम्रो ८ बज्दा चाइनाको सवा १० हुन्छ, अनि खुल्छ उनीहरूको अफिस र उघ्रिन्छ पुलबीचको बार। यस कारण नेपालतर्फ गर्नुपर्ने चेकजाँच गरिसक्छौं हामीले आठ बजेसम्म। देख्दै छु चाइनाको शान। दुई खोलाको दोभानभन्दा ठीक पारिपट्टि अत्याधुनिक चेकपोस्टको भवन ठिंग उभिएको छ। त्यतिमात्र हो र, लाइनै उभिएका छन् अलि साना कदका अरू चारवटा भवन। तर हाम्रोतर्फ एउटा जस्ताको छानामुनि चेकपोस्ट बसेको छ। निर्माणाधीन अवस्थामा छन् दुईवटा भवनहरू तर ती कहिलेसम्म बन्ने हुन् थाहा छैन। अनुहार हेर्दा लाग्छ, ती भवनहरूको निर्माण प्रारम्भ एक वा दुई वर्षअघि नै भएको हुनुपर्छ। त्यस निर्माणाधीन भवनको स्वरूप हिजै अपराह्न हेरिसकेको छु। रसुवागढीको नामबाट विख्यात ऐतिहासिक गढी कहाँ छ र कुन अवस्थामा छ ? भन्ने प्रश्नको जवाफ गाइडहरूबाट पनि पाइएन। झोला टिमुरेस्थित होटल कैलाशमा थन्क्याएर भाइ केशव र अरू दुई, तीन जनाको साथमा त्यही निर्माणाधीन भवन समीप पुग्यौं। टिमुरे अध्यागमनका एक प्रहरी जवानले बताएअनुसार त्यो गढी त्यही निर्माणाधीन भवनको तल्लोपट्टि भोटेखोलाको किनारमा हुनुपथ्र्याे तर फनफनी रिँग्दा पनि नभेटेपछि झन्डै फर्किने अवस्थामा पुग्यौं। त्यसैबेला स्थानीय व्यक्तिको सहयोगमा हामी खोलाकिनारको गोरेटो बाटो पक्रेर त्यहाँसम्म पुग्न सफल भयौं। गढीभित्र प्रवेश गर्दै भनें, बिचरा गढी ! गढीको त्यति ठूलो चर्चा ! तर गढीले पाएको ऐतिहासिक ख्यातिको अवस्था यस्तो ? बहादुर नेपाली सेना र वीर राजाहरूले राखेको बिरासत ! राष्ट्र विस्तार गर्ने तत्कालीन राजाहरूको अठोट ! आफू मरे पनि राष्ट्रको शान बढाउनुपर्छ भन्ने दृढ आकांक्षा ! ज्यानको बाजी लगाएर भए पनि, अनेक चातुर्य प्रदर्शन गरेर भए पनि शत्रुपक्षलाई धुलो चटाउनुपर्छ भन्ने आत्मगर्जन। त्यही बहादुरीको स्मृति र प्रतीकको रूपमा रहेको ऐतिहासिक गढी अहिले नामेट हुने अवस्थामा छ। कस्तो विडम्बना ! चारैतिर जीर्ण पर्खाल छ, नाममात्रको गेट छ। जो कोही जान सक्ने र जेसुकै गर्न सक्ने सुरक्षाविहीन अवस्था छ। तलतिरबाट खोलाले खाला कि भन्ने सन्त्रास छ ! माथितिरबाट निर्माणाधीन भवनले अतिक्रमण गर्ला कि भन्ने भय पनि छ। पर्खालमा एउटा थोत्रो च्यातिएको झन्डा फरफराइरहेको छ। एक दुईवटा टुटेफुटेका शिलालेख छन्। शक्तिको प्रतीक मानिने अबीरले रंगिएको सानो भगवतीको मूर्ति छ। म गढी हेरेर उत्साहित भइनँ, मेरो शिर उँचो हुन सकेन। मेरो छाती गर्वले फुल्न सकेन। म निराश भएर फर्कें। हो, त्यही रसुवागढीको चर्चा हुँदै छ यसबेला पनि सहयात्रीमाझ। भन्दै छु, चाइनिज चेकपोस्ट खुल्नुअघि नै इच्छा हुनेहरू जानुहोस् र हेर्नुहोस्, पुर्खाको विरासत !, भोलि हेर्न पाइएला, नपाइएला ! चाइनाको १० बज्यो। चेकपोस्ट अगाडि पक्की पुलबीचको बार खुल्यो। लाइनबद्ध हामीहरू एकएक गरेर भित्र छियौं र चेकपोस्टको द्वारमा लाइन लाग्यौं। चाइनिजहरूको उपेक्षापूर्ण हेराइ छ हामीप्रति, क्रूर व्यवहार छ हामीप्रति ! माया, प्रेम र सहयोगको लेसमात्र पनि देखिँदैन उनीहरूको व्यवहारमा। उनीहरू बुद्धि र विवेक प्रयोग गर्दैनन्, मात्र आदेश पालना गर्छन्। सवालजवाफ हुँदैन उनीहरूसँग। उनीहरू बोले भने बोले बोले। जे बोले, त्यो अकाट्य भयो। दलाई लामाको नाम वा फोटो मोबाइलमा देखियो वा आस्था प्रकट गरियो भने क्षमा हुँदैन, फर्कनुबाहेक अर्काे विकल्प रहँदैन। स्वास्थ्यबारे त्यत्तिकै कडा नियम ! हाम्रो समूहकी एउटी महिलाको तापक्रम सामान्यभन्दा उच्च देखिएछ, क्वारेन्टाइनमा राखिहाल्यो। महिलाको हालत खराब ! यात्रा टोलीका सदस्यहरूलाई चिन्ता ! तर यो अन्योलको अवस्था धेरैबेर रहेन। उनी १५२० मिनेट हिँडेर आउँदा सामान्य ज्वरांश बढेको रहेछ, पछि सामान्यीकरण भयो र उनीले मुक्ति पाइन्। झन्डै दुई घण्टा लगाएर हामी चेकपोस्टबाट बाहिरियौं। टन्टलापुर छ घाम, खुल्ला छ भूमि, बस्ने ठाउँ देखिँदैन। नेपालका बस यता आउन सक्तैनन्। अबको यात्राका लागि तोकिएका बस कता होलान् ! बताउने कोही छैन। हाम्रा यात्रा व्यवस्थापकहरू चेकपोस्टभित्रै छन्। बाहिर निस्केकाहरू भौतारिरह्यौं धेरैबेर। देख्दै छु, चिनियाँहरूको चहलपहल छ। शान र गर्वले उभिएका र हिँडिरहेका लाग्दैछन्। सीमापारि र सीमावारिको स्थिति अध्ययन गर्छु, उता दरिद्र, गरिब र अल्छीहरूको बास छ, यता ठीक उल्टो। यिनीहरू तिब्बेतियनजस्ता पनि लाग्दैनन्। हान जातिको बोलवाला छ तिब्बतमा पनि। दलाई लामाका भक्तहरूलाई गुम्बाहरूमा छिराइसक्यो चीनले। हान जातिलाई फिजाइसक्यो तिब्बतमा। न रहे बाँस, न बजे बाँसुरी। सबैको सकुशल आगमन भएपछि। चिनियाँ ट्राभल एजेन्सीको तर्फबाट एजेन्सी प्रमुख र चिनियाँ गाइडले हामीलाई खादा ओढाए। हामी तीनवटा बसमा सवार भयौं र चीनको भूमिमा कुद्न थाल्यौं। सम्झें, सीमापारिको नेपाल र सीमावारिको चीन ! त्यो बाटो, त्यो बस र त्यो बसको गति। यो बाटो, यो बस र यो बसको गति ! खोला किनारको बाटो भए पनि पिच गरेको स्निग्ध, स्वच्छ र सुरम्य छ। अगाडि बसे पनि पछाडि बसे पनि बसको बगाइमा मानिसको हल्लाइ र उफ्राइ छैन। तर बाटो चाहिँ खोलाको किनारैबाट किन बनाइएको होला भन्ने कुरामा सोचमग्न छु। चिनियाँहरू खोलाको किनारैकिनार बाटो बनाउन खप्पिस छन्। नेपालको पृथ्वी राजपथ हेरेर ५० वर्षअघि अचम्मित भएको थिएँ। तर त्रिशूली किनारैकिनार बनाइएको त्यो बाटो नदीको जल सतहभन्दा निकै माथिबाट बनाइएको छ तर अहिले म जुन बाटोमा गुडिरहेको छु, त्यो त्यस्तो छैन। भोटेखोला, नजिकैबाट साउने बाढीको रूप लिएर यौवनमत्त भई अन्धाधुन्ध उर्लिरहेको छ। हामी त्यस उर्लाइलाई चुनौती दिँदै उसको मुहान पहिल्याउँदै छौं। खोलावारि चाइना, खोलापारि नेपाल भएर कुदिरहेकै बेला हाम्री महिला गाइड कल्पना कोइराला भन्न थालिन्, हेर्नुस् चिनियाँहरू नेपालतिर भाग्लान् भनेर सीसी क्यामेरा फिट गरेको। हामीले हेयौं, साँच्चिकै रहेछ। तर जब एउटा खोला पारिपट्टिबाट ओर्लेर भोटेखोलामा मिसियो, त्यसपछि भने हामीले नेपाली भूमि देख्न पाएनौं। करिब ५६ किलोमिटर खोलालाई पछ्याएपछि उकालो लाग्यौं। घुम्ती र कुइँनेटाहरू चुम्दै केरुङ अभिमुख हुँदै गर्दा बाटोको स्वरूप देखेर म दंग पर्दैछु। पहिरो खस्ला भनेर कति सावधानी अपनाएका चिनियाँहरू। ढुंगा खस्ने सम्भावना भएको ठाउँमा तारजाली लगाएका छन्, पहिरो खस्ला कि भन्ने ठाउँमा पर्खाल लगाएका छन् र ढलान गर्नुपर्ने ठाउँमा तेर्सा ठाडा पिलरको सहायताबाट पहाडै अड्याएका छन्। यस्तो दूरदर्शिता भए पो बाटोले चिरस्थायित्व पाउँथ्यो। सडक र प्रकृतिबीचको यो तादात्म्य देखेर लाग्यो, चीनबाट सिक्नुपर्ने धेरै कुरा रहेछन्। जैविक विविधता र नैसर्गिक सुन्दरता मानव जीवनका अभिन्न अंग रहेछन्। उच्च प्रविधियुक्त सडक वा पर्यावरणमैत्री सडक निर्माण भनेका विकासलाई चिरस्थायित्व दिने तŒव रहेछन्। केहीबेर जंगलका घुम्तीहरू काट्दै माथि उक्लेपछि डम्म बसेको कृषि उपज भूमि भेटियो। त्यहाँ केही घरहरू र एउटा चेकिङपोस्ट पनि रहेछ। चिनियाँहरूका चेकिङपोस्ट त कति हो कति ! रसुवागढीकेरुङ बीचको ३५ किलोमिटरभित्रै चारपाँचवटा चेकिङपोस्ट। फेरि एक जनाले मात्र चेकिङ गरेर कहाँ हुँदोरहेछ र ! एकपछि अर्काे र अर्काेपछि अर्काेले दोहोयाई तेहयाई चेकिङ गर्नुपर्ने ! विश्वासको संकट हो कि कुन्नि के हो ? कतै अंग्रेजी नाम छ कि भनेर दृष्टि दौडाएँ। अँ, एउटा होटलको बोर्डमा देखियो, चाङ भिलेज। चीन सरकारको नीति नै रहेछ, तिब्बती भूमिमा चिनियाँ भाषा र तिब्बेतियन भाषामा मात्र नामहरू लेख्ने। तर होटलवालाहरूले आफ्नो व्यापारिक प्रयोजनका लागि अंग्रेजी भाषामा पनि लेख्दा रहेछन्। यात्रा अवधिभरको अनुभवले यही सिकायो। बायाँ पास दिएर दाहिनेबाट चल्ने गाडीहरूले सुरुमा त मलाई भ्रमित पारेका थिए। अगाडिबाट आएको गाडीले किन यस्तो गल्ती गर्दै छ भन्ने प्रश्न उब्जाएको थियो मभित्र, तर म आफैं सावधान भएँ र १५ वर्षअघिको चीनयात्रा सम्झें। बाटोमा धेरैजसो सानाठूला ट्रकहरूको संख्या बढी देखिन्थ्यो। ल्हासाबाट सामान ढुवानी गरेर सिगात्से साँगा हुँदै नेपाल ताकेर आएका ट्रकहरू होलान् ! एउटा ट्रकले मेरो दृष्टि आकर्षित गरेको थियो, चेग्वेभाराको फोटो देखेर। वास्तवमा चेग्वेभारा एक देशका मात्र नेता थिएनन्, तीन, चार देशका नेता थिए। समग्रमा उनी विश्वकै नेता थिए। उनी अर्जेन्टिनामा जन्मिए, क्युवाको समाजवादी क्रान्तिमा होमिए। क्रान्ति सफल भएपछि उनी त्यहाँका गभर्नर र मन्त्री पनि भए। त्यसपछि उनी कंगो पुगे तर त्यहाँ उनी सफल हुन सकेनन्। अन्तत: उनी बोलिभिया पुगे। अमेरिकाको तारो बनेका चेग्वेभारा सीआईएद्वारा बोलिभियाको जंगलमा मारिए। ४७ वर्षसम्म उनको शव कहाँ छ थाहा लागेन। एक जना बोलिभियाली सैनिकले रहस्योद्घाटन गरिदिएपछि उनको शव क्युवा लगेर समाधीस्थ गरियो। हो, उनले तल्लो वर्गको हकहित र स्वतन्त्रताका लागि लडे। एउटा देशमा जन्मे, अर्काे देशमा राजनीति सुरु गरे, अर्काे देशमा प्रजातन्त्रको पक्षमा आन्दोलन चर्काए। अर्काे देशमा पक्राउ परे र षड्यन्त्रपूर्ण ढंगले मारिए। ती नेतालाई चिनियाँहरूले पनि मान्दा रहेछन्। ट्रकमा बरु चीनका उच्चस्तरीय नेताहरूका फोटा देखिएनन्, चेग्वेभराका फोटाहरू अरू ट्रकहरूमा पनि देखिए। एउटा ट्रकमा त चिनियाँ झण्डा च्यातिएको अवस्थामा पनि देखियो। राष्ट्रप्रति गर्व गर्ने र नीति नियमका कट्टर हिमायती चिनियाँ अधिकारीहरूको ध्यान पनि किन आकर्षित नभएको होला भन्ने खुल्दुली लाग्यो मनमा ? गाइडको भनाइअनुसार १७ सय मिटरबाट उकालो लागेका हामीहरू २८ सय मिटरको अग्लो घाँटीमा पुगेर २७ सय उचाइमा बसेको केरुङ उपत्यकातिर ओल्र्याैं। चारैतिर धुपी र सल्लाहरूले सुशोभित पहाडको बीचमा डम्म बसेको केरुङ साँच्चैको सुन्दर देखियो। सुदूर दक्षिणमा दुई हिमचुचुरा पनि देखिए तर ती नेपालका हुन् कि चीनका ? कसैबाट ठोस उत्तर आएन। हिमालसँग अनिभिज्ञ हाम्रा गाइड भन्दै थिए, केरुङ हिमाल। तर रोपेम्बा हिमाल भनिँदो रहेछ, तिब्बेतियन भाषामा। ६ हजार मिटर अग्लो छ रे त्यो हिमाल ! हामी केरुङ बजारमा ओर्लेर होटल केरुङभित्र छियौं। समय दिउँसोको साढे दुई बजेको थियो। चर्काे चेकिङका कारण ३५ किलोमिटर बाटो पार गर्न साढे दुई घण्टा लागेछ। खाना खाएपछि हामी स्वतन्त्र भयौं। होटलमा नै बसिरहने हो कि ! बजारमा किनमेल गर्ने हो कि ! निष्फिक्री घुम्ने हो कि ! केरुङमाथिको गाउँमा गएर आदिवासी चिनियाँहरूको जनजीवन बुझ्ने हो ? आफ्नो खुसी। तर म सम्मिलित भएको एउटा समूह नवनिर्माण हुँदै गरेको र विस्तारको योजनामा रहेको केरुङ सहरको अवलोकनमा लाग्यो। फराकिला छन् सडक, सुन्दर छन् घरहरू तर मानिस देखिँदैनन्, किन होला ? मेरो प्रश्नको जवाफ काम खोज्ने सिलसिलामा केरुङ पुगेकी रसुवाकी महिलाले दिइन्, यिनीहरू दिनभर घरभित्रै बसेर काम गर्छन्। घरघरबाटै यिनीहरूले अफिस चलाउँछन्। जब रात पर्छ, अँध्यारो हुन्छ, अनि बजारतिर निस्कन्छन्। घुम्छन्, रेस्टुराँ छिर्छन्, खाना खान्छन् र रात्रि क्लबमा पसेर मनोरञ्जन गर्छन्। हामी पसलहरूमा पनि पस्छौं, सामानको मूल्य सोध्छौं। त्यहाँ चिनियाँ मात्र छैनन् व्यापारीहरू, नेपाली व्यापारीहरू पनि छन् तर चिनियाँहरूको तुलनामा निकै कम छन्। उनीहरूले असन, इन्द्रचोक वा महाबौद्धबाट सामानहरू ल्याउँछन् र बिक्री गर्छन्। ती सामानहरू किन्ने हामीलाई आवश्यकता भएन। जहाँसम्म चिनियाँ सामानको कुरा छ, ती अति महँगा ! ल्हासा, सिगात्से, सागाहुँदै झन्डै डेढ हजार किलोमिटर यात्रा गरेर आएका सामान किन महँगा नहोऊन् ! यस कारण पनि हाम्रा लागि केरुङ बजार किनमेल गर्ने ठाउँ रहेनछ भन्ने लाग्यो। तर पनि सुन्दै थिएँ, त्यहाँ एउटा हाम्रो भृकुटीमण्डप जस्तै खुल्ला बजार पनि छ रे ! अत्यधिक बार्गेनिङ हुने भएकाले नेपालीले राखिदिएको नाम चोरबजार। त्यतातिर गएनौं। घुम्दै पार्क मोनास्ट्री गयौं। त्यो भृकुटीको मन्दिर रहेछ। कसैले भृकुटीले स्थापना गरेको सरस्वतीको मन्दिरभन्दा रहेछन्। कसैले सरस्वतीस्वरूपा भृकुटीकै मन्दिर भन्दा रहेछन्। जेसुकै भए पनि अंशुबर्माकी छोरी भनिने ती भृकुटीको विवाह तिब्बती राजा स्रङचङ गम्पोसँग भयो र यही बाटो हुँदै उनी ल्हासा दरबार पुगिन्। हरिततारा उपनामले चिनिने ती नारी नेपालकी राजकुमारी थिइन् र नेपालतिब्बतबीच सम्बन्ध सेतु निर्माण गर्नका लागि अंशुबर्माले खेलेको यो कूटनीति थियो। त्यसै भएर त भनिन्छ नि अंशुबर्माको पालामा कैलाशमानसरोवर नेपाल सरहदभित्र थियो। अहिले पनि त्यो भूमि नेपालभित्रै हुँदो हो त हामीले राहदानी प्रयोग गर्नुपर्ने थिएन, चिनियाँहरूको हप्कीदप्की र सास्ती खानुपर्ने थिएन। घुम्दै थियौं, पूर्वमन्त्री मीनेन्द्र रिजाल भेटिए। अभिवादन आदानप्रदान भयो। उनले भने, देउवा (नेका सभापति) को बुद्धि फिर्छ कि भनेर कैलाश जान लागेको ! हाँसो भयो एकछिन। देउवाको बुद्धि फिरेर मात्र देश उँभो लाग्ला र ? भ्रष्ट नेताहरू सबैको बुद्धि सप्रोस् भन्ने वरदान माग्नु पयो। हाम्रो समूहका केही साथीले भने। फेरि पनि हाँस्यौं र बिदा भयौं। उनी आफ्नै यात्रा समूहमा मिसिए। होटलतर्फ फर्किंदै गर्दा बाटोछेउमा बसेर गफ गरिरहेका केही नेपाली युवाले बोलेको कुरा मेरा कानमा टक्करायो, देख्यौ उता बाबुराम भट्टराई ! उनीहरू मेरो अनुहार देखेर भ्रमित भएका थिए। यस्तो भ्रम अरूलाई पनि भएको छ र बारम्बार भेटिइरहेपछि मेटिएको छ। कसैले मलाई ढाँटेको भनेका छन्। ढाँटेको भन्नेहरूले मलाई एकपटक मात्र भेटेका छन् र भ्रम पालिरहेका छन्। यदाकदा डर पनि लाग्ने गर्छ, बाबुराममाथि रिस गर्नेहरूले रिस पोख्ने काम निहत्था र निर्दाेष रामप्रसाद माथि नगरून्। होटल समीप हुँदै गर्दा म के निष्कर्षमा पुगें भने केरुङमा चाइना आधारकार्ड लिएका खासगरी रसुवा र नुवाकोटका नेपालीहरूका होटल र पसलहरू प्रशस्तै रहेछन् तर भाडा महँगो र बिक्री कम हुने हुँदा तुलनात्मक रूपमा नेपालीहरू बढी पीडामा रहेछन्। होटल वा पसलहरूमा काम गर्नेहरूको तलब पनि १५ देखि २५ को हाराहारीमा रहेछ। अझ दु:खलाग्दो कुरा त होटल, रेस्टुराँ र डान्सबारहरूमा नेपाली केटीहरूलाई बढी प्रयोग गरिँदो रहेछ। चतुर चिनियाँले सोझा नेपालीलाई बढी हेप्ने, अविश्वास र प्रतिस्पर्धाको वातावरण सिर्जना गरेर व्यापारमा पनि पछि पार्ने प्रवृत्तिले पनि बास गरेको रहेछ। सोच्न बाध्य भएँ, बहादुर र इमान्दार भनेर कहलिएका हामीहरू अल्छी र स्वार्थी हुँदै गएको कारण नै विश्वको नजरबाट गिर्दै गएका छौं। लिच्छवि र मल्लकालमा जस्तो इलम र उद्योग हामीसँग रहेनन्। बढ्दै जानु त कता हो कता, भएका कुटिर उद्योग र कारखानाहरू पनि बन्द हुँदै गए। हामी मालिक हुन छाडेर दास हुने प्रवृत्तिमा लाग्यौं। दोस्रो विश्वयुद्ध र त्यसपछि त नेपाली युवाहरू चुरोट र जाँडरक्सीको लतमा लागे। नारीहरू पैसामा बेचिन थाले। नेपालीको शान, मान र इज्जत घुलिसात् हुँदै गयो। हामी स्वाभिमानमा बाँच्न नसक्ने भयौं। म बेलुका डिनर खाएर शयन कक्षमा पुगेपछि पनि मलाई झट्ट निद्रा लागेन। निद्राको प्रतीक्षामा नेपालको इतिहास पल्टाउने कोसिस गरें। परापूर्वकालदेखि नुन, सुन र तिब्बतमा उत्पादन हुने अन्य सामानसँग नेपालमा उत्पादित सामान वस्तु विनिमयको आधारमा वा नगदमा आदानप्रदान गर्ने नाका, केरुङ। १८४६ सालको नेपालतिब्बत युद्धमा नेपालको कब्जामा आएको र त्यसको तीन वर्षपछि नै तिब्बतको अधीनमा गएको सहर केरुङ। वर्तमान समयमा भने रसुवावासीका लागि सामाजिक र सांस्कृतिक सम्बन्ध स्थापना गर्ने र रोजगारी प्राप्त गर्ने केन्द्रस्थल बनेको रहेछ। विगत सम्झेर आँखा अरू चनाखा भए, ५० वर्षअघि चीन कहाँ थियो र अहिले कहाँ पुगिसक्यो ? सम्झना छ, तिब्बतियनहरू, जसलाई हामी भोटे भन्थ्यौं। पहाडी गाउँबस्तीमा आउने गर्थे, जिम्मु, कालो नुन, शिलाजित, औषधीय जडीबुटी र औषधीय तेलहरू बेचेर अन्नको जोहो गर्थे। आज चीनले नागरिकताको आधारमा सीमावर्ती रसुवावासीलाई परिचयपत्र (चाइना पास) दिएर तिब्बत व्यापार गर्ने सुविधा उपलब्ध गराएको छ। कसैलाई रोजगारी दिएको छ। लाग्छ, नेपाल, चीनको प्रमुख बजार हुन्थ्यो भने सायद चीनले केरुङको पहाड छेडेर रसुवागढी निकाल्थ्यो। ८, १० किलोमिटरमा सीमित गथ्र्याे। सिगात्सेबाट सागा र सागाबाट केरुङ हुँदै रेलवेलाइन काठमाडौं जोड्थ्यो र भने जति सामान उपलब्ध गराउँथ्यो। तर भ्रष्ट र कामचोर नेपालीसँग उनीहरूलाई विश्वास छैन। नेपाली नेताहरूले सपना बाँड्छन् र भोट किन्छन्। तर चिनियाँहरू सपनालाई विपनामा परिणत गरेर समृद्धि हासिल गर्छन्, जुन कुरा समयले देखाइसकेको छ। नेपालमा पानीजहाजको कार्यालय खोल्ने नेता अहिले पनि भन्दैछन्, ककनी र गल्छीरोड सुकाएर अब टोखाथान्सिङ सुरुङ निर्माण गर्छु र चाइनालाई रसुवागढीकेरुङबीचको पहाड छेड्न लगाएर काठमाडौंकेरुङको दूरी दुई घण्टामा सीमित गर्छु। मनमा कुराहरू खेल्दै थिए, कुन्नि कुन बेला निदाएछु।"
