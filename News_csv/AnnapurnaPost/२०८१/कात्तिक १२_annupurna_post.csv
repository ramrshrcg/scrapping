शीर्षक,विवरण
"'गरिबीलाई तह लगाउँछु' भन्दै मलेसिया पुगेका इसराफिल, जो प्रहरी हिरासतमा छन्","काठमाडौं : आमाको मायाले भोको पेट भरेन। बुबाको भरोसाले साँझ बिहानैको गाँस टरेन। अनि सात वर्षअघि ३८ वर्षीय इसराफिल नदासफ मलेसिया उडे। विमानस्थलबाट देश छोड्दै गर्दा उनको मनमा थियो, गरिबीलाई तह लगाउँछु। तर, भयो त्यसको विपरीत। यतिबेला उनी मानसिक सन्तुलन गुमाएर मलेसिया प्रहरीको 'कस्टडी'मा छन्। बच्चा अपहरण र चोरीको अभियोगमा उनी थुनिन पुगेका छन्। त्यहाँ स्थानीयहरूले पक्रेर दुई साताअघि कारबाहीका लागि प्रहरीलाई बुझाएको परिवारजनले जनाएको छ। प्रहरीमा बुझाउन अघि हात, खुट्टा बाँधेर निर्मम यातना दिइएको अन्नपूर्णलाई प्राप्त भिडियोमा देख्न सकिन्छ। टाउको फुटेर रगताम्य छन्। सडकमा उनी छट्पटाइरहेका छन्। उनको हातखुट्टा डोरीले बाँधिएको छ। परिवारजनले इसराफिलको उद्धार गरिदिन सम्बन्धित निकायलाई बिलौना गरिरहेका छन्। गाउँदेखि काठमाडौंसम्म भौँतारिरहेका छन्। तर, वैदेशिक रोजगार विभागले गम्भीरतापूर्वक पहल नगरेको गुनासो गरेको छ। इसराफिलका छिमेकी डीके सिंहका अनुसार उनलाई अनाहकमा प्रहरी नियन्त्रणमा राखिएको छ। काम गर्दागर्दै उनले मानसिक सन्तुलन गुमाए। कम्पनीले उपचारका लागि हस्पिटल पठाएनन्। बरु कम्पनीले होस्टेल लैजाने बहानामा बीच बाटोमै अलपत्र छोडिदियो। त्यसैकारणले उनी प्रहरीको नियन्त्रणमा पुग्ने अवस्था आयो। होस् गुमाएका मान्छेलाई के गर्दैछु भन्ने थाहा हुँदैन। बाटोमा अलपत्र परेका इसराफिलले बच्चाहरूलाई झम्टिन् र आक्रमण गर्न पुगे। बच्चा अपहरण र चोरी गर्न आएको भन्दै त्यहाँका मानिसहरूले आरोप लगाए। हातखुट्टा बाँधेर मर्नासन्न कुटपिट गरे, उद्धारका लागि पहल गरिरहेका सिंहले अन्नपूर्णसँग भने, कुटाईबाट टाउको पनि फुट्यो। मलेसीयनहरूले इसराफिललाई कारबाहीका लागि दुई हप्ताअघि प्रहरीको जिम्मा लगाइदिएको खबर छ। इसराफिल पक्राउबारे उनका साथीहरूले शुक्रबार घरपरिवारलाई टेलिफोन गरेर जानकारी दिएका थिए। मनराशिसवा नगरपालिका२ इटहर्वाकट्टीका वडाध्यक्ष नरेश कुमार सिंहका अनुसार इसराफिल १७ मई सन् २०१७ मा वर्ड वाइज मेनपवार कोटेश्वर काठमाडौंमार्फत वैदेशिक रोजगारीमा गएका थिए। उनले गार्डियन सेक्युरिटी कन्सलटेन्ट (एसडीएन बीएचडी)मा विगत सात वर्षदेखि काम गर्दै आएका थिए। कम्पनीको लापरबाहीले आफ्नो छोरो अनाहकमा प्रहरी फन्दामा परेको इसराफिलका बुबा समसुल नदाफ बताउँछन्। छोरो पक्राउ परेको खबरले हाम्रो होस् हवास् उडेको छ। हामी गरिब मान्छे पढेको पनि छैन। केही थाहा छैन, उनी भन्छन्, अब कसरी छोरोलाई विदेशबाट घर फर्काउने? निकै तनावमा छौं। घरमा सबैजना टेन्सनले आकुल व्याकुल छन्। छिमेकीको सहयोगमा काठमाडौं आएर सरकारी निकायमा विन्तिपत्र चढाएका छौं। सरकारले छोराको उद्धार गरेर नेपाल ल्याइदिन सबैमा आग्रह गरेको उनले सुनाए। कात्तिक ८ गते वडाध्यक्ष सिंहले उद्धारका लागि विभागलाई पत्र लेखेका थिए। त्यहाँ भनिएको छ, इसराफिलको मानसिक सन्तुलन बिग्रेको अवस्थामा मेलेसियामा उनीमाथि अभियोग लगाई समातिएकाले उनलाई नेपाल फर्काइ अनुरोध छ। वैदेशिक रोजगार विभाग काठमाडौंले इसराफिलको उद्धारका लागि कूटनीतिक पहल थालेको जनाएको छ। यसका लागि कात्तिक ११ गते नेपाली राजदूतावासलाई उद्धारका लागि पत्राचार गरेको छ। मानसिक सन्तुलन गुमाएको र उपचारको आवश्यकता छ, विभागका शाखा अधिकृत चोलारमण अधिकारीले गरेको पत्रमा भनिएको छ, निज (इसराफिल)लाई यथासिघ्र प्रहरीको कब्जाबाट छुटाई नेपाल फर्काउनका लागि कूटनीतिक पहल गरी नेपाल फर्काइदिन अनुरोध छ। वैदेशिक रोजगार विभागका निर्देशक गुरुदत्त सुवेदीले इसराफिलको उद्धारका लागि पहल भइरहेको बताए। उनले भने, उहाँ दुई वर्षका लागि श्रम स्वीकृति लिएर मलेसिया जानुभएको थियो। तर, सात वर्षदेखि काम गर्दै हुनुहुन्थ्यो। विभागले राजदूतावासलाई उद्धारका लागि कूटनीतिक पहल गरिदिन अनुरोध गरेका छौं।"
भाइटीकाको साइत ११:३७ बजे,"काठमाडौं : नेपाल पञ्चाङ्ग निर्णायक विकास समितिले यस वर्षको भाइटीकाको साइत सार्वजनिक गरेको छ । कात्तिक १८ गते आइतबार बिहान ११:३७ बजे भाइटीकाको साइत शुभ रहेको समितिको सोमबारको बैठकले निर्णय गरेको कार्यकारी निर्देशक सूर्यप्रसाद ढुङ्गेलले जानकारी दिए । पश्चिम मोहडा गरेर भाइटीका लगाउनुपर्ने पनि समितिले जनाएको छ । नेवार समुदायले मनाउने किजापूजा पनि त्यसै दिन गर्नुपर्ने जनाइएको छ । यस वर्षको यमपञ्चक अर्थात् नेपालीको दोस्रो ठूलो चाड तिहार कात्तिक १३ गते मंगलबारदेखि सुरु हुँदैछ । मङ्गलबार धनत्रयोदशी (धनतेरस) पर्व मनाइन्छ । यमदीपदान भने कात्तिक १४ गतेदेखि बुधबार परेको छ । कागतिहार पनि बुधबार नै मनाउनुपर्ने समितिले जनाएको छ । आयुर्वेदका प्रवर्तक धन्वन्तरीजयन्ती पनि बुधबार नै मनाइन्छ । कुकुर तिहार, नरक चतुर्दशी, दीपमालिका र लक्ष्मीपूजा पनि कात्तिक १५ गते बिहीबार मनाउनुपर्छ । कात्तिक १६ गते शुक्रबार औँशी परेको छ । त्यस दिन भने तिहारको कुनै पर्व नपरेको समितिले आज जारी गरेको विज्ञप्तिमा उल्लेख छ । कात्तिक १७ गते शनिबार गाईगोरु पूजा, गोवर्द्धन पूजा, बलि पूजा, हलीतिहार, म्हपूजा र नेपाल संवत् ११४५ प्रारम्भ पनि परेको छ । यसैगरी कात्तिक २२ गते बिहीबार छठ पर्व परेको पनि समितिले जनाएको छ ।"
चाडपर्वको मौका छोपेर वीरगन्जका मिठाई पसलेहरूले हानिकारक मिठाई बेच्दै,"वीरगन्ज :वीरगन्जमा रहेका मिठाई पसल र मिठाई होटलहरूले चाडपर्वको मौका छोपेर स्वास्थ्यमा हानी गर्ने मिठाईहरू बिक्री वितरण गर्दै आएका छन्। खान नै अयोग्य विभिन्न रसायन (केमिकल) र म्याद सकिएका वस्तुबाट बनाइएका मिठाई उनीहरूले बिक्री गर्दै आएको घटना एकपछि अर्को गर्दै खुलेको छ। सोमबार पनि बजार अनुगमन समितिले वीरगन्जका दुई वटा मिठाई पसलमा अनुगमनका गर्दा दुवै मिठाई पसलमा झिंगा भन्किएका, म्याद सकिएका केमिकल र हाइड्रो पाउडर हालेर बनाइएका तथा धेरै दिनको बासी रसभरी, पेडा, बर्फी लगायतका मिठाईहरू फेला परेको छ। सोमबार वाणिज्य, आपूर्ति तथा उपभोक्ता संरक्षण कार्यालय वीरगन्जका प्रमुख सुनिल चौरसिया नेतृत्वको टोलीले वीरगन्ज१६ नगवाको जयहिमाल मिष्टान्न भण्डार र वीरगन्ज६ मिनाबजारको गणेश मिष्ठान भण्डारमा अनुगमन गरेको हो। अनुगमनका क्रममा जयहिमाल मिष्टान्न भण्डारमा धेरै दिनको बासी र रसमा झिंगा डुबेर मरेको भाँडामा राखिएको रसभरी र पेडा फेला परेको, म्याद सकिएको हाइड्रो पाउडर भेटिएको , मिठाई बनाउने भान्छा फोहोर रहेको र पसल बिना दर्ता नै सञ्चालन गरिएको अवस्थामा भेटिएको छ। उपभोक्ताको स्वास्थ्यसँग गम्भीर खेलवाड गर्ने उक्त मिष्ठान भण्डारका सञ्चालक जुमादिन मियाँलाई ५० हजार रुपैयाँ जरिवाना गगरिएको तथा खान अयोग्य मिठाईहरू नष्ट पनि गरिएको अनुगमनमा सहभागी उपभोक्ता हित संरक्षण मञ्चका अध्यक्ष अजित भुजेलले जानकारी दिए। यस्तै सोमबार नै वीरगन्ज६ मिनाबजारको गणेश मिष्ठान भण्डारमा अनुगमन गर्दा त्यहाँ पनि खान अयोग्य रहेको लड्डु बिक्रीका लागि राखिएको, मिठाई बनाउने भान्छा फोहोर रहेको भेटिएपछि उसका सञ्चालक जितेन्द्र कलवारलाई २० हजार रुपैयाँ जरिवाना गरिएको अनुगमन टोलीका प्रमुख चौरसियाले जानकारी दिए। सोमबार नै वीरगन्जका दुई वटा फलफूलका थोक पसलमा पनि अनुगमन गरिएको उनले जानकारी दिए। वीरगन्ज६ मिनाबजारको कृष्ण फ्रुट सप्लायर्स र ओम फ्रुट सप्लार्यमा बजार अनुगमन समितिले अनुगमन गरेको हो। अनुगमनका क्रममा दुवै फ्रुट सप्लार्यसमा भण्डारण गरिएका केरा पकाउन खान अयोग्य रसायन र फिटकीरी प्रयोग गरिएको तथा बिना दर्ता पसल सञ्चालन गरेको भेटिएको चौरसियाले जानकारी दिए। दुवै सप्लार्यसका सञ्चालहरू मिरादेवी साह र ओम प्रसादलाई जनही ५०५० हजार रुपैयाँ जरिवाना गरिएको चौरसियाले बताए। चाडपर्व लक्षित सोमबारको अनुगमनमा वीरगन्ज होटल तथा पर्यटन व्यवसायी संघ, उपभोक्ता हित संरक्षण मञ्च ,वीरगन्ज उद्योग वाणिज्य संघ, जिल्ला प्रहरी कार्यालय पर्सा, जिल्ला प्रशासन कार्यालयका पनि प्रतिनिधिहरू सहभागी थिए। यसअघि आइतबा पनि अनुगमन गर्दै बजार अनुगमन समितिले अखाद्य लड्डु बनाएर मिठाई पसलहरूमा बिक्री गर्ने वीरगन्जका दुई वटा लड्डु उद्योग सिल गरेको थियो भने त्यस्ता लड्डु बिक्री गर्ने क्षीरसागर मिठाई पसललाई २० हजार रुपैयाँ जरिवाना गरेको थियो।"
गढीमाई मन्दिरको दानपेटिकाबाट २५ दिनमा करिब चार लाख भेटी संकलन,"सिमरा : विश्वप्रसिद्ध गढीमाई मन्दिर परिसरमा राखिएको चार वटा दान पेटिकामध्ये सोमबार एउटा दानपेटिकाको भेटी गणना गरिएको छ। घटनास्थापना अर्थात असोज १७ गतेदेखि कात्तिक ११ गतेसम्म मूल मन्दिरमा राखिएको दानपेटिकाको भेटी गणना गरिएको हो। २५ दिनमा उक्त दानपेटिकाबाट तीन लाख ८७ हजार चार सय ७४ रुपैयाँ भेटी संकलन भएको छ। महागढीमाई नगरपालिकाका नगर प्रमुख उपेन्द्रप्रसाद यादवले दानपेटिकाबाट नेपालीसहित विभिन्न देशको मुद्रा र चाँदीले बनाइएको गढीमाईको पाँच जोडी आँखा संकलन भएको जानकारी दिए। नगर प्रमुख यादव, गढीमाई विकास समितिका पदाधिकारीको उपस्थितिमा भक्तालुले चढाएको भेटी गणना गरिएको थियो। चार वटा दानपेटिकामध्ये एउटाको गणना गरिएको र अन्यको मंगलबार गणना हुने नगर प्रमुख यादवले बताए। मुख्य मन्दिरमा राखिएको दानपेटिकाको गनेर सकेका छौं, अन्यको भोली गनिनेछ यादवले भने मुख्य मन्दिरबाहेक अन्य पेटीकाको भेटी धेरै नहुनसक्छ। सम्भवत भोली सकिन्छ। दानपेटिकाबाट संकलन भएको रकम गढीमाई विकास समितिको कोषमा जम्मा गरिने नगर प्रमुख यादवले बताए।"
ओमोडा एन्ड जेइको इन्टरनेसनल युजर समिट चीनमा सम्पन्न,"काठमाडौं : ग्लोबल भिजनको साथ दिगो भविष्य निर्माणका लागि ओमोडा एन्ड जेइको इन्टरनेसनल युजर समिट(शिखर सम्मेलन) चीनको वुहुमा हालसालै भव्यता रूपमा सम्पन्न भएको छ। उक्त समिट अन्तर्गतको लार्जस्केल ग्रिन च्यारिटि साइक्लिङ इभेन्टमा संयुक्त राष्ट्र संघका आठौँ महासचिव बान किमुनले सहभागिता जनाई आफ्नो भनाइ पनि राखे। सम्मेलनमा, ओमोडा एन्ड जेइकोको अभिभावक कम्पनि र आइयुसिएन (इन्टरनेसनल युनियन फर कन्जर्भेसन अफ नेचर) बीच चेरिस नेचर नामक ग्लोबल कोअपरेसन प्रोजेक्ट(सहयोग परियोजना)मा हस्ताक्षरसहित परियोजनाको औपचारिक आरम्भ पनि भएको थियो। सम्मेलनमा, बान किमुनले विश्वव्यापी नयाँ ऊर्जा क्षेत्र(ग्लोबल न्यु इनर्जि सेक्टर)मा ओमोडा एन्ड जेइकोको अभिभावक कम्पनिको योगदानप्रति प्रशंसा गरे। उनले दिगो विकासको अवधारणालाई प्रवर्द्धन गर्न र वातावरण संरक्षणको जनचेतना जगाउन ग्रिन साइक्लिङ इनिसिएटिभको महत्त्वलाई जोड दिनुका साथै ग्रिन ट्रान्सफर्मेसन तथा लोकार्बन फ्युचर हासिल गर्न विश्वव्यापी सहकार्यको लागि आह्वान गरे। बान किमुनको सन्देश पछि, दिगो उच्च गुणस्तरीय विकासको अवधारणालाई प्रभावकारी रूपमा कार्यान्वयन गर्दै समाजमा समानुपातिक विकास हासिल गर्न, ओमोडा एन्ड जेइकोको अभिभावक ओमोडा एन्ड जेइकोको अभिभावक कम्पनीले विश्वव्यापी इएसजि (इन्भायरमेन्टल, सोसियल, र गभर्नेन्स) अलाएन्स स्थापना भएको घोषणा गरेको छ। यो पहलले विभिन्न क्षेत्रहरूसँग सहकार्य बढाउँदै इनोभेसन, ग्रिन, एन्ड सेयरिङ (नवप्रवर्तन, दिगो, र साझेदारी) मा केन्द्रित ग्लोबल इकोकम्युनिटी निर्माण गर्ने लक्ष्य लिएको छ। सम्मेलनमा नेपालको तर्फबाट ओमोडा एन्ड जेइको नेपालका ग्राहक तथा उपभोक्ता राजन सापकोटा र मिलन चाम्लिङको पनि सहभागी रह्यो। आफ्नो ग्रुप भरीमा नै नयाँ ऊर्जाको क्षेत्रमा अग्रणी ब्रान्ड रहेको ओमोडा एन्ड जेइको, इएसजि इनिसिएटिभको अग्रपङ्क्तिमा रहेर विश्वव्यापी रणनीतिहरूमार्फत स्थानीय विकास(लोकल डेभलपमेन्ट) प्रवर्द्धन गर्दै प्राविधिक विकासमार्फत प्रणालीगत सुधार तथा नवप्रवर्तन (इनोभेसन) गर्न प्रतिबद्ध रहेको छ। यसका साथै ओमोडा एन्ड जेइकोले आफ्नो रणनीतिलाई उत्पादनउन्मुख बाट प्रविधिउन्मुख तर्फ सफलतापुर्वक परिवर्तन गरेको छ। नयाँ प्रविधि विकासमा प्रयोगकर्ताको माग तथा आवश्यक्तालाई प्राथमिकतामा राखी, नयाँ ऊर्जा प्रविधिको साथमा उत्कृष्ट विश्वव्यापी उत्पादन प्रणाली (ग्लोबल प्रोडक्ट सिस्टम) सिर्जना गर्नमा ओमोडा इन्ड जेइको सफल भएको छ।"
सल्यानमा मिनी ट्रक दुर्घटना हुँदा ३ जनाको मृत्यु,"दाङ : सल्यानमा मिनी ट्रक दुर्घटना हुँदा ३ जनाको मृत्यु भएको छ। दुर्घटनामा ८ जना घाइते भएका छन्। कपुरकोट गाउँपालिका६ सिनबाङ्गको दुबेदेबाट धान र पराल लिएर सिनबाङ्ग जाँदै गरेको मिनी ट्रक सोमबार बेलुकी दुर्घटना हुँदा ३ जनाको मृत्यु भएको प्रहरीले जानकारी दिएको छ। मृत्यु हुनेमा स्थानीय १४ वर्षीय गोबर्द्धन खडका, १२ वर्षीय डिल्ली भन्ने अनिल भण्डारी र वर्ष १५ की सिर्जना बस्नेत छन्। कपुरकोट गाउँपालिकाका अध्यक्ष दुर्गा पुनका अनुसार दुई जनाको घटनास्थलमै र एक जनाको बाटोमा मृत्यु भएको हो। त्यस्तै घाइते हुनेमा १३ वर्षीया खुमा बस्नेत, १३ वर्षीया सिर्जना बस्नेत, ३५ वर्षीया नन्दा बस्नेत, १७ वर्षीय जीत सागर बस्नेत, १७ वर्षीय सञ्जीव बस्नेत, २९ वर्षीय शंकर खडका, ३५ वर्षीय देवबहादुर बस्नेत, २२ वर्षीय हिक्मत थापा र गाडी चालक २४ वर्षीय मानबहादुर भण्डारी छन्। जिल्ला प्रहरी कार्यालयका सूचना अधिकारी प्रहरी निरीक्षक रेसम बहादुर खत्रीले घाइते भएका सबैलाई अहिले उपचारका लागि कपुरकोट गाउँपालिकाको अस्पतालमा राखिएको बताए। घाइते भएका केहीको अवस्था गम्भीर रहेकाले रिफर गर्न लागिएको उनको भनाइ। दुर्घटनामा परेको मिनी ट्रक सडकदेखि १ सय ५० मिटर तल खसेको थियो। साँघुरो बाटो भएकाले मिनी ट्रक दुर्घटनामा परेको देखिए पनि कसरी दुर्घटना भयो भन्ने नखुलेको उनको भनाइ छ।"
अनलाइनमार्फत १७ लाख बढी ठगी गर्ने भारतीय नागरिक पक्राउ,"काठमाडौं : अनलाइनमार्फत १७ लाख बढी ठगी गर्ने एक जना भारतीय नागरिक पक्राउ परेका छन्। काठमाडौं उपत्यका अपराध अनुसन्धान कार्यालयको टोलीले भारत उडिसाका ३० वर्षीय राजिब महानन्दलाई पक्राउ गरेको हो। ह्वाट्सएपको दुरुपयोग गरी पीडितलाई सुनको गरगहना, आइफोनलगायतका सामान पार्सल गरी पठाउने प्रलोभन देखाएर विभिन्न व्यक्तिहरूको नाममा रहेका बैंक खाताहरूमा पटकपटक गरी १७ लाख ८२ हजार ठगी गरेको प्रहरीको भनाइ छ। उनलाई मोरङको बेलबारी नगरपालिका४ स्थित नोबेल सामुदायिक अस्पताल छेउबाट पक्राउ गरी ठगीसम्बन्धी कसुरमा आवश्यक कारबाहीको लागि जिल्ला प्रहरी परिसर भद्रकाली काठमाडौं पठाइएको छ। उनको साथबाट ४ थान मोबाइल, ४ थान डेबिट कार्ड, भारतीय दूतावासबाट जारी भएको परिचयपत्र र भारतको आयकर विभागको कार्ड र एनआईसी एसिया बैंकको चेकबुक बरामद गरेको छ।"
झापामा ११ लाख ८१ हजारको पटाका नष्ट,झापा : तिहार तथा छठ पर्वलाई लक्षित गरी भित्राइएको करिब ११ लाख ८१ हजार बारुदजन्य पटाका सशस्त्र प्रहरीले बरामद गरी नष्ट गरेको छ। प्रतिबन्धित पटाका जिल्ला विभिन्न नाकाबाट चोरी तस्करीको माध्यमबाट नेपाल भित्राइएको अवस्थामा सशस्त्र प्रहरीले बरामद गरेको सशस्त्र प्रहरी बल नेपाल नम्बर २ गण हेक्वा झापाका डीएसपी महेशराज विष्टले बताए। बरामद गरिएको ९ बोरा विभिन्न ब्रान्डका पटाकाहरूलाई सोमबार दिउँसो गणभित्रै खाल्डो खनी नष्ट गरिएको डीएसपी विष्टले बताए।
कृषकलाई गहुँको बिउ वितरण,"अर्घाखाँची : अर्घाखाँचीको सन्धिखर्क नगरपालिकाले कृषकहरूको मागका आधारमा गहुँको बिउ वितरण गरेको छ। सन्धिखर्क नगरपालिका अर्घाखाँचीको कृषि शाखाले किसानको मागको आधारमा ५० प्रतिशत अनुदानमा १ सय २० क्विन्टल गहुँको बिउ वितरण सुरु गरेको कृषि शाखा प्रमुख राजेन्द्र भट्टराईले बताए। कृषकलाई उन्नत जातको गहुँको बिउ वितरण गर्दै नगर उपप्रमुख मिश्रा आचार्यले नगरलाई खाद्यान्नमा आत्मनिर्भर बनाउँदै उत्पादनमा वृद्धि गर्ने उद्देश्य अनुसार बिउ वितरण सुरु गरेको बताइन्। कृषि शाखाका अनुसार कृषि समूह, सहकारी, व्यक्तिगत फर्मको निवेदकका आधारमा २ सय ८५ जना कृषकलाई गौतम र स्वर्गद्धारी जातको गहुँको बिउ वितरण सुरु भएको शाखा प्रमुख राजेन्द्र भट्टराईले बताए।"
एयर इण्डियाको विमानमा भेटिएन शंकास्पद् बस्तु,"काठमाडौं : काठमाडौंबाट भारतको नयाँ दिल्ली आज उड्न लागेको एयर इण्डियाको विमानमा बम राखेको हल्लापछि विमानमा सवार यात्रुको चेकजाँच गरिएको थियो। नेपाल प्रहरीका प्रवक्ता प्रहरी नायव महानिरीक्षक दानबहादुर कार्कीका अनुसार एयर इण्डियाको विमानमा बमको हल्लापछि विमान र यात्रुको चेकजाँच गरिएको हो। विमानमा कुनै शंकास्पद् वस्तु फेला नपरेको उनको भनाइ छ। 'भारतबाट नेपाल आउने विमानमा बम राखिएको हल्ला फैलाइएको थियो। तर, त्यस्तो कुनै शंकास्पद् बस्तु फेला परेन,' प्रवक्ता कार्कीले भने। एयर इण्डियाको एआई२१६ विमानमा बमको हल्ला फैलिएको थियो। दिउँसो २ बजे काठमाडौं विमानस्थलमा उक्त विमान अवतरण गरेको थियो।"
सन्धिखर्कमा प्लास्टिकका माला बेच्न नपाइने,"अर्घाखाँची : अर्घाखाँचीको सन्धिखर्क नगरपालिकाले नगर क्षेत्रभित्र प्लास्टिकजन्य मालाको बिक्री वितरणमा रोक लगाएको छ। स्थानीय स्तरमा उत्पादित फूलमालाको प्रयोगलाई प्रोत्साहन गर्नका लागि प्लास्टिकका मालाको बिकी वितरणमा रोक लगाइएको नगर प्रमुख कृष्ण प्रसाद श्रेष्ठले बताए। सन्धिखर्क नगरपालिकामा चाडपर्व सहरी बजार व्यवस्थापन तथा यातायात सञ्चालन सम्बन्धी सरोकारवालाहरसँगको संयुक्त बैठकले स्थानीय फूलको उपयोग बढाउन तथा प्लास्टिकजन्य फूल आयात निरुत्साहित गर्ने उद्देश्यले उक्त निर्णय गरिएको प्रमुख प्रशासकीय अधिकृत खिमानन्द भुसालले जानकारी दिए। स्थानीय उत्पादनको फूलमाला प्रवर्द्धनका लागि यो निर्णय लाभप्रद हुने तथा प्लास्टिकजन्य प्रदूषण कम गर्न मद्दत पुग्ने नगरपालिकाको विश्वास छ। नगर क्षेत्रभित्र दिपावलीको अवसरमा पटकाआतसबाजी लगायतका विस्फोटक पदार्थ पड्काउँदा बालबालिकावृद्धवृद्धा र जैविक विविधतामा प्रतिकूल असर पर्ने हुनाले नगरक्षेत्र भित्र पटका आतसबाजी गर्ने कार्य बन्द गर्ने निर्णय सन्धिखर्क नगरपालिकाले गरेको राजस्व शाखा प्रमुख मुक्तिराम खनालले बताएका छन्। अटेर गरी कसैले पटका पड्काएमा कानुन बमोजिम कारबाही हुने भएको छ। बजार क्षेत्रभित्र सडक पेटीमा जथाभाबी रूपमा सामान राखी व्यापार व्यवसाय गर्ने कार्य रोक्ने, बजार अनुगमनको कार्यलाई निरन्तरता दिँदै अनुमति विनाअनुमतिको बर्खिलाप गरी व्यवसाय सञ्चालन गरेको, अखाद्य वस्तुको बिक्री वितरण, लेबलिङ तथा म्याद गुज्रेका सामान राखेको र मूल्य सूची समेत नराखेको अवस्थामा प्रचलित कानुन बमोजिम आवश्यक कारबाही गर्ने निर्णय गरिएको राजस्व शाखा प्रमुख खनालको भनाइ छ। सन्धिखर्क नगरपालिकाको यातायातलाई सहज र व्यवस्थित बनाउन पनि विभिन्न निर्णय गरेको छ। चारपाङ्ग्रे सवारी साधनहरू बसपार्कमा पार्किङ गर्ने जथाभाबी पार्किङ गर्न नपाइने निर्णय भएको नगरप्रमुख श्रेष्ठले बताए।"
देउरालीको प्रसाद खाएका २५ जना बिरामी,"अर्घाखाँची : सन्धिखर्कमा देउरालीको प्रसाद खाएका २५ जना बिरामी परेका छन्। सन्धिखर्क नगरपालिका१ तारामार्गका दीपक केसीको हिजो देउराली पूजाको प्रसाद खाएका २५ जना बिरामी परेको जिल्ला प्रहरी कार्यालय अर्घाखाँचीका प्रमुख डीएसपी चक्रबहादुर मल्लले बताए। बिरामीहरूमा झाडापखाला, बान्ता ,ज्वरो, शरीर दुख्ने लक्षण देखिएको अर्घाखाँची अस्पतालका प्रमुख डाक्टर जगन्नाथ तिवारीले बताए। उनीहरू सबैको अबस्था सामान्य रहेको छ। गएरातिदेखि बिरामी परेका उनीहरू दिउँसो उपचारका लागि अर्घाखाँची अस्पताल गएका थिए। फुड पोइजनको कारण बिरामी परेको डाक्टर तिवारीको भनाइ छ। बिरामीहरू मध्ये २० जनाको अर्घाखाँची अस्पताल, ४ जनाको ओम पोलि क्लिनिक र १ जनाको अर्घाखाँची हस्पिटलमा उपचार भइरहेको अर्घाखाँची प्रहरी प्रमुख मल्लको भनाइ छ। घटनाको अनुसन्धान भइरहेको प्रहरीको भनाइ छ।"
पटका बनाउने क्रममा बालक घाइते,कास्की : पोखरामा पटका बनाउने क्रममा बालक घाइते भएका छन्। घाइते हुनेमा पोखरा महानगरपालिका२१ फुर्सेखोला रोइकरेका १७ वर्षीय असिम परियार रहेका छन्। आल्मुनियमको पातामा २० बट्टा सलाईको काँटीले पटका बनाउने क्रममा अचानक पड्किएको थियो। उनको गण्डकी मेडिकल कलेज पोखरामा उपचारपश्चात थप उपचारका लागि कीर्तिपुर अस्पताल काठमाडौं रिफर गरिएको छ। उनको शरीरको विभिन्न स्थानमा चोट लागेको छ। उक्त स्थानमा वडा प्रहरी कार्यालय बैदाम कास्कीबाट प्रहरी टोली खटिएर थप अनुसन्धान गरिरहेको छ।
शेर्पा संघ अमेरिकाको अध्यक्षमा पूर्ण शेर्पा,"न्यूयोर्क : शेर्पा संघ अमेरिकाको अध्यक्षमा पूर्ण पासाङ दोर्जे शेर्पा (एपी लामा) को अध्यक्षतामा ११ सदस्यीय कार्यसमिति सर्वसम्मत चयन भएको छ। किदुग न्यूयोर्क हलमा भएको संघको चौथो महाधिवेशनबाट उनीहरू निर्वार्चित भएका हुन् । निर्वार्चित हुनेमा आङछिरि शेर्पा बरिष्ठ उपाध्यक्ष, मिना लामा शेर्पा उपाध्यक्ष, छिरिङ शेर्पा महासचिव, लाक्पा थिले सचिव, निमा दोर्जी शेर्पा कोषाध्यक्ष, गेलु शेर्पा सहकोषाध्यक्ष, सदस्यहरुमा मिगिर शेर्पा, गेल्जी शेर्पा, साम्देन शेर्पा , याङ्जी शेर्पा रहेका छन् । संघका अध्यक्ष पासाङ दोर्जी एपी लामा शेर्पाको सभाध्यक्षतामा सम्पन्न कार्यक्रममा धर्म गुरु डा युला शेर्पाको प्रमुख आतिथ्य तथा नेपाल आदीवासी जनजाती महासंघ अमेरिका फिप्नाको अध्यक्ष तोरन गुरुङ, लुम्बिनी विकास कोषका पूर्वसदस्य सचिव आङ दावा शेर्पा, विश्व शेर्पा संघका बरिष्ठ उपाध्यक्ष निमा शेर्पा, शेर्पा किदुगका अध्यक्ष ई तेम्बा शेर्पा, एनआरएन न्युयोर्क च्याप्टरका उपाध्यक्ष लक्ष्मी थापालगायत व्यक्तित्वहरुको उपस्थिति रहेको थियो।"
"अत्याधुनिक उच्च प्रविधियुक्त एलजी क्युनेड टिभी, मनोरञ्जनमा क्रान्ति","काठमाडौं : नेपालमा आफ्ना उत्पादनहरूको गहिरो छाप छोड्न सफल सीजी इलेक्ट्रोनिक्सले एलजी ब्रान्डलाई निरन्तर नयाँ उचाइमा पुऱ्याइरहेका छन्। पाँच दशकभन्दा बढीको इतिहास बोकेको एलजीले विश्वको पहिलो ५५ इन्च ओलेड टिभीको उत्पादनदेखि ८ के रिजोलुसन विकाससम्म पुग्दा टिभी अनुभवको क्रान्तिमा अग्रणी भूमिका खेलेको छ। अधिकांशको रोजाइमा पर्दै आएको एलजी ब्रान्डले हाले अत्याधुनिक तथा उच्च प्रविधियुक्त 'एलजी क्युनेड टिभी' बजारमा सार्वजनिक गरेको छ। सीजी इलेक्ट्रोनिक्स नेपालमा एलजी उत्पादनहरूको आधिकारिक आयातकर्ता र वितरणकर्ता हो। क्युनेड टिभीमा क्वान्टम डट र न्यानो सेल प्रविधि प्रयोग गरिएका छन्। यी दुई उन्नत डिसप्ले प्रविधिको मर्जर गरेर एलजी क्युनेड टिभी निर्माण गरिएको छ। जसले अतुलनीय रंग गहिराइ, चमक र स्पष्टता प्रदान गर्दछ,' कम्पनीका प्रतिनिधि भन्छन्, 'यी नवप्रवर्तनहरू उपभोक्ताहरूको बढ्दो मागलाई पूरा गर्नका लागि डिजाइन गरिएको हो। जसले अझ बढी प्रभावशाली र जीवन्त दृश्यहरू प्रदान गर्दछ।' यसकारण समयअनुकूल परिमार्जित उच्च गुणस्तरको एलजी क्युनेड टिभीले नेपालको घरको मनोरञ्जनमा क्रान्ति ल्याउने कम्पनीको दाबी छ। सिजी इलेक्ट्रोनिक्स कम्पनीका अनुसार एलजी बान्डले आफ्नो प्रतिबद्धता अनुरूप उच्च गुणस्तरको दृश्य अनुभव प्रदान गर्दै विश्वव्यापी रूपमा हरेक घरको मनोरञ्जन क्षेत्रमा उत्कृष्टताका प्रदान गरेको छ। 'एलजी क्यूनेड टिभी' मुख्य विशेषताहरू क्वान्टम डट र न्यानो सेल प्रविधिलाई मिलाएर सबैभन्दा तेज र जीवन्त राख्ने खालका दृश्य प्रदान गर्दछ। स्मार्ट प्रविधिको विस्तार गर्दै 'अल्फा फाइभ एआई प्रोसेसर फोरके जेनेरेसन सेभेन' बाट हरेक फ्रेमलाई वास्तविक समयमा अनुकूलित गर्छ। अर्थात दर्शकले चाहेअनुसारको उच्च गति क्रियाकलाप दृश्यमा हेर्दा होस् वा नजिकको दृश्यमा एआई प्रोसेसरले चित्र र ध्वनिलाई स्वचालित रूपमा समायोजन गर्छ। ध्वनि प्रविधिमा भर्चुअल सराउन्ड साउन्डसहितको एआई साउन्ड प्रो उपलब्ध छ। यसले ब्लकबस्टर फिल्म होस् वा दर्शकको मनपर्ने टिभी शो होस् ती सबैमा ध्वनिलाई प्रभावशाली बनाउँछ। एलजी क्युनेड टिभीले हाई डाइनामिक रेन्ज (एचडीआर) सपोर्ट गर्दछ, जसले कन्ट्रयास्ट र उज्यालोपनलाई बढाएर प्रत्येक दृश्यलाई अधिक गतिशील र रोचक बनाउँछ। अँध्यारो दृश्यहरूमा उत्तम स्पष्टता प्रदान गर्नुका साथै प्रकाश स्तरलाई अनुकूल बनाउन लोकल डिमिङ प्रविधिको प्रयोग गरिएको छ। पुराना शो र फिल्महरू पनि ताजा र जीवन्त देखाउन एआई अपस्केलिंग तथा स्क्रिनको उज्यालोपन नियन्त्रण गर्न फोरके गुणस्तर उपलब्ध छ। फिल्ममेकर मोडलले चलचित्रको सिनेम्याटिक औथेन्टिसिटी जोगाउन मद्दत गर्दछ, जसले फिल्म र टिभी शोहरू सिर्जनाकर्ताले बनाएको मौलिक सिर्जना जस्ताको तस्तै देखिने सुनिश्चित गर्छ। एलजीको ग्राहकलाई पछिल्लो प्राविधिक विकाससँग अध्यावधिक राख्ने निरन्तर प्रतिबद्धताको हिस्सा रूपमा, वेबओएस रिन्यु प्रोग्रामले ग्राहकले टिभी किन्ने पाँच वर्षसम्म वेबओएस अपडेटहरू प्राप्त गर्न सुनिश्चित गर्दछ। यसको अर्थ टिभीका ग्राहकहरूले हरेक वर्ष सफ्टवेयर अपडेटहरू अनुभव गर्नेछन्, जसले गर्दा उनीहरूको टिभी स्मार्ट, छिटो र सुरक्षित रहनेछ। यो पाँच वर्षको लागि हरेक वर्ष नयाँ टिभी पाउनु जत्तिकै हो।"
एमालेलाई जग्गा दानविरुद्ध परेको रिटमा सर्वोच्चले दियो अल्पकालीन अन्तरिम आदेश,"काठमाडौं : व्यवसायी मीनबहादुर गुरूङबाट नेकपा एमालेले जग्गा लिएको विषयमा परेको रिटमा सर्वोच्च अदालतले अल्पकालीन अन्तरिम आदेश जारी गरेको छ। सर्वोच्चले अर्को आदेश नआएसम्म जग्गा दान लिइ हकहस्तान्तरणलगायत कामकारवाही अघि नबढाउन समेत भनेको छ। न्यायाधीश सुनिल कुमार पोखरेलको इजलासले रिटमाथि प्रारम्भिक सुनुवाइ गर्दै अल्पकालीन अन्तरिम आदेश जारी गर्दै छलफलका लागि दुवै पक्षलाई कार्त्तिक २६ गतेलाई बोलाएको छ। रिट निवेदनमा माग गरिएबमोजिम आदेश जारी हुनु नपर्ने भए सोको आधार, कारण र प्रमाणसहित १५ दिनभित्र लिखित जवाफ पेश गर्न माग गरिएको छ । अधिवक्ता ज्ञानबहादुर बस्नेतले जग्गा दान र भवन निर्माण रोक्न माग गर्दै सर्वोच्चमा रिट दिएका थिए। भाटभटेनी सुपर मार्केटका सञ्चालक व्यवसायी गुरूङ र उनकी श्रीमती सावित्री गुरूङले काठमाडौंको कीर्तिपुर नगरपालिका २ मैत्रीनगरमा एमालेका लागि पार्टी कार्यालयका लागि जग्गा दान गरेका थिए। गुरुङ दम्पत्तीले दान गरेको १० रोपनी १४ आना जग्गा असोज २५ गते प्रधानमन्त्री केपी शर्मा ओलीले एमालेको केन्द्रीय कार्यालय भवनको शिलान्यास समेत गरिसकेका छन्। भ्रष्टाचार र सरकारी जग्गा व्यक्तिगत बनाउने अभियोग लागेका व्यवसायीबाट घुसवाफत जग्गा दान लिएको भन्दै प्रधानमन्त्री ओलीको चौतर्फी आलोचना भएको छ। पार्टीका नेता तथा कार्यकर्ताहरूले समेत अभियोग लागेका व्यक्तिबाट जग्गा लिन नहुने भन्दै विरोध गरेका छन्।"
राज्य व्यवस्था तथा सुशासन समिति बैठक : कसले के भने ?,"काठमाडौं : सांसदहरूले भ्रष्टाचारजन्य कसुरमा काखापाखा नगरि अनुसन्धान गर्न सरकारलाई सुझाव दिएका छन् । सिंहदरबारमा सोमबार बसेको प्रतिनिधिसभाअन्तर्गतको राज्य व्यवस्था तथा सुशासन समिति बैठकमा उनीहरूले भ्रष्टाचारका सबै प्रकरणमाथि अनुसन्धान हुनुपर्ने र काखापाखा नगरि कारावाहीको प्रक्रिया अघि बढाउन सुझाव दिएका हुन् । बैठकमा राप्रपा सांसद बुद्धिमान तामाङले सरकारको कामकारवाही एक पक्षीय देखिएको बताए । एउटै प्रकरणमा कसैलाई कारवाही गर्ने र कसैलाई उन्मुक्ति दिने काम भएको उनको भनाइ छ। त्यस्तै सांसद चन्दा कार्की भण्डारीले रवि लामिछाने पक्राउपछि विरोध जनताले विरोध गरेको रास्वपाले न्यायपालिका प्रभावित गर्न नखोजेको जिकिर गरिन्। लामिछानेलाई थुनाबाहिर राखेर पनि अनुसन्धान गर्न सकिने उनले बताइन्। त्यस्तै सांसद सरिता प्रसाईंले स्वार्थ बाझिने गरि व्यवसायीहरूबाट उपहार लिने र दिने दुवैलाई कारवाही हुनुपर्ने बताए । उनले भ्रष्टाचारजन्य मुद्दामा सबैलाई कानुन बराबर हुनुपर्ने उल्लेख गरिन्। त्यस्तै सांसद हृदयराम थानीले गिरिबन्धु, क्यानटोन्मेट, ललिता निवास, वाइडवडी, यति, ओम्नीको अनुसन्धानको जवाफ सरकारले दिन सक्नुपर्ने बताए। त्यस्तै अन्य केहि सांसदहरू समेत अनुसन्धानका नाममा सरकारले विभेद गर्ने गरेको र विभिन्न भ्रष्टाचारजन्य प्रकरणको फाइल टुङ्गोमा पुग्नेमा आशंका व्यक्त गरेका थिए ।"
राजश्व र रोयल्टी बाँडफाटँको व्यवस्थालाई पुनरावलोकन गर्नुपर्छ : मुख्यमन्त्री आचार्य,"दाङ : लुम्बिनी प्रदेशका मुख्यमन्त्री चेतनारायण आचार्यले प्रदेश तहलाई वित्तीय क्षेत्रमा बलियो बनाउन राजश्व र रोयल्टी बाँडफाटँको पुनरावलोकन गर्नु पर्ने बताएका छन्। संविधानको भावनाअनुसार प्रदेश र स्थानीय तहलाई प्राथमिकतामा राखेर राजश्व र रोयल्टी बाँडफाँट गरिनुपर्ने उनले बताए। मुख्यमन्त्री आचार्यले अहिलेको व्यवस्था अनुसारको राजश्व र रोयल्टी बाँडफाट न्यायपूर्ण नभएको जिकिर गरे। राष्ट्रिय प्राकृतिक स्रोत तथा वित्त आयोगको आयोजनामा लुम्बिनी प्रदेशमा भएको रोयल्टी बाँडफाँटको वर्तमान प्रणालीको संरचना, आधार र ढाँचाको पुनरावलोकनसम्बन्धी अध्ययन विषय अन्तरक्रिया कार्यक्रममा मुख्यमन्त्री आचार्यले यस्तो बताए। उनले हालः भइरहेको ५० प्रतिशत संघीय सरकार, २५ प्रतिशत प्रदेश र २५ प्रतिशत स्थानीय तहको मापदण्डलाई परिमार्जन गर्न आग्रह गरे। ४० प्रतिशत संघीय सरकार र बाँकी ६० प्रतिशत प्रदेश तथा स्थानीय तहमा राजश्व र रोयल्टी वितरणको मापदण्ड बनाउन सुझाव दिए। संविधानले प्रदेश र स्थानीय तहलाई एकल तथा साझा सूचीका अधिकार कार्यान्वयन गर्न जिम्मेवारी प्रदान गरेको छ। त्यसमा पनि मौलिक हकको कार्यान्वयनको जिम्मेवारी पनि छ। तर, वित्तीय स्रोतमा भने त्यसरी बाँडफाँट गरिएको छैन, उनले भने, स्थानीय तहले संकलन गरेको प्राकृतिक स्रोतको रोयल्टी तथा राजश्व स्थानीय तहको सञ्चित कोषमा दाखिला गर्ने काम भयो। प्रदेशसम्म आउनुपर्ने राजश्व जम्मा नै हुन सकेन। अन्तर्राष्ट्रिय स्तरबाट प्राप्त हुने रोयल्टीको हकदार प्रदेश सरकार भएपनि त्यो रोयल्टी बुझाउन संघीय सरकारले भुलेको टिप्पणी मुख्यमन्त्री आचार्यले गरे। वन क्षेत्रबाट प्रदेश सरकारले राजश्व बृद्धिको आशा गरेको छ। तर, संघीय कानुन बाधक बन्दा वन क्षेत्रबाट राजश्व संकलन निकै कम भएको बताए। वन क्षेत्रमा देखिएको कानुनी जटिलता फुकाउन जरुरी रहेको भनाइ उनको छ। राष्ट्रिय प्राकृतिक स्रोत तथा वित्त आयोगका सदस्य जुद्धबहादुर गुरुङको अध्यक्षतामा भएको कार्यक्रममा प्राकृतिक स्रोत माथिको स्थानीय अपनत्वको प्रतिनिधित्व गराउन, प्राकृतिक स्रोतको संरक्षण तथा दिगो उपयोगको वातावरण तयार गर्न, वातावरणीय तथा आर्थिक सामाजिक क्षेत्रमा पर्न जाने नकारात्मक प्रभावहरूलाई न्यूनीकरण गर्नको लागि वित्तिय स्रोतको सुनिश्चितता, तीन तहका सरकारमार्फत प्रभावित क्षेत्रको विकास, गरिबी निवारण र सामाजिक उत्तरदायित्व निर्वाह गर्नेलगायत रोयल्टी बाँडफाँटको उद्देश्य राखिएको जानकारी गराइएको थियो। नेपालमा रोयल्टी पर्वतारोहण, विद्युत, वन, खानी तथा खनिज, पानी तथा अन्य शीर्षकमा संकलन भइरहेको छ। तर, रोयल्टी संकलनको अवस्था भने घट्दो अवस्थामा छ। रोयल्टीले नेपालको कुल राजश्वको शून्य दशमलव ५८ प्रतिशत मात्रै योगदान गरेको देखिन्छ आर्थिक बर्ष २०७९८० मा सबैभन्दा धेरै विद्युतबाट रोयल्टी संकलन भएको छ। विद्युतबाट ५४ प्रतिशत, वनबाट २२ प्रतिशत, पर्वतारोहणबाट १५ प्रतिशत र खानी तथा खनिजबाट ९ प्रतिशत रोयल्टी संकलन हुने गरेको विज्ञ कृष्ण पन्तले जानकारी दिए। अन्तरक्रिया कार्यक्रममा प्रदेश सरकारका मन्त्री, प्रमुख सचिव, प्रदेश सभा संसदीय समितिका सभापतिहरू, प्रमुख सचेतक, निजी क्षेत्रका अगुवा एवं सरोकारवाला निकायका प्रमुख तथा प्रतिनिधिहरूको सहभागिता रहेको थियो।"
इन्ट्राको तिहार कार्यक्रममा रमाए अमेरिकी सांसद,"वासिंगटन डिसी : अमेरिकाको पेन्सिलभेनिया राज्यको ह्यारिसवर्गमा नेपालीहरूसँगै अमेरिकाका सांसदहरूले तिहार उत्सव मनाएका छन्। सस्कीहाना टाउनसिप मिडल स्कूलको अडिटोरियम हलमा आयोजित पुरस्कार वितरण एवं तिहार उत्सव कार्यक्रममा अमेरिकी संघीय संसदका सदस्य कंग्रेसम्यान स्कट पेरी र उनको टिम एवं पेन्सिलभेनिया राज्यका सांसदहरू डेभ म्याडसन, जस्टिन फ्लेमिङ, स्वातारा टाउनसिपका कमिश्नर टम कनोली सहितका जनप्रतिनिधिहरूले नेपाली मूलका बालबालिकाहरू र तिनका अभिभावकसँगै देउसीभैली एवं नेपाली सांस्कृतिक नृत्य र गीतमा रमाइलो गरेका थिए। इन्ट्रानेशनल वेलफेयर एण्ड सपोर्ट फाउण्डेसन अफ अमेरिकाको आयोजनामा भएको सो कार्यक्रममा पेन्सिलभेनिया राज्यका ह्यारिसवर्ग, ल्यान्कास्टर, स्क्रान्टन र पिट्सवर्ग शहरको इन्ट्रा म्युजिक स्कूलका बालबालिकाहरूले नेपाली सांस्कृतिक नृत्य तथा गीतहरू प्रस्तुत गरेका थिए। कार्यक्रममा तिनै बालबालिकाले देउसी भैलो खेलेर नेपाली सांस्कृतिक चाड मनाएका थिए। कार्यक्रममा फाउण्डेसनका अध्यक्ष डिल्ली अधिकारीले नेपाली संस्कृतिलाई आफूहरू बसेका स्थानहरूमा जीवन्त राख्न र आफ्ना सन्तान दर सन्तानसम्म नेपाली संस्कृतिलाई पुस्तान्तरण गर्न फाउण्डेसनले अमेरिकाका विभिन्न सहरहरूमा सांस्कृतिक नृत्य तथा गायनका निःशुल्क कक्षाहरू सञ्चालन गरेको जानकारी दिए। नेपाली मूलका ११ सयभन्दा बढी बालबालिका एवं किशोर किशोरीले ती कक्षाहरूमा नेपाली सांस्कृतिक नृत्य र गायन सिकिरहेको उनले बताए। आफ्नो संस्कृतिको पालना गर्न खोज्दा भुटानबाट लेखेटिनु परेको अवस्थाको स्मरण गर्दै उनले शरणार्थी भएर नेपाल बस्दा होस् वा पुनर्वासअन्तर्गत अमेरिका आएर होस् नेपाली संस्कृतिलाई जीवन्त राख्न र पुन्तान्तरण गर्न प्रयास गरिरहेको बताए। उनले नागरिकताले राष्ट्रियता फेरिए पनि नेपाली जातीय पहिचान कहिल्यै नफेरिने पनि बताए। कार्यक्रममा अमेरिकी संघीय संसदका सदस्य कंग्रेसम्यान स्कट पेरीले आआफ्नो संस्कृति स्वतन्त्र र सुरक्षित रूपमा मनाउन पाउनु पर्ने धारणा राखे। उनले आफ्ना पूर्वज कोलम्बियामा आएको, आफ्ना चिफ अफ स्टाफका पूर्वज इटलीबाट आएको बताउँदै नेपाल र भुटानबाट आएका नेपालीहरूको सांस्कृतिक उत्सवमा भाग लिन पाउँदा खुसी लागेको बताए। वरिष्ठ बाँसुरीवादक सुशील विश्वकर्माले बाँसुरीबाट तिहारको धुन एवं कलाकारहरूले जहाँ छन् बुद्धका आँखा बोलको राष्ट्रिय गीतबाट सुरु गरिएको कार्यक्रममा नेपाली मूलका बालबालिकाले उत्साहपूर्ण प्रस्तुतिले दर्शकहरूले मनोरञ्जन दिएका थिए। दावा तामाङको स्वागत एवं ओमराज गुरुङको धन्यवाद ज्ञापन गरेको सो कार्यक्रममा पेन्सिलभिनिया राज्यका सांसद डेभ म्याडसनले नेपाली मूलका बालबालिकाले प्रस्तुत गरेको आफ्नो सांस्कृतिक नृत्यले आफू प्रभावित भएको बताएको बताएका थिए। आयोजक संस्थाका वेदव्यास काफ्लेले दिएको जानकारीअनुसार कार्यक्रममा नेपाली सांस्कृतिक नृत्य र शास्त्रीय गायनका कक्षाको पहिलो वर्षको परीक्षामा उत्तीर्ण भएका विद्यार्थीहरूलाई प्रमाणपत्र र मेडलले पुरस्कृत गरिएको थियो।"
मुस्ताङबाट ८३ करोडको स्याउ निकासी,"जोमसोम : हिमाली जिल्ला मुस्ताङमा स्याउ निकासीबाट यसवर्ष ८३ करोडको भित्रिएको छ। कृषि ज्ञान केन्द्र मुस्ताङका अनुसार यसवर्ष करिब ७ हजार ३३० मेट्रिक टन स्याउ उत्पादन हुँदा उक्त रकम भित्रिएको हो। कृषि ज्ञान केन्द्र मुस्ताङले स्याउको पोस्ट हाभेस्ट गर्नुअघि किसानको बगैँचामा पुगेर उत्पादन सर्वे गर्ने गर्छ। केन्द्रले जिल्लाका किसानको बगैँचामा पुगेर क्रप कटिङ, स्याउको क्षेत्रफल र स्थानीय किसानसँग प्रत्यक्ष सोधपुछ गरी बर्सेनि स्याउ उत्पादनको तथ्यांक निकाल्ने गर्छ। केन्द्रको प्रारम्भिक अनुमान अनुसार यसवर्ष स्याउ उत्पादन राम्रो भएकाले अहिलेसम्मकै ठूलो रकम स्याउ बिक्री निकासीबाट जिल्ला भित्रिएको जनाएको छ। यसवर्ष स्थानीय जातका ६ हजार ८० मेट्रिक टन स्याउ उत्पादन भएको हो। यस्तै, इटालीबाट आयात गरिएको उच्चघनत्व प्रविधिमा आधारित स्याउ (हाइब्रिड) १ हजार २५० मेट्रिक टन स्याउ उत्पादन भएको हो। स्थानीय जातका स्याउ प्रतिकेजी ११० रुपैयाँ र हाइब्रिड स्याउ प्रतिकेजी २ सय रुपैयाँमा निकासी हुँदा मुस्ताङमा ८३ करोड रकम भित्रिएको कृषि ज्ञान केन्द्र मुस्ताङका कार्यालय प्रमुख राजेश गुरुङले बताए। स्याउको अझै पुरै डेटा आइसकेको छैन, स्याउ हार्भेस्ट अन्तिम चरणमा छ, कार्यालय प्रमुख गुरुङले भने, तैपनि हामीले सम्बन्धित किसानको बगैँचामा क्षेत्रफल र क्रप कटिङ गरी प्रारम्भिक तथ्यांक निकालेका हौं, यो वर्ष स्याउ उत्पादन अपेक्षाकृत राम्रो भएको देखियो। यसवर्ष स्याउ उत्पादन अहिलेसम्मकै उच्च हो। स्याउको फूल फूल्ने समयमा अनुकूलन मौसमसँगै स्याउमा परागसेचन (पोलिनेशन) राम्रो भएकाले यसवर्ष स्याउ उत्पादन राम्रो भएको कृषि ज्ञान केन्द्र मुस्ताङको भनाइ छ। त्यसो त यसवर्ष मुस्ताङका स्याउ किसानको बगैँचामा विभिन्न रोग किराको संक्रमण देखिएको भएपनि केन्द्र, कृषि प्राविधिक र स्थानीय किसानको पहलमा छिटोछरितो नियन्त्रणमा लिन सकेकै कारण स्याउ उत्पादनमा असर नपुगेको हो। गतवर्ष मुस्ताङमा स्याउ बोटमा प्रतिकूल मौसमका कारण परागसेचन हुन नपाउँदा स्याउ उत्पादन घटेको थियो। त्यसवर्ष मुस्ताङमा ४ हजार ९८५ मेट्रिक टन स्याउ उत्पादन भएको थियो। केन्द्रका अनुसार जलवायु परिवर्तनको असरका कारण मौसम प्रतिकूल हुँदा स्याउ उत्पादनमा प्रत्यक्ष असर पुगेको थियो। गतवर्षको तुलनामा यसवर्ष २ हजार ३५५ मेट्रिक टन स्याउ बढी उत्पादन भएको हो। पोहोर वर्ष भने मुस्ताङमा ६ हजार ५९६ मेट्रिक टन स्याउ उत्पादन भएको केन्द्रको रेकर्डमा उल्लेख छ। पोहोरकै तुलना गर्दा पनि यसवर्ष ७३४ मेट्रिक टन स्याउ बढी फलेको केन्द्रको भनाई छ। त्यसवर्ष मुस्ताङबाट ५१ करोड ३७ लाख बराबरको स्याउ निकासी भएको थियो। गतवर्ष औसत ५४ करोड ७२ लाख बराबरको स्याउ निकासी भएको थियो। गतवर्षको निकासा तथ्यांक हेर्दा यसवर्ष करिब ३० करोडको स्याउ बढी उत्पादन भएको बताइएको छ। मुस्ताङमा १ हजार ४१५ हेक्टर क्षेत्रफलमा स्याउ खेती विस्तार भइसकेको छ। जसमध्ये ५८५ हेक्टर जमिनमा लगाइएको स्याउ बोटले मात्रै उत्पादन दिने गरेको केन्द्र प्रमुख राजेश गुरुङले बताए। पछिल्लो समय स्याउको क्षेत्रफल विस्तार र उच्चघनत्व प्रविधिको (हाइब्रिड) स्याउ लगाइएकाले स्याउ उत्पादन वृद्धि भएको केन्द्रको बुझाई छ। मुस्ताङमा ८० प्रतिशत स्थानीय जातका स्याउ र २० प्रतिशत हाइब्रिड स्याउको खेती गरिएको छ। हाइब्रिड स्याउ बोटले लगाएको दोस्रो वर्षमै छिटोछरितो स्याउ उत्पादन तथा गुणस्तर राम्रो र थोरै क्षेत्रफलमा धेरै उत्पादन हुने भएकाले यहाँका किसानहरूको ध्यान हाइब्रिड स्याउतर्फ गएको हो। मुस्ताङका किसानले परम्परागत स्थानीय उन्नत जातका रेड डेलिसियस, रोयल डेलिसियस, रोयल डेलिसियस, गोल्डेन डेलिसियस र रिचारेड डेलिसियसका स्याउ खेती गरेका छन्। उच्चघनत्वको हाइब्रिडतर्फ गाला, फुजी, गोल्डेन, किङरोट, रेड डेलिसियस र जोनाप्रिन्स लगायतका जातका स्याउ खेती गरेका छन्। स्याउको उत्पादन हुने समय असोज महिनामा पर्यटकीय चहलपहल हुने भएकाले यहाँको कुल उत्पादनको २५ प्रतिशत स्याउ जिल्लामै खपत हुने गर्छ। बाँकी उत्पादित ७५ प्रतिशत स्याउ जिल्ला भित्र र जिल्ला बाहिरका स्याउ व्यापारीले बगैंचा ठेक्का गरी पोखराकाठमाडौं लगायतका बजारमा पुर्याएर बिक्री गर्ने गर्छन्।"
फरक क्षमता भएका व्यक्तिमाथि आक्रमण गर्ने पक्राउ,विराटनगर : शारीरिक रूपले फरक क्षमता भएका व्यक्तिमाथि विराटनगरमा आक्रमण र लुटपाट गरेको आरोपमा प्रहरीले एक जनालाई पक्राउ गरेको छ। मोरङ प्रहरीका प्रवक्ता डीएसपी वेदप्रकाश जोशीका अनुसार विराटनगर महानगरपालिका११ का बब भनिने २४ वर्षीय राजकुमार सहनीलाई पक्राउ गरिएको हो। सहनीलाई विराटनगर११ बसपार्कबाट आइतबार राति पक्राउ गरिएको जानकारी जोशीले दिए। सहनीले कात्तिक ४ गते बिहानका राति ३ बजेतिर फरक क्षमता भएका ५० वर्षीय कैलाशकुमार गुरुङलाई आक्रमण गरेर लुटपाट गरेको प्रहरीको प्रारम्भिक अनुसन्धानबाट खुलेको छ। आक्रमणबाट गुरुङको दुवै हात भाँचिएको छ। टाउकोलगायत शरीरमा विभिन्न भागमा गहिरो चोट लागेको छ। गुरुङ बोल्न र सुन्न सक्दैनन्। इसाराले मात्रै कुरा गर्छन्। आक्रमण गरेर गम्भीर घाइते बनाउँदै उनको साथमा भएको २० हजार रूपैयाँ नगदसमेत लुटपाट गरिएको प्रहरीले जनाएको छ। प्रहरीका अनुसार गोरखाबाट विराटनगर१६ दरैया आएका गुरुङलाई रोडशेषबाट सीटी सफारीमा राखेर बसपार्क हुँदै महेन्द्र चोक पश्चिमस्थित नयाँ गोल्डेन अस्पतालपछाडि पुर्याएर निर्घात कुटपिट गरिएको हो। मरणासन्न हुने गरी कुटपिट गरी २० हजार रूपैयाँ लुटपाट गरेर गुरुङलाई छाडिएको प्रहरीको भनाइ छ। गुरुङको पुरानो थातथलो साविकको विराटनगर२० हो। १५ वर्षअघि ज्ञानबहादुर राईलाई घर तथा जग्गा बेचबिखन गरेर परिवारसहित गोरखा गएका गुरुङ घुम्न विराटनगर आएका बेला आक्रमणमा परेको प्रहरीको भनाइ छ। उनको विराटनगरस्थित कोशी अस्पतालमा उपचार भइरहेको छ। डीएसपी जोशीले सुक्ष्म अनुसन्धान अघि बढाएर सीसी क्यामेरा फुटेज अध्ययन गरी घटनामा संलग्नलाई पक्राउ गर्न प्रहरी सफल भएको बताए। पक्राउ परेका सहनीविरुद्ध कुटपिट तथा अंगभंग शीर्षकमा मुद्दा चलाउन अदालतबाट म्याद थप गरी अनुसन्धानको बाँकी प्रक्रिया अघि बढाइएको जानकारी उनले दिए।
"सरकारले बाढी प्रभावित आयोजनालाई राहत दिन सक्दिन भनोस्, हामी विकल्प खोज्छौं : अध्यक्ष कार्की","काठमाडौं : स्वतन्त्र ऊर्जा उत्पादकहरूको संस्था, नेपाल (इप्पान)का अध्यक्ष गणेश कार्कीले बाढी तथा पहिरो प्रभावित जलविद्युत आयोजनालाई सरकारले राहत र क्षतिपूर्तिका लागि सहजीकरण गर्न नसक्ने भए हात उठाउनुपर्ने बताएका छन्। सोमबार अध्यक्ष कार्कीको नेतृत्वमा गएको इप्पान प्रतिनिधिमण्डल र ऊर्जा जलस्रोत तथा सिँचाइ मन्त्री दीपक खड्काबीच ऊर्जा मन्त्रालयमा भएको छलफलमा अध्यक्ष कार्कीले उक्त कुरा बताएका हुन्। सरकारले बाढी पहिरोमा मात्र नभएर अन्य कुनै पनि मुद्दामा सहजीकरण नगर्दा निजी क्षेत्रका प्रवर्द्धकहरूमा निराशा र आक्रोश बढ्दै गएको भन्दै सरकारले समयमै समस्या समाधानका लागि पहल नगरे भोलि नियन्त्रण नै गर्न नसक्ने गरी आक्रोस पोखिन सक्ने कार्कीले चेतावनी दिए। उनले आरसीओडीको म्याद किन नथपिएको, बाढी पहिरो प्रभावित आयोजनालाई राहत कहिले दिने, पीपीए कहिले खुलाउने, २०८४ भित्र विद्युत उत्पादन नभए स्वतह टेक एन्ड पे हुने व्यवस्था कहिले हटाउने लगायतका प्रश्न मन्त्रीसामु राखेका थिए। नियामक निकाय धेरै हुँदा काममा ढिलाई भइरहेकाले १० वर्षमा २८ हजार ५०० मेगावाट उत्पादन सम्भव नहुने पनि कार्कीले बताए। पावर ट्रेडको बोटलनेक अन्त्य गर्न सकेमा अहिले देखिएका धेरै विषयहरू समाधान हुने इप्पान उपाध्यक्ष उत्तम भ्लोन लामाले बताए। भन्सार छुटको सुविधा बाढी प्रभावित आयोजनालाई मात्र नभएर सबै आयोजनाले पाउनुपर्ने इप्पान महासचिव बलराम खतिवडाले बताए। उनले असोज १११२ को बाढी मात्र नभइ यस अघि असारसाउन तथा गत वर्षको जेठअसारमा आएको बाढीले क्षति पुर्याएका आयोजनाले पनि राहत र क्षतिपूर्ति पाउनुपर्ने भनाइ राखे। निजी क्षेत्रका मुद्दामा गम्भीर छौं : ऊर्जामन्त्री खड्का ऊर्जा, जलस्रोत तथा सिँचाइ मन्त्री दीपक खड्काले निजी क्षेत्रले उठाएका सबै मुद्दामा सरकार गम्भीर रहेको बताए। २८ हजार ५०० मेगावाटको मार्गचित्र मन्त्रिपरिषद्मा पुगेको जानकारी दिँदै मन्त्री खड्काले बाढी पहिरोको कुरामा अर्थको सहमति र विपद् व्यवस्थापन समितिको रायका लागि पठाइएको पनि जानकारी गराएका थिए। आरसीओडीको म्याद थप, पीपीए खुलाउने, विद्युत व्यापारको बोटलनेक हटाउने लगायतका मुद्दामा सरकार गम्भीर भएर लागि परेको मन्त्री खड्काको भनाइ थियो। उक्त छलफलमा सहभागी ऊर्जा सचिव सुरेश आचार्यले निजी क्षेत्रका धेरै विषय समाधान हुने गरी मन्त्रिपरिषदमा लैजाने तयारी भइरहेको बताए।"
"नमुनादीप कप भलिबल : लिखु पिके र लिखु गाउँपालिका सेमिफाइनल प्रवेश, बाँकी खेल भोलि","रामेछाप : रामेछापमा जारी नमुनादीप कप भलिबल प्रतियोगिताको सेमिफाइनलमा लिखु पिके गाउँपालिका, सोलुखुम्बु र लिखु गाउँपालिका ए ओखलढुंगा प्रवेश गरेका छन् । अरुणोदय मावि सैपुमा सोमबार भएको क्वाटर फाइनलको पहिलो खेलमा तामाकोशी गाउँपालिका, दोलखालाई सोझो सेटमा हराउँदै लिखु पिके सेमिफाइनल प्रवेश गरेको हो । यसैगरी क्वाटर फाइनलको दोस्रो खेलमा लिखु सी लाई हराउँदै लिखु गाउँपालिका ए पनि सेमिफाइनलमा प्रवेश गरेको नमुनादीप युवा क्लबका अध्यक्ष राजन बस्नेतले जानकारी दिए । क्वाटर फाइनलको तेस्रो खेल साँघुटार युवा क्लब र गोकुलगंगा गाउँपालिका रामेछापबीच मंगलबार बिहान हुनेछ । त्यसपश्चात लिखु तामाकोशी गाउँपालिका, रामेछाप र लिखु गाउँपालिका बी ओखलढुंगाबीच सेमिफाइनल प्रवेशका लागि प्रतिस्पर्धा हुने उनले बताए । बस्नेतले भने, लिग चरणका खेल सकिएर सोमबार क्वाटर फाइनलका दुई वटा खेल सम्पन्न भए, क्वाटर फाइनलका दुई वटा खेल बाँकी रहेका छन् । मंगलबार नै सेमिफाइनल र फाइनल खेल हुनेछ । प्रतियोगिताको विजेता टोलीले ट्रफीसहित १ लाख १ हजार ५ सय, उपविजेता टोलीले ७५ हजार ५ सय र तेस्रो हुने टोलीले ५० हजार ५ सय प्राप्त गर्ने सहसचिव निरज पौडेलले जानकारी दिए । दशौं संस्करणको नमुनादीप कप पालिकास्तरीय खुला भलिबल प्रतियोगिताको पुरस्कार वितरण एवम् समापन समारोह नेकपा एमाले बागमती प्रदेश कमिटीका सदस्य रत्न गौतमको आतिथ्यतामा मंगलबार हुने उनले बताए । प्रतियोगिताका लागि गौतमले सबैभन्दा धेरै दुई लाख रुपैयाँ सहयोग गरेका छन् । यसैगरी सैपु वडा कार्यालयले तृतीय पुरस्कार प्रायोजन गरेको छ। प्रतियोगितामा रामेछाप, ओखलढुंगा, सोलुखुम्बु र दोलखा जिल्लाका १२ टिम सहभागी थिए । यसैबीच क्लबले सोमबार नभ्याइएकाले मंगलबार दिउँसो टग अफ वार प्रतियोगिताको पनि आयोजना गर्ने जनाएको छ । टग अफ वारका विजेताले २० हजार र उपविजेता टोलीले १० हजार नगदसहित शिल्ड पाउने छन् ।"
सहकारी ठगी प्रकरणमा धनराज गुरूङ र ऋषिकेश पोखरेलमाथि पनि अनुसन्धान हुनुपर्छ : गगन थापा,काठमाडौं : नेपाली कांग्रेसका महामन्त्री गगन थापाले सरकारले विधिको शासनमा कुनै सम्झौता गर्दैन भन्ने विश्वास जनतालाई गराउनुपर्ने बताएका छन्। सोमबार काठमाडौंमा राष्ट्र बैंक कर्मचारीहरूको शुभकामना आदानप्रदान कार्यक्रममा सम्बोधन गर्दै थापाले जनतालाई सरकार भएको महशुस हुनेगरी काम गर्नुपर्नेमा जोड दिए। उनले सहकारी प्रकरणमा बचतकर्ताको रकम फिर्ता गर्नका लागि सरकारले काम अघि बढाउनुपर्ने धारणा राखे । सहकारी ठगी गर्नेहरूको सम्पती बेचेर भएपनि सानो बचतकर्ताको रकम फिर्ता गर्ने काम सुरु गर्नुपर्ने उनको भनाइ छ। सहकारी प्रकरणमा दोषी देखिएका सबैलाई कारवाही गर्नुपर्ने भन्दै उनले संसदीय छानविन समितिको प्रतिवेदन पूर्णरुपमा कार्यान्वयन हुनुपर्नेमा जोड दिए । उनले सहकारी ठगीमा नाम जोडिएका कांग्रेस उपसभापति धनराज गुरुङ र एमालेका ऋषिकेश पोखरेलमाथि पनि अनुसन्धान गर्न सरकारलाई सुझाव दिए। जुनसुकै दलका नेता भएपनि अनुसन्धानमा गल्ती देखिए कारवाही गर्न सरकार पछि हट्न नहुने उनले बताए।
अख्तियार र भ्रष्टाचार निवारणसम्बन्धी ऐन सरकारको प्राथमिकतामा : गृहमन्त्री,"काठमाडौं : गृहमन्त्री रमेश लेखकले भ्रष्टाचारका बारेमा शून्य सहनशिलताको नीति अपनाउने कुरामा अहिलेको सरकार प्रष्ट रहेको बताएका छन्। सोमबार सिंहदरबारस्थित प्रतिनिधिसभाअन्तर्गतको राज्य व्यवस्था तथा सुशासन समितिको बैठकमा बोल्दै गृहमन्त्री लेखकले सरकार भ्रष्टाचार निवारणनियन्त्रण,भ्रष्टाचारका बारेमा शून्य सहनशिलताको नीति अपनाउने कुरामा सरकार प्रष्ट रहेको भन्दै त्यसलाई कार्यान्वयन गर्नका लागि भ्रष्टाचारलाई पूर्णरुपमा निर्मूल गर्न कानुन र विधयेकहरू प्रस्तुत भएको धारणा राखे। 'प्रस्तुत विधेयक चाँडो भन्दा चाँडो समितिबाट टुंगो लगाएर आउने अधिवेशनमा पूर्णता दिने कुरामा समितिले काम गरिदेओस् भन्ने सरकारका तर्फबाट आग्रह छ,'गृहमन्त्री लेखकले भने,'यी विधेयक प्राथमिकतामा छन्,तुरुन्त पारित गरेर कानुन बनाउनुपर्छ ।' उनले आउँदो अधिवेशबाट पूर्णरुपले पारित गरेर कार्यान्वयन गर्न र प्रचलनमा ल्याउन समितिले टुंगोमा पुर्याएर संघीय संसदको अधिवेशनमा प्रस्तुत गर्न आग्रह समेत गरे। 'अख्तियार दुरुपयोग अनुसन्धान आयोग ऐन र भ्रष्टाचार निवारण ऐनसम्बन्धी ऐनलाई समसायिकरुपले परिमार्जन र संशोधन गर्न विधयेक प्रस्तुत गरिएका छन्, 'उनले भने, 'जुन समितिमा विचाराधीन रहेको अवस्था छ ।'"
"सेयर बजारमा २७ अंकको वृद्धि,५ अर्बमाथिको कारोबार","काठमाडौं : सेयर बजार दोहोरो अंकले बढेर बन्द भएको छ। साताको दोस्रो कारोबार दिन सोमबार नेप्से परिसूचक २७४१ अंकले बढेर २६४५३६ विन्दुमा अडिएको छ। अघिल्लो दिन आइतबार नेप्से परिसूचक ९ अंकले घटेको थियो। नेप्से बढेसँगै कारोबार रकम पनि आइतबारको तुलनामा बढेको छ। यसदिन ३०७ स्क्रिप्सको १ करोड ४ लाख १८ हजार ९२६ कित्ता सेयर ५ अर्ब ३४ करोड ४८ हजार ९१२ रुपैयाँ खरिदबिक्री भए। आइतबार ४ अर्ब बराबरको सेयर कारोबार भएको थियो। आज दुईवटा कम्पनीको सेयर सकारात्मक सर्किट लेभलमा कारोबार भयो। जानकी फाइनान्स र डोल्टी पावरको सेयर सकारात्मक सर्किट लेभलमा कारोबार भयो। कारोबार रकमका आधारमा नेपाल फाइनान्स शीर्ष स्थानमा रह्यो। सो कम्पनीको ३३ अर्ब मूल्य बराबरको सेयर कारोबार भयो। यसैगरी समृद्धि फाइनान्सले २४ करोडको सेयर कारोबार गर्दा लाइफ इन्स्योरेन्सको १९ करोड,जानकी फाइनान्सको १६ करोड र पिपुल्स हाइड्रोपावरको १५ करोड मूल्य बराबरको सेयर कारोबार भयो। सबै समूहको उपसूचक सकारात्मक देखिएका छन्। आज फाइनान्स समूहको उपसूचक सर्वाधिक ३४६ प्रतिशतले बढ्यो। कारोबारमा आएकामध्ये २१३ स्टक्सको मूल्य बढ्दा २८ वटाको घट्यो। बाँकी २ स्टक्सको मूल्य भने स्थिर रह्यो।"
तिहारका लागि चाँदीका सिक्का र सुनका असर्फी बिक्री सुरु,"काठमाडौं : धन्तेरसलाई लक्षित गर्दै नेपाल राष्ट्र बैंकले चाँदीको सिक्का बिक्री सुरु गरेको छ। बैंकले काठमाडौंको बबरमहलस्थित टक्सार महाशाखाबाट लक्ष्मी, गणेश, गजलक्ष्मी र गाई अङ्कित सिक्का बिक्री सुरु गरेको टक्सार महाशाखाका उपनिर्देशक पिताम्वर पोखरेलले जानकारी दिए। सुनको असर्फी भने मंगलबार एक दिन मात्रै बिक्री गरिने उनले बताए। बैंकले १० ग्रामको लक्ष्मी मेडालियन, गणेश मेडालियन, गजलक्ष्मी र गाई मेडालियनको दर २२ सय रुपैयाँ तोकेको छ भने गाई मेडालियन २५ ग्रामको मूल्य ५५ सय रुपैयाँ तोकिएको पोखरेलले बताए। सुनको असर्फी नागरिकताका आधारमा एक व्यक्तिलाई एक थानका दरले पहिले आउनेलाई प्राथमिकता दिएर बिक्री गर्ने उनले जानकारी दिए। बैंकले धन्तेरसलाई लक्षित गर्दै हरेक वर्ष सुन र चाँदीका सिक्का विक्री वितरण गर्दै आएको छ।"
प्रधानमन्त्रीसमक्ष उद्योग तथा व्यवसायी महासंघले बुझायो ४० पृष्ठे अवधारणापत्र,"काठमाडौं : प्रधानमन्त्री केपी शर्मा ओलीसमक्ष नेपाल उद्योग तथा व्यवसायी महासंघले मुलुकको अर्थतन्त्र सुधारका सम्बन्धमा निजी क्षेत्रका साझा सवाल समेटेर ४० पृष्ठे अवधारणापत्र बुझाएको छ। प्रधानमन्त्री एवं नेकपा (एमाले) का अध्यक्ष ओलीलाई आज प्रधानमन्त्री निवास, बालुवाटारमा भेटेर एमालेको जनसंगठन रहेको महासंघका संयोजक भगीरथ सापकोटासहितको प्रतिनिधिमण्डलले सुदृढ अर्थतन्त्र निर्माणको आधार : सबल निजी क्षेत्र र बलियो पूर्वाधार को लक्ष्य लिइएको सुझावपत्र बुझाएको हो। महासंघले गत भदौ ७ गते निजी क्षेत्रका समस्या र समाधानका विषयमा आयोजना गरेको छलफल कार्यक्रमबाट आएका निचोड र उद्योगी व्यवसायीले भोगिरहेका समस्या र समाधानका उपायलाई अवधारणापत्रमा समावेश गरेको छ। सुझावपत्रमा अहिले देशको अर्थतन्त्रका साथै उद्योगी व्यवसायीहरू जटिल परिस्थितिबाट गुज्रिरहेको भन्दै यसलाई सुधार गर्न सरकारले तत्काल नीतिगत सुधार गर्नुपर्नेमा जोड दिइएको छ। सो अवसरमा प्रधानमन्त्री ओलीले सरकारले अर्थतन्त्र सुधारका लागि योजनाबद्ध काम गरिरहेको र उद्योगी व्यवसायीले उत्पादन र उत्पादकत्व वृद्धिमा आफ्नो ठाउँबाट काम गर्नुपर्ने बताए। उनले संगठनका अगुवाको व्यवसाय र उत्पादन तथा व्यवहार आदर्शयुक्त हुनुपर्ने पनि सुझाव दिए। सो क्रममा एमालेका जनसंगठन संयन्त्र इञ्चार्ज भानुभक्त ढकाल, सहइञ्चार्ज रचना खड्का, प्रधानमन्त्रीका आर्थिक मामिला तथा विकास सल्लाहकार डा युवराज खतिवडालगायत सहभागी थिए।"
तिहार बिदा पनि सर्वोच्च अदालत खुला रहने,"काठमाडौं : तिहार बिदामा पनि सर्वोच्च अदालत खुला रहने भएको छ। बन्दी प्रत्यक्षीकरणको रिट निवेदनमाथि सुनुवाइ गर्न सर्वोच्च अदालत तिहार बिदामा खुला रहने भएको हो। सर्वोच्च अदालत प्रशासनले आज एक सूचना जारी गर्दै कार्त्तिक १५ देखि १९ गतेसम्म (तिहार बिदा) अदालत बन्द रहने भएपनि बन्दीप्रत्यक्षीकरणको रिटमाथि सुनुवाइ हुने जानकारी गराएको हो। 'कार्त्तिक १५ देखि १९ गतेसम्म अदालत बन्द रहने हुँदा न्याय प्रशासन ऐन २०७३ को दफा २६ बमोजिम उक्त अवधिमा पर्ने भाइटीका र शनिबारको दिन बाहेक अन्य दिनहरूमा बन्दीप्रत्यक्षीकरणको रिट निवेदनमाथि बिहान ११ बजेदेखि अपरान्ह ३ बजेसम्म अदालत खुला रहनेछ,'सूचनामा भनिएको छ। यसअघि दशैं बिदामा पनि सर्वोच्च अदालतमा बन्दीप्रत्यक्षीकरणको रिटमाथि सुनुवाइ भएको थियो।"
पाल्पामा ब्लड बैंक सञ्चालन हुने,"तानसेन : पाल्पामा तीन महिनाभित्र ब्लड बैंक सञ्चालनमा आउने भएको छ। नेपाल रेडक्रस सोसाइटी पाल्पाले तानसेनमा ब्लड बैंक सञ्चालनमा ल्याउन लागेको हो। ब्लड बैक सञ्चालनका लागि आफ्नै कार्यालयमा ल्याब निर्माण गरिसकेको छ भने आवश्यक उपकरण खरिदका लागि प्रक्रिया अगाडि बढाएको छ। ब्लड बैंकको स्थायी भवन निर्माणका लागि सहरी विकास मन्त्रालयबाट १ करोड ५३ लाख र स्वास्थ्य मन्त्रालयबाट उपकरण खरिदका लागि ५० लाख रुपैयाँ बजेट विनियोजन भएको छ। पाल्पामा ४ वटा ठूला अस्पतालमा सधैं रगतको अभावले बिरामीलाई समस्या पर्ने गरेको छ। पाल्पामा हाल वार्षिक ४ हजार युनिट रगतको आवश्यकता रहेको छ। सोही कारण कार्यसमितिले हाम्रो ब्लड बैंक हामी बनाउँछौं अभियानमा लागेको रेडक्रस पाल्पाका सभापति बाबुराम कार्कीले बताए। सहयोग रकम जुटाउन रेडक्रस पाल्पाले यशस्कर र विशिष्ट सदस्यता वितरण गर्दै आएको छ। हालसम्म यशस्कर सदस्यबाट ६ लाख रुपैया र विशिष्ट सदस्यहरूबाट २२ लाख रुपैयाँ,स्मृतिकोषबाट ७ लाख रुपैयाँ, विभिन्न संघ संस्थाबाट ६ लाख ८० हजार रुपैयाँ, देशबाहिर काम गर्न गएका विभिन्न व्यक्तिहरूको संघ संस्थाबाट ३ लाख ९५ हजार गरी ४४ लाख ७५ हजार रुपैयाँ नगद संकलन भएको सभापति कार्कीले जानकारी दिए। ब्लड बैंक सञ्चालनका लागि ५ करोड ७५ लाख रुपैयाँ बजेट आवश्यक भएकोमा भवन निर्माण तथा सामाग्री खरिदका लागि २ करोड ३ लाख रुपैयाँ सरकारी स्तरबाट र विभिन्न सहयोगबाट ४४ लाख ७५ हजार नगद मात्र संकलन भएको रेडक्रस पाल्पाले जनाएको छ। सरकारी तथा गैरसरकारी तवरबाट गरी २ करोड ४७ लाख ७५ हजारको मात्र श्रोत सुनिश्चित भएकोमा अझै आधा भन्दा धेरै रकम संकलन गर्नुपर्ने भएकोले सबै पक्षबाट ब्लड बैंक सञ्चालनका लागि सक्दो सहयोग गरिदिन रेडक्रस पाल्पाले अनुरोध गरेको छ। संस्थाले ३ करोड रुपैयाँ मुद्दती गरेर कर्मचारी र प्रशासनिक खर्च सञ्चालन गर्ने योजना बनाएको छ। भवन निर्माणका लागि पाल्पा लायन्स क्लब अफ पाल्पाले भुसालडाँडा क्षेत्रमा निःशुल्क जग्गा प्रदान गरेको छ। पाल्पाका ८ गाउँपालिकाले ५ लाखका दरले ४० लाख रुपैयाँ, २ वटा नगरपालिकाले १० लाख रुपैयाँका दरले २० लाख रुपैयाँ अनुदान सहयोग गर्ने प्रतिबद्धता जनाएको रेडक्रस पाल्पाका पूर्व सभापति बुद्धि प्रसाद शर्माले बताए।"
पर्सामा फेरि सुरु भयो गाँजाको खेती,"वीरगन्ज : पर्सामा केही वर्षदेखि रोकिएको लागूऔषध गाँजाको खेती फेरि सुरु भएको छ। गाँजा खेती र कारोबारका लागि देशमै बदनाम भएको पर्सा जिल्लामा प्रहरीप्रशासनको सक्रियताले विगत करिब एक दशक यता गाँजाको खेती रोकिएको थियो। मकवानपुर र धादिङ जिल्लाका दुर्गम पहाडी भेगमा उत्पादित तयारी गाँजा जंगलको बाटो हुँदै पर्सामा ल्याएर सीमा नाकाबाट भारत तस्करी हुँदै आएको थियो। खेती भने रोकिएको अवस्था थियो। तर अहिले फेरि पर्साका विभिन्न स्थानमा गाँजाका कारोबारी र किसानले नै लुकीछिपी गाँजाको खेती व्यापक रूपमा गरेको भेटिएको छ। ठोरी, पटेर्वा सुगौली, जिराभवानी र सखुवा प्रसौनी गाउँपालिका तथा पर्सागढी नगरपालिकाका जंगलसँग सीमा जोडिएका गाउँ र खोला छेउका सुनसान बगरमा गाँजा खेती व्यापक रूपमा गरिएको छ। एक साता यतामात्रै प्रहरीले जिल्लाका विभिन्न स्थानमा गरी ८ बिघा जग्गामा लगाइएको गाँजा खेती नष्ट गरेकाले पर्सामा फेरि गाँजाको खेती भइरहेको तथ्यलाई पुष्टि गरेको छ। गत बुधबारदेखि सोमबारसम्म गरी विभिन्न स्थानमा गरी करिब ८३ हजार वटा गाँजाको बोट प्रहरीले फडानी गरेर नष्ट गरेको जिल्ला प्रहरी कार्यालय पर्साले जनाएको छ। सोमबार मात्रै प्रहरीले पाँच बिघा जग्गामा लगाइएको करिब ७० हजार गाँजाको बोट फडानी गरेर नष्ट गरेको हो। सोमबार बिहान सखुवा पर्सौनी गाउँपालिका१, सखुनियाको बिन्दवासिनी कोइलाभार साझेदारी वन व्यवस्थापन समिति र मनवा सबडिभिजन वन कार्यालय अन्तर्गत पर्ने राष्ट्रिय वनभित्रको ५ बिघा जग्गामा लगाइएको गाँजा खेती प्रहरीले नष्ट गरेको हो। राष्ट्रिय वनमा घाँस दाउरा लिन गएका स्थानीयले वनभित्रको जग्गामा गाँजा रोपिएको देखेपछि प्रहरीलाई खबर गरेका थिए। त्यसपछि नेपाल प्रहरी र सशस्त्र प्रहरीको संयुक्त टोलीले उक्त स्थानमा पुगेर गाँजा खेती फडानी गरेर नष्ट गरेको हो । बिन्दवासिनी कोइलाभार साझेदारी वन व्यवस्थापन समिति र मनवा सबडिभिजन वन कार्यालय अन्तर्गत पर्ने उक्त वनभित्रको करिब ६० हेक्टर जगामा गत वर्ष डिभिजन वन कार्यालय पर्साले तारजालीको घेराबार लगाएर वृक्षारोपण गरेको थियो। तर तारबार लगाएर वृक्षारोपण गरिएकै उक्त जग्गामा गाँजाका कारोबारी र स्थानीय किसानले अहिले पोहोर रोपिएका बिरुवाहरू उखेलेर त्यहाँ गाँजा रोपेको भेटिएको हो। डिभिजन वन कार्यालयले लाखौं रुपैयाँ खर्च गरेर तारबार लगाएर वृक्षारोपण गरेकै जग्गामा अहिले गाँजा खेती गरेको भेटिँदा यसमा वन कार्यालय र मातहतका कर्मचारीहरूको पनि मिलेमतो रहेको हुनसक्ने आशंका स्थानीयको छ। यस्तै गत शनिबार पनि प्रहरीले पर्सागढी नगरपालिका१ गुलरिया र वडा नम्बर ३ झबराहामा गरी दुई बिघा जग्गामा लगाइएको करिब १५ हजार गाँजाको बोट फडानी गरेर नष्ट गरेको थियो भने गत बुधबार पनि प्रहरीले पटेर्वा सुगौली गाउँपालिका२ थरघाटी टोलमा एक बिघामा लगाइएको करिब ८ हजार वटा गाँजाको बोट नष्ट गरेको थियो। पर्साका विभिन्न स्थानमा लुकीछिपी गाँजाको खेती भइरहेको सूचना आएपछि प्रहरीले फेरि केही दिन यतादेखि अभियान नै चलाएर गाँजा खेती नष्ट गर्दै आएको जिल्ला प्रहरी कार्यालय पर्साका प्रवक्ता प्रहरी नायब उपरीक्षक दीपक भारतीले बताए। उनले भने, प्रहरीले आफ्नो तवरबाट पत्ता लगाएर गाँजा खेती नष्ट गर्दै आइरहेकै छ। यससँगै हामीले जनतासँग पनि अपिल गरेका छौं कहिकतै गाँजा खेती गरिएको रहेछ भने प्रहरीलाई सूचना वा खबर गरेर सहयोग गरिदिनु होला। अहिले पर्सामा मकवानपुरका दुर्गम पहाडी भेगबाट गाँजाका कारोबारीहरूले गाँजाको बिउ ल्याएर किसानहरूलाई खेतीका लागि उपलब्ध गराउँदै आएको पटेर्वा सुगौली गाउँपालिका२ थरघटीका एक किसानले बताए। उनले भने, पर्सामा त धेरै समयदेखि गाँजा खेती भएकै थिएन। त्यसका कारण अहिले गाँजाको बीउ मकवानपुरबाट ल्याएर यहाँ किसानलाई कारोबारीले दिन्छन्। एक वर्षअघिदेखि औषधिजन्य प्रयोजनका लागि गाँजा खेतीमा लगाइएको प्रतिबन्ध सरकारले नै हटाउने बहस सुरु भएपछि पर्सामा अहिले फेरि किसानहरूले हौसिएर गाँजा खेती गर्न थालेको थरघटीका ती किसानले बताए। उनले भने, पर्सामा पहिले जब गाँजा खेती हुन्थ्यो किसानहरू सुखी थिए। किनकी गाँजा खेतीबाट मनग्गे आम्दानी हुन्थ्यो। त्यही भएर अहिले किसानहरू फेरि त्यता लागेका छन्। किनकी सरकारले नै अब गाँजा खेतीमाथिको प्रतिबन्ध हटाउने भनेर हल्ला चलिरहेको छ। तर पर्साका प्रहरी नायब उपरीक्षक भारतीले भने सोसल मिडिया वा बजारमा जे हल्ल चलेको भएपनि कानुनले गाँजा खेती, ओसार पसार र सेवनमा प्रतिबन्ध नै लगाएकाले प्रहरीले गाँजा खेती नष्ट गर्ने अभियानलाई निरन्तरता दिइरहेको बताए। पर्सामा फेरि गाँजा खेती सुरु भएकै हो त ? भन्ने प्रश्नमा भने जवाफ दिँदै भारतीले भने, थाहा नपाउने, नदेखिने ठाउँमा लुकीछिपी गाँजा खेती गरेको भेटिइरहेको छ। त्यसैले हामीले जिल्लाभरका मातहतका प्रहरी पोष्टका इन्चार्जहरूलाई खोजी खोजी गाँजाखेती नष्ट गर्न निर्देशन नै दिइसकेका छौं। जिल्लामा गाँजा खेतीलाई निर्मूल नै पार्ने गरी हामी लागिरहेका छौं। नेपालको कानुनमा रहेको लागूऔषध (नियन्त्रण) ऐन २०३३ मा लागूऔषध गाँजा खेती रोकथाम सम्बन्धी व्यवस्था छ। यो ऐनले गाँजा तथा अन्य लागूऔषधको उत्पादन, बिक्री, वितरण र सेवनलाई नियन्त्रण गर्ने कानुनी आधार प्रदान गरेको छ। यस ऐनमा गाँजाको खेती, ओसारपसार, बिक्रीवितरण वा सेवनमा संलग्न हुने कार्यमा दोषी देखिएकालाई दण्डनीय अपराधको रूपमा कारबाही गरिने पनि उल्लेख छ।"
"वीरगन्ज महानगरलाई सरसफाई सम्झौता लागू गर्ने बाटो खुल्यो, अदालतले दिएन स्टे अर्डर","वीरगन्ज : वीरगन्ज महानगरपालिकाले सरसफाईका लागि सार्वजनिक निजी साझेदारी कार्यक्रम अन्तर्गत गरेको सम्झौता कार्यान्वयनको बाटो खुलेको छ। उक्त सम्झौता विरुद्ध उच्च अदालत वीरगन्जमा परेको रिटमा सोमबार न्यायाधीशद्वय निर्मला शाक्य र भरत लम्सालको संयुक्त इजलासले अन्तरिम आदेश (स्टे अर्डर) जारी नहुने फैसला गरेसँगै सम्झौता कार्यान्वयनको बाटो खुलेको हो। वीरगन्ज महानगरपालिकाले एनके इन्टरनेशनल कन्ट्रक्शन प्रालिसँग सार्वजनिक निजी साझेदारी कार्यक्रमअन्तर्गत वीरगन्ज महानगरका ३२ वटै वडामा सरसफाईका लागि सम्झौता गरेको थियो। सम्झौता कार्यान्वयन नगर्न माग गर्दै रामचन्द्र प्रसाद कानुसहितले गत असोज १५ गते उच्च अदालत वीरगन्जमा रिट दायर गरेका थिए। रिट दायर गरेको भोलिपल्ट सम्झौता अहिले कार्यान्वयन नगर्नु भन्दै अदालतका न्यायाधीशको एकल इजलासबाट अल्पकालीन अन्तरिम आदेश जारी भएको थियो। तर सोमबार उक्त अल्पकालीन अन्तरिम आदेशसमेत खारेज गर्दै अन्तरिम आदेश जारी गर्न नपर्ने संयुक्त इजलाशबाट आदेश भएसँगै महानगरलाई सरसफाई व्यवस्थापनका लागि गरिएको सम्झौता कार्यान्वयनमा सहजता भएको महानगरका निमित्त प्रमुख प्रशासकीय अधिकृत अरबिन्द लाल कर्णले बताए। सोमबार भएको बहसमा महानगरको तर्फबाट अधिवक्ता विरेन्द्र प्रसाद यादव, प्रमोद प्रसाद साह, कमलमोहन पोखरेल र इश्वर बराल तथा एनके इन्टरनेशनलको तर्फबाट वरिष्ठ अधिवक्ता रामेश्वर सेढाईले बहस गरेका थिए। निवेदकको तर्फबाट भने वरिष्ठ अधिवक्ता दिपकराज भण्डारी, नेपाल वार एशोसिएसनका उपाध्यक्ष सुधिर कर्ण र अधिवक्ता नेजामुद्धिन राउत गद्दीले बहस गरेका थिए।"
अनुचित विषयमा अनुसन्धान गर्न नपाउँदा भ्रष्टाचारको गहिराईमा पुग्न सकेनौं : अख्तियारका प्रमुख आयुक्त राई,"काठमाडौं : अख्तियार दुरुपयोग अनुसन्धान आयोगका प्रमुख आयुक्त प्रेमकुमार राईले अनुचित विषयमा अनुसन्धान गर्न नपाउँदा भ्रष्टाचारको गहिराईमा पुग्न समस्या भएको बताएका छन्। सोमबार सिंहदरबारमा बसेको राज्य व्यवस्था समितिमा अख्तियार दुरुपयोग अनुसन्धान आयोग ऐन २०४८ लाई संशोधन गर्न बनेको विधेयकको छलफलका क्रममा राईले अनुचित लेनदेनमा विभागीय कारबाही गर्न निर्देशनसमेत दिन नपाइने व्यवस्थाले भ्रष्टाचारको गहिराईमा पुग्न समस्या भएको बताए। भ्रष्टाचारमा देखिने अनुचित विषयमा अख्तियारले अनुसन्धान गर्न पाउने गरी कानुनी व्यवस्था गर्नुपर्ने उनको भनाइ छ। 'अनुचितको विषयलाई हिजो हटाइयो। त्यसको गलत प्रयोग भयो भनेर संविधानबाट हट्यो। तर, भ्रष्टाचारको सुरुवात नै अनुचितबाट हुन्छ। अनुचित हटाइदिएपछि हामी त्यो स्रोतमा पुग्नै सक्दैनौं। अनुचित नै हेर्न नपाएपछि केही गर्नै मिल्दैन,' उनले भने। उनले अख्तियारले दुईथरी कारबाहीका लागि मुद्दा दर्ता गाराउँदै आएको बताए। 'कि अनुचितलाई नै भ्रष्टाचार भनेर मुद्दा हाल्नुपर्यो। किन अनुचितबाट भ्रष्टाचार भएको छ भने छोडिदिनुपर्यो। न हामीले सच्याउने ठाउँ पाउँछौं। न, निर्देशन दिन पाउँछौं,' उनले भने। उनले अनुचितलाई भ्रष्टाचार निवारण ऐन र अख्तियार दुरुपयोग अनुसन्धान आयोग ऐनमा ल्याउनुपर्ने सुझाव दिए। प्रमुख आयुक्त राईले २०४९ मा निजामती सेवा ऐन जारी भएयता सय जना कर्मचारीलाई पनि विभागीय कारबाही हुन नसकेको बताए। कर्मचारीलाई कारबाही गर्न खोज्दा पनि कार्यालय प्रमुखले ट्रेड युनियनको दबाब झेल्नुपर्ने अवस्था रहेको उनले बताए। उनले स्थानीय निकायमा संविधानले निर्दिष्ट गरेको अधिकार विपरीतको काम हुँदा जनताले धेरै नै दुःख पाएको भन्दै त्यस्ता उजुरीहरू अख्तियारमा धेरै प्राप्त भएको बताए। प्रमुख आयुक्त राईले भ्रष्टाचार नियन्त्रण गर्ने भूमिका अख्तियारको मात्रै नभइ समाजको पनि भएको भन्ने सन्देश दिन जरुरी रहेको बताए। भ्रष्टाचार निवारणका लागी भएका कानुनको पनि सबैले पालना गर्नुपर्ने उनको भनाइ छ।"
एमालेले स्पष्टीकरण सोधेपछि भीम रावलले भने पार्टीभित्र देखिएको तानाशाही प्रवृत्तिको प्रतिवाद गरौं,"काठमाडौं : नेकपा एमाले नेता भीम रावलले पार्टीभित्र देखिएको तानाशाही शैलीको प्रतिवाद गर्न आग्रह गरेका छन्। पार्टीले सुदूरपश्चिम प्रदेश कमिटी,अछाम र कैलाली जिल्ला कमिटीका सदस्यहरूलाई स्पष्टीकरण सोधेपछि नेता रावलले यसको प्रतिवादमा उत्रिन आह्वान गरेका हुन्। तानाशाही शैलीमा जिल्ला कमिटीका सदस्यहरूलाई स्पष्टीकरण सोध्ने र धम्क्याउने लगत कार्य गरेको बताउँदै उनले यसको विरोधमा उत्रिन आग्रह गरेका छन्। उनले सामाजिक सञ्जालमा लेखेका छन्, 'एमालेको जबज, परम्परा र संवैधानिक हक विपरीत कुनै बैठक र छलफल बिना पदको दुरूपयोग गर्दै सुप प्रदेश कमिटी,अछाम र कैलाली जिल्ला कमिटीका सदस्यहरूलाई तानाशाही शैलीमा स्पष्टीकरण सोध्ने र धम्क्याउने गलत कार्यको सबै न्यायप्रेमी, इमानदार र सिद्धान्तनिष्ट व्यक्तिहरूले विरोध र प्रतिवाद गरौं।'"
वैदेशिक रोजगार मृतकका परिवारलाई १० लाख क्षतिपूर्ति,"काठमाडौं : वैदेशिक रोजगारीका क्रममा मृत्यु हुने कामदारका परिवारले क्षतिपूर्तिबापत १० लाख पाउने भएका छन् । वैदेशिक रोजगारीबाट स्वदेश फर्केको एक वर्षभित्र मृत्यु हुने कामदारका परिवारले पनि १० लाख नै क्षतिपूर्ति पाउनेछन् । सरकारले वैदेशिक रोजगार नियमावलीमा संशोधन गरेर क्षतिपूर्ति रकममा वृद्धि गरेको हो । यसअघि वैदेशिक रोजगारीका क्रममा मृतकका परिवारले ७ लाख रुपैयाँ क्षतिपूर्ति पाउँथे । केपी शर्मा ओली नेतृत्वको सरकारको सय दिन पुगेको अवसरमा श्रम, रोजगार तथा सामाजिक सुरक्षा मन्त्रालयले क्षतिपूर्ति रकम वृद्धि गर्ने प्रस्ताव गरेको हो । मन्त्रिपरिषद्ले वैदेशिक रोजगार नियमावली २०६४ को नियम २८ को (२ ) मा छैटौं संशोधन गर्दै क्षतिपूर्ति रकम वृद्धि गर्ने निर्णय गरेको श्रममन्त्री शरतसिंह भण्डारीले जानकारी दिए । वैदेशिक रोजगारीका क्रममा बिरामी परी उपचार खर्च नपाएर मृत्यु हुनेका परिवारलाई पनि १० लाख उपलब्ध गराउने व्यवस्था गरिएको मन्त्री भण्डारीले जानकारी दिए । वैदेशिक रोजगारीमा गएर मृत्यु भएकाका परिवारलाई १० लाखसम्मको राहत दिने, वैदेशिक रोजगारीमा रहेका बेला उपचारका क्रममा मृत्यु भएकालाई उपचार खर्चका साथै राहत रकम दिने काम सुरु गरेका छौं, मन्त्री भण्डारीले भने । उनका अनुसार कुनै पनि देशमा वैधानिक रूपमा काम गरिरहेका नेपालीलाई नेपाल सरकारले पनि वैधानिक बनाउनका लागि नियोगहरूमार्फत श्रम स्वीकृति लिन सक्ने व्यवस्था गरिएको छ । उनले भने, भिजिट भिसामार्फत भइरहेको दुरुपयोग रोक्नका लागि मन्त्रालयले गम्भीर भएर काम गरिरहेको छ । श्रम मन्त्रालयका सय दिनका उपलब्धि वैदेशिक रोजगारमा संलग्न कामदारको मृत्यु भएमा १० लाख क्षतिपूर्ति सामाजिक सुरक्षा कोषमा आबद्ध श्रमिकका छोराछोरीलाई समेत बिमा भैरहवा र पोखराबाट श्रम स्वीकृति सबै प्रदेशमा वैदेशिक रोजगार विभाग र इजाजतपत्रवालाका शाखा विस्तार स्पेन, कोरिया(ईपीएस), मलेसिया, ओमान, र यूएईको श्रम सम्झौता एवं रोमानियाका लागि संयुक्त प्राविधिक समिति गठन श्रम स्वीकृति नलिएका र वैदेशिक रोजगारीमा रहेका सबै नेपालीलाई श्रम स्वीकृति आन्तरिक रोजगार महाशाखा स्थापना प्रधानमन्त्री रोजगार कार्यक्रमको पुनर्संरचना सरकारको सय दिनमा श्रम, रोजगार तथा सामाजिक सुरक्षा मन्त्रालयले वैदेशिक रोजगारको क्षेत्रलाई सहज र मर्यादित बनाउने काम गरिएको जनाएको छ । आगामी १० वर्षलाई आन्तरिक रोजगार प्रबद्र्धन दशकका रूपमा सञ्चालन गर्ने रणनीति पनि मन्त्रालयले तयार गरेको छ । भैरहवा र पोखराबाटै श्रम स्वीकृति गौतमबुद्ध अन्तर्राष्ट्रिय विमानस्थल भैरहवा र क्षेत्रीय विमानस्थल पोखराबाटै श्रम स्वीकृति प्रदान गर्ने कार्य अघि बढाइएको मन्त्री भण्डारीले बताए । उनले भने, श्रम स्वीकृति लगायतका कार्य गर्न सबै सरोकारवालाहरूसँग छलफल गरी प्रतिबद्धता प्राप्त भई सेवा प्रवाह गर्न तयारी पूरा भएको छ । वैदेशिक रोजगारीमा जाने व्यक्तिलाई बिनाधितो ऋण उपलब्ध गराउने योजना पनि अघि बढाइएको छ । त्यसका लागि कार्यविधिको मस्यौदा तयार भएर स्वीकृतिको प्रक्रियामा रहेको मन्त्री भण्डारीले जनाए । श्रम सम्झौतालाई डेस्क स्थापना दुईपक्षीय श्रम सम्झौतालाई प्राथमिकतामा राखेर काम भइरहेको मन्त्री भण्डारीले जनाए । त्यसका लागि मन्त्रालयमा छुट्टै डेस्क स्थापना गरिएको छ । ओमानसँग पहिलो पटक द्विपक्षीय श्रम सम्झौताको काम अन्तिम चरणमा पुगेको मन्त्री भण्डारीले जनाए । मन्त्रीका अनुसार कोरियासँग ईपीएस सिष्टमलाई नवीकरण गर्न कार्यदलले काम गरेर अन्तिम चरणमा पुयाएको छ । युरोपमा श्रम सम्झौता विस्तार गर्ने गरी काम भइरहेको मन्त्री भण्डारीको भनाइ छ । स्थानीय तहबाटै रोजगार सेवा श्रम मन्त्रालयले सबै स्थानीय तहबाट एकीकृत रोजगार सेवा उपलब्ध गराउने तयारी गरेको छ । सामाजिक सुरक्षा कोषमा आबद्ध श्रमिकका सन्तानलाई पनि बिमा गर्ने काम सुरु गरिएको मन्त्रालयले जानकारी दिएको छ । सबै प्रदेशमा व्यावसायिक सीप विकास प्रतिष्ठान स्थापना गर्ने तयारी भइरहेको पनि मन्त्री भण्डारीले जानकारी दिए । सरकारको हनिमुन पिरियडमा मन्त्री भण्डारीले कार्यस्थलमा आधारित सुरक्षा बिमाको काम सम्पन्न गरेका छन् । हाल ४४ वटा जिल्लामा सञ्चालित आप्रवासी स्रोत केन्द्रलाई ७७ वटै जिल्लामा विस्तार गरेको छ । केन्द्रहरूबाटै जिल्लास्तरमा वैदेशिक रोजगारसम्बन्धी सूचना र परामर्श प्रदान हुने अवस्था सिर्जना भएको छ । भण्डारीले मधेस प्रदेशमा व्यावसायिक प्रशिक्षण प्रतिष्ठानको तालिम केन्द्र निर्माण कार्यलाई समेत राखेका थिए । त्यसका लागि जग्गा प्राप्ति गर्ने कार्य अघि बढेको मन्त्रालयले जनाएको छ ।"
ऐतिहासिक रेकर्डमा पुगेर सुनको मूल्य घट्यो,काठमाडौं : नेपाली बजारमा ऐतिहासिक रेकर्ड बनाएको सुनको मूल्य आज सामान्य घटेको छ। अघिल्लो कारोबार दिन आइतबार प्रतितोला सुन १ लाख ६७ हजार ४०० रुपैयाँमा कारोबार भएको थियो। आज तोलामा ४ सय रुपैयाँले घटेको हो। नेपाल सुनचाँदी व्यवसायी महासंघका अनुसार सोमबार ४ सय रुपैयाँले घटेर सुनको मूल्य प्रतितोला १ लाख ६७ हजार कायम भएको हो। यसदिन चाँदीको मूल्य पनि घटेको छ। २० रुपैयाँले घटेर चाँदी प्रतितोला २ हजार ६५ रुपैयाँमा कारोबार भइरहेको महासंघले जनाएको छ। आइतबार चाँदी प्रतितोला २ हजार ८५ रुपैयाँमा खरिदबिक्री भएको थियो।
नेपाली नोटमा चुच्चे नक्सा छापिँदै,"काठमाडौं : पहिलो पटक नेपाली नोटमा लिम्पियाधुरासहितको नक्सा समेटिने भएको छ । लिम्पियाधुरासहितको नक्सा जारी भएको करिब ४ वर्षपछि नेपाल राष्ट्र बैंकले पहिलो पटक १ सयका नोटमा पूर्ण (चुच्चे) नक्सा समेट्ने भएको छ । सर्वसम्मत ढंगबाट संविधान संशोधनमार्फत लिम्पियाधुरा, लिपुलेक र कालापानीसमेत समेटेर २०७७ जेठ ३१ गते नेपालको नयाँ चुच्चे नक्सालाई पारित गरेको थियो । असार ४ गते राष्ट्रपतिबाट प्रमाणीकरणसमेत गरिएको थियो । ०७७ जेठ ७ मा सरकारले यो नक्सा जारी गरेको थियो । यसपछि विभिन्न क्षेत्रमा पुराना नक्सालाई बदलेर नयाँ फेरिए । तर, अब बल्ल केन्द्रीय बैंकले चुच्चे नक्सासहितको नोट छपाइ गर्न प्रक्रिया अघि बढाएको छ । अन्नपूर्ण पोस्ट्ले लिम्पियाधुरा, कालापानी र लिपुलेकका विषयमा लगातार समाचार प्रकाशित गरेपछि सरकारले अध्यावधिक नक्सा जारी गर्न बाध्य भएको थियो । नेपाल राष्ट्र बैंकका प्रवक्ता रामु पौडेल नोटको डिजाइनको निर्णय गर्ने छुट्टै समिति भएकाले सो समितिको निर्णयअनुसार पहिलो पटक डिजाइन परिवर्तन गरी चुच्चे नक्सा अंकित १०० दरको नयाँ नोट छपाइ गर्न लागेको जानकारी दिए । उनी भन्छन्, चुच्चे नक्साको निर्णय भएपछि सय दरका नोट स्टकमै भएकाले छपाइ नगरिएको र अहिले बल्ल आवश्यक परेकाले बदलिएको नयाँ नक्सालाई समेट्ने समितिको निर्णयअनुसार राख्न लागिएको हो । उक्त नोटको ग्लोबल टेन्डरमा छपाइको ठेक्का पाएको छ, चीनको चाइना बैंकनोट प्रिन्टिङ एन्ड मिन्टिङ कर्पोरेसन । केन्द्रीय बैंकको मुद्रा व्यवस्थापन विभागले आइतबार सूचना सार्वजनिक गर्दै सो कम्पनीलाई १ सय रुपैयाँ दरको नोट ३० करोड थान बराबर डिजाइन, मुद्रण, आपूर्ति र वितरणका लागि ठेक्का प्रदान गर्न आशयपत्र जारी गरेको जानकारी दिएको छ । केन्द्रीय बैंककाअनुसार बोलपत्रदाताहरूबाट न्यूनतम मूल्यांकन गरी चीनको सो कम्पनीलाई ८९ लाख ९६ हजार ५९२ अमेरिकी डलरमा उक्त परिमाणको नोट छापेर उपलब्ध गराउने सबै जिम्मा दिइएको हो । सम्झौता भएको उक्त अमेरिकी डलरलाई आइतबारकोे विनिमय बिक्रीदर प्रतिडलर १३४ रुपैयाँ ८४ पैसामा हिसाब गर्दा कुल १ अर्ब २१ करोड ३१ लाख ४६५ रुपैयाँ २८ पैसामा नोट छापिने अनुमान गर्न सकिन्छ । यसअनुरूप सय रुपैयाँ दरको ३० करोड थानलाई भाग गर्ने हो भने एउटा नोट छाप्न करीब ४ रुपैयाँ ०४ पैसा लागत पर्न जाने देखिन्छ । अधिकांश देशको केन्द्रीय बैंकले मुलुकको लागि मुद्रा छपाइ तथा निष्कासन गर्ने गर्छन् । नेपालमा विसं २०१३ मा नेपाल राष्ट्र बैंक स्थापना हुनुअघि राजा त्रिभुवन शाहको पालामा खजाञ्ची पण्डित जनकराज पाण्डेको हस्ताक्षरमा विसं २००२ असोज १ गते पहिलो पटक कागजी नोट निष्कासन गरिएको थियो । यसपछि २ जना खजाञ्ची पण्डित भरतराज र नरेन्द्रराज खजाञ्ची थिए । त्यतिबेला सदर मुलुकी खानाले नोट छपाइ गथ्र्यो । विसं २०१६ फागुन ७ गते पहिलो गभर्नर हिमालयशमशेर जबराको हस्ताक्षरबाट नोट छपाइ गरिएको थियो । हालसम्म १८ जना गभर्नरको हस्ताक्षरमा नोट निष्कासन भइसकेका छन् । कानुनलाई कार्यान्वयन गर्न तथा आन्तरिक प्रक्रियालाई व्यवस्थित गर्न राष्ट्र बैंकले नोट छपाइ तथा सिक्का टकमरी निर्देशिका बनाएको छ । यसअनुसार हरेक वर्ष मुलुकका लागि कति नोट छपाइ आवश्यक छ भनेर प्रक्षेपण गरेपछि तहगत प्रक्रिया पुर्याएर मात्रै नोट निष्कासन गरिने राष्ट्र बैंक मुद्रा व्यवस्थापन विभागले बताएको छ।"
"सहकारीमा यस्ता छन् बेथिति, अग्रस्थानमा बागमती","बुटवल : देशभर बचत तथा ऋणको कारोबार गर्ने कुल सहकारी करिब १४ हजार हाराहारीमा छन् । तीमध्ये करिब १० हजार सहकारी मात्र सक्रिय छन् । चार हजार अझै निष्क्रियको सूचीमा रहेको संसदीय छानबिन समितिले प्रारम्भिक तथ्यांक निकालेको छ । बचत तथा ऋण सहकारीमध्ये करिब एकतिहाइ बागमती प्रदेशमै सक्रिय छन् । बागमती प्रदेशका १३ जिल्लामा कुल २ हजार ७ सय १६ सहकारी छन् । तीमध्ये समस्याग्रस्त ४० र समस्या उन्मुख २ सय ५ वटा छन् । सबैभन्दा धेरै काठमाडौंमा ८ सय ६६ वटा सहकारी छन् । काठमाडौंमै ९६ वटा सहकारी समस्याको भुमरीमा छन् । उनीहरूले बचतकर्ताको रकम सही ढंगले परिचालन नगरेको समितिले निष्कर्ष निकालेको छ । ललितपुरमा ४ सय ८१ वटा सहकारी छन् । जहाँ ४१ वटा सहकारी समस्याग्रस्त र समस्या उन्मुख छन् । चितवन, मकवानपुर, काभ्रेपलाञ्चोक, भक्तपुर, रामेछाप, दोलखा पनि बढी सहकारी हुने जिल्लामै पर्छन् । सहकारीको बेथितिको नमुना बागमतीमा भेटियो मुलुकमा जतिपनि सहकारी क्षेत्रमा बेथिति छ, त्यो सवै बागमती प्रदेशमा भेटिएको सहकारी संस्था बचत रकम दुरुपयोग सम्बन्धमा गठित संसदीय छानबिन विशेष समितिले निष्कर्ष निकालेको छ । समितिका सभापति सूर्य थापाका अनुसार बागमती प्रदेशमा रहेका सहकारीमा थरीथरीका बेथितिका नमुना भेटिएको थापाले बताए । बचत तथा ऋण सहकारीमा कस्ता कस्ता बेथिति छन् भन्नका लागि हामीले अध्ययन गरेका बागमती प्रदेशभित्रका केही सहकारी हेरे पुग्छ, उनले भने, सहकारी भित्रको विकृति र विसंगती यही प्रदेशले चित्रण गर्छ । सहकारीभित्र गरिबभन्दा धनी व्यक्तिकै हालीमुहाली छ भन्ने कुरा पनि यही प्रदेशमा भेटिएको उनले बताए । थापाले सहकारीको क्षेत्रमा नियमन गर्ने सरकारी संयत्रहरूले राम्रोसँग काम नगर्दा बेथितिले प्रशय पाइरहेको जानकारी दिए । अझै पनि नेपालमा कति सहकारी क्रियाशील छन् । कहाँ कति सहकारी छन् भन्ने एकिन तथ्यांक छैन्, थापाले भने, छानबिनकै क्रममा देशभरका पालिकाहरूबाट सहकारीको विवरण अनलाइनमार्फत माग गर्यौं तर ५४ प्रतिशत पालिकाहरूले विवरण नै पठाएनन् । देशभर धेरै सहकारी अहिले स्थानीय सरकार मातहत सञ्चालनमा छन् । तल्लो निकायदेखि नै नियमनकारी निकायहरूले जिम्मेवारअनुसार काम नगरेको पाइएको उनले बताए । ४० सहकारीको छानबिन, २९ वटा बागमतीमै संसदीय छानबिन विशेष समितिले आफ्नो कार्यादेशमा रहेका २२ वटा समस्याग्रस्त र १८ वटा सार्वजनिक रुपमा प्रश्न उठेका सहकारीहरूको छानबिन गरेको थियो । समितिले अध्ययन गरेका ४० वटा सहकारीमध्ये २९ वटा सहकारी बागमती प्रदेशका छन् । स्वणलक्ष्मी, कान्तिपुर सेभिंग्स, सुमेरु, गौतम श्री बहुउद्देश्यीय, गोरखा सेभिंग्स एन्ड क्रेडिट, कृषि विकास बहुउद्देश्यीय, नेपाल सहकारी, लालीगुराँस बहुउद्देश्यीय, शिवशिखर बहुउद्देश्यीय, आइडियल यमुना हाम्रो बहुउद्देश्यीय, लुनिभा, जेष्ठ बचत तथा ऋण, पशुपति सेभिङ एन्ड क्रेडिट, ओरेन्टल कोअपरेटिभ, सोसाइटल सेभिङ एन्ड क्रेडिट, हाम्रो नयाँ कृषि, कञ्जुमर सेभिङ, कुबेर बचत तथा ऋण, कोहिनुर हिल सेभिङ एन्ड क्रेडिट, चार्टर्ड सेभिङ एन्ड क्रेडिट सहकारी बागमती प्रदेश भित्रकै हुन् । त्यस्तै, प्रभु बचत तथा ऋण, भेगास, स्टयान्डर्ड मल्टिप्रपोज, स्टयान्डर्ड सेभिङ एन्ड क्रेडिट, प्यासिफिक सेभिङ एन्ड क्रेडिट, दर्शन बचत तथा ऋण, कुमारी बचत तथा ऋण र क्यापिटल सेभिङ क्रेडिट कोअपरेटिभ लिमिटेड सहकारीको संसदीय छानविन समितिले अध्ययन गरेर प्रतिवेदन सार्वजनिक गरेको छ । यी ४० वटा सहकारीहरूको बचत रकम ७१ अर्ब ३० करोडसहित ८७ अर्ब ८९ करोडको दायित्व रहेको समितिले प्रतिवेदनमा उल्लेख गरेको छ । तर, ती सहकारीहरूमा ५३ अर्ब ७८ करोड ऋणसहित जम्मा सम्पत्ति ८२ अर्ब ३२ करोड मात्र रहेको छ । उक्त ऋण, उठ्नुपर्ने ब्याज, अन्यत्र गरिएको लगानी र गैरबैकिङ सम्पत्तिको उठ्ने आधार निकै कमजोर रहेको समितिका सभापति थापाले बताए । नीति, विधि र प्रविधि भएकोमा समस्या छैन बागमती प्रदेश बचत तथा ऋण सहकारी संघ लिमिटेडका अध्यक्ष उद्धव सापकोटाले नीति, विधि र प्रविधिलाई पछ्याएका सहकारीहरूमा कुनै समस्या नरहेको प्रतिक्रिया दिए । बागमती प्रदेशभित्र सबै प्रकृतिका सहकारीहरू कुल १० हजार ४ सय ८१ वटा रहेको र बचत तथा ऋणको कारोवार गर्ने सहकारीहरू ४ हजार ६ सय ८२ वटा रहेको उनले बताए । तीमध्ये सबैभन्दा धेरै स्थानीय सरकार मातहत रहेको उनले बताए । हाम्रो प्रदेशमा विश्वमा पहिचान बनाएका पनि सहकारीहरू छन्, उनले भने, काभ्रेको विन्दावासिनी, दोलखाको जनसचेतन बचत तथा ऋण सहकारी संस्था त्यसको उदाहरण हुन् । विन्दावासिनी सहकारीमा ४० हजार सदस्य र ४ अर्बको कारोबार रहेको उनले जानकारी दिए । सापकोटाले सबै सहकारीलाई एउटै डालोमा राखेर मूल्यांकन गर्न नहुने धारणा राखे । खराब र जनताको पैसा अपचलन गरेका सहकारीलाई राज्यले कारबाहीको दायरामा ल्याउनैपर्छ,उनले भने, तर, राम्रा सहकारीलाई पनि राज्यले प्रोत्साहन गर्नुपर्छ । विश्वभरि सहकारीको अवधारणालाई धेरै देशले अनुशरण गरेका छन् । नेपाललाई पनि आर्थिक समृद्धिमा लैजाने एउटा महत्वपूर्ण क्षेत्र सहकारी नै हो । नियमनकारी निकायले प्रभावकारी रूपमा नियमन नगर्दा देशभर सहकारी क्षेत्रमा विकृति फैलिँदै गएको उनले सुनाए । सहकारीको मूल्य र मान्यतालाई बिर्सेर जथाभावी गर्न खोज्दा समस्या देखापरेको उनले बताए । सहकारीलाई सीमित परिवारको घेराभित्र राख्न खोजियो । कानुनविपरीत चलाउन खोजियो । ऐन, नियमको बेवास्ता गरियो, सापकोटा भन्छन्, जसले यस्तो गरे उनीहरूमा समस्या छ । अरूमा छैन । उनले सही रूपमा व्यवस्थापन नभएका र कानुनविपरीत चलेका सहकारीलाई निर्ममतापूर्वक सरकारले कारबाही गर्नुपर्नेमा जोड दिए । समस्याग्रस्त स्वर्णलक्ष्मी र सुमेरु सहकारीको स्थलगत निरीक्षण गर्दै संसदीय समिति । कमजोर नियामक, फितलो नियमन सहकारी क्षेत्रलाई स्वनियमनको रुपमा प्रबद्र्धन गरेपछि विकृति मौलाउँदै गएको पाइएको छ । सहकारी ऐन २०७४ निर्माणको क्रममा नेपाल राष्ट्र बैंकको पूर्वस्वीकृति लिनुपर्ने प्रबन्ध नराखेपछि विकृति बढ्दै गएको हो । केन्द्रमा सहकारी विभाग र डिभिजन सहकारी कार्यालयले देशभरका सहकारीलाई नियमन गर्न सकेनन् । सहकारी छानबिन विशेष समितिले शक्तिशाली सहकारी प्राधिकरण गठन गरेर देशभरको सहकारी आन्दोलनलाई व्यवस्थित गर्नुपर्नेमा सुझाव दिएको छ । यो प्रवन्धलाई सरकारले छिट्टै कार्यान्वयनमा लैजान समेत समितिले सुझाव दिएको छ । सहकारीकर्मीहरूले समेत समितिले दिएको सुझावलाई छिटोभन्दा छिटो कार्यान्वयनमा लगेर पीडितहरूको माग सम्बोधन गर्न आग्रह गरेका छन् । सहकारी क्षेत्रमा नियमन फितलो हुनुको प्रमुख कारण ठूलो पुँजी र उच्च राजनीतिक पहुँच भएका सहकारी संचालक रहेको समितिले निचोड निकालेको छ । सहकारी मन्त्रालयको करिब ९५ प्रतिशत ध्यान अरू विषयमा हुँदा पनि नियमन कमजोर हुँदै गएको समितिको प्रतिवेदनमा उल्लेख गरिएको छ । सहकारीलाई नियमन गर्नका लागि संघमा सहकारी ऐन् २०७४, नियमावली २०७५ छ । तर, त्यसअनुसारको कानूनी प्रवन्ध प्रदेश र स्थानीय तहमा नहुँदा समस्या देखिएको छ । सहकारी ऐन २०७४ मा व्यवस्था भएबमोजिमका संरचनाहरू कर्जा सूचना केन्द्र, कर्जा असुली न्यायाधिकरण र बचत तथा कर्जा संरक्षण कोष अझै स्थापना हुन सकेका छैनन् । सहकारी क्षेत्रलाई कानुनी रूपमा सुशासित र व्यवस्थित बनाउनका लागि यी संरचनाहरू महत्वपूर्ण मानिने समितिको निष्कर्ष छ । यस्ता भेटिए बेथिति संसदीय छानबिन विशेष समितिले स्थलगत र सहकारीका जिम्मेवार व्यक्तिलाई झिकाएर गरिएको सोधपुछको क्रममा बेथितिका अनेक नमुना फेला परेका छन् । एकै घरका पूरै सदस्यको जालो फिजाएर सहकारीको रकम झाम पार्नेदेखि सहकारीकै पैसा बोकेर हेलिकप्टर लिएर जन्मदिन मनाउन जानेहरूसमेत भेटिएको पाइएको छ । क्यापिटल सेभिङ एन्ड क्रेडिट कोअपरेटिभ लिमिटेड क्षेत्रपाटी ठमेल र न्युरोड शाखाका सञ्चालक र व्यवस्थापक समेतले सहकारीबाट ठूलो रकम लिएको, तर ऋण नतिर्ने समस्या देखिएको छ । आफ्नो निजी व्यवसायमा सहकारीको बचत रकम अपचलन गरी लगानी गर्दा संस्था समस्यामा परेको समितिले निष्कर्ष निकालेको छ । उक्त सहकारीमा सञ्चालक समिति फेरवदल नहुने र एउटै व्यक्तिले लामो समय नेतृत्व गर्दा बदमासी लुक्दै गएको देखिएको हो । यस सहकारीका प्रमुख कार्यकारी अधिकृत दिनेश पौडेल अहिले सम्पर्कविहीन छन् । २ हजार सेयर सदस्यको ९ करोड पुँजी र २ अर्ब ४० करोड बचत छ । ललितपुरमा रहेको सुमेरु बचत तथा ऋण सहकारी संस्था लिमिटेडमा लामो समयदेखि एउटै व्यक्तिको रजगज चल्यो । २०५६ सालमा भरत महर्जनको नेतृत्वमा स्थापना भएको यस सहकारीमा २०७६ सालसम्म उनकै नेतृत्व चल्यो । महर्जनले आफ्ना विश्वासपात्र र आफन्तलाई मात्र सञ्चालक समितिमा राखेर एकल निर्णय गर्दै आए । अहिले उनको सबै परिवार बेलायतमा छन् । सहकारीको रकम हिनामिना गरेर फरार रहेका उनलाई सरकारले पक्राउ गरेर नेपाल ल्याउन सकेको छैन । महर्जनले सहकारीको रकम अपचलन गरेपछि ०७६ सालमै कार्यरत कर्मचारी हेमराज दाहाललाई अध्यक्ष र विनोद आचार्यलाई सचिवसहित अन्य आफन्तलाई सञ्चालक समितिमा राखेर आफू सहकारीबाट बाहिरिएका थिए । धापाखेलमा सुमेरु अस्पताल, पुल्चोकमा सुमेरु सिटी अस्पताल, सातदोबाटोमा एसियन कलेज र शंकरापुर एकेडमी, सुमेरु ग्रुपका नाममा हाउजिङ, मार्ट, मिनी एक्सचेन्ज, टुर एन्ड ट्राभल्स कम्पनी, सुमेरु इन्भेस्टमेन्ट कम्पनीलगायत व्यवसायहरू महर्जनले सुमेरु सहकारीको पैसा अपचलन गरेर सञ्चालन गरेका थिए । सुमेरु सहकारीको कुल सम्पत्ति र दायित्व ९ अर्ब २० करोड ९५ लाख २५ हजार ८ सय ७९ छ । तरलता ००९६ प्रतिशत मात्र छ । सहकारीमा समस्या देखिनुका कारणहरू : नगद तथा बैंकमा आवश्यक तरलता नहुनु गैरउत्पादनशील क्षेत्रमा लगानी केन्द्रित ऋण तथा लगानीको आवश्यक धितो नहुनु बचत, ऋण तथा जगेडा कोषको विश्लेषण नगरी लगानी सदस्यको भुक्तानी क्षमताको मापन नगरी लगानी संस्थाले बचत तथा ऋण लगानी गर्दा अवधिको ख्याल नगर्नु सहकारीहरूले लगानी सहकारी मापदण्डबमोजिम नगर्नु बिना वा अत्ति कम धितोमा ऋण प्रवाह संचालक समितिद्वारा बचत रकमको हिनामिना सबै सञ्चालक समितिका सदस्यहरूले ऋण लिनु ऋण असुली गर्न आवश्यक पहल नहुनु सहकारीको ऋण एक व्यक्ति वा सो व्यक्तिको समूहमा केन्द्रित हुनु सहकारी कानुनको सीमा र दिशाहिनता अत्यधिक प्रबद्र्धन, स्वनियमनमा समस्या कमजोर नियामक, फितलो नियमन कमजोर अनुगमन र नियमन कानुन कार्यान्वयनमा उदासीनता विषयगत सहकारी संघ, महासंघ आफैं कमजोर व्यवस्थापनमा उद्देश्यहीन बहुउद्देश्यीय सहकारी एकीकृत सूचना प्रणालीको अभाव सम्पत्तिमा गणनायोग्य असुरक्षित ऋण संस्थागत नक्कली अभ्यास नवीकरण प्रवन्धन नहुनुको समस्या कर्जा सूचना केन्द्र नहुनु कर्जा असुली न्यायाधिकरण र बचत तथा कर्जा संरक्षण कोष घोषणामै सीमित बागमतीमा थरीथरीका बेथिति सूर्य थापा सभापति, सहकारी संस्था बचत रकम दुरुपयोगसम्बन्धी विशेष छानबिन समिति मुलुकमा जति पनि सहकारी क्षेत्रमा बेथिति छ, त्यो सबै बागमती प्रदेशमा छ । बागमती प्रदेशका सहकारीमा थरीथरीका बेथिति छन् । यही चित्र देशभरका सहकारीमा पनि भेटिन्छन् । सहकारीभित्र गरिबभन्दा धनी व्यक्तिकै हालीमुहाली छ । सहकारीको क्षेत्रमा नियमन गर्ने सरकारी संयत्रहरूले राम्रोसँग काम नगर्दा यस्तो समस्या आएको हो । नेपालमा कति सहकारी छन्, कति क्रियाशील छन्, कति गैर क्रियाशील छन् भन्ने एकिन तथ्यांक सरकारसँग पनि छैन । छानबिनकै क्रममा देशभरका पालिकाहरूबाट सहकारीको विवरण अनलाइनमार्फत माग गर्यौं तर ५४ प्रतिशत पालिकाहरूले विवरण नै पठाएनन् । यसले पनि के देखाउँछ भने नियमनकारी निकायले कामै गरेका छैनन् । तल्लो निकायदेखि नै नियमनकारी निकायहरूले जिम्मेवार काम गरे यो समस्या आउँदैनन् । जथाभावी गर्दा समस्यै समस्या उद्धव सापकोटा  अध्यक्ष, बागमती प्रदेश बचत तथा ऋण सहकारी संघ लिमिटेड नीति, विधि र प्रविधिलाई पछाइरहेका सहकारीहरूमा समस्या छैन । हाम्रो प्रदेशमा अन्तर्राष्ट्रिय छवि बनाएका पनि केही सहकारीहरू छन् । काभ्रेको विन्दावासिनी, दोलखाको जनसचेतन बचत तथा ऋण सहकारी संस्था यसका उदाहरण हुन् । खराब र जनताको पैसा अपचलन गरेका सहकारीलाई राज्यले कारबाहीको दायरामा ल्याउनैपर्छ । राम्रा सहकारीलाई राज्यले प्रोत्साहन गर्नुपर्छ । नियमनकारी निकायले प्रभावकारी रूपमा नियमन नगर्दा देशभर सहकारी क्षेत्रमा विकृति फैलिँदै गयो । सहकारीको मूल्य र मान्यतालाई बिर्सेर जथाभावी गर्न खोज्दा समस्या देखापर्यो । सहकारीलाई सीमित परिवारको घेराभित्र राख्न खोजियो । कानुनविपरीत चलाउन खोजियो । ऐन, नियमको बेवास्ता गरियो । सही रूपमा व्यवस्थापन नभएका र कानुनविपरीत चलेका सहकारीलाई निर्ममतापूर्वक सरकारले कारबाही गर्नुपर्छ ।"
"मेरा लागि पदभन्दा ठूलो निष्ठा, आदर्श र नैतिकता हो : राष्ट्रपति","काठमाडौं : राष्ट्रपति रामचन्द्र पौडेलले निष्ठा, आदर्श र नैतिकतालाई जोगाउँदै लोकतन्त्र, संविधानको संरक्षण गर्ने मुलुकले दिएको जिम्मेवारी पूरा गर्न लाग्ने बताएका छन् । राष्ट्रपति भवन शीतल निवासमा आइतबार आत्रेय गोत्रीय पौडेल कुल पूजा समितिले गरेको अभिनन्दनपछि राष्ट्रपति पौडेलले उक्त कुरा बताएका हुन् । उनलार्ई कुल वंशीय ज्येष्ठ सदस्य दाजु पुन्यप्रसाद पौडेलले अभिनन्दन पत्रले सम्मान गरे । उनले पदभन्दा निष्ठा, आदर्श र नैतिकतालाई सधैं ठूलो ठानेको र आफ्नो राजनीतिक जीवनमा प्रश्न उठ्ने कुनै पनि काम नगरेको स्पष्ट पार्दै यसैलाई अक्षुण्ण राख्न सकियोस् भन्नेमा दृढ रहेको पनि सुनाए । राष्ट्रपति पौडेलले भने, मलाई पदभन्दा पनि ठूलो निष्ठा आर्दश र नैतिकता लाग्छ । लामो राजनीतिक जीवनकालमा कुलको इज्जत जोगाएर राखेको छु । खोट लगाउने कुनै काम गरेको छैन र गर्ने पनि छैन । राष्ट्रपति पौडेलले मुलुक संकटमा परेको समयमा लोकतन्त्र र संविधानको संरक्षण राष्ट्रिय एकताको प्रबद्र्धन र राष्ट्रहितमा सधैं काम गरिरहने प्रतिद्धता पनि व्यक्त गरे ।"
नमुनादीप कप भलिबल : लिग चरणका खेल जारी,"रामेछाप : दशौं संस्करणको नमुनादीप कप भलिबल प्रतियोगिताको दोस्रो दिन लिग चरणका खेल जारी भएको छ। सैपुस्थित अरुणोदय माविको मैदानमा भएको आजको पहिलो खेलमा लिखु तामाकोशी गाउँपालिकाले मेलुङ गाउँपालिकालाई सोझो सेटमा पराजित गरेको छ। लिखु तामाकोसी २५२१ र २५१९ ले विजयी भएको हो। दोस्रो खेल गोकुलगंगा गाउँपालिका र अरुणोदयमा माविबीच जारी रहेको छ। आजै मन्थली नगरपालिका र लिखु गाउँपालिका बी, साघुँटार युवा क्लब र चम्पादेवी गाउँपालिका, मेलुङ गाउँपालिका र लिखु गाउँपालिका ए बीच प्रतिस्पर्धा हुनेछ। प्रतियोगितामा रामेछाप, ओखलढुंगा, दोलखा र सोलुखुम्बु जिल्लाका १२ टिम सहभागी छन्। आइतबार भएको अरुणोदयमा मावि रामेछापलाई लिखु पिके गाउँपालिका सोलुखुम्बुले सोझो सेटमा हराएको छ। दोस्रो खेलमा लिखु गाउँपालिका सीले २१ सेटमा मन्थली नगरपालिकालाई पराजित गरेको हो। अन्तिम खेलमा साँघुटार युवा क्लब रामेछापले तामाकोशी गाउँपालिका, दोलखालाई सोझो सेटमा पराजित गरेको थियो। अध्यक्ष राजन बस्नेतका अनुसार रामेछापबाट मन्थली नगरपालिका, लिखु तामाकोशी गाउँपालिका, गोकुलगंगा गाउँपालिका, साघुँटार युवा क्लब र अरुणोदय मावि रहेका छन्। यसैगरी ओखलढुंगाबाट चम्पादेवी गाउँपालिका र लिखु गाउँपालिकाका ३ वटा टिम सहभागी छन्। दोलखाबाट तामाकोशी गाउँपालिका र मेलुङ गाउँपालिका, सोलुखुम्बुको लिखु पिके गाउँपालिकाले प्रतियोगितामा भाग लिएका छन्। मंगलबार एमाले बागमती प्रदेश सदस्य रत्न गौतमको प्रमुख आतिथ्यतामा पुरस्कार वितरण एवम् समारोह हुनेछ। प्रतियोगिताको विजेता टोलीले ट्रफीसहित १ लाख १ हजार ५ सय, उपविजेता टोलीले ७५ हजार ५ सय र तेस्रो हुने टोलीले ५० हजार ५ सय प्राप्त गर्ने सहसचिव निरज पौडेलले जानकारी दिए। नमुनादीप युवा क्लबले आयोजना गरेको पालिकास्तरीय भलिबल प्रतियोगिताको उद्घाटन ऊर्जा, जलस्रोत तथा सिंचाइ राज्यमन्त्री पूर्णबहादुर तामाङ (कान्छाराम)ले आइतबार गरेका हुन्। क्लबले पालिकास्तरीय प्रतियोगितालाई राष्ट्रियस्तरका खेलाडी उत्पादन गर्न सघाउन पुर्याउने विश्वास व्यक्त गरेको छ। लिखु क्षेत्रमा खेल पर्यटन, स्थानीय कला, संस्कृति संरक्षण, खेलाडीको प्रतिभाको प्रस्फुटन तथा प्रोत्साहन गर्ने भएकाले कार्यक्रमले महत्त्वपूर्ण भूमिका खेल्ने विश्वास लिएका छौं उनले भने।"
साफ च्याम्पियनसिप : उपाधिका लागि नेपाल र बंगलादेशले प्रतिस्पर्धा गर्ने,"काठमाडौं : नेपाल दक्षिण एसियाली फुटबल महासंघ (साफ) महिला च्याम्पियनसिपको फाइनलमा प्रवेश गरेको छ । त्रिपुरेश्वरस्थित दशरथ रंगशालामा आइतबार साँझ भएको खेलमा पाँच पटकको विजेता भारतलाई टाइब्रेकरमा ४२ गोलले पराजित गर्दै नेपालले छैटौं पटक फाइनलमा स्थान बनाएको हो । साफ च्याम्पियनसिपको सातौं संस्करण चलिरहँदा नेपाल सन् २०१६ मा मात्रै फाइनलमा पुग्न असफल भएको थियो । नेपालले उपाधिका लागि बिहीबार साविक विजेता बंगलादेशको सामना गर्ने छ । आइतबार नै भएको सेमिफाइनलमा भुटानलाई ७१ गोलले हराउँदै बंगलादेशले लगातार दोस्रो पटक फाइनलमा स्थान बनाएको हो । खेलको पहिलो हाफ बराबरीमा सकिएको थियो । दुवै टोलीले केही अवसर सिर्जना गरे पनि गोल गर्न नसक्दा दबाबमा खेल खेलेका थिए । खेलको दोस्रो हाफ तनावपूर्ण बन्दा झन्डै दुई घण्टा खेल ढिलासम्म सञ्चालन भएको थियो । भारतीय खेलाडीहरू गोलको खुसी मनाइरहँदा भुटानकी रेफ्री ओम चोकीले नेपाललाई खेल सञ्चालन गर्न लगाएकी थिइन् । भारतीय खेलाडी बाहिर रहेका कारण प्रिति राईले लामो प्रहार गर्दै गोल गरेकी थिइन् । नेपालकी फरवार्ड रेखा पौडेललाई खेलको ५१औं मिनेटमा दोहोरो पहेंलो (रातो) कार्ड दिएपछि दर्शकले नाराबाजी गर्दै मैदानमा पानीका बोलत फालेका थिए । जसका कारण करिब १५ मिनेट खेल रोकिएको थियो । खेल सुरु भएलगत्तै १० खेलाडीमा सीमित नेपालमाथि दबाब बनाउँदै भारतले गोल गरेको थियो । ७२औं मिनेटमा संगीता बाँसफोरेले गोल गर्दै भारतलाई सुरुवाती अग्रता दिलाएकी थिइन् । भारतीय खेलाडीहरू गोलको खुसी मनाइरहँदा भुटानकी रेफ्री ओम चोकीले नेपाललाई खेल सञ्चालन गर्न लगाएकी थिइन् । भारतीय खेलाडी बाहिर रहेका कारण प्रिति राईले लामो प्रहार गर्दै गोल गरेकी थिइन् । तर, रेफ्री चोकीले गोल नदिएपछि फेरि दर्शकले नाराबाजी गर्दै मैदानमा बोतल फालेका थिए । जसका कारण एक घण्टाभन्दा बढी समय खेल अवरुद्ध भएको थियो । एक घण्टाभन्दा ढिलो गरी खेल सुचारु भएलगत्तै नेपालले गोल फर्काएको थियो । प्रीति राईले उपलब्ध गराएको सुन्दर पासलाई नियन्त्रणमा लिँदै सावित्रा भण्डारीले भारतीय गोलरक्षक वाङखेमदेवीलाई छक्याउँदै गोल गरेकी थिइन् । निर्धारित ९० मिनेटमा दुवै टोलीले ११ गोलको बराबरी खेलेपछि खेलको निर्णय टाइब्रेकरबाट गरिएको हो । टाइब्रेकरमा नेपालका सावित्रा भण्डारी, गीता राना, सविता रानमगर र अमिशा कार्कीले गोल गरेका थिए । यस्तै भारतका मनिषा र पुरुषोत्तम शिरभोइकरले गोल गर्दा आशतलादेवी लौतोङबाम र चानु सोरोखाइबम चुकेका थिए । आशलतादेवीको प्रहार पोलमा लागेर फर्किएको थियो भने सारोखाइबमको प्रहार नेपालकी गोलरक्षक अन्जना रानामगरले विफल पारेकी थिइन् । साफ च्याम्पियनसिपमा नेपाल र बंगलादेश लगातार दोस्रो पटक फाइनलमा पुगेका हुन् । सन् २०२२ मा नेपालमै भएको छैटौं संस्करणमा पनि यी दुई टोलीले फाइनल खेलेका थिए । उक्त फाइनलमा बंगलादेशले नेपाललाई ३१ गोलले पराजित गर्दै पहिलो पटक उपाधि जितेको थियो । नेपालले साफ च्याम्पियनसिप आयोजना गरेको तेस्रो पटक हो । यसअघि सन् २०१९ र २०२२ को संस्करण पनि नेपालले नै आयोजना गरेको थियो । साफ च्याम्पियनसिपको सबैभन्दा सफल राष्ट्र भारत हो । भारतले अहिलेसम्म पाँचपटक उपाधि जितिसकेको छ । यस्तै बंगलादेशले एक पटक उपाधि चुमेको छ । पछिल्ला ६ संस्करणमध्ये पाँच संस्करणमा फाइनलमा पुगेको नेपाल उपविजेतामै सीमित बन्दै आएको छ । नेपालले चार पटक भारतसँग फाइनलमा पराजय बेहोरेको थियो ।"
बालिका बलात्कार आरोपमा पक्राउ परेका सशस्त्र प्रहरीले गरे हिरासतमै आत्महत्या,दाङ : दाङमा बालिका बलात्कार मुद्दामा पक्राउ परेका एक सशस्त्र प्रहरीले हिरासतमै आत्महत्या गरेका छन् । भालुबाङमा बालिका बलात्कारको अभियोगमा सशस्त्र प्रहरीका रेवन पचभैया मगरपे शुक्रबार पक्राउ परेका थिए । आफैँले लगाएको कपडाको पासो बनाई वडा प्रहरी कार्यालयको हिरासतमै झुन्डिएर आत्महत्या गरेको अवस्थामा उनी भेटिएको दाङ प्रहरी प्रमुख अर्जुन तिमिल्सिनाले जानकारीले दिए । प्युठान बडडाडा घर भएका सशस्त्र प्रहरी जवान पचभैयाले गन्जी र टिसर्टको पासो लगाएर हिरासतको शौचालयमा झुन्डिएको अवस्थामा बिहान ५ बजे शव फेला परेको थियो । मृत्यु रेवनले बयानमा बालिका बलात्कार गरेको स्वीकार गरेको थिए। उनले आत्मग्लानी समेत गरेको बताएको प्रहरी स्रोतले जनाएको छ ।
प्रधानन्यायाधीशका चुनौती र दायित्व,"राजनीतिक हस्तक्षेपले थिलथिलो भएको नेपालको न्यायालयको नेतृत्व गर्ने व्यक्तिले राजनीतिक व्यत्तिालाई ठिक ठाउँमा नराखी न्यायालय लिकमा आउन सक्दैन। सर्वोच्च अदालतको ३२ औं प्रधानन्यायाधीशको रूपमा प्रकाशमानसिंह राउत नियुक्त भएपछिका घटनाक्रमहरूले न्यायालय सुधारकालागि सुनौलो अवसर सिर्जना गरिदिएको छ । यदि प्रधानन्यायाधीशबाट केही साहसिक निर्णय र अठोटपूर्ण कदम चाल्ने हो भने दलदलमा फसेको न्यायालयलाई सङ्लो मैदानमा उतार्न सफल हुने निश्चित छ । तटस्थता न्यायालयको धर्म हो । त्यो धर्म न्यायाधीशले फैसलाको आत्मामा प्रकट गर्दछन् । मुख्यगरी न्यायालयको तटस्थता राजनीति र संवैधानिक प्रश्न मिश्रित विवाद निरूपणको क्रममा झल्किने हो । यस्ता विवाद निरूपण गर्दा नेपालको सर्वोच्च अदालत विवादमा परेको इतिहास छ । विगतमा भएका कतिपय फैसलाबाट राजनीति र समाजले उचित निकास पाएको देखिएन, बरु समाज झन् जटिलतातर्फ प्रवेश गर्यो । राजनीतिक प्रणालीकै एउटा रूप न्याय प्रणाली हो । राजनीति जस्तो छ त्यसको प्रत्यक्ष बिम्ब न्यायपालिकामा पनि झल्किन्छ । नेपालको राजनीति भ्रष्ट छ, त्यसैले त्यसका बाछिटा हामीले न्यायपालिकामा पनि उछिट्टिएको देखेका छौं । तर लोकतन्त्र नै त्यस्तो व्यवस्था हो जहाँ कमजोरी भएको विषयलाई सच्याउन सम्भव छ । नवनियुक्त प्रधानन्यायाधीशबाट सबै समस्या निराकरण होला भन्ने होइन तर सुरुवात गर्न भने पुण्य समय जुरेको छ । व्यक्तिलाई सुरक्षा आवश्यक पर्छ, जीवन नियमको पनि ख्याल गराइदिनुपर्छ । तर त्यो ऊ वयस्क हुनुभन्दा पहिलेको लागि हो । अब तपाईं वयस्क हुनुहुन्छ । ती कामको लागि अब तपाईंले कसैलाई आफ्नो बनाइराख्नु पर्दैन । त्यसैले तपाईं निर्धक्कताका साथ आफ्नो कर्तव्य निर्वाह गर्न सक्नुहुन्छ मानौं यो समय तपाईंको हो । प्रधानन्यायाधीशको रूपमा प्रकाशमानसिंह राउतको । प्रधानन्यायाधीश भएपछि म शक्ति हुँ भन्ने मनोविज्ञान पैदा हुन सक्छ । चाकडीबाज र उपहारवादीको एनाकोन्डाले हात पाउ बेरिदिन खोज्छन् । बिचौलियाहरूले फ्रेन्च परफ्युम र सेराटन डिनरको प्रस्ताव गर्न सक्छन् । तिनीहरूले सही र गलत छुट्ट्याउने नजर धमिलो बनाइदिन खोज्छन् । यदि प्रधानन्यायाधीश त्यतातर्फ अल्मलियो भने समयले आस गरेको न्यायालयको उज्यालो तर्फको यात्रा धमिलिन सक्छ । उपरोक्त सबै अवरोध छिचोल्ने महत्त्वपूर्ण सर्त लोकतान्त्रिक न्यायिक आचरणको पालना हो । प्रधान न्यायाधीशबाट आस गरिएको सबैभन्दा पहिलो प्रस्थान बिन्दु नै त्यही हो । केहीबाट झिनो प्रयास गर्न खोजेको बाहेक यो ऐतिहासिक अभिभाराबाट प्रायः सबै पूर्वप्रधानन्यायाधीशहरू विमुख रहे । गणेशराज शर्मा र दमननाथ ढुंगानाजस्ता दिग्गज कानुन व्यवसायी तथा राजनीति बुझेको व्यक्तिहरूसँग संगत गरेको र राजनीतिज्ञको स्वभाव बुझेका नवनियुक्त प्रधानन्यायाधीशबाट उपरोक्त दायित्वको जिम्मेवारी बोध नभए फेरि त्यस्तो पात्र खोज्न भविष्यले अझै केही समय पर्खनु पर्नेछ । न्यायाधीश स्वतन्त्र हुन्छन् भन्ने अवधारणा नै विज्ञानविपरीत छ । मान्छे जन्मजातै सामाजिक प्राणी हो । समाजलाई राजनीतिले डोर्याइरहेको हुन्छ । न्यायाधीश कुनै अर्को ब्रह्माण्डको व्यक्ति होइन, कि ऊ सामाजिक गतिविधिबाट प्रभावित नहोस् । यति हो, राजनीतिक हस्तक्षेपले थिलथिलो भएको नेपालको न्यायालयको नेतृत्व गर्ने व्यक्तिले राजनीतिक व्यक्तिलाई ठिक ठाउँमा नराखी न्यायालय लिकमा आउन सक्दैन । त्यसैले प्रधान न्यायाधीशको पहिलो दायित्व नै राजनीतिक नेतृत्वलाई सम्झाउनु रहेको देखिन्छ । न्यायालयमा हस्तक्षेप गर्दा चोलेन्द्रशमशेर जबराहरू जन्मिएको दृष्टान्त प्रधानमन्त्री र कानुनमन्त्रीलगायत न्याय क्षेत्रका सरोकारवालाहरूलाई बुझाउन सक्नुपर्छ । राजनीतिक प्रणालीकै एउटा रूप न्याय प्रणाली हो । राजनीति जस्तो छ त्यसको प्रत्यक्ष बिम्ब न्यायपालिकामा पनि झल्किन्छ । न्यायपालिकामा विकृतिको जग पञ्चायतकालपछिको जननिर्वाचित प्रधानमन्त्री र तत्कालीन प्रधानन्यायाधीशले नै राखेका थिए । तर निजहरूको भारी व्यक्तित्वका कारणले सरोकारवालाहरूले सुनिने गरी त्यसको विरोध गर्न सकेनन् । न्यायको मान्य सिद्धान्तभन्दा उनीहरूको निजी इच्छाहरू सर्वोच्चमा हाबी भए । त्यही विश्वासको जगमा टेकेर आफन्तहरूलाई प्रधानन्यायाधीशको रोल क्रममा समेत राखियो । तर हाम्रो न्यायालयले अब थप राजनैतिक हस्तक्षेप सहन सक्दैन । युगीन दायित्व र अभिभारालाई अन्तर मनले सम्झेर भनिदिनु उपयुक्त हुन्छ, अदालतमा अब राजनीतिक हस्तक्षेप बन्द गरौं । न्यायालयलाई स्वाभिमानपूर्वक आफ्नो कर्महरू गर्न दिऔं । तपार्इंहरू न्यायालयमा हस्तक्षेप रोक्नुस्, म निष्पक्ष र सक्षम न्यायालय दिन्छु । अहिले उपरोक्त अभिभारा राजनीति नबुझेको, त्यसबाट बिल्कुल टाढा स्वतन्त्र भनिएको न्यायाधीशबाट पूरा हुन नै सक्दैन । तत्काल निष्कर्ष नआउला तर चुचुरोबाट पानी खनाइदियो भने त्यसले बाटो र गन्तव्य आफैं तय गर्छ । प्रधान न्यायाधीशज्यूले सुरुवात गरिदिनुस्, पछि आउनेले त्यसलाई निरन्तरता नदिई सुखै पाउने छैनन् । केही गुण र निर्विवाद व्यक्तित्वकै कारण त्यो आशा गरिएको छ । बाहिर र भित्रका न्यायाधीश भन्ने खतरनाक मनोविज्ञान मेट्न लाग्नु पहिलो दायित्व हो । न्यायाधीशको सामूहिकता बिना न्यायालयले सामना गरिरहेका चुनौतीहरू पन्छाउन सकिँदैन । त्यसका लागि केही साहसिक निर्णय लिनु आवश्यक छ । दोस्रो, संविधानको धारा १४४ (१) मा कर्मचारी सिफारिस गर्ने जस्तो मामुली काममा प्रधानन्यायाधीशलाई खटाइएको छ । न्यायाधीशको सिफारिस र प्रशासन अवश्य प्रधानन्यायाधीशको दायित्व हो । तर कर्मचारी प्रशासन मुख्य रजिस्ट्रार र लोकसेवामार्फत गरे हुनेमा त्यसमा प्रधानन्यायाधीशलाई संलग्न गराएर निजकोे समय अनावश्यक काममा लगाइएको छ । यसबाट प्रधानन्यायाधीश अलग हुनु पर्दछ । चौथो, न्यायिक कार्यबाहेक प्रधानन्यायाधीश अन्य मामलामा सामेल हुने कार्य स्वच्छ न्यायको विधिविपरीत छ । विगतमा ठूलाठूला ठेक्कापट्टामा प्रधानन्यायाधीश र मुख्य रजिस्ट्रारको संलग्नता सञ्चार माध्यममा बग्रेल्ती आए । लेनदेनमा संलग्न भएपछि एक त प्रधानन्यायाधीशले न्यायिक क्षेत्रमा दिनुपर्ने समय र ध्यान अन्यत्र मोडिन्छ, त्यसमा पनि नेपालजस्तो जतासुकै बिचौलियाको बिगबिगी भएको मुलुकमा प्रधानन्यायाधीश तिनीहरूबाट जोगिन कति सम्भव होला र ? त्यसैले सर्वाेच्च अदालतको न्यायसँग सम्बन्धित समितिबाहेक अन्य समितिबाट प्रधानन्यायाधीश पूर्णत अलग हुनुपर्छ । त्यसको सुरुवात वर्तमान प्रधानन्यायाधीशबाटै हुनुपर्छ । पाँचौं, र सबैभन्दा महत्त्वपूर्ण कर्म न्यायालयमा सक्षम, स्वच्छ र नैतिक चरित्रवान् न्यायाधीशहरूको नियुक्ति हो । न्यायाधीश सक्षम, स्वच्छ र नैतिक चरित्रवान् हुँदा मात्र सही न्याय हुन सक्छ । न्याय सही भए मात्र न्यायालयप्रति जनभरोसा र आस्था बढ्ने हो । त्यस्ता न्यायाधीश हुँदा दुरुपयोग गर्न खोज्ने बिचौलिया र हस्तक्षेप गर्न खोज्ने राजनीतिक नेतृत्वसमेत हच्कन्छन् । राजनीतिक र सर्वाेच्चको पूर्व नेतृत्वको समेत भागबन्डामा न्यायाधीश नियुक्ति हुनु हाम्रो न्यायपालिकाको सबैभन्दा कुरूप विगत हो । आशा छ, यो युगीन दायित्व उपर सबैभन्दा निर्णायक न्याय हुनेछ । तत्काल यो देखाउन अवसर समेत छ । किनकि केही न्यायाधीशहरू तत्काल सिफारिस गर्नु पर्नेछ । भारतमा जस्तो कानुन व्यवसायीबाट सर्वोच्चमा न्यायाधीश नियुक्ति नगर्नु पहिलो उत्तम विकल्प हो । तपाईंलाई सुझाव छ, न्यायाधीश नियुक्तिलाई कम विवादित र मर्यादित बनाउन सर्वोच्चका वरिष्ठतम पाँच जना न्यायाधीशहरूको समिति बनाएर नियुक्त हुन सक्ने सम्भावित न्यायाधीशहरूको बारेमा कम्तीमा न्यूनतम छलफल चलाउँदा राम्रो हुने छ । र त्यसले सुझाव दिएका नामहरूलाई न्याय परिषद्मा प्रस्ताव गर्दा कुनै तागतले त्यसमा वैकल्पिक मत राख्ने साहस गर्ने छैन । भारतमा नेपालको जस्तै न्यायाधीश नियुक्तिमा राजनैतिक पहुँच बढाउने विधेयक मोदी सरकारले लोकसभामा प्रस्तुत गर्दा त्यहाँको सर्वोच्च अदालतले सो विधेयक कसरी अमान्य गरिदिएको थियो । कलेजियम प्रणालीलाई जीवितै राखेर राजनीतिक हस्तक्षेपलाई रोकेको थियो (फोर्थ जज्स केस) । वास्तवमा विश्वमै न्यायाधीशले न्यायाधीश नियुक्ति गर्ने प्रणाली स्वतन्त्र न्यायपालिकाका लागि तुलनात्मक रूपमा सिद्ध देखिन्छ । अमेरिकामा डोनाल्स ट्रम्प उपर त्यहाँको सर्वोच्च अदालतले गरेको आदेश अध्ययन गर्दा सिफारिस गर्ने व्यक्ति उपर सिफारिस हुने व्यक्तिहरू अनुग्रहीत हुने हुन् कि भन्ने देखिन्छ । त्यहाँको सर्वोच्च अदालतमा भएका ९ मध्ये ७ न्यायाधीश डोनाल्स ट्रम्पको राष्ट्रपति कालमा निजले सिफारिस गरेका न्यायाधीश हुन् । जसको प्रभाव उनी विपक्षी भएको मुद्दामा देखिएको गुनासो त्यहाँ पनि विद्यमान छ । त्यसैले न्यायका प्राकृतिक सिद्धान्त र अभ्यास हामीले नक्कल गर्नुपर्छ भन्ने छैन । हामी मौलिक तरिका अपनाउन सक्छौं । छैटौं, तपाईंको अर्को अहम् जिम्मेवारी भ्रष्टाचारप्रति शून्य सहनशील हुनु हो । भ्रष्टाचार अभियोगमा मुख्यगरी न्यायाधीशले अभियुक्तको भ्रष्ट नियत थियो थिएन त्यो केलाउने हो । तर हाम्रो न्यायिक अभ्यासमा केहीबाहेक धेरै फैसला भ्रष्टप्रति नरम देखिएका छन् । भ्रष्टप्रति यस निर्मम हुनुको सट्टा सानो प्राविधिक पक्षलाई टेकेर भ्रष्टाचारीले सफाइ पाउने गरेका छन् । त्यसले झन् प्रशासनमा विकृति मौलाउने मौका पाएको छ । सामान्य मान्छेको आँखाले समेत भ्रष्टाचार देखिसकेको विषयमा न्यायाधीशले भ्रष्टाचार नदेख्नु विडम्बनापूर्ण हुन्छ । राजनैतिक नेतृत्वको संलग्नता बिना नीतिगत तहको भ्रष्टाचार सम्भव नै हुँदैन । बल्लतल्ल अख्तियारले साहस बटुलेर लगाएको अभियोगमा समेत अदालत गम्भीर नहँुदा जनतामा राम्रो सन्देश गएको छैन । यसप्रति प्रधानन्यायाधीश थप संवेदनशील हुनु आवश्यक छ । न्यायिक प्रक्रियामा पारदर्शितासम्बन्धी स्तानबुल घोषणाको सिद्धान्त ५ ले न्याय र न्यायिक प्रक्रियामा पारदर्शिता हुनुपर्छ भन्छ । न्यायाधीशको नियुक्तिबारे माथि चर्चा भइसकेको छ । सुनुवाइको पारदर्शिताका लागि पेसी व्यवस्थापन अर्काे महत्त्वपूर्ण कडी हो । विगतमा यही कर्ममा ठूलो चलखेल भए । अहिले चलेको गोलाप्रथाउपर पनि गुनासाहरू छन् । नेतृत्वमा आउने रोलक्रमका न्यायाधीश र केही पूर्वप्रधानन्यायाधीश यस प्रथालाई समेत हटाउनुपर्छ भन्न लागेको सुनिन्छ । तर यो हटाउने त कल्पना नै नगरौं अझ पारदर्शिताका लागि थप प्रविधि अवलम्बन गर्नु आवश्यक छ । उपरोक्त मुख्य र न्याय क्षेत्रको लागि अपरिहार्य कदम चाल्दा नेपाली समाजलाई ऐतिहासिक गुन लगाएको ठहरिनेछ । अनि, तपाईंको नाम प्रधानन्यायाधीशको रूपमा स्वर्ण अक्षरले लेखिनेछ ।"
सिसा विषाक्तता,"रङ उद्योगहरूले प्रयोग गर्ने लेड अर्थात् सिसाको कणयुक्त रसायनले स्वास्थ्यमा असर गर्छ। शारीरिक, मानसिक र बौद्धिक विकासमा नराम्रो प्रभाव पार्छ। सिसा (प्रिभेन्ट लिड ) हाम्रो वातावरणको सबै भागहरूमा पाइन्छ । हावा, माटो, पानी र हाम्रो घरभित्र पनि यो पाइन्छ । धेरैलाई थाहा नहुन सक्छ तर सिसा विषाक्तता पनि हुन्छ । सिसा विषाक्तताको जोखिममा गर्भवती र बालबालिकाहरू पर्छन् । सिसामा आधारित रङ घरमा लगाइन्छ । जसले हानि पुर्याइरहेको हुन्छ । यो विषाक्तता उच्च स्तरको सिसाको सम्पर्कको कारणले हुन्छ । सिसा प्रायः सन् १९७८ भन्दा पहिले बनेका घरहरूमा पाइन्छ । पिलिङ पेन्ट भएका पुराना घरहरूमा सिसा विषाक्तताको जोखिम हुन्छ । सिसामा आधारित रङ र सिसा प्रदूषित धुलो सिसा विषाक्तताको सबैभन्दा सामान्य स्रोत हो । सन् १९७८ सम्म संयुक्त राज्य अमेरिकामा सिसा भएको पेन्टमा प्रतिबन्ध लगाइएको थिएन । सन् १९७८ भन्दा पहिले बनेका घरहरूमा सिसामा आधारित पेन्ट लगाइएको हुन्थ्यो । सिसाको विषाक्तताले टाउको दुख्ने लगायतका लक्षणहरू देखिने हुन्छ । सिसाको विषाक्तता रगतको परीक्षणबाट पत्ता लगाउन सकिन्छ । उपचारमा थप एक्सपोजर रोक्नको लागि स्रोत पत्ता लगाउने र हटाउनु पर्छ । हामीले खानेकुरामा जमेको सिसाको धुलो सफा गर्न र हरियो तरकारीका बाहिरी पातहरू हटाउन खाना खानुअघि फलफूल र तरकारीहरू धुनुपर्छ । सिसाको विषाक्तता तब महसुस हुन्छ जब तपाईंको बच्चालाई उच्च स्तरको सिसा एक्सपोजरबाट प्रभावित हुन्छ । बच्चाको रगत परीक्षणबाट सिसाको सिसाको मात्रा पत्ता लगाउन सकिन्छ । सिसाको विषाक्ततालाई प्लम्बिज्म र सैटर्निज्म पनि भनिन्छ । शरीरमा लिडको कारणले हुने धातुको विषाक्तता हो । सिसा विषाक्तताको उपचारको लागि एक्सपोजरको स्रोतबाट हटाउनु समावेश छ । चेलेसन थेरापीलाई गम्भीर लक्षणहरूको उपचारको लागि वा स्पष्ट रूपमा उच्च रगतको सिसाको स्तरको लागि विचार गर्नुपर्छ । सिसालाई लामो समयदेखि विकासशील न्युरोटोक्सिकेन्टको रूपमा मान्यता दिइएको छ । जसले विकासशील मस्तिष्कमा हस्तक्षेप गर्न सक्छ । फलस्वरूप कार्यात्मक हानि हुन्छ । तसर्थ, सिसा एक्सपोजर एक प्रमुख सार्वजनिक स्वास्थ्य समस्याको रूपमा जारी भएको छ । विशेषगरी विकसित र विकासशील राष्ट्रहरूमा पनि सहरी केन्द्रहरूमा सिसाको एक्सपोजरले एनिमिया, उच्च रक्तचाप, मिर्गौला कमजोरी, इम्युनोटोक्सिसिटी र प्रजनन अंगहरूमा विषाक्तता पनि निम्त्याउँछ । सिसाको न्युरोलोजिकल र व्यावहारिक प्रभावहरू अपरिवर्तनीय हुन मानिन्छ । रगतमा सिसाको स्तर बढेको उच्च जोखिम भएका बालबालिकाहरू महानगरीय क्षेत्रहरूमा र सन् १९७८ भन्दा पहिले बनेका आवासहरूमा बस्ने गरेको पाइएको छ । सिसा विषाक्तताको व्यवस्थापन र उपचार हुन्छ । सिसा विषाक्तताको प्रभावहरू उल्टाउन मिल्दैन । तर तपाईंले आफ्नो बच्चाको घर वा वातावरणबाट सिसाका स्रोतहरू फेला पारेर रगतमा सिसाको मात्रा घटाउन र थप जोखिमलाई रोक्न सक्नुहुन्छ । यदि तपाईंको बच्चाको रगतमा सिसाको मात्रा धेरै उच्च छ भने चेलेटिंग एजेन्ट भनिने औषधिद्वारा उपचार गर्न सकिन्छ । यो औषधिले बच्चाको रगतमा सिसा बाँध्छ र तिनीहरूको शरीरलाई यसबाट छुटकारा पाउन सजिलो बनाउँछ । स्वास्थ्य सेवा प्रदायकले पनि सम्पूर्ण आन्द्रा सफाइ गर्नुपर्ने परामर्श दिन सक्छ । यस्तो अवस्थामा बच्चाको पेट र आन्द्राका सामग्रीहरू धुन मुखबाट वा पेटको नलीमार्फत पोलिथिलिन ग्लाइकोल भनिने विशेष घोल दिइन्छ । यदि तपाईंको बच्चाको पेटको एक्सरेमा लिड पेन्ट चिपहरू पहिचान गरिएको छ भने आन्द्रा सफाइको उद्देश्य थप सिसा अवशोषण रोक्नको लागि हो । सिसा विषाक्तताबाट हुने जोखिमको रोकथाम पनि गर्न सकिन्छ । बालबालिकालाई हुने सिसाको विषाक्तताको जोखिम कम गर्न सकिन्छ । सन् १९७८ भन्दा पहिले बनेको घर वा अपार्टमेन्टमा बस्नुहुन्छ भने घरको रङ र धुलो सिसाको लागि परीक्षण गर्न सकिन्छ । आफ्नो घर भाडामा लिनुभएको छ भने, आफ्नो घरधनीसँग पिलिङ र फ्ल्याकिङ पेन्टको बारेमा कुरा गर्नुपर्छ । यदि पेन्ट सुरक्षित रूपमा मर्मत गरिएको छैन सतर्कता र सावधानी अपनाउनु पर्छ । आफ्नो बच्चाको हात, बोतल, प्यासिफायर र खेलौना बारम्बार धुनुपर्छ । खाना खानुअघि सधैं आफ्नो हात धुनु उपयुक्त हुन्छ । बच्चाले फलाम, क्याल्सियम र भिटामिन सी उच्च भएको स्वस्थ खाना खुवाउनु पर्छ । घरमा प्रवेश गर्नुअघि सधैं आफ्नो खुट्टा पुछ्ने र आफ्नो जुत्ता ढोकामा छोड्नु पर्छ । भुइँ र अन्य सतहहरू ओसिलो मोप वा कपडाले नियमित रूपमा पुछ्नु पर्छ । सिसाको पाइपहरू छन् भने, स्थिर पानी वा तातो पानी, धाराको पानीमा सिसा छिर्न सक्छ । पिउने, खाना पकाउन वा बच्चाको सूत्र बनाउन प्रयोग गर्नुअघि नललाई एक मिनेटको लागि चलाएर चिसो पानी निष्कासन हुन दिनुपर्छ । सिसा मा आधारित पेन्ट आफैं हटाउने प्रयास गर्नु हुँदैन । सिसाको एक्सपोजरले धेरै शरीर प्रणालीहरूलाई असर गर्न सक्छ । र विशेषगरी साना बालबालिका र बच्चा जन्माउने उमेरका महिलालाई हानिकारक हुन्छ । शरीरमा सिसाको विषाक्तता मस्तिष्क, कलेजो, मिगौला र हड्डीहरूमा वितरण हुन सक्छ । त्यस्तै यो दाँत र हड्डीहरूमा भण्डार हुन्छ । गर्भावस्थाको समयमा सिसा रगतमा निस्कन्छ । विकास हुँदै गरेको भ्रूणको लागि समेत जोखिमको स्रोत बन्न पुग्छ । सरकारले २०७१ साल पुस ७ गते प्राणघातक रसायन लेड (सिसायुक्त)सम्बन्धी मापदण्ड बनाई राजपत्रमा प्रकाशित गरेको थियो । तर उक्त मापदण्ड सार्वजनिक भए पनि प्रभावकारी नहुँदा सिसायुक्त विषाक्तताको जोखिम कायमै छ ।"
भूकम्पपीडितको पीडा सुनियोस्,"भूकम्प गयो। घर भत्किए। विद्यालय भत्किए। स्वास्थ्यचौकी र थुप्रै सरकारी कार्यालयका भवनहरू पनि ढले। अनि जाजरकोट र रुकुम पश्चिमका १ सय ५४ जनाले त ज्यानै पनि गुमाए। थुप्रै घाइते भए, अपांग भए। जो बाँचे बडो कष्टले बाँचे। घर भत्किनेबित्तिकै पाल र टहरोमा दिनरात काटे। केही दिन त होला, घर फेरि ठड्याउन पाइला भन्ने आशा पनि राखे। आफैं घर ठड्याउन सक्नेहरूले बनाए पनि। तर, थुप्रै थिए जसले घर आफैं बनाउन सक्ने अवस्था थिएन। सरकारले आवासको सुविधा दिन्छु भनेको पनि थियो। आशा पनि गरे। अघिल्लो सरकार कान थुनेर बस्यो। हिउँद गयो, बर्खा पनि गयो र फेरि अर्काे हिउँद आउँदैछ, तर जाजरकोट भूकम्प प्रभावितहरूका घर बनेनन्। २०८० कात्तिक १७ गते मध्यराति जाजरकोटको रामीडाँडा केन्द्रबिन्दु भएर गएको ६४ म्याग्नेच्युटको भूकम्पका प्रभावितको पुनर्बासमा सरकारले सिन्को भाँच्न सकेन। अस्थायी आवासका लागि भनेर पालिकाहरूले पहिलो किस्ता बजेट पनि बाँडे। थुप्रैले पाए, थुप्रैले दोस्रो किस्ता लिन सकेका छैनन्। तर स्थायी आवासको भने सुरसारै छैन। क्षतिको विवरण नै तथ्यगत रूपमा अध्ययन गर्न राष्ट्रिय विपद् जोखिम न्यूनीकरण तथा व्यवस्थापन प्राधिकरण असफल भएको छ। किनभने क्षति अध्ययनका लागि आवश्यक २५ करोड रुपैयाँ नै उसले अर्थ मन्त्रालयबाट पाएको छैन। अर्थात् सरकारले क्षतिकै विवरण लिन सकेको छैन, त्यो लिन आवश्यक बजेट दिएको छैन। जाजरकोट, रुकुमपश्चिम, सल्यान, डोटी, अछाम, बझाङ र बाजुरा जिल्लाका करिब ८५ हजार भूकम्पपीडित घरपुनर्निर्माण गर्न ६० अर्ब रुपैयाँ चाहिन सक्ने विज्ञहरूको भनाइ छ। सरकार भने क्षति विवरणको तथ्य संकलनमै पनि पुगेको थिएन। यो नागरिकप्रति राज्यको ठूलो उदासीनता हो। सरकार फेरिएसँगै यसमा आशाका किरण थपिएका छन्। प्रधानमन्त्री केपी शर्मा ओलीले आफ्नो सरकारले सय दिन पूरा गरेको अवसरमा गरेको सम्बोधनमा भूकम्प प्रभावितको घर पुनर्निर्माण अघि बढाउने प्रतिबद्धता जनाएका छन्। २०७२ सालको गोरखा भूकम्पको पुनर्निर्माण जसरी छिट्टै गर्न सरकार सफल भएको थियो, सोहीअनुसार पश्चिम नेपालका बासिन्दालाई पनि सरकारले आवास प्रबन्ध गर्न जरुरी छ। त्यो पूरा होस्।"
भरूवा बन्दुकसहित तीनजना पक्राउ,बर्दिया : मधुबन नगरपालिका३ स्थित कोठिया सामुदायिक जंगलबाट भरूवा बन्दुक एक थानसहित तीनजना पक्राउ परेका छन्। राजापुर नगरपालिका१० नर्सरी बस्ने ६३ वर्षीय चन्द्र बहादुर भण्डारी समेत ३ जनालाई आइतबार राति प्रहरीले पक्राउ गरेको हो। जिल्ला प्रहरी कार्यालय बर्दिया र इलाका प्रहरी कार्यालय ढोढरीबाट खटिएको प्रहरीले उनीहरूलाई उक्त बन्दुकसहित पक्राउ गरेको हो । यस सम्बन्धमा प्रहरीले आवश्यक अनुसन्धान गरिरहेको छ ।
जनताका समस्या समाधान गर्न सरकार नयाँ ढंगले काम गरिरहेको छ : उपप्रधानमन्त्री सिंह,"चितवन : उपप्रधानमन्त्री तथा सहरी विकासमन्त्री प्रकाशमान सिंहले राजनीतिक स्थिरताका लागि वर्तमान सरकार बनेको बताएका छन्। नेपाली कांग्रेस चितवनले आयोजना गरेको दिपावली विशेष कार्यक्रममा राजनीतिक स्थिरता र स्थायित्व दिएर जनताको पिरमर्कालाई चाँडो सम्बोधन गर्नेतर्फ अहिलेको सरकार लागिपरेको बताए । सरकार लामो समयसम्म टिकाउनका लागि पनि वर्तमान सत्तासमीकरण बनेको उनको भनाइ छ। मन्त्री सिंहले कांग्रेसलाई केन्द्रमा राखेर अघि बढ्नुपर्नेमा जोड दिए । 'पार्टीभन्दा पनि व्यक्ति र समूहलाई महत्व दिँदा हामी गन्तव्यमा पुग्न सक्दैनौं । पार्टीभित्रको चुनौती भनेको व्यवस्थापन कार्य नै हो,'उपप्रधानमन्त्री सिंहले भने । नेपाली कांग्रेसको नेतृत्वबाट जारी संघीय लोकतान्त्रिक समावेशी संविधानको भावना र मर्मअनुसार त्यसलाई अक्षरशः पालना गर्नुपर्ने बताए।"
१४ वर्षमुनिका बालबालिकालाई क्यान्सरको निःशुल्क उपचार,"काठमाडौं : विद्यालय जाने उमेरका बालबालिकालाई क्यान्सर भएको छ ? अब उपचारका लागि भौतारिनु पर्दैन । सरकारले मुलुकका तीनवटा अस्पतालमा १४ वर्षमुनिका बालबालिकाको उपचार निःशुल्क गर्ने भएको छ । सन्तानको उपचारका लागि अभिभावकले नै रुपैयाँको जोहो गर्दै आएकोमा अबदेखि सरकारले उपचार खर्च बेहोर्ने भएको हो । स्वास्थ्य तथा जनसंख्यामन्त्री प्रदीप पौडेलले १४ वर्षमुनिका बालबालिकाको क्यान्सर उपचार निःशुल्क गर्ने निर्णय गरेका छन् । आइतबार मन्त्रीस्तरीय निर्णय गर्दै उनले सरकारी अस्पतालहरू कान्ति बाल अस्पताल काठमाडौं, भक्तपुर क्यान्सर अस्पताल भक्तपुर र बीपी कोइराला मेमोरियल क्यान्सर अस्पताल भरतपुर चितवनमा क्यान्सरको उपचार सेवा निःशुल्क गर्ने निर्णय गरेका हुन् । गरिबीका कारण क्यान्सर प्रभावित बालबालिकाको समयमै उपचार गरेर ज्यान बचाउन उद्देश्यले नै उपचार निःशुल्क बनाउने निर्णय गरिएको मन्त्री पौडेलले बताए । स्वास्थ्य मन्त्रालयका प्रवक्ता डा प्रकाश बुढाथोकीका अनुसार, आगामी मंसिर १ गतेबाट उपचार निःशुल्क हुने गरी व्यवस्था मिलाइएको छ । मन्त्री पौडेलले आफू पदबहाल गरेको एक सय दिन पूरा गरे लगत्तै ऐतिहासिक निर्णय गरेका हुन् । नेपालमा हरेक वर्ष करिब १५ सय बालबालिकामा क्यान्सर देखिने गरेको छ । नेपालमा कुल हुने मृत्युमध्ये दुईतिहाइभन्दा बढी ७१ प्रतिशत नसर्ने रोगका कारण हुने गरेको छ । त्यसमध्ये ११ प्रतिशतको क्यान्सरका कारण ज्यान जाने गरेको स्वास्थ्य मन्त्रालयले जनाएको छ । भक्तपुर क्यान्सर अस्पतालका निर्देशक डा उज्ज्वल चालिसेका अनुसार, समयमै र नियमित रूपमा उपचार गर्ने हो भने झन्डै ८० प्रतिशत बालबालिकाको क्यान्सर निको हुन्छ । सुरुमा उपचार गराउन ल्याए पनि अधिकांश अभिभावकहरूले पछि पछि उपचार गर्न छोड्ने गरेको पाइएको छ, डा चालिसले भने, सरकारले नै क्यान्सर प्रभावित बालबालिकाको निःशुल्क उपचार गर्ने निर्णय गर्नु ऐतिहासिक र सुखद हो । यस निर्णयको कार्यान्वयनले क्यान्सरबाट हुने बालबालिकाको मृत्युदर घटाउन सहयोग पुग्ने छ । स्वास्थ्य मन्त्री पौडेलले कार्यभार सम्हाल्नासाथ पहिलो निर्णय राष्ट्रिय क्यान्सर रणनीति स्वीकृत गरेका थिए । । त्यसको एक सय दिनपछि नै बालबालिकालाई निःशुल्क उपचार गराउने निर्णय गराएका हुन् । निःशुल्क उपचारको निर्णय गर्नु अघि मन्त्री पौडेलले बाल क्यान्सर रोग विशेषज्ञ एवं अस्पतालका निर्देशकहरूसँग छलफल गरेका थिए । के छ चुनौती ? सरकारको निर्णय कार्यान्वयनका लागि निःशुल्क औषधिको उपलब्धता, पर्याप्त पूर्वाधारको व्यवस्था र स्वास्थ्यकर्मीको व्यवस्थापन चुनौतीपूर्ण रहेको छ । स्वास्थ्य मन्त्रालयका प्रवक्ता डा बुढाथोकीका अनुसार, मन्त्रालयको आन्तरिक स्रोतबाट उपचार खर्च व्यवस्थापन गरिने छ । क्यान्सरको पहिचानदेखि उपचार गर्दासम्म धेरै चरणहरू हुन्छन् । बहुचरण उपचारका लागि अस्पतालमा दुई साताभित्र भौतिक पूर्वाधारसहित थप जनशक्ति व्यवस्थापन गर्नुपर्ने हुन्छ । भक्तपुर क्यान्सर अस्पतालका निर्देशक डा चालिसेका अनुसार, बालबालिकामा रक्त क्यान्सर, मस्तिष्क, मिर्गोला र मांसपेशी एवं ह्ड्डीको क्यान्सर बढी पाइएको छ । क्यान्सर भएका बालबालिकाको उपचार वर्षौंसम्म पनि चल्ने गर्छ । त्यसैले खर्च धान्न नसकेर कतिपय अभिभावकले उपचार गराउन छोड्ने गर्छन्, डा चालिसे भन्छन्, सरकारको निर्णयले अब क्यान्सरबाट अकालमै ज्यान जानबाट मद्दत गर्छ । हाल भक्तपुर अस्पतालमा क्यान्सर प्रभावित झन्डै दुई सय बालबालिका उपचाररत छन् । क्यान्सर प्रभावित बालबालिकलाई केमोथेरापी, रेडियोथेरापी र सर्जरी (शल्यक्रिया) गर्नुपर्ने हुन्छ । सरकारको निर्णयपछि पहिचान हुन नसकेका मात्र नभई उपचारबाट बञ्चित बालबालिका पनि क्यान्सर उपचार गर्न आउने क्यान्सर रोग विशेषज्ञहरू बताउँछन् । भर्ना गरेर उपचार गर्नुपर्ने भएकाले शय्या (बेड) सहित अन्य भौतिक पूर्वाधारहरू थप्नुपर्ने आवश्यकता छ, डा चालिसेले भने, केहि दक्ष जनशक्ति पनि थप्नुपर्ने हुन्छ । नेपाल क्यान्सर सर्जन सोसाईटीका अध्यक्ष डा प्रकाशराज न्यौपानेका अनुसार, क्यान्सर प्रभावित बालबालिकाका लागि विश्व स्वास्थ्य संगठन (डब्लूएचओ)ले सहयोग गर्ने भएकाले कार्यान्वयनमा सहजता हुने बताउँछन् । त्यस्तै साइड इफेक्ट देखिन सक्ने भएकोले बालबालिकालाई रेडिएसन उपचार विधि न्यूनलाई मात्र प्रयोग गरिन्छ । शल्यक्रियाका लागि सर्जनको संख्या पनि पर्याप्त भएको डा न्यौपाने बताउँछन् । श्रीलंकामा क्यान्सरको निःशुल्क उपचार भइरहेकाले उदाहरण दिँदै डा न्यौपाने भन्छन्, सरकारको निर्णय सकारात्मक र स्वागतयोग्य छ । निर्णय कार्यान्वयनमा खासै ठूलो चुनौती छैन ।"
