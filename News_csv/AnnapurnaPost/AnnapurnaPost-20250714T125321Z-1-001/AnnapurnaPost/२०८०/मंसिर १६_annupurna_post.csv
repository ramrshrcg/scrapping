शीर्षक,विवरण
सुभांगीलाई स्वर्ण,"काठमाडौं : काठमाडौंकी सुभांगी श्रेष्ठले दोस्रो एनटीए लिग तेक्वान्दो प्रतियोगितामा स्वर्ण पदक जितेकी छन्। शुक्रबार भएको सिनियर महिलाको ५७ केजी तौल समूहमा सीतापाइला तेक्वान्दो डोजाङकी सुभांगीले मेनुकला राईलाई पराजित गर्दै स्वर्ण पदक जितेकी हुन्। यसैगरी जुनियर पुरुष ४५ केजीमुनि फाइनलमा कञ्चनपुरका भूपेन्द्र ठकुरीले स्वर्ण जिते। उनले दीलिप स्मृतिका कैलाश थापालाई पराजित गरे। सिनियर पुरुष ५४ केजीमुनि ढल्कोका अर्पण लामा, ५८ केजीमुनि नेपाल आर्मीका रुमित राउत, ६३ केजीमुनि आर्मीका शुक्रबहादुर विक, ८७ केजीमाथि आर्मीका प्रतापबहादुर तामाङ, ८७ केजीमुनि आर्मीका मोहन तामाङ र ८० केजीमुनि आर्मीका सुवास केसीले पहिलो स्थान हात पारे। जुनियर पुरुष ४८ केजीमुनि दीलिप स्मृतिका सिसम श्रेष्ठ पहिलो भए। तीन दिने प्रतियोगितामा पुम्से र ग्योरोगीमा जम्मा ७२ स्वर्णका लागि ६ सय ५० खेलाडीले प्रतिस्पर्धा गरिरहेका छन्।"
इटहरीलाई उपाधि,"धनकुटा : हाम्रो इटहरी भेट्रान क्लबले अन्तर्राष्ट्रिय आमन्त्रण रारा भेट्रान गोल्डकपको उपाधि जितेको छ। राजारानी खेलमैदानमा भएको फाइनलमा सिक्किमको बरमियोक नामफिङ भेट्रान क्लबलाई १० गोलले पराजित गर्दै इटहरीले उपाधि जितेको हो। इटहरीको जितमा दीपेन राईले निर्णायक गोल गरेका थिए। उनले खेलको ११औं मिनेटमा गरेको गोल नै इहटरीलाई उपाधि दिलाउन निर्णायक सावित भयो। इटहरीले उपाधिसँगै एक लाख एक सय एक सय ११ रुपैयाँ पुरस्कार पायो। उपविजेता सिक्किमले ५१ हजार एक सय ११ रुपैयाँमा चित्त बुझायो। प्रतियोगिताको सर्वोत्कृष्ट खेलाडी इटहरीका अंकुरकुमार खड्गी, सर्वाधिक गोलकर्ता इटहरीकै दीपेन राई र सन्तोष राई घोषित भए। उनीहरूले प्रतियोगिताभर तीनतीन गोल गरेका थिए। उत्कृष्ट गोलरक्षक इटहरीका तुलसी श्रेष्ठ बने। विधागततर्फका उत्कृष्ट खेलाडीले जनही सात हजार रुपैयाँ पुरस्कार पाए। फाइनल खेलको म्यान अफ दी म्याच सिक्किमका सहिन्सा अन्सारी घोषित भए। उनले पाँच हजार रुपैयाँ पुरस्कार प्राप्त गरे।"
केपी ओली कप क्रिकेट : मधेस च्याम्पियन,"पोखरा : मधेस प्रदेश पोखरामा सम्पन्न प्रथम केपी ओली टीट्वेन्टी कप क्रिकेट प्रतियोगितामा च्याम्पियन बनेको छ। विभागीय टोली त्रिभुवन आर्मी क्लबलाई ११ रनले पराजित गर्दै मधेसले उपाधि जितेको हो। मधेसले दिएको एक सय ३६ रनको लक्ष्य पछ्याएको विभागीय टोली आर्मीले निर्धारित २० ओभरमा सात विकेटको क्षतिमा एक सय २४ रन मात्रै बनाउन सक्यो। राष्ट्रिय टोलीका खेलाडीको बर्चश्व रहेको आर्मीका कप्तान विनोद भण्डारीले सर्वाधिक ३२ रन बनाए। यस्तै विवेक यादवले अविजित २५, भीम सार्कीले २२, सन्तोष कार्की र सोमपाल कामीले समान १६ रन बनाए। मधेसका हरिशंकर साहले चार विकेट लिए। प्रदीप पासवानले दुई तथा प्रतिक यादवले एक विकेट हात पारे। पोखरा रंगशालामा पहिले ब्याटिङ गरेको मधेसले निर्धारित २० ओभरमा आठ विकेटको क्षतिमा एक सय ३५ रनको योगफल खडा गरेको थियो। मधेसका विशाल पटेलले अविजित ४९ रनको योगदान दिए। यस्तै कप्तान हरिशंकर साहले २७, हिमांशु दत्तले १४ र विशाल सुस्लिङले १० रन बनाए। आर्मीका विवेक यादव र साहब आलमले तीनतीन विकेट लिए। यस्तै सोमपाल कामी र बसिर अहमदले एकएक विकेट हात पारे। फाइनल खेलमा चार विकेट लिएका मधेस प्रदेशका कप्तान हरिशंकर साह म्यान अफ दी म्याच घोषित भए। प्रतियोगिताको प्लेयर अफ दी सिरिज कप्तान हरिशंकर साह नै बने। यसैगरी बेस्ट ब्याटर बागमती प्रदेशका रिद गौतम बने। उनले प्रतियोगिताभर एक सय ७० रन बनाएका थिए। बेस्ट बलर बागमती प्रदेशकै सन्दीप लामिछाने भए। उनले प्रतियोगताभर १० विकेट लिएका थिए। उपाधिसँगै मधेसले पाँच लाख रुपैयाँ पुरस्कार पायो। उपविजेता आर्मीले दुई लाख ५० हजार रुपैयाँमा चित्त बुझायो। यो सबै प्रदेशको जित हो : साह मधेस प्रदेशका कप्तान हरिशंकर साहले मधेसको जितलाई सबै प्रदेशको जितका रुपमा लिनुपर्ने बताए। च्याम्पियन बनेर प्रदेशले विभागीय टोलीलाई पनि जित्न सक्छ भन्ने सन्देश दिएको उनले बताए। यो जित सबै प्रदेशको जित हो। अबका प्रतियोगितामा अरु प्रदेशले पनि यस्तै जित निकाल्न थप हौसला मिलेको छ, कप्तान साहले भने ।"
ललितपुर सिटी एफसीले आजको खेलका लागि १ हजार फ्रिटिकट बाँड्ने,काठमाडौं : नेपाल सुपर लिग एनएसएलको शनिबारको खेलमा ललितपुर सिटी एफसीले १ हजार फ्रिटिकट बाँड्ने भएको छ । लाखे समर्थकलाई फुटबल खेल देखाउने उद्देश्यले फ्रेन्चाईच टीम ललितपुरले शनिबार १ हजार टिकट निशुल्क बाँड्न लागेको हो। नेपाल सुपर लिग २०२३ को शनिबार हुने दोस्रो खेलमा ललितपुर सिटी एफसीले धनगढी एफसीको सामना गर्दैछ। धनगढी र ललितपुरबीच एक पटक भेट भएको थियो। जसमा दुवै टिमले ११ को बराबरी खेलेका थिए । आजको खेलमा दर्शक एवम् समर्थकको संख्या बढाउन ललितपुरले १ हजार समर्थकलाई नि:शुल्क टिकट बाँड्ने भएको हो। नेपालमा फुटबल संस्कृतिको विकास गर्न नयाँ योजना ल्याएको ललितपुर सिटी एफसीले जनाएको छ। आज दिउँसो ४ बजेबाट त्रिपुरेश्वरस्थित युनाईटेड वर्ल्ड ट्रेड सेन्टरको भुँइ तलमा रहेको पेपे पिज्जा र घान्द्रुक नेपाली किचेनबाट फ्रिटिकट वितरण हुनेछ । खेल शनिबार साढे ५ बजेबाट रंगशालामा सुरु हुनेछ।
मैदान मर्मतमै ठूलो लगानी,"फिदिम : सामान्यतया तयारी अवस्थामा रहेको खेल मैदानमा क्लबहरूले गोल्डकपजस्ता फुटबलका ठूला प्रतियोगिता सञ्चालन गर्दै आएका छन्। तर, पाँचथरमा भने हरेक पटक गोल्डकप सञ्चालन गर्न क्लबले मैदान मर्मत गर्नुपर्ने बाध्यता छ। खेलकुदप्रति राज्यको उदासिनताले मैदान निर्माणको दायित्व क्लबले बेहोर्नु परेको खेलप्रेमीहरूको तर्क छ। राज्य जिम्मेवार नभएकै कारण पाँचथर फुटबल क्लबले किराँत गोल्डकप सञ्चालन गर्न वर्षेनी मैदान मर्मतका लागि ठूलो रकम खर्चिनुपरेको छ। स्तरीय प्रतियोगिता सञ्चालन गर्न मैदान निर्माणमा ठूलो लगानी गर्नुपरेको पाँचथर फुटबल क्लबका अध्यक्ष अनुराग केप्छाकी मगरले जानकारी दिए। मैदान तयार गर्न राज्यका निकायले चासो नदिँदा जिल्लामा गोल्डकपलगायतका फुटबलका प्रतियोगिता सञ्चालन हुन नसकेको धेरै वर्ष भयो, मगरले भने फुटबलपे्रमीहरूको भावनालाई कदर गर्न मैदान मर्मत गरेर गोल्डकप सञ्चालन गर्ने हिम्मत गरेका हौं। शनिबारदेखि फिदिम माविको खेल मैदानमा प्रथम अन्तर्राष्ट्रिय आमन्त्रित किराँत गोल्डकप फुटबल प्रतियोगिता सञ्चालन हुँदैछ। प्रतियोगितामा नेपाल र भारतका गरी आठ टोलीले सहभागिता जनाउने निश्चित भएको छ। उक्त प्रतियोगितालाई स्तरीय बनाउन क्लबले मैदान मर्मतमा ठूलो लगानी गरेको हो। मैदान मर्मतका लागि आठ लाखभन्दा बढी खर्चनुपयो, सचिव राजु राईले भने मैदानको लेबल मिलाउनेदेखि अस्थायी प्यारापिट निर्माणमा क्लबले लगानी गरेको छ। मैदान मर्मतमा मात्रै झण्डै १० लाख अतिरिक्त खर्च बढेको क्लबको दावी छ। मैदान मर्मतको काम अन्तिम चरणमा पुगेको छ, मगर भन्छन् स्तरीय गोल्डकप सञ्चालन गर्न कडा मेहनतका साथ मैदान तयार गरेका हौं। सदरमुकाम फिदिममा २०७६ सालदेखि गोल्डकप सञ्चालन हुन सकेको छैन। मैदान अभावले चार वर्षयता स्तरीय गोल्डकप सञ्चालन हुन नसकेको हो। फिदिम माविको स्वामित्वमा रहेको मैदानको पर्खाल २०७६ साउनमा भत्किएपछि पाँचथरमा स्तरीय गोल्डकप सञ्चालन हुन नसकेको हो। मैदानको पर्खाल भत्किएपछि फिदिममा सञ्चालन हँुदै आएका फाल्गुनन्द गोल्डकप र पाँचथर गोल्डकप फुटबल प्रतियोगिता बन्द छन्। लामो समयसम्म स्तरीय गोल्डकप सञ्चालन नहुँदा प्रतिभाहरू निराश भएको भन्दै पाँचथर फुटबल क्लबले मैदान मर्मत गरेर गोल्डकप सञ्चालन गर्न लागेको हो। सदरमुकाममा स्तरीय मैदान निर्माणका लागि २०७७ माघमा ठेक्का लागेको थियो। १० करोड ७९ लाखमा पीएस किराँतेश्वर मैनाचुली जेभीले निर्माणको जिम्मा पायो। निर्माण कम्पनीले निर्धारित समयमा काम नसक्दा फिदिममा खेलकुदका गतिविधि ठप्प छन्। ३० वटा सटर भएको सपिङ कम्प्लेक्ससहितको खेल मैदान बनाउन लागिएको उक्त मैदानको काम आधा पनि भएको छैन। हालसम्म ४० प्रतिशत भौतिक र ३१ प्रतिशत बित्तिय प्रगति भएको बताइएको छ। निर्माण कम्पनीले काममा ढिलाई गरेपछि क्लबले मैदान मर्मत गरेर गोल्डकप सञ्चालनको तयारी गरेको हो। किराँत गोल्डकपमा हालसम्मकै सर्वाधिक पुरस्कार राशिको व्यवस्था गरिएको छ। १६ गतेबाट सञ्चालन हुने प्रतियोगितामा नेपाल र भारतका गरी जम्मा आठ टोलीले सहभागिता जनाउने छन्। मंसिर १६ गते हुने उद्घाटन खेलमा आयोजक पाँचथर फुटबल क्लब र तेह्रथुमको मितेरी फुटबल क्बलबीच भिडन्त हुनेछ। १७ गते सञ्चालन हुने खेलमा इलामको रेडहर्ष फुटबल क्लबसँग झापाको बिर्तामोड युनाइटेड क्लब भिड्नेछ। मंसिर १८ गते हुने खेलमा डीएफसी मोरङसँग दार्जिलिङको युनाइटेड फुटबल क्लबले प्रतिस्पर्धा गर्नेछ। मंसिर १९ गते हुने खेलमा ताप्लेजुङको कर्णसिंह सोनाम स्मृति क्लबसँग काठमाडौंको हिमालयन शेर्पा क्लब भिड्नेछ। प्रतियोगिताको प्रथम पुरस्कार चार लाख चार हजार चार सय ४४ रुपैयाँ र दोस्रो पुरस्कार दुई लाख दुई हजार दुई सय २२ रुपैयाँ राखिएको छ। प्रत्येक खेलको प्लेयर अफ दी म्याचलाई पाँच हजार, प्रतियोगिताको उत्कृष्ठ खेलाडीलाई १० हजार र म्यान अफ दी सिरिजलाई २५ हजार नगद पुरस्कार प्रदान गर्ने आयोजकको तयारी छ।"
खोसिएला निगमबाट ग्राउन्ड ह्यान्डलिङ सेवा ?,"काठमाडौंं : नेपाल नागरिक उड्डयन प्राधिकरणले त्रिभुवन अन्तर्राष्ट्रिय विमानस्थलमा हुने भूमिस्थ सेवा (ग्राउन्ड ह्यान्डलिङ) प्रतिस्पर्धामा गर्ने भएको छ। प्राधिकरणको यो निर्णयले नेपाल वायुसेवा निगमको मुख्य आम्दानीको स्रोत खोसिने भएको छ। सन् २०२५ मा निगमको प्राधिकरणसँगको ग्राउन्ड ह्यान्डलिङ सम्झौता सकिँदै छ। अवधि सकिएसँगै सिधै नवीकरण नभई प्रतिस्पर्धाको आधारमा दिइने प्राधिकरणका सहायक प्रवक्ता ज्ञानेन्द्र भुल बताउँछन्। विमानस्थल सेवा शुल्क नियमावली, २०७८ को नियम ५(२) बमोजिम टीआईएमा ग्राउन्ड ह्यान्डलिङ सेवा प्रतिस्पर्धाको माध्यमबाट छनोट भएको संस्थामार्फत गराउने निर्णय गरेको हो। प्राधिकरणले सामाजिक सञ्जालमार्फत यो जानकारी गराएको हो। विमानस्थलमा ग्राउन्ड ह्यान्डलिङ सेवा भन्नाले यात्री, ब्यागेज, कार्गो चेक इन् गर्ने, तिनलार्ई विमानसम्म पुर्याउने तथा विमानबाट ल्याउने, तिनको सुरक्षा प्रक्रिया गर्ने, विमान सफा गर्ने आदि सेवा हुन्। यी सेवा सम्बन्धित एयरलाइन्स आफैंंले अथवा अरू सेवाप्रदायकमार्फत गर्ने, गराउने विश्वव्यापी अभ्यास रहेको छ। यहाँँ ग्राउन्ड ह्यान्डलिङ सेवा नेपाल वायुसेवा निगमले गर्दै आएको छ। सरकारको निर्णयअनुसार नेपाली ध्वजाबाहक निगमले नै ग्राउन्ड ह्यान्डलिङ पाउँदै आएको थियो। ग्राउन्ड ह्यान्डलिङ प्रतिस्पर्धामा गरिने सम्बन्धमा निगममा भने पत्र गएको छैन। सामाजिक सञ्जालबाट नै जानकारी प्राप्त भएको निगमका प्रवक्ता रमेश पौडेल बताउँछन्। प्राधिकरणले ग्राउन्ड ह्यान्डलिङबाट वार्षिक करिब साढे ४ अर्ब आम्दानी गर्दै आएको छ। त्रिभुवन विमानस्थलमा एयर इन्डियाले मात्र आफ्नो ग्राउन्ड ह्यान्डलिङ आफैं गर्छ भने बाँकी सबै अन्तर्राष्ट्रिय उडानको ग्राउन्ड ह्यान्डलिङ निगमले गर्दै आएको छ। निगमबाट ग्राउन्ड ह्यान्डलिङ खोस्ने प्रयास यसअघि पनि नभएका होइनन्। प्राधिकरणले एक्कासि ग्राउन्ड ह्यान्डलिङको विवाद निकाल्नु निगमसँग प्रतिशोध साँध्नेबाहेक अरू केही नभएको प्राधिकरण स्रोत बताउँछ। नेपाललार्ई ईयूको कालोसूचीबाट हटाउन लागिपरेको प्राधिकरणले निगम संस्थागत असक्षमताका कारण नै सो सम्भव नभएको भन्दै प्रतिशोध साँधेको स्रोतको दाबी छ। यहाँँ संस्थागत असक्षमता निगमको भन्दा पनि प्राधिकरणको नै भएको स्रोत भन्छ। उडान सुरक्षा भनेको संस्कृति हो, यसमा सुधार गर्दै जाने हो, न कि अनुमति खोस्ने, कारबाही गर्ने हो। प्राधिकरणको पछिल्लो समयमा काम गराई फरक छ, स्रोतको भनाइ छ। निगमको अडिट राम्रो नभएर ईयूको कालोसूचीबाट नहटेको भन्ने भाष्य निर्माण गरियो। स्रोतका अनुसार भदौ २९ गते प्राधिकरणको सिनामंगलस्थित नयाँ भवनको उद्घाटन पनि ईयूको प्रतिनिधिमण्डल नेपालमा जाँचमा रहेको बेला पारेर नै गराइएको थियो। प्रधानमन्त्री पुष्पकमल दाहालले प्राधिकरणको नयाँ भवनको उद्घाटनपछि ईयू प्रतिनिधिमण्डलसँग भेटेको स्रोत बताउँछ। ईयूले नै सुरक्षाका लागि भन्दै प्राधिकरणलार्ई टुक्र्याउन भनेको हो। २०७६ मा राष्ट्रियसभाबाट पास भएका नियामक निकाय र हवाई सेवा विधेयक पुनः नयाँ संसद्मा लगेको छैन। प्राधिकरणको संरचनासुधार गर्नुपर्नेमा निगमलार्ई दोष थुपारेको प्राधिकरण स्रोत बताउँछ। नेपालको सन्दर्भमा ग्राउन्ड ह्यान्डलिङमा निगमको जति अनुभव र दक्षता अन्य नेपाली वायुसेवा कम्पनीसँग नभएको बताइन्छ। कि विदेशी कम्पनी नै आउनुपर्छ। तर, प्राधिकरणले २४ दिनका लागि रिस साँध्ने मात्र काम गरेको भन्दै स्रोतले भन्यो, निगमको पहल र सरकारको दबाबपछि प्राधिकरणको निर्णय सायद कार्यान्वयन नहोला।"
अन्नपूर्णकर्मी पौडेल पुरस्कृत,"काठमाडौं : अन्नपूर्ण पोस्ट दैनिकका संवाददाता रोविन पौडेल ५० हजार रुपैयाँ राशीको आर्थिक पत्रकारिता पुरस्कारबाट पुरस्कृत भएका छन्। नेपाल आर्थिक पत्रकार संघ (नाफिज)को १४ औं वार्षिक साधारणसभाको अवसरमा पौडेल भरतमोहन अधिकारीनाफिज आर्थिक पत्रकारिता पुरस्कारबाट सम्मानित भएका हुन्। विगत ८ वर्षदेखि आर्थिक पत्रकारिता गरिरहेका पौडेल पछिल्लो १ वर्षदेखि अन्नपूर्ण पोस्टमा आवद्ध छन्। आर्थिक ब्युरोमा कार्यरत पौडेल खोजमूलक, विश्लेषणात्मक तथा नीतिगत प्रभाव पार्ने आर्थिक समाचार लेख्न रुचाउँछन्। चालु आर्थिक वर्षको बजेट वक्तव्य र सँगै ल्याइएको आर्थिक ऐन, २०८० ले कसरी देशबाट पुँजी पलायन गराउँछ भन्ने विषयमा पौडेलले लेखेको विश्लेषणात्मक समाचारले ५० हजार रुपैयाँ जितेको हो। पत्रकार पौडेल पाटन संयुक्त क्याम्पसमा अर्थशास्त्र विषयमा स्नातकोत्तर अध्ययन गरिरहेका छन्। उनीसँग अन्नपूर्ण पोस्टभन्दा अघि नेपाल समाचारपत्र, बाह्रखरी डटकम र सिंहदरबार डटकम काम गरेको अनुभव छ। नाफिजले भरतमोहन अधिकारी स्मृति फाउन्डेसनको सहकार्यमा हरेक वर्ष ५० हजार राशीको आर्थिक पत्रकारिता पुरस्कार प्रदान गर्दै आएको छ। नाफिजको १४ औं साधारणसभामा पौडेलसहित ५ आर्थिक पत्रकार पुरस्कृत भएका छन्। सहकारी, कृषि र बीमा विषयमा उत्कृट समाचार लेख्ने थप ४ जना पुरस्कृत भएका हुन्। सो अवसरमा समान ५० हजार रुपैयाँ पुरस्कार राशीको भरतमोहन अधिकारी सहकारी पत्रकारिता पुरस्कार विकास न्यूज डटकमका सीआर भण्डारीले प्राप्त गरे। यता निर्जीवन बीमा व्यवसायी संघको सहकार्यमा यसै वर्षदेखि प्रदान गरिएको ५० हजार राशीको जिर्वीवन बीमा व्यवसायी संघनाफिज बीमा पत्रकारिता पुरस्कार बिमापोस्ट डटकमकी रिना खत्री र अर्थलगानीकी भिमा पन्थीले संयुक्त रुपमा प्राप्त गरे। ५० हजार राशीकै जिर्वीवन बीमा व्यवसायी संघनाफिज कृषि पत्रकारिता पुरस्कार बाट उकालो डटकमका रितेश त्रिपाठी पुरस्कृत भए।"
"सडकले अनुमति दिएन, तार भूमिगत गर्ने काम बेवारिसे","कार्यकारी निर्देशक घिसिङ भन्छन्, यति ठूलो आयोजना हामीबीचको समन्वयको अभावले बेवारिसे हुँदैछ। यो दुर्भाग्यपूर्ण छ। मलाई पनि पीडा लाग्छ। वनमा गयो प्रसारणलाइन निर्माण गर्न दिँदैन, वनै राज्य। सडकमा गयो सडक नै राज्य। अनि कहाँचाहिँ काम गर्नु ? काठमाडौंं : नेपाल विद्युत् प्राधिकरण कार्यकारी निर्देशक कुलमान घिसिङले सडक विभागले सडक खन्न अनुमति नदिँदा काठमाडौंं उपत्यकाको विद्युत् वितरण प्रणाली (तार)लाई भूमिगत बनाउने काम बेवारिसे बनेको बताएका छन्। प्राधिकरणका कार्यकारी निर्देशक घिसिङले सरकारी निकायहरूबीचको समन्वय अभावमा ठूलो र महत्त्पूर्ण आयोजना बेवारिसे अवस्थामा पुग्नु दुर्भाग्यपूर्ण भएको उल्लेख गरे। सडक विभागले आफ्नो अधीनमा रहेको सडक खन्न अनुमति नदिएपछि विद्युत् वितरण प्रणाली भूमिगत बनाउने आयोजनाको काम गत असारबाट ठप्प छ। ललितपुर महानगरपालिका र प्राधिकरणको साझेदारीमा जडान गरिएका स्मार्ट सडक बत्ती उद्घाटन गर्न बिहीबार ललितपुरमा गरिएको कार्यक्रममा कार्यकारी निर्देशक घिसिङले तार भूमिगत गर्ने कार्यमा संलग्न निर्माण व्यवसायीहरू निर्माणस्थल छोडी हिँडिसकेको बताए। यस्तो अवस्थामा आयोजना कार्यान्वयन भइरहेका पालिकाहरूका जनप्रतिनिधिले सडक विभागसँग समन्वय गरिदिएमा अझै पनि केही समय रहेको उल्लेख गर्दै घिसिङले सबैले जिम्मेवारी पूर्व काम गर्नुपर्नेमा जोड दिए। उनले सडकको पेटीमा काम गर्न पालिकाहरूले अनुमति दिए पनि सडक विभागले काम गर्न नदिइरहेको बताए। जमिनमाथि (ओभरहेड) भन्दा तारलाई भूमिगत गर्दा १० गुणा महँगो पर्छ। तार भूमिगत गर्न सडक खन्नासाथ भित्र के के भेटिन्छ ज्यादै गाह्रो छ। समन्वय गरेर केही समयका लागि अप्ठ्यारो भए पनि गरौंभन्दा सडकबाट अनुमति पाउँदैनौं, बर्खाभरि उहाँँहरूले अनुमति दिनुभएन तर बर्खा सकिएपछि पनि अहिलेसम्म अनुमति दिनु भएको छैन, उनले भने। यति ठूलो आयोजना हामीबीचको समन्वयको अभावले बेवारिसे हुँदैछ। यो दुर्भाग्यपूर्ण छ। मलाई पनि पीडा लाग्छ। वनमा गयो प्रसारणलाइन निर्माण गर्न दिँदैन, वनै राज्य। सडकमा गयो सडक नै राज्य। अनि कहाँचाहिँ काम गर्नु ? यो स्थिति आउनुमा हामी सबै जिम्मेवार छौं। जिम्मेवारीपूर्वक हामी सबैले समस्या समाधान गर्न काम गरौं। प्राधिकरणले काठमाडौंं उपत्यकाको विद्युत् वितरण प्रणालीलाई भूमिगत, सुदृढीकरण र स्वचालित बनाउन पहिलो चरणमा काठमाडौंंको रत्नपार्क र महाराजगञ्ज वितरण केन्द्रअन्तर्गतका क्षेत्रमा काम सुरु गरिएको थियो। दोस्रो चरणमा काठमाडौंं जिल्लाको बाँकी स्थानहरू, तेस्रो चरणमा ललितपुर तथा भक्तपुरको सहरी क्षेत्र र चौथौ चरणमा पोखरा तथा भरतपुर महानगरपालिकाअन्तर्गतका क्षेत्रहरूको वितरण प्रणालीलाई भूमिगत, सुदृढीकरण र स्वचालित गर्ने काम सुरु गरिएको थियो। यसअन्तर्गत ३३ तथा ११ हजार भोल्टेज र ४ सय भोल्टेजको भूमिगत लाइन निर्माण गर्नुका साथै अप्टिकल फाइबर पनि बिछ्याइनेछ। यसबाट विद्युत्, टेलिफोन, इन्टरनेट सेवा प्रदायकको गुजुल्टिएको तारले कुरूप बनेको सहरको कुरूपताको अन्त्य भई सौन्दर्यता थपिने छ। कार्यकारी निर्देशक घिसिङले विकास हुन्छ भने आम सर्वसाधारणले यसलाई सहज रूपमा लिई केही समय अप्ठ्यारो बेहोर्नु पर्ने बताए। हाल भइरहेको ओभरहेड वितरण प्रणालीभन्दा भूमिगत प्रणाली सुरक्षित हुने र सहरलाई कुरूप बनाइरहेको तारको जालो हटी सौन्दर्यता कायम राख्न सकिने छ। भूमिगत कार्य गर्दा सडकमा न्यूनतम क्षति हुने प्रविधि प्रयोग गरिएको छ। सडकमा सवारीसाधनको आवागमन र पैदलयात्रीलाई असर नपर्ने गरी राति काम गर्ने व्यवस्था गरिएको छ। सडकले माग्यो ५० प्रतिशत धरौटी सडक विभागले तार भूमिगत गर्दा खनिने सडक खण्डको अनुमानित लागतको ५० प्रतिशत धरौटी राख्नुपर्ने प्रस्ताव गरेको छ। यसअघि २० प्रतिशत धरौटी राखी काम हुँदै आएकोमा विभागले यसलाई बढाएर ५० प्रतिशत राख्नुपर्ने प्रस्ताव गरेको हो। प्राधिकरणले आफ्नो काम सकेर सडक त्यत्तिकै छाडेमा सडक मर्मतका लागि धरौटी रकमको व्यवस्था गरिएको हो। सडक मर्मत भएमा विभागले उक्त धरौटी रकम फिर्ता गर्छ। प्राधिकरणका आयोजना व्यवस्थापन निर्देशनालयका उपकार्यकारी निर्देशक ताराप्रसाद प्रधानले यस वर्ष गरिने सम्झौताका लागि ५० प्रतिशत धरौटी राख्नुपर्ने प्रस्ताव सडक विभागबाट प्राप्त भएको बताए। नेपाल सरकारबाट बजेट विनियोजन गरिएको छैन, हामीसँग पनि छैन, विगतका वर्षहरूमा २० प्रतिशत राखिँदै आएकोमा यस वर्ष ५० प्रतिशत धरौटीको राख्नुपर्ने प्रस्ताव गरिएको छ, हामी पुरानै व्यवस्थाअनुसार सम्झौता हुनुपर्छ भनिरहेका छौं, उपकार्यकारी निर्देशक प्रधानले भने। खानेपानी लगायतका निकायहरूबाट स्वीकृति लिएपछि मात्र सडकबाट अनुमति दिने नयाँ प्रस्तावसमेत गरिएको छ, यस्ता सर्तले झन्झन् अप्ठ्यारो पारिरहेको छ।"
"बिक्री भयो एनसेल, बाहिरियो आजियाटा","काठमाडौंं : दूरसञ्चार सेवा प्रदायक कम्पनी एनसेल बिक्री भएको छ। मलेसियाको कम्पनी आजियाटाले आफूसँग भएको एनसेलको ८० प्रतिशत स्वामित्व बेचेको हो। आजियाटाले बेलायती कम्पनी स्पेक्ट्रलाइट यूकेलाई आफ्नो स्वामित्व बेचेको हो। कम्पनीमा सतिशलाल आचार्य र डेन्टन्स सेक्रेटरिजको संयुक्त स्वामित्व छ। आचार्य सिंगापुरमा बस्ने नेपाली व्यवसायी हुन्। एनसेलको बाँकी स्वामित्व आचार्यको कम्पनी सुनिभेरा क्यापिटल भेन्चरसँग छ। आजियटा समूहले तीन दिनअघि मात्र एनसेलमा रहेको आफ्नो ८० प्रतिशत सेयर बिक्री गरेर बाहिरिने निर्णय गरेको थियो। सोही सेयर स्पेक्ट्रलाइट यूकेले ५० मिलियन अमेरिकी डलरमा खरिद गरेको हो। शुक्रबारको विनिमय दरअनुसार ६ अर्ब ६५ करोड ७० लाख रुपैयाँँमा किनबेच भएको हो। एनसेलको ८० प्रतिशत सेयर १ खर्ब ४३ अर्ब रुपैयाँँमा किनेर आजियटा सन् २०१६ मा नेपाल भित्रिएको थियो। बुधबारमात्रै आजियाटा ग्रुप बहार्डले सेयर बिक्रीमा राखेको घोषणा गरेको थियो। दूरसञ्चार सेवा प्रदायक एनसेलको लाइसेन्स अवधि ६ वर्ष बाँकी छ। दूरसञ्चार ऐन, २०५३ अनुसार विदेशी कम्पनीसँग स्वामित्व रहेको दूरसञ्चार सेवा प्रदायकको लाइसेन्स अवधि २५ वर्ष पुगेपछि स्वामित्व सरकारको हुनेछ। तर, नेपालीसँग स्वामित्वमा रहँदा लाइसेन्स नवीकरण गर्न मिल्छ। सन् २००४ मा स्पाइस नेपालका रूपमा स्थापना भएको कम्पनीले सन् २००५ मा मेरो मोबाइल नाममा दूरसञ्चार सेवा सुरु गरेको थियो। सन् २०१० मा स्विडिस दूरसञ्चार कम्पनी टेलियासोनेराले कम्पनी खरिद गरेपछि स्पाइस नेपालको नाम एनसेल बनाइयो। सन् २०१६ अप्रिलमा टेलियासोनेराले आफ्नो स्वामित्व मलेसियन कम्पनी आजियाटालाई बेच्यो। सन् २०२० को अगस्टदेखि एनसेलको नाम एनसेल आजियाटा लिमिटेड भयो। एनसेलको सेयर किनेपछि सतिशलाल आचार्यले दूरसञ्चार उद्योगमा रहेको आफ्नो अनुभवलाई लिएर एनसेलको व्यवस्थापनसँग नयाँ आविष्कार, लगानी र नेपाली जनतालाई सेवा उपलब्ध गराउने कार्यमा रहने घोषणा गरेका छन्। यसैगरी एनसेलका प्रमुख कार्यकारी अधिकृत जाबोर क्युमोभले एसनेलको डिजिटल अग्रणी सेवा र इन्टरनेट पहुँच प्लेटफर्मको रूपमा कायम राख्नु हाम्रो उद्देश्य रहने दाबी गरेका छन्। यसैबीच, एनसेलको सेयर बिक्री गर्ने मलेसियन कम्पनी आजियाटाको निर्णयविरुद्ध उच्च अदालत पाटनले दुवै पक्षलाई छलफलमा बोलाएको छ। न्यायाधीश दीपेन्द्र अधिकारीको इजलासले कारण देखाऊ आदेश जारी गरी दुवै पक्षलाई बोलाएको हो। अन्तरिम आदेश दिने कि नदिने भन्ने बारेमा दुवै पक्षको छलफल सुनेपछिमात्रै निर्णय हुनेछ। यता दूरसञ्चार क्षेत्रको नियामक निकाय नेपाल दूरसञ्चार प्राधिकरणले एनसेलले आफूसँग स्वीकृत नलिई सेयर किनबेच गरेको भन्दै एनसेलसँग यसको जवाफ मागेको छ। दूरसञ्चार नियमावली, २०५४ को नियम १५ (ट) मा चुक्ता पुँजीको ५ प्रतिशतभन्दा बढी सेयर खरिद वा बिक्री गर्नुअघि प्राधिकरणको स्वीकृति लिनुपर्ने व्यवस्था छ।"
चार महिनामा थपियो साढे ५७ अर्ब सार्वजनिक ऋण,काठमाडौं : चालु आर्थिक वर्ष २०८०८१ को पहिलो चौमासिक अवधिमा ५७ अर्ब ७१ करोड रुपैयाँभन्दा बढी सार्वजनिक ऋण थपिएको छ। सार्वजनिक ऋण व्यवस्थापन कार्यालयका अनुसार गत असार मसान्तसम्ममा २२ खर्ब ९९ अर्ब ३५ करोड २४ लाख रुपैयाँ बराबर रहेको सार्वजनिक ऋण कात्तिक मसान्तसम्म पुग्दा २३ खर्ब ५७ अर्ब छ करोड रुपैयाँ नाघेको हो। कार्यालयको गत कात्तिक मसान्तसम्मको तथ्यांकअनुसार हालसम्म नेपालले तिर्न बाँकी आन्तरिक ऋण ११ खर्ब ८३ अर्ब ५७ करोड २१ लाख रुपैयाँ र बाह्य ऋण ११ खर्ब ७३ अर्ब ७९ करोड ६६ लाख रुपैयाँ रहेको छ। चालु आवको चार महिनामा सरकारले आन्तरिक ऋणको साँवाब्याज भुक्तानीमा ६५ अर्ब ४५ करोड ८३ लाख र बाह्य ऋणको साँवाब्याज भुक्तानीमा १६ अर्ब १८ करोड ६१ लाख रुपैयाँ बराबर भुक्तानी गरेको देखिएको छ। यही अवधिको ऋण प्राप्तिको अवस्था हेर्दा साउनदेखि कात्तिक मसान्तसम्ममा ९७ अर्ब ३१ करोड रुपैयाँ बराबर आन्तरिक ऋण र १५ अर्ब ८५ करोड ३० बाह्य ऋण गरी कूल एक खर्ब १३ अर्ब १६ करोड ३० लाख रुपैयाँ बराबर ऋण उठाइएको छ। चालु आवको पहिलो चौमासिक अवधिमा सरकारले गरेको पुँजीगत खर्चभन्दा सार्वजनिक ऋणको साँवा र ब्याज भुक्तानीमा गरेको खर्च करिब तीन गुणाले बढी छ। गत कात्तिक मसान्तसम्ममा सरकारले २९ अर्ब ९८ करोड ९४ लाख बराबर रुपैयाँ पुँजीगत खर्च गरेको छ। यही अवधिमा सार्वजनिक ऋणको साँवाब्याज भुक्तानीमा भने ८१ अर्ब ६४ करोड ४४ लाख रुपैयाँ बराबर खर्च गरेको छ।
पर्वतीय मुद्दा बल्ल बन्यो कोपको एजेन्डा,"काठमाडौं : विश्व जलवायु सम्मेलन (कोप२८) मा पर्वतीय मुद्दामाथि छलफल हुने भएको छ। नेपाललगायत पर्वतीय मुलुकहरूले जलवायु परिवर्तनको प्रतिकूल असर हिमालमा परेकाले यसलाई कोपको प्रमुख मुद्दा बनाउनुपर्ने आवाज उठाउँदै आएका थिए। संयुक्त राष्ट्रसंघअन्तर्गत अति कमविकसित राष्ट्रका अध्यक्षका सल्लाहकार मञ्जित ढकालले लामो बहसपछि मात्रै पर्वतीय मुद्दा छलफलमा ल्याउने निर्णय भएको बताए। ढकालका अनुसार हिमाली मुलुक एन्डोराको प्रस्तावअनुसार हिमालमा जलवायुको असरबारे छलफल हुने भएको छ। हिमाली क्षेत्रमा जलवायु अनुकूलन र कस्ता खालका ज्ञानका अभाव छन् भन्ने विषयमा छलफल हुनेछ। संयुक्त राष्ट्रसंघको संरचना खाकाअन्तर्गत नैरोबीमा भएको १६औं बैठक नैरोबी वर्क प्लान अनुसार छलफल हुने भएको हो। पर्वतीय मुद्दालाई कसरी समावेश गर्ने भन्ने विषयमा आयोजक राष्ट्रसँग परामर्श भएको जलवायु परिवर्तन तथा व्यवस्थापन महाशाखाका प्रमुख बुद्धिसागर पौडेलले जानकारी दिए। जलवायु परिवर्तनको नकारात्मक प्रभाव पर्वतीय क्षेत्रमा सबैभन्दा बढी परेकाले प्राथमिकताका साथ उठाइनुपर्ने माग नेपालजस्ता मुलुकको थियो। प्रधानमन्त्री पुष्पकमल दाहाल प्रचण्डले यो वर्ष पनि पर्वतीय मुद्दालाई निकै प्राथमिकताका साथ हेरिएको बताइसकेका छन्। हालै मात्र नेपाल भ्रमण गरेका संयुक्त राष्ट्रसंघका महासचिव एन्टेनियो गुटेरेसले कोप२८ मा हिमालको मुद्दा बन्न सक्ने बताउँदै आएका थिए। महासचिव गुटेरेसले पनि विश्वव्यापी जलवायु संकटले नेपाललाई गम्भीर असर गरिसकेको भन्दै जलवायुको असर संसारलाई देखाउन खुम्बु र अन्नपूर्ण क्षेत्रबाट भिडियो सन्देश प्रवाह गरेको बताएका थिए। कोपमा शुक्रबार र शनिबार औपचारिक बैठकहरू हुनेछन्। त्यहाँ अल्पविकसित मुलुकहरूलाई प्रतिनिधित्व गर्दै प्रधानमन्त्री प्रचण्डले हिमालमा परेको असरबारे बोल्नेछन्। एक सयभन्दा बढी मुलुकका राष्ट्र प्रमुखहरूका अगाडि बोल्ने कार्यक्रममा नेपालले यस्ता विषय कसरी उठाउँछ भन्ने कुराले अर्थ राख्नेछ। आर्थिक सहयोग गर्ने वाचा पूरा गर : अध्यक्ष सुल्तान कोप२८ का अध्यक्ष डासुल्तान अल जाबरले जलवायु परिवर्तनले प्रतिकूल असर भोगिरहेका देशहरूलाई आर्थिक सहयोग आवश्यक रहेकाले आफ्ना वचन पूरा गर्न सबै धनी देशहरूलाई आग्रह गरे। जलवायुका कारण जोखिममा रहेका समुदायले चरम मौसमी घटना, बाढी, पहिरोजस्ता घटनालगायत कृषि उत्पादनमा ह्रास हुने, समुद्री सतह बढ्नेजस्ता समस्या देखिसकेकाले आर्थिक सहयोग अपरिहार्य रहेको उनले जनाए। सुल्तानले भने, जलवायुका सबै सूचकहरूले जलवायु प्रतिकार्यमा धेरै पछाडि छौ भन्ने प्रमाणित भइसकेको छ। हानिनोक्सानी कोष अड्किएको छ। यस कोपमा आर्थिक सहयोगको लागि सबै प्रयत्न लगाउनुपर्छ। प्रतिबद्धता गरिएअनुसार कोषमा सय बिलियन डलर उपलब्ध गराउने भनिए पनि धनी देशबाट जलवायुवित्त उपलब्ध भएको छैन। जलवायुवित्त सहज र पहुँचमा नभएको पनि उनले बताए। ग्लोबल साउथले जलवायु परिवर्तनसँग जुध्न र जलवायु प्रतिकार्यका लागि हानिनोक्सानी कोषमा पैसा पाउनुपर्ने उनको तर्क थियो। सबै फरक ठाउँबाट आफ्नो दायित्व बोकेर दुबई आएकाले जलवायु प्रतिकार्य अत्यावश्यक भएको बुझ्नुपर्ने र गन्तव्यमा पुग्नलाई अझै धेरै बाँकी रहेको कुरा विज्ञानले प्रमाणित गरिसकेको अध्यक्ष सुल्तानले बताए। जलवायु अनुकूलन, न्यूनीकरण र जलवायुवित्तमा कोप२८ कोसेढुंगा बन्ने आशा रहेको सुल्तानले बताए। १५ डिग्री कायम राख्न पेरिस सहमतिलाई कार्यान्वयनमा ल्याउन पनि सुझाए। यो पनि पढ्नुहोस संयुक्त राष्ट्रसंघका महासचिव गुटेरेसले नै उठाए नेपालको समस्या चरम घटनालाई सम्बोधन गर्ने हिसाबले क्षतिपूर्ति कोषमा दुबईले यस वर्ष आयोजक राष्ट्रको हिसाबले सय मिलियन डलर उपलब्ध गराउने घोषणा गरेको छ। त्यसैगरी जर्मनीले सय मिलियर डलर, बेलायतले क्षतिपूर्ति कोष र अन्य व्यवस्थापनका लागि ७५ मिलियन डलर, जापानले १० मिलियन डलर र अमेरिकाले १७५ मिलियन डलर दिने घोषणा गरेको कोप२८ को आधिकारिक विज्ञप्तिमा उल्लेख छ। दुबईका सयौं तेलक कम्पनीहरू सन् २०२५ सम्ममा नेट जिरोमा जानका लागि पहल गरिरहेको पनि बताए।नेपालले यस पटकका मुख्य मुद्दाहरूमा जलवायुवित्त, हानिनोक्सानी, अनुकूलन, पर्वतीय मुद्दा, प्रविधि र क्षमता अभिवृद्धि, न्यूनीकरण, कार्बन व्यापार, ग्लोबल स्टक टेक, पारदर्शिता, बालबालिका, युवा र लैंगिक मुद्दा पनि समावेश छन्। इजिप्टमा गत वर्ष भएको (कोप२७) औं सम्मेलनमा पनि नेपालले हानिनोक्सानी, अनुकूलन, जलवायु वित्त, पर्वतीय मुद्दा, न्यूनीकरणलगायतका विषय प्रमुख मुद्दा बनाएको थियो। कोप २८ का मुख्य मुद्दा जलवायुवित्त हानिनोक्सानी जलवायु अनुकूलन पर्वतीय मुद्दा, प्रविधि र क्षमता अभिवृद्धि न्यूनीकरण, कार्बन व्यापार, ग्लोबल स्टक टेक, पारदर्शिता बालबालिका, युवा र लैंगिक विषय"
