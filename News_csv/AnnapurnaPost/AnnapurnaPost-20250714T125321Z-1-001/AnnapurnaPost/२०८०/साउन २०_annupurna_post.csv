शीर्षक,विवरण
स्पेन र जापान विश्वकपको क्वार्टरफाइलनमा,"अक्ल्यान्ड : ऐताना बोनमतीको दुई गोलप्रेरित स्पेनले अन्तिम १६ मा स्वीटजरल्यान्डलाई ५१ को नतिजामा पराजित गर्दै फिफा महिला विश्वकपको क्वार्टरफाइनलमा स्थान बनाएको छ। न्युजिल्यान्डको अक्ल्यान्डस्थित इडेन पार्कमा भएको खेलको पाँचौं मिनेटमा बोनमतीले गोल गर्दै स्पेनलाई अग्रता दिलाएकी थिइन्। त्यसको ६ मिनेट नबित्दै स्पेनकै लाया कोडिनाले आत्मघाति गोल गरेसँगै खेल बराबरीमा पुगेको थियो। त्यसपछि आक्रमक बनेको स्पेनले अल्बा रडोन्डोले १७औं मिनेटमा गरेको गोलसँगै पुनः अग्रता लियो। स्पेनका लागि सशक्त प्रदर्शन गरेकी बोनमतीले ३६औं मिनेटमा व्यक्तिगत दोस्रो तथा स्पेनका लागि तेस्रो गोल गरेकी थिइन्। कोडिनाले ४५औं मिनेटमा स्पेनको अग्रता ४१ मा लम्ब्याएकी थिइन्। दोस्रो हाफमा पनि युरोपकै प्रतिद्वन्द्वीमाथि हाबी बनेको स्पेनका लागि ७०औं मिनेटमा जेनिफर हेर्मोसोले गोल गर्दै ५१ को जित सुनिश्चित गरिन्। आजै भएको अर्को अन्तिम १६ को खेलमा नर्वेलाई ३१ ले परातिज गर्दै एसियाली मुलुक जापान पनि अन्तिम आठमा पुगेको छ। न्युजिल्यान्डकै वेलिङ्टनमा भएको खेलको १५औैं मिनेटमा नर्वेकी एन्ग्रिड एन्गेनले गरेको आत्मघाति गोलसँगै जापानले अग्रता लिएको थियो। त्यसको पाँच मिनेट नबित्दै गुरो रेइटेनले नर्वेका लागि बराबरी गोल फर्काएकी थिइन्। पहिलो हाफ ११ मा बराबरीमा सकिए पनि एक पटकको च्याम्पियन नर्वेले दोस्रो हाफमा एक गोल फर्काएर दुई गोल खायो। जापानका लागि रिसा सिमिजु र हिनता मियाजावाले एकएक गोल गरेका थिए। जितसँगै क्वार्टरफाइनलमा पुगेको स्पेनले नेदरल्यान्ड्स र दक्षिण अफ्रिकाको विजेतासँग सेमिफाइनल प्रवेशका लागि खेल्ने छ। यस्तै, जापानले स्वीडेन र अमेरिकाबीचको विजेतासँग खेल्ने छ। क्वार्टरफाइनल प्रवेशका लागि भोलि हुने खेलमा स्वीडेन र अमेरिका तथा नेदरल्यान्ड्स र दक्षिण अफ्रिका आमनेसामने हुनेछन्।"
ज्ञानेन्द्र मल्लले टुंग्याए खेलाडी जीवन,"काठमाडौं : नेपाली क्रिकेट टोलीका पूर्वकप्तान ज्ञानेन्द्र मल्लले सक्रिय खेलाडी जीवन टुङ्ग्याएका छन्। उनले शुक्रबार पत्रकार सम्मेलन गर्दै अन्तर्राष्ट्रिय क्रिकेटबाट सन्न्यासको घोषणा गरेका हुन्। उनले क्रिकेटका सबै फरम्याटबाट सन्न्यासको घोषणा गरेका हुन्। उनले राष्ट्रका लागि आफूले शतप्रतिशत दिएको र समग्रमा निकै सन्तुष्ट रहेको बताए। राष्ट्रको आशा र सपनाको प्रतीक बनेर मैदानमा उत्रेर आफ्नो शतप्रतिशत दिन पाएँ। यो अवसरका लागि म धेरै कृतज्ञ छु। आएका कठिन परिस्थितिलाई पनि सिकाइका रुपमा लिएँ। समग्रमा भन्नु पर्दा म निकै सन्तुष्ट छु, उनले पत्रकार सम्मेलनमा भने। सन् २००६ मा राष्ट्रिय टोलीमा डेब्यु गरेका ज्ञानेन्द्र गत जुलाई ४ मा आयरल्यान्डविरुद्ध अन्तिम पटक मैदान उत्रिएका थिए। उनले ३५ एकदिवसीय खेलमा सात अर्धशतकसहित आठ सय ५६ रन बनाएका छन्। उनले सन् २०१८ मा नेदरल्यान्ड्सविरुद्ध एकदिवसीय खेलमा डेब्यु गर्दै ५१ रन बनाएका थिए। नेपालले एकदिवसीय राष्ट्रको मान्यता पाएपछि अर्धशतक प्रहार गर्ने उनी पहिलो नेपाली खेलाडी हुन्। उनले ४५ टीट्वेन्टी खेलमा एक शतक र एक अर्धशतकसहित आठ सय ८३ रन बनाएका छन्। ज्ञानेन्द्र टीट्वेन्टीमा सर्वाधिक छिटो अर्धशतक प्रहार गर्ने नेपाली खेलाडी हुन्। उनले सन् २०१९ मा मलेसियाविरुद्धको खेलमा २० बलमै अर्धशतक प्रहार गरेका थिए। उनीभन्दा अघि विनोद भन्डारीले २५ बलमा अर्धशतक पूरा गरेका थिए। उनले सन् २०१९ मा घरेलु मैदानमा सम्पन्न १३औं दक्षिण एसियाली खेलकुद (साग)मा भुटानविरुद्ध एक सय सात रनको शतकीय पालि खेलेका थिए। पारस खड्काले कप्तानी छाडेपछि ज्ञानेन्द्रले सन् २०१९ देखि २०२१ सम्म राष्ट्रिय टोलीको नेतृत्व गरेका थिए। ज्ञानेन्द्रले पछिल्लो समय राष्ट्रिय टोलीमा कमै मात्र मौका पाउने गरेका थिए। लामो समयसम्म बेन्चमा मात्रै बस्न परेपछि उनले सन्न्यासको घोषणा गरेका हुन्। आफूले शतप्रतिशत दिन सक्छु भन्ने नलागेपछि सन्न्यास लिने निर्णय गरेको हुँ, ज्ञानेन्द्रले भने, राष्ट्रिय टोलीमा रहँदा जहिले पनि शतप्रतिशत दिनुपर्छ। पछिल्लो समय मैले त्यो दिन सकिनँ। आफूले शतप्रतिशत दिन सक्तिनँ भने त्यहाँ रहिरहनुको औचित्य देखिनँ र सन्न्यासको निर्णय गरेको हुँ। यो पनि पढ्नुहोस पूर्वकप्तान ज्ञानेन्द्र मल्लले अन्तर्राष्ट्रिय क्रिकेटबाट लिए सन्यास"
कोदोले सहन सक्छ जलवायु परिवर्तनको असर,"काठमाडौं : जलवायु परिवर्तनका कारण वर्षात्को शैली फेरिएको छ। लामो समय खडेरी पर्न थालेको छ। त्यसको प्रत्यक्ष असर धान, गहुँ र मकै बालीमा परिरहेको छ। तर, कोदो यस्तो बाली हो, जुन जलवायु परिवर्तनलाई सहन गर्ने क्षमता राख्छ। जलवायुजन्य चरम मौसमी घटना (इक्सट्रिम इभेन्ट्स) सहन सक्ने क्षमता कोदोसँग रहेको अध्ययनहरूले देखाएका छन्। त्यसैकारण भविष्यमा विश्वकै प्रमुख खाद्यान्नको भरपर्दो बाली कोदो हुन सक्ने अध्येताहरूको निष्कर्ष छ। सन् २०२२ मा कोदोको बारेमा प्रकाशित अध्ययन लिभरेजिङ मिलेट फर डिभलपिङ क्लाइमेट रेजिलेन्ट एग्रिकल्चरका अनुसार धान, मकै र गहुँजस्ता प्रमुख बालीले चरम वातावरणीय अवस्था सहने क्षमता गुमाउँदै गएका छन्। जलवायुको चरम अवस्था सहने क्षमता कोदोमा मात्रै देखिएको छ। उक्त अध्ययनअनुसार कोदोले अन्य अन्नले भन्दा तनाव सहन्छ। कोदोमा व्यापक अनुकूलन क्षमता हुन्छ। संयुक्त राष्ट्रसंघले पनि सन् २०२३ लाई अन्तर्राष्ट्रिय कोदोजन्य बाली वर्ष घोषणा गरेको छ। यस अवधिमा जलवायुमैत्री कोदोजन्य बालीको महत्त्वको बारेमा प्रचार गरिनेछ। कोदोजन्य बालीबाट बनेका परिकारको प्रवद्र्धन गरिनेछ। कोदो अन्य प्रमुख बालीहरूभन्दा सयौं गुणा पौष्टिक हुन्छ। चामलमा भन्दा तीन सय गुणा बढी क्याल्सियम हुन्छ। सयौं वर्ष अपहेलित र कुअन्न बनेको कोदो यतिबेला श्रीअन्न बनेको छ। नेपाल कृषि अनुसन्धान परिषद् (नार्क) अन्तर्गत रहेको पहाडी बाली अनुसन्धान कार्यक्रमका प्रमुख बन्धुराज बरालका अनुसार अरू बालीका तुलनामा कोदोले प्रतिकूल अवस्था सहन सक्छ। पानी एकदमै कम भए पनि हुन्छ। यसलाई सिँचाइ आवश्यक पर्दैन। सुक्खा सहन सक्छ। अन्य बाली पानीका अभावमा तुरुन्तै सुक्छन्। पानी पुगेन भने बाला लाग्दैन। तर, कोदोमा प्रतिकूल मौसमी अवस्थामा पनि फल लाग्ने गरेको बरालले बताए। यसमा चामलमा भन्दा तीन सय गुणा बढी क्याल्सियम हुन्छ। एकदमै पोषणले भरिपुर्ण, जलवायुमैत्री, कम मलमा फल्ने, कम उर्वराशक्ति भएको जग्गामा पनि राम्रो फल्छ बरालले भने, रासायनिक मल नचाहिने, सिँचाइ नभए पनि हुने, १० वर्षसम्म भण्डारण गर्न सकिन्छ। कोदोको दानामात्रै नभएर नल पनि गाईबस्तुको लागि पोसिलो आहारा बन्छ। दुधालु गाईभैंसीका लागि पौष्टिक हुन्छ। कोदो तराईदेखि उच्च पहाडसम्म नै फल्छ। कोदोबाहेक अन्य बालीलाई सबैतिर उत्पादन गर्न सकिँदैन। यसलाई किराले खासै बिगार गर्दैन। तर यसमा डँडुवा र मरुवा रोग भने देखिएको उनले बताए। संयुक्त राष्ट्रसंघको कृषि तथा खाद्य संगठन (एफएओ) मा कार्यरत प्राविधिकविज्ञ अरुण जीसी आगामी दिनमा कोदो प्रमुख अन्न बन्न सक्ने बताउँछन्। विश्वमै भोकमरी र खाद्य असुरक्षा बढिरहेको छ, जीसी भन्छन्, जलवायु परिवर्तनले खाद्यान्नको उत्पादनमा असर परेको छ। कम फल्ने र फलेकोमा क्षति पुर्याउने क्रम बढिरहेको छ। तर, कोदोले चरम मौसमी अवस्थासमेत सहने भएकाले भोलिका लागि प्रवद्र्धन गर्न आवश्यक छ। बढ्दो खाद्यान्नको माग कोदोले पूर्ति गर्न सक्ने उनको भनाइ छ। कोदोको पाँच हजार वर्षको इतिहास छ। नेपाली संस्कृति, जनजातिहरूसँग जोडिएको छ। जीसीले तर अन्य बालीको तुलनामा कोदोको बारेमा धेरै अध्ययन नभएको बताए। ढिँडो हिजो गरिबको खाना थियो। अब धनीको खाना भयो। स्वास्थ्यमा संवेदनशीलहरूले कोदो खान खोजिरहेका छन् जीसीले भने हिजो हेलाँ गरिएको थियो। आज करोडौंको आयात हुन थालेको छ। कु अन्नबाट श्री अन्न बनेको कोदोको महत्त्व बुझदै पाँचतारे होटलमा समेत कोदोको परिकार बन्न थालेको उनले सुनाए। इन्स्योरेन्स क्रप कोदोलाई इन्स्युरेन्स क्रप पनि भनिन्छ। अन्य बालीसँगै मिसाएर रोप्न मिल्छ। मकै र कोदो एकै पटक लगाउँदा मकै फलेन भने कोदो फल्छ र इन्स्योरेन्सको काम गर्छ। अन्य बाली पूरै फेल भएको बेला कोदो फल्न सक्ने जीसीले बताए। २०१२ बाट कोदोलाई फ्युचर स्मार्ट फुड को ब्यानर बनाएर प्रवद्र्धन सुरु गरिएको हो। नेपालमा १२ वटा कोदोजन्य बालीहरू रहेको नार्कले जनाएको छ। नार्कअन्तर्गतको पहाडी बाली अनुसन्धान कार्यक्रमका प्रमुख बरालका अनुसार हावापानी र तापक्रमअनुसार कोदोको सिफारिस गरिन्छ। तराई र मध्यपहाडको लागि डल्ले कोदो, उच्च पहाडको लागि शैलुङे कोदो, जुम्ला सरहको हावापानीमा रातो कोदो सिफारिस भएका छन्। ती सबै रैथाने बिउ हुन्। डल्ले कोदो तराई, भित्री मधेसदेखि मध्यपहाडसम्म हुन्छ। यसले तातो तापक्रम सहन्छ। तर चिसो सहँदैन। शैलुङे कोदो उच्च पहाडमा हुन्छ। समुद्री सतहबाट तीन हजार मिटरसम्म कोदो खेती हुन्छ भन्ने हो। कोदोको ७७ प्रतिशत खेती मध्यपहाडमा हुन्छ। त्यहाँको जीवनस्तर, खाद्यसुरक्षा तथा आर्थिक हिसाबले पनि कोदो महत्त्वपूर्ण छ। विशेषगरी मनाङ र मुस्ताङमा उत्पादन न्यून हुन्छ। तर गण्डकी प्रदेशमा सबैभन्दा धेरै छ। कोसी प्रदेशमा उत्पादन र क्षेत्रफल राम्रो, बागमती प्रदेशमा पनि उत्पादन राम्रै छ। मधेस प्रदेशमा न्यून छ। कर्णाली, सुदूरपश्चिम र लुम्बिनीका पहाडी जिल्लामा थोरै मात्रामा खेती गरिन्छ। चामलमा भन्दा तीन सय गुणा बढी क्याल्सियम बरालका अनुसार पौष्टिकताको हिसाबले कोदो अन्य बालीभन्दा सयौं गुणा फाइदाजनक छ। यसमा क्याल्सियम बढी हुन्छ। मधुमेह, कब्जियत हुनेको लागि कोदो राम्रो हुन्छ। यसमा धेरै फाइबर हुन्छ। फाइबरले शरीरमा रगत शुद्धीकरण गर्छ। आइरनको मात्रा धेरै हुन्छ। यसले रक्तअल्पता भएका, सुत्केरी तथा बच्चालाई क्याल्सियम उपलब्ध गर्छ। आइरन, जिंन्क, पोटासियम, प्रोटिन पाइन्छ। एमिनो एसिड, हुनबाट बचाउनुका साथै मुटुको समस्या, कोलस्ट्रोल, उच्च रक्तचाप तथा पेटको स्वास्थ्यका लागि फाइदाजनक छ। खाद्य सुरक्षाको हिसाबले धान, मकै, गहुँभन्दा पौष्टिक हुन्छ। उत्पादनको हिसाबले कम उर्बरा भएको माटो, सिँचाइ नचाहिने, रोगसँग लड्न सक्ने, भिरालो जमिनमा पनि खेती गर्न सकिन्छ। अन्य कुनै बालीलाई लामो समय भण्डारण गर्न सकिँदैन। तर कोदोलाई १० वर्षसम्म पनि राख्न सकिन्छ। त्यसकारण कोदो अनिकालको बाली मानिन्छ। त्यसैले हिजोआज सुपर फुड भन्न थालिएको बरालको भनाइ छ।"
सय बढी सहकारी कालोसूचीमा,"सय प्रतिशतमा ७० प्रतिशत जति चेक बाउन्सका कारण र ३० प्रतिशत जति खराब ऋण अर्थात् भाखा नाघेकोले कालोसूचीमा परेका छन्। काठमाडौं : अधिकांश सहकारीले निक्षेपकर्तालाई ठग्ने प्रवृत्ति बढेसँगै बैंक तथा वित्तीय संस्थाबाट कालोसूचीमा पर्ने सहकारी संस्था पनि बढ्न थालेका छन्। कर्जा सूचना केन्द्रले सार्वजनिक गरेको साउन १८ गतेसम्मको तथ्यांकअनुसार एक सयभन्दा बढी सहकारी कालोसूचीमा परेका हुन्। बैंक तथा वित्तीय संस्थाहरूले निवेदन गरेको आधारमा उक्त संख्याका सहकारीलाई केन्द्रले कालोसूचीमा राखेको हो। कर्जा सूचना केन्द्रका प्रवक्ता विजय कुँवरका अनुसार कालोसूचीमा पर्नेको संख्यामा बढी चेक बाउन्सका कारणले छन्। सय प्रतिशतमा ७० प्रतिशत जति चेक बाउन्सका कारण र ३० प्रतिशत जति खराब ऋण अर्थात् भाखा नाघेकोले कालोसूचीमा परेको उनले जानकारी दिए। अझ पछिल्लो समय कालोसूचीमा पर्नेको संख्या औसतमा दैनिक दुई सय पुगेको छ। एउटै संस्था तीनचार पटकसम्म उक्त सूचीमा परेका पनि छन्। विशेष गरेर अधिकांश ग्राहकले सहकारीबाट पैसा लिनुपर्ने भएकाले बैंकमा सहकारीको चेक लैजाने तर सहकारीको खातामा पैसा नहुने भएकाले चेक बाउन्स हुँदा कालोसूचीमा पर्न गएको केन्द्रका प्रवक्ता कुँवरले जानकारी दिए। यसकारण पछिल्लो समय कालोसूचीमा पर्ने सहकारीको संख्या बढ्न थालेको उनले बताए। उनीहरू आफ्ना निक्षेपकर्तालाई सहकारीले बैंकको चेक दिएको छ। बैंकमा सहकारीको चेक लिएर जान्छन्। तर, सहकारीको खातामा पैसै हँुदैन। त्यसो हुँदा कालोसूचीमा पर्ने गरेका छन्, प्रवक्ता कुँवरले अन्नपूर्ण पोस्ट्सँग भने। यससँगै अधिकांश सहकारीको लगानी घरजग्गामा छ। घरजग्गाको कारोबारमा कमी आएसँगै ती सहकारीले बैंकको ऋण तिर्न नसक्दा पनि कालोसूचीमा परेको प्रवक्ता कुँवर बताउँछन्। ७० प्रतिशत चेक बाउन्स र ३० प्रतिशत खराब ऋणले सहकारी कालोसूचीमा परेका हुन्। घरजग्गाको कारोबारमा कमी आएसँगै ती सहकारीले बैंकको ऋण तिर्न नसक्दा पनि कालोसूचीमा परेको कर्जा सूचना केन्द्रको भनाइ। कालोसूचीमा राख्नुअघि केन्द्रले एउटै संस्था वा व्यक्तिको खाताबाट तीन पटकसम्म चेक बाउन्स भएको छ कि छैन भनेर भेरिफाई गर्छौं। त्यसपछि सम्बन्धित खातावालालाई सातदिने सूचना दिएको हेर्छौं। यसपछि बैंकले सम्बन्धित संस्था वा व्यक्तिलाई कालोसूची गरिपाउँ भनेर पठाएको निवेदन हेर्छौं। यति प्रक्रिया पूरा गरेर कालोसूचीमा राख्दै आएका छौं, कालोसूचीमा राख्ने प्रक्रियाबारे जनाउँदै उनले थपे, खराब ऋणबाट कालोसूचीमा राख्नका लागि भने कर्जाको किस्ता तथा ब्याज तिर्न नसकेको एक वर्षको इतिहास हेरेर भेरिफाई गरेपछि कालोसूचीमा राख्ने गरिएको छ। बढी ब्याजको आशामा सहकारीमा धेरथोर रकम बचत गर्ने निक्षेपकर्ताको पैसा फिर्ता गर्न नसकेका ती सहकारीका सञ्चालक तथा अध्यक्ष कालोसूचीमा परेको देखिन्छ। २०७९ असारपछि मात्रै करिब ८७ वटा सहकारी भटाभट कालोसूचीमा परे। कालोसूचीमा पर्ने सबैभन्दा बढी बचत तथा ऋण सहकारी संस्था छन् यसपछि बहुउद्देश्यीय र कृषि सहकारी छन्। कर्जा सूचना केन्द्रमा उल्लेख भएको विवरणअनुसार तिरिमिरी बचत तथा ऋण सहकारी, स्मृति, अनुरोध, इम्यानुयल, प्रमिशा, जनसेवा, भानु पाथीभरा, गोर्खाली, दैनिक, जलजला, श्री जनशक्ति, शंखनाथ, पिपुल्स, शिवम्, चुरिया, ओम मिथिला, सिन्धु प्रगतिशील, जनसेवा, एकता समूह, राम्चेदेवी, सुमार्ग, सन्ध्या, सनराइज, सिभिल, गोल्डेन रोज, शुभ, निर्धन ग्रामीण, आह्वान, आगन्तुक, श्री जनशक्ति र बिन्ध्यवासिनी बचत तथा ऋण सहकारी संस्थालगायत कालोसूचीमा छन्। यसबाहेक मेगा ड्रिम बहुउद्देश्यीय सहकारी संस्था, सानो चिल्ला प्राङ्गारिक कृषि सहकारी संस्था, पहिलो पाइला बहुउद्देश्यीय, सबल पशुपालन सहकारी संस्था, मल्लिक अर्जुन कृषि सहकारी, तुलसी बहुमुखी सहकारी संस्था, ग्लोबल बहुमुखी, स्मार्ट उत्पादन सहकारी संस्था, बन्धुविकास बहुउद्देश्यीय, साना किसान कृषि सहकारी संस्था, उमा गौरी कृषि सहकारी संस्था, शिवशिखर बहुउद्देश्यीय र नेपाल मोडल बहुउद्देश्यीय सहकारी संस्था कालोसूचीमा परेका छन्। कुल सहकारी संख्यामध्ये विषयका आधारमा बचत तथा ऋण ३९, कृषि सहकारी ३८, बहुउद्देश्यीय सहकारी १३ र अन्य सहकारी १० प्रतिशत छन्। कालोसूचीमा परेपछि व्यक्ति वा संस्थाले चेक बवाउन्स होस् वा ऋण सम्बन्धितलाई चुक्ता गरेपश्चात् मात्रै हट्छ। जीवनमा एकपटक कालोसूचीमा परेको तर तिरेको भए पनि बेवसाइटमा कतिपटक परिसकेको भन्ने इतिहास भने बैंकिङ प्रणालीबाट हेर्न मिल्छ। एकपटक बदमास गरेकोले अर्कोपटक पनि गर्न सक्छ कि भनेर बैंकले हटेको सूची पनि हेर्ने गर्छ। पछिल्लो समय सञ्चालकको बदमासी, कुशासन र गैरजिम्मेवारीका कारण सहकारीमा थुप्रै समस्या देखिएका छन्। सञ्चालकले मनपरी ऋण चलाउने, सावाँ, ब्याज नतिर्ने र अन्धाधुन्ध घरजग्गामा लगानी गर्दा सहकारी धराशायी हुने क्रम बढेको छ। जसले गर्दा सहकारीका निक्षेपकर्ताहरू पैसा फिर्ताको माग गर्दै करिब दुई महिनादेखि आन्दोलित थिए। केही सहकारीले बदमासी गरेकै कारण कालोसूचीमा पर्ने संख्या पनि बढेको हो। सहकारी विभागको तथ्यांकअनुसार देशभर २९ हजार ८ सय ८६ सहकारी छन्। यसममध्ये ७५ प्रतिशत बढी सहकारी निक्षेप फिर्ता गर्न नसक्ने स्थितिमा पुगेका छन्। जसले गर्दा सदस्यको बिल्लीबाठ भएको छ। विभागले करिब १० वटालाई खारेज गरेको भने पाँच सय बढीको उजुरी परेको बताएको छ। देशभरका १ सय ३५ सहकारी जटिल समस्यामा पर्दा ५७ वटा कारबाही सिफारिसमा परेका छन्।"
चिनी कारखाना पुनः सञ्चालन हुन्छ भन्न सकिन्न,"वीरगन्ज : अर्थमन्त्री डाप्रकाशशरण महतले दुई दशकदेखि बन्द रहेको वीरगन्ज चिनी कारखाना पुनः सञ्चालनका लागि सरकारले सम्भाव्यता अध्ययन गरिरहेको बताएका छन्। शुक्रबार वीरगन्जमा नेपाल प्रेस युनियनले आयोजना गरेको पत्रकार सम्मेलनमा अर्थमन्त्री महतले भने, चिनी कारखाना पुनः सञ्चालन गरिन्छ नै भनेर अहिले भन्न सकिने अवस्था छैन। यसका लागि सरकारले सम्भाव्यता अध्ययन गरिरहेको छ। यो काम सकेपछि मात्रै चलाउने वा नचलाउने भन्ने कुराको टुंगो लाग्छ। चिनी कारखाना चलाउँछ भनेर सरकारले अहिले हचुवाको भरमा घोषणा नगर्ने पनि उनले प्रस्ट पारे। यसअघिका अर्थमन्त्री जनार्दन शर्माले दुई दशकदेखि बन्द रहेको वीरगन्ज चिनी कारखाना पुनः सञ्चालनको घोषणा गर्दै गत आर्थिक वर्षको बजेटमा २० करोड रुपैयाँ विनियोजन पनि गरेका थिए। सोभियत संघको सहयोगमा २०१९ सालमा निर्माण गरी २०२१ सालदेखि सञ्चालनमा ल्याइएको वीरगन्ज चिनी कारखाना घाटामा गएको भन्दै सरकारले २०५९ फागुनदेखि बन्द गरेको थियो। अर्थमन्त्री महतले वीरगन्जस्थित कृषि औजार कारखाना मर्मत सम्भार गरी पुनः सञ्चालनमा ल्याउनका लागि अर्थ मन्त्रालयले राष्ट्रिय आविष्कार केन्द्रलाई तत्कालका लागि एक करोड रुपैयाँ बजेट उपलब्ध गराइसकेको जानकारी पनि गराए। केन्द्रका अध्यक्ष महावीर पुनले सरकारले सम्झौताअनुसार अर्थ मन्त्रालयले बजेट नदिएका कारण कारखाना मर्मत सम्भारका लागि रकम जुटाउन आफूले पाएका मेडलहरू लिलामीमा राखेको पोस्ट सामाजिक सञ्जालमा राखेका छन्। त्यही प्रसंगबारे सोधिएको प्रश्नमा अर्थमन्त्री महतले भने, सरकारसँगको सम्झौताअनुसार केन्द्रलाई २५ करोड रुपैयाँ दिने उल्लेख छ। त्यसमध्ये हालका लागि एक करोड रुपैयाँ अर्थ मन्त्रालयले निकासा गरिसकेको छ। बाँकी रकम आवश्यकताअनुसार व्यवस्थापन गरिनेछ। दुई दशकदेखि बन्द कृषि औजार कारखाना मर्मतसम्भार गरी १० वर्षसम्म सञ्चालनको जिम्मा केन्द्रलाई सरकारले दिएकोे छ। फरक प्रसंगमा अर्थमन्त्री महतले एक सय किलो सुन तस्करी प्रकरणमा आफ्नो कुनै संलग्नता नरहेको जिकिर गरे। सुन तस्करी प्रकरणमा अर्थमन्त्रीको पनि मिलोमतो रहेको भन्ने नेकपा एमालेले लगाएको आरोप गलत भएको उनले बताए। आफ्नै कारणले त्रिभुवन विमानस्थलबाट एक सय किलो सुन समातिएको दाबीसमेत उनले गरे। सुराकी दिनेलाई प्रोत्साहित गर्न पुरस्कार दिने व्यवस्था आफूले नै गरेको र त्यसैका कारण सुन समातिएको जिकिर महतको थियो।"
सुशासन र पारदर्शिताका लागि मर्यादित लेखा व्यवसाय आवश्यक : अर्थमन्त्री डा महत,"काठमाडौं : अर्थमन्त्री डा प्रकाशशरण महतले आर्थिक सुशासन र पारदर्शिताका लागि मर्यादित लेखा व्यवसाय आवश्यक रहेको बताएका छन्। नेपाल अडिटर्स एसोसिएसन (अडान)को १८औँ स्थापना दिवसका अवसरमा आयोजित कार्यक्रममा अर्थमन्त्री डा महतले लेखा (एकाउन्टिङ) लेखापरीक्षण (अडिटिङ) आर्थिक सुशासनसँग जोडिएको विषय रहेको बताएका हुन्। 'आर्थिक पारदर्शिताको सुनिश्चिताका लागि अकाउन्टिङ र अडिटिङको महत्वपूर्ण भूमिका रहन्छ । हरेक क्षेत्रमा हिसाबकिताब चुस्तदुरुस्त छ वा छैन भनेर हेर्ने जिम्मेवारी अडिटरको हुन्छ', उनले भने। कोभिड१९ महामारीयता अर्थतन्त्रमा एकपछि अर्को समस्या देखिँदै गएपछि पछिल्लो समय सुधारका संकेत देखिएको भन्दै उनले सरकारले वित्त तथा मौद्रिक नीतिमार्फत अर्थतन्त्र सुधारका लागि अधिकतम प्रयास गरेको दाबी गरे। अर्थतन्त्रमा देखिएका समस्या समाधानका लागि मौद्रिक नीतिमार्फत केही महत्त्वपूर्ण प्रयास थालिएको पनि उनको भनाइ छ। अर्थमन्त्री डा महतले चालु आर्थिक वर्षको मौद्रिक नीतिमार्फत नेपाल राष्ट्र बैंकले चालु पुँजी कर्जा मार्गदर्शन संशोधन गर्ने बताइसकेकाले चाँडै त्यसबारे निर्णय हुनेमा विश्वास व्यक्त गरे। बैंक तथा वित्तीय क्षेत्रमा तरलता बढाउने, लगानी वृद्धि गर्नेलगायतका सुधारका लागि उचित वित्त नीति र मौद्रिक नीतिको अवलम्बन भएको पनि उनको दाबी छ ।"
सय किलो सुन प्रकरणको अनुसन्धान जिम्मा सीआईबीलाई,"काठमाडौं : भन्सार पास गरेर त्रिभुवन विमानस्थलबाट बाहिरिएको सय किलो सुनको अनुसन्धानमा सीआईबी जोडिने भएको छ। सरकारले यस प्रकरणमा निष्पक्ष अनुसन्धान गर्न र घटनामा संलग्नलाई कानुनी दायरामा ल्याउनका लागि सीआईबीलाई जिम्मा दिन लागेको हो। नेपाल प्रहरीको केन्द्रीय अनुसन्धान ब्युरो सीआईबीका प्रवक्ता सञ्जयसिंह थापाका अनुसार सम्बन्धित निकायले अनुसन्धानका लागि आधिकारिक पत्र पठाएपछि सीआईबीले अनुसन्धान सुरु गर्ने बताए। थापा भन्छन्, मौखिक रूपमा कुरा आएको छ। तर, पत्र र फाइल आइपुगेको छैन। अनुसन्धानको आधिकारिक जिम्मा पाए ठूलो परिमाणको सुन तस्करीमा संलग्न जो भए पनि छाडिँदैन। संगठित अपराधमा अनुसन्धान गर्ने तयारी सीआईबीको छ। थापाका अनुसार अहिलेसम्म जे जति अनुसन्धान भए पनि सीआईबीले पुनः जिरो लेभलबाटै नै अनुसन्धान सुरु गर्नेछ। अहिले राजस्वको नियन्त्रणमा रहेका आरोपीहरूलाई पुनः बयान लिएर नयाँ शिराबाट अनुसन्धान सुरु हुनेछ। त्रिभुवन विमानस्थलबाट भन्सार पास भएर बाहिरिएको एक सय किलो सुन राजस्व अनुसन्धान विभाग र सशस्त्रको टोलीले बरामद गरेको थियो। सुनको अनुसन्धान प्रधानमन्त्री कार्यालय मातहतको राजस्व अनुसन्धान विभागले गर्दै आएको छ। राजस्व अनुसन्धान विभागले सुनको अनुसन्धान तार्किक निष्कर्षमा पुर्याउन नसक्ने भन्दै आलोचना भएपछि प्रधानमन्त्री पुष्पकमल दाहाल थप अनुसन्धान गर्ने जिम्मा सीआईबीलाई दिन तयार भएका हुन्। सुरुमा सुनको अनुसन्धान गर्न प्रहरीलाई दिनेबारे आनाकानी गरेका प्रधानमन्त्री दाहाल दबाबमा परेपछि अहिले सीआईबीलाई दिन तयार भएका हुन्। गृहमन्त्री नारायणकाजी श्रेष्ठ प्रधानमन्त्री दाहाललाई भेट्न शुक्रबार बिहान प्रधानमन्त्री निवास बालुवाटार गएका थिए। भेटमा गृहमन्त्री श्रेष्ठले सुनको अनुसन्धानको जिम्मा सीआईबीलाई दिनुपर्ने फेरि अडान राखेपछि प्रधानमन्त्री दाहाल सहमत भएका हुन्। उपप्रधान एवं गृहमन्त्री श्रेष्ठले सुनको अनुसन्धान प्रक्रियामा प्रहरीलाई पनि सामेल गराउनुपर्ने अडान राख्दै आए पनि प्रधानमन्त्री दाहालले उक्त कुराबारे खासै चासो दिएका थिएनन्। प्रधानमन्त्री कार्यालय सिंहदरबारमा सुन अनुसन्धानको विषयलाई लिएर लामो छलफल भएको थियो। उक्त छलफलमा प्रधानमन्त्री दाहाल, गृहमन्त्री श्रेष्ठ, राजस्व अनुसन्धान विभागका महानिर्देशक नवराज ढुंगाना, प्रहरी महानिरीक्षक वसन्त कुँवर र सीआईबी प्रमुख किरण वज्राचार्य उपस्थित भएका थिए। बैठकमा गृहमन्त्री श्रेष्ठले सुन तस्करीको अनुसन्धान गर्न सीआईबीलाई दिन प्रधानमन्त्रीसँग आग्रह गरेका थिए। तर, प्रधानमन्त्रीले राजस्व अनुसन्धान विभागले नै अनुसन्धान गर्ने भनेपछि उनीहरूबीच केहीबेर सवालजवाफ भएको थियो। त्यसपछि उपप्रधानमन्त्री श्रेष्ठ बैठक छाडेर निस्केका थिए। गृहमन्त्री निस्किएपछि पनि प्रधानमन्त्री दाहालले महानिरीक्षक कुँवर र सीआईबी प्रमुख वज्राचार्यसँग छलफल गरेका थिए। त्यसपछि दाहाल सुनको थप अनुसन्धान गर्न सीआईबीलाई दिन तयार भएका हुन्। प्रधानमन्त्री दाहालले अनुसन्धानको सम्पूर्ण रिपोर्टिङ आफूलाई गर्न महानिरीक्षक कुँवरलाई निर्देशन दिएको स्रोतले बताएको छ। साउन ३ गते भन्सार जाँच पास भएर बाहिरिएको एक क्विन्टल सुन राजस्व अनुसन्धान विभागको टोलीले बरामद गरेको थियो। बरामद सुन जोख्न नेपाल राष्ट्र बैंकको टक्सार महाशाखा लगिएको थियो। अहिलेसम्म सुनको परिणाम जोखिएको छैन।"
किसानलाई राहत उपलब्ध गराउन जनमत पार्टीको माग,"काठमाडौं : जनमत पार्टीले मधेसलाई सुख्खा क्षेत्र घोषणा गरी किसानलाई राहत उपलब्ध गराउन माग गरेको छ । प्रधानमन्त्री पुष्पकमल दाहाल प्रचण्डलाई आज ज्ञापनपत्र बुझाउँदै जनमत पार्टीका उपाध्यक्ष अब्दुल खानले सुकेका बालीनालीको उचित क्षतिपूर्तिको व्यवस्था गर्न माग गरे। जनमत पार्टीले खडेरीलगायत प्राकृतिक प्रकोपको दिगो नियन्त्रणका योजना बनाएर सार्वजनिक गर्न सरकारको ध्यानाकर्षण गराएको छ । वीरगञ्जलगायत सुख्खा क्षेत्रका जनतालाई घरघरमा खानेपानीको व्यवस्था गर्न, सिँचाइका लागि प्रयोग गरिएको बिजुली निःशुल्क गर्न र पानीको अभावले बिरामी परेका नागरिकको निःशुल्क उपचारको व्यवस्था गर्न माग गरिएको जनमत पार्टीका उपाध्यक्ष खानले बताए । यस वर्ष तराईमधेसमा अन्यन्त न्यून वर्षा भएर खडेरी परेको छ । भूमिगत जलाधार स्रोतसमेत सुकेकाले मधेसका जिल्लामा सिँचाइको अभावका हुनुका साथै खानेपानीकोसमेत हाहाकार मच्चिएको उनले बताए । उनका अनुसार खानेपानीका परम्परागत स्रोत इनार र चापाकल सुकेर पानी नआउँदा वीरगञ्जलगायतका स्थानमा पिउने पानीको ठूलो समस्या परिरहेको छ । खडेरीका कारण तराईमधेसको जनजीवन प्रभावित भएको उल्लेख गर्दै उपाध्यक्ष खानले पानी नपरेको अवस्थामा वैकल्पिक सिँचाइको व्यवस्था नहुँदा किसानले धानखेती लगाउन नसकेको बताए । मधेका अधिकांश खेत बाँझै रहेको उनको भनाइ छ ।  रासस"
