शीर्षक,विवरण
निजामती सेवाका घरमुली,"आन्तरिक विषयतर्फ सबैभन्दा पेचिलो कुरा निजामती सेवाभित्र भ्रष्टाचार मौलाएको सर्वत्र चर्चा छ। निजामती सेवा सरकार सञ्चालनको बलियो खम्बा हो। यस सेवालाई नेपालको संविधानले संरक्षकत्व प्रदान गरेको छ। छुट्टै कानुनद्वारा यस सेवाको गठन गरिएको छ। विभिन्न श्रेणी र तहका पदहरूको व्यवस्थाद्वारा संगठित छ। विभिन्न दरबन्दीमा कानुनबमोजिम कर्मचारीको नियुक्ति, सरुवा, बढुवा र अवकाशको सिलसिला निरन्तर चलिरहन्छ। यो कहिल्यै रिक्त नहुने सेवा हो। यसै कारण निजामती सेवालाई स्थायी सरकारको उपमा दिइन्छ। मुख्यसचिव निजामती सेवाको सर्वोच्च पद हो। निजामती सेवाको घरमुलीको रूपमा यो पदको मर्यादा छ। नेपाल सरकारले हालै सचिव डा बैकुण्ठ अर्याललाई मुख्यसचिव पदमा नियुक्त गरेको छ। मुख्यसचिव पदको कार्यकाल तीन वर्षको हुन्छ। मुख्यसचिव पदको रडारमा शासन सञ्चालनका धेरै पक्ष पर्छन्। आन्तरिक र बाह्य भनेर केही कुरा यसमा समावेश छन्। बाह्य विषयको कुरा गर्दा वर्तमान दुनियाँ पारस्परिक निर्भरताको सिद्धान्तबाट चलेको छ। राजनीतिक, आर्थिक, सामरिक, सामाजिक, सांस्कृतिक, प्रविधिजन्य वा भौगोलिक सीमाको संवेदनशीलताले पारस्परिक निर्भरतालाई बढाइरहेका छन्। राष्ट्रहरूको साझा संगठन संयुक्त राष्ट्रसंघ र विश्व बैंकलगायत अन्तर्राष्ट्रिय संस्थाहरूले विश्व शान्ति र समृद्धिमा सघाइरहेका छन्। यस प्रकारको विश्व परिवेशमा नेपाल जस्तो विकासको प्यासले तिर्खाइरहेको मुलुकका लागि अन्तर्राष्ट्रिय सहयोग, सद्भाव र समर्थन एकदमै जरुरी छ। संवाद, समझदारी र सहकार्यबाट उक्त लाभ हासिल गर्न सकिन्छ। विश्वको सहयोगको ढाँचालाई विद्वान्हरूले तीन प्रकारमा वर्गीकृत गरेका छन्। एक्सचेन्ज, डाइलग र कमाण्ड मोडेल नाम दिइएको छ। विकसित राष्ट्रहरूका बीचमा हुने सहयोग एक्सचेन्ज मोडेलमा आधारित छ। विकासशील देशहरूले डाइलग मोडेल अपनाउँछन्। पछिल्लो समयमा विकासशील भारतले र विकसित अमेरिकासँग बढाएको सहयोगको दायरालाई डाइलग मोडेलको सफलताका रूपमा अथ्र्याउन सकिन्छ। जहाँ कमजोर नेता र अल्छी कर्मचारी छन्, त्यहाँ कमाण्ड मोडेल लागू हुन्छ। कमाण्ड मोडेलमा दिनेको स्वार्थ बढी र लिनेको स्वार्थ कम सम्बोधन हुन्छ। नेपाल कमाण्ड मोडेलमै अल्झिरहेको छ। डाइलग मोडेलमा उक्लनु जरुरी छ। यसका लागि मुख्यसचिवको करिस्मा अपरिहार्य छ। आन्तरिक विषयतर्फ सबैभन्दा पेचिलो कुरा निजामती सेवाभित्र भ्रष्टाचार मौलाएको सर्वत्र चर्चा छ। बहालवाला सचिव नै आचरण विपरीतको काममा संलग्न भएको आरोपमा मुद्दा खेपिरहेको अवस्थाले भ्रष्टाचार व्याप्त छैन भन्न सक्ने स्थिति छैन। कर्मचारीतन्त्र निजामती सेवाकै सीमाभित्र रहन पर्नेमा दलीय राजनीतिको छायामा पर्दै गएको छ। निजामती सेवाका लोअर हाफ पदका कर्मचारीहरू दलीय छहारीमा संगठित छन्। अपर हापलाई तटस्थ भनिएको छ। तर तल्लो पदमा रहँदा कित्ताकाट भइसकेपछि माथिल्लो पदमा पुग्दा तटस्थ हुन्छ भन्नुलाई कति विश्वास गर्ने ? दलको छहारीमुक्त र पेसागत हकहितमा दुरुस्त कर्मचारी संगठन व्यवस्थापन हेतु मुख्यसचिवले नै संकल्प गर्नु जरुरी छ। नेपालको राजनीति व्यक्तिगत लोभ, लालचा र स्वार्थले ग्रसित बन्दै गएको घटनाक्रमले पुष्टि गर्दै गएको देखिन्छ। कर्मचारीलाई काखी च्यापेर त्यस्तो स्वार्थ सिद्ध गर्ने प्रवृत्ति मौलाइरहेको पर्यवेक्षकको ठहर छ। कर्मचारीमा पनि इमान र इज्जतलाई गौण ठान्दै प्रमोसन र पैसालाई सर्वोपरी मान्ने मनोविज्ञान प्रबल हँुदै गएको देखिन्छ। ऐन नियमका मनसायव्यवस्था एकातिर र व्यवहार अर्कोतिर छ। निजामती सेवालाई हचुवामुखी बन्नबाट जोगाउन र विधिबमोजिम चलाउन पनि मुख्यसचिवकै अग्रसरताको खाँचो छ। वास्तवमा नवनियुक्त मुख्यसचिवसामु चुनौतीका चाङ छन्। आँट र अठोटले चुनौतीलाई परास्त गर्न सकिन्छ। कार्यसम्पादनमा नयाँ लहर पैदा नगरी निजामती सेवाको धमिलिएको छवि स्वच्छ हुन पनि सक्दैन। मुलुकमा संघीय ढाँचाको शासन प्रणाली बहाल छ। कर्मचारीका वृत्ति विकास र सेवा सुविधाका तमाम समस्या विद्यमान छन्। शासन सुधार्न, विकास तीव्र पार्न र जनताको जीवनस्तरमा गुणात्मक परिवर्तन ल्याउन कर्मचारीको भूमिका सक्रिय र सुप्रिय नभई सम्भव छैन। यसका लागि पनि निजामती सेवाका घरमुली अर्थात् मुख्यसचिव गम्भीर हुन अनिवार्य छ। अन्यथा समस्या बल्झिदै जाने र प्रणालीको असफलताको अपजस निजामती सेवाले खेप्न पर्ने स्थिति पैदा हुनेछ। यसतर्फ पनि बेलैमा मुख्यसचिव चनाखो हुन जरुरी छ। वास्तवमा नवनियुक्त मुख्यसचिवसामु चुनौतीका चाङ छन्। आँट र अठोटले चुनौतीलाई परास्त गर्न सकिन्छ। सिंगो निजामती सेवाको परिचालन र कार्यसम्पादनमा नयाँ लहर पैदा नगरी निजामती सेवाको धमिलिएको छवि स्वच्छ हुन पनि सक्दैन। यो स्थितिमा पदको प्रभाव, ओज र गरिमालाई प्रशंसनीय बनाइराख्न मुख्यसचिवले आफ्नो दैनिकीमा शरम, नरम र गरम चरित्रलाई दृढतापूर्वक प्रदर्शन गर्न सक्नुपर्छ। शरम यस मानेमा आवश्यक छ कि समाज स्वार्थी छ। समाजका विभिन्न पात्र व्यक्तिगत प्रलोभन देखाएर पदीय आचरण विपरीतका कार्य गर्न उक्साउँछन्। स्वार्थ सिद्ध गर्न उद्यत रहन्छन्। यस्ता कार्यको अंशियार बन्दा आफ्नो व्यक्तिगत, पदीय र पारिवारिक यश, मान, इज्जत र प्रतिष्ठा गिर्छ। यस्तोबाट जोगिन र जोगाउन शरम रक्षा कवज हो। नैतिक हतियार हो। यसले पदीय आचरण विपरीतका कार्य गर्न सधैं रोक्छ। नरम यस्तो तत्त्व हो जो बोली, बचन र व्यवहारमा प्रकट हँुदा अरूलाई हेर्ने, सुन्ने, बुझ्ने र नेतृत्व गर्ने कार्य सरल हुन्छ। नरम व्यवहारले परिस्कृत संस्कार, शिष्टता र सभ्यताको प्रदर्शन गर्छ। सम्बन्धको सम्पोषण गर्छ। विश्वासको आधार तयार गर्छ। निजामती सेवाको सिंगो पंक्तिलाई रहरले काम गरौं र हाँसेर सेवा गरौंको अभियानमा सरिक गराउन नरम व्यवहारबाटै माहोल बन्छ। यो एक यस्तो आध्यात्मिक लक्षण हो जसले व्यक्तिभित्र प्रेम, दया, करुणा र सहृदयता पैदा गर्छ। जो टिम एप्रोचका लागि सञ्जिवनी हो। निजामती सेवामा नरम भाव व्याप्त हुन जरुरी छ। गरम चरित्र पनि मुख्यसचिवमा हुन आवश्यक छ। विशेषगरी मन्त्रिपरिषद्को नीतिगत निर्णयका आडमा भ्रष्टाचार मौलाइरहेको भन्ने पर्यवेक्षकहरूको टिप्पणी छ। जुन बेला कानुनद्वारा स्थापित प्रक्रिया, पद्धति वा प्रणाली छल्ने आशयले निर्णय गर्ने अवस्था पैदा हुन्छ, त्यो क्षणमा मुख्यसचिव गरम हुनै पर्छ। वास्तविक तथ्य, अकाट्य तर्क र शिष्ट तरिका अपनाएर बुद्धिमत्ता ढंगले अडान लिन सक्नु नै गरम हुनु हो।"
बजेट निर्माणको प्रणाली नै गलत,"डडेल्धुरा, गोरखा र नुवाकोटमा विशेष बजेट विनियोजन गरिएको छ। तीन जिल्लामा अत्यधिक बजेट हालिएको छ। यो बजेट मन्त्रीमुखी भयो। कुनैकुनै जिल्लामा बजेट नै परेको छैन। बजेट देशका लागि हो। यो नागरिकलाई छुने हुनुपर्छ। तर, त्यस्तो भएन यसपटक। अनि, नेकपा एकीकृत समाजवादी पार्टीले यस्तै अवस्थामा बजेट पास हुँदैन भनेको हो। हामी यो कुरामा अडिक रह्यौं। त्यसपछि सत्ता हेरफेरका विषय बाहिर आएको छ। प्रतिपक्षका पनि अब सरकार ढल्ने भयो भनेर बसेका छन्। तर, यस्तै अवस्थामा सत्ता हेरफेर हुने छैन। सत्तामा बसेकाहरूले रुचाएनन् भनेचाहिँ जे पनि हुन सक्छ। तर, बाहिरका गतिविधिले चाहिँ सरकार ढल्दैन। अहिलेको मुख्य विषय बजेट हो। संसद्मा आर्थिक वर्ष २०८०८१ को बजेटका विषयमा छलफल भइरहेको छ। यो बजेट अत्यन्त असन्तुलित रूपमा आएको छ। विशेषगरी यो विषयलाई मिडियाले पनि केलाइरहेका छन्। डडेल्धुरा, गोरखा र नुवाकोटमा अलि विशेष बजेट विनियोजन गरिएको छ। डडेल्धुरा कांग्रेस सभापति एवं पूर्वप्रधानमन्त्री शेरबहादुर देउवाको गृह जिल्ला हो। गोरखा माओवादी केन्द्रका अध्यक्ष एवं प्रधानमन्त्री पुष्पकमल दाहाल प्रचण्डले योपटक चुनाव जितेको जिल्ला हो। अनि, नुवाकोट अर्थमन्त्री डा प्रकाशशरण महतको गृह जिल्ला हो। यिनै तीन जिल्लामा अत्यधिक बजेट हालिएको छ। यो बजेट मन्त्रीमुखी भयो। कुनैकुनै जिल्लामा बजेट नै परेको छैन। धादिङ१ मा १ करोड बजेट छ भने डडेल्धुरामा १ अर्ब १० करोड बजेट छ। यसले नै बजेट अत्यन्त विभेदकारी भएको देखाउँछ। मन्त्रालय आइल्यान्ड जस्ता भएका छन्। उनीहरूलाई केही नीति सिद्धान्त र कार्यक्रमले छुदैन। मन्त्रीहरूले पाएकोे बिर्ता सरह ठानेका छन् बजेटलाई। मन्त्रालयको बजेट मन्त्रीलाई पुगेपछि मात्रै अन्यलाई दिइएको छ। यो राम्रो भएन। बजेट निर्माण गर्दा सांसदको भूमिका भएन भन्ने हाम्रो जोड हो। हामी सांसद नभई बजेट पास हुँदैन। हाम्रो टाउको गनेर बजेट पास गर्नुपर्छ। प्रतिनिधिसभामा १ सय ३८ जना सांसद नभए बजेट पारित हुँदैन। जसले बजेट पास गर्नुपर्ने हो उसको यहाँ भूमिका नै छैन। हामीले मन्त्रीलाई निवेदन लेखेर दिन मात्रै पाउने, बाँकी कुन विषय पर्यो परेन, कुन कुरा ठीक वा बेठीक भन्ने थाहा नै हुँदैन। यो बजेट भनेको प्रधानमन्त्री, मन्त्री, मुख्यसचिव, सचिव महानिर्देशकको गाउँमा पैसा पर्ने परिपार्टीका रूपमा विकास भएको छ। कतिपय मन्त्रीले यो बजेटको स्वामित्व लिएका छैनन्, उनीहरू हामीले पनि नभनेका ठाउँमा बजेट परेको छ भन्छन्। यो शीर्षक त हामीले हालेको होइन भनेर मन्त्री नै भन्छन्। यो बजेटमा बिचौलियाको हाबी देखिन्छ। बिचौलियाले भनेको भनेको ठाउँमा बजेट हालिएको छ। बजेट आउनेबित्तिकै सामाजिक सञ्जालमा नै लेखेर बिचौलियाहरू मैले भनेको ठाउँमा बजेट पर्यो भन्दै फुर्किरहेका छन्। जसले गर्दा यो बजेट बेबारिसे जस्तो देखिन्छ, कसले हाल्छहाल्छ थाहा छैन। खर्च पनि कसरी हुन्छ थाहा छैन। हिजो देखिनै बजेट निर्माणको प्रक्रियामा यस्तै गलत कार्य भइरहेका छन्। बजेट निर्माण प्रक्रियामा नै हाम्रो बिमति हो। बजेट निर्माण प्रणालीमा नै परिवर्तन गर्नुपर्छ भन्ने मेरो जोड हो। (पाण्डे, एकीकृत समाजवादी संसदीय दलका उपनेता हुन्।)"
यस्तो होस् गर्मीमा आहार विहार,"गर्मीयाममा राति अबेरसम्म बस्नु ठीक हुँदैन। गर्मीयाममा बिहान सूर्योदय अगाडि नै उठ्ने बानी बसाल्नुपर्छ। बिहानको शीतल मिर्मिरेमा उठ्नाको मजा नै बेग्लै हुन्छ। गर्मी निकै बढेको छ। प्रचण्ड गर्मीका कारण तराईको जनजीवन निकै प्रभावित भएको छ। तराईमा त अहिले दिउँसो बाहिर निस्किन पनि निकै कठिन छ। तराईमा मात्र होइन, काठमाडौंमा पनि गर्मी निकै बढेको छ। गर्मीसँगै अस्पतालहरूमा रोगीको चाप पनि निकै बढेको छ। जाडोयामको तुलनामा गर्मी र वर्षायाममा अस्पताल पुग्ने रोगीहरूको संख्या लगभग दोब्बर नै हुने गर्छ। चर्को घर्मीका कारण शरीर सुक्खा हुने, टाउको दुःख्ने, वाकवाकी लाग्ने, खान रुचि नहुने, कमजोर महसुस हुने, थकाइ लाग्ने, अचानक रिंगटा लाग्ने, बेहोस हुने हुनसक्छ। यस्तै, हातखुट्टा बाउँडिने, जलवियोजन (डिहाइडेसन), आँखा पोल्ने, आँखा पाक्ने, झाडापखला, टाइफाइड तथा जन्डिसजस्ता रोगहरू देखा पर्न सक्छन्। त्यसैले गर्मी र गर्मीका कारण पैदा हुने यस्ता रोगहरूबाट बच्न सरसफाइ तथा आफ्नो खानपान तथा दिनचर्यामा ध्यानदिनु जरुरी छ। गर्मीयाममा बिहान सूर्योदय अगाडि नै उठ्ने बानी बसाल्नुपर्छ। बिहानको शीतल मिर्मिरेमा उठ्नाको मजा नै बेग्लै हुन्छ। उठेपछि एकदुई गिलास पानी पिएर शौचालय जाने र दिसापिसाब गरेपछि स्नान गर्नु राम्रो हुन्छ। पानी पिउनाले र नुहाउनाले शरीरमा बढेको तापक्रम कम हुनुको साथै शरीर शुद्धि हुन्छ। नुहाएपछि वायुसेवनका लागि ४५ किलोमिटर हिँड्नु राम्रो हुन्छ। गर्मीयाममा राति अबेरसम्म बस्नु ठीक हुँदैन। छिट्टै सुत्ने र बिहान छिट्टै उठ्ने बानी बसाल्नुपर्छ। राति अबेरसम्म बस्नै पर्यो भने पटकपटक एकएक गिलास पानी पिउने गर्नुपर्छ। सुत्नुपूर्व पुनः दिसापिसाब गरी नुहाएर वा हातखुट्टा धोइपखाली गरेर तथा एक गिलास पानी पिएर निश्चित्त भई सुत्ने गर्नुपर्छ। यस मौसममा अमिलोपिरो, मसालेदार भोजन, दुर्गन्धयुक्त बिग्रेको पदार्थ, पुनः ताजा बनाएको खाना, बासी भोजन, ज्यादै चिसो वा तातो प्रकृतिका पदार्थ तथा बढी माछामासुको सेवन गर्नुहँुदैन। गुलियो मौसमी, गुलियो आँप, सुन्तला, पाकेको केरा, अंगुर, तरभुजा, खरभुजा, काँक्रो आदिजस्ता फलफूल तथा लौका, फर्सी, गिरौंला, हरियो मटर, बेथे, चौलाइ, परबल, करेला, काँचो केरा तथा पाकेको टमाटर आदि जस्ता तरकारीहरू सेवन गर्नुपर्छ। गर्मीयाममा शरीरमा पानीको मात्रा कम रहने हुनाले प्रशस्त मात्रामा पानी पिउनुपर्छ। पानीको साथसाथै जौ वा चनाको सातुको सर्वत, बेल, खस तथा चन्दनको सर्वत, आँपको पना, चिसो मीठो लस्सी आदि पिउनुपर्छ। लस्सी त गर्मीयामका लागि अमृत नै हो। लस्सी बनाउननिकै सजिलो छ। लस्सी सजिलै घरमा बनाएर सेवन गर्न सकिन्छ। लस्सीका लागि आवश्यक सामग्री हुन्ः दही, पानी तथा मिश्री वा चिनीचिनीको तुलनामा धागोवाला मिश्री श्रेष्ठ हुन्छ। चार गिलास लस्सी बनाउन दुई गिलास दही, दुई गिलास चिसो पानी र ४ चम्चाचिनी वा मिश्री मिलाएर ब्लेंडरमा हाल्ने र राम्रोसँग घोल्ने अनि ४५ थोपा गुलाबजल मिलाउनु पर्छ। अब लस्सी तयार भयो। जौको सातु शीतल, पौष्टिक तथा कब्जनाशक हुन्छ। त्यसैले गर्मीयाममा जौको सातुलाई पानीमा घोलेर पिउनु राम्रो हुन्छ। खानामा भात, जौ वा गहुँको रोटी, मुंगवा मसुरोको पातलो दाल, हरियो सागपातको तरकारी, बिहानको खानामा दही वा मही, प्याज, पुदिना र धनियाँको चट्नी, काँक्रो आदिको सलादखाने गर्नुपर्छ। गर्मी मौसममा प्रशस्त मात्रामा आँप पाइन्छ। त्यसैले नास्ताको रूपमा पाकेको गुलियो आँप वा आँपको रस तथा काँचो आँपबाट बनाइएको आँपको पना सेवन गर्नु गर्मीयाममा निकै लाभदायक हुन्छ। यसका साथै गर्मीयाममा अत्याधिक व्यायाम, परिश्रम तथा मैथुन (सहवास) पनि गर्नुहँुदैन। धेरै बेरसम्म बाहिर घाममा हिँड्ने वा काम गर्ने गर्नु हँुदैन। बाहिर हिँड्दा सुतीको सेतो कपडा लगाउनु उत्तम हुन्छ। बाहिर निस्कनु पूर्व एक गिलास पानी पिउनुपर्छ। घामबाट जोगिन छाता ओढ्ने वा टाउको र कान रुमालले छोप्ने गर्नुपर्छ। बाहिरबाट घरमा आउनेबित्तिकै पानी पिउनु हुँदैन। केहीबेर बसेर पसिना सुकेपछि हातखुट्टा तथा मुख धोइपखालेपछि मात्र पानी पिउनुपर्छ। पानी बोत्तलबाट घटघट होइन कि गिलासबाट चुस्की लिएर पिउनुपर्छ। सधैं सफा पानी पिउने गर्नुपर्छ। गर्मीयाममा साँझ पनि नुहानु राम्रो हुन्छ। सकेसम्म दिउँसो चर्को घाममा बाहिर निस्कनु हुँदैन। बाहिर निस्किँदा एक गिलास पानी पिउने र छाता ओढ्ने र अनुहारलाई घामबाट जोगाउनु पर्छ। रुमाल वा गम्छाले ढाक्नु पर्छ। कपडा खोलेर तथा खालीखुट्टा बाहिर निस्कनु उचित होइन। पातलो, खुकुलो र हावा छिर्ने खालको सुतीको कपडा लगाउनु पर्छ। सकेसम्म कोच्चिएर गाडीमा हिँड्नु हुँदैन। बजार तथा फुटपाथका रेडिमेड अस्वस्थकर खानेकुरा खानु हुन्न। धेरै तातो, पिरो तथा मलासेद्धार खानेकुरा पनि खानु हुँदैन। घरमै तयार गरेको ताजा तथा सफा खाना खानु पर्छ। कोक, पेप्सी आदि पेय पदार्थ खानुभन्दा मौसमी फलफूलको जुस खानु उपयुक्त हुन्छ। लस्सी, सातुपानी तथा नरिवल पानी पिउने गर्नुपर्छ। कागती पानीको सर्बत बनाएर पिउनु उत्तम हो। लौका, काँक्रा, कागती, तरभुजा, खरभुजा आदिकोे सकेसम्म नियमित सेवन गर्ने बानी बसाल्नु पर्छ। प्रत्येक दिन ३४ लिटर पानी पिउने बानी बसाल्नु पर्छ। घाममा काम गर्नु पर्दा पसिना आइरहेको छ भने पटकपटक पानी पिउनु राम्रो हुन्छ। लगातार काम नगर्ने, बेलाबेलामा आराम गर्ने, सम्भव भएसम्म दिउँसो काममा ननस्किने, बाहिर घामबाट आएपछि तुरुन्त एसीमा नबस्ने आदिमा ध्यान दिनुपर्छ। गर्मीयाममा कोकाकोला, पेप्सी, डियूजस्ता पेय पदार्थहरू अध्याधिक मात्रामा पिउने गरिन्छ। गर्मीले आत्तिएको बेलामा यस्ता चिसो र गलियो पेय पदार्थलाई मानिसहरूले अमृत ठान्छन्। तर, यस्ता पेय पदार्थहरूले शरीरलाई कति हानी गर्छ भन्ने धेरैलाई मतलब छैन। यी सानातिना कुराहरूमा ध्यान दिने हो भने प्रचण्ड गर्मीबाट राहतमात्र मिल्दैन कि थुप्रै किसिमका रोगबाट बच्न सकिन्छ। गर्मीयाममा पनि स्वास्थ्यलाई सुदृढ राख्न सकिन्छ।"
मेयरकप बास्केटबलमा म्याग्दीको अन्नपूर्ण गाउँपालिका च्याम्पियन,"बेनी : म्याग्दीको अन्नपूर्ण गाउँपालिका कीर्तिपुरमा अन्तरपालिका मेयर कप यू१८ पुरुष बास्केटबल प्रतियोगितामा बिजयी भएको छ । शनिबार भएको फाइनल खेलमा आयोजक कीर्तिपुर नगरपालिकालाई पराजित ८१ का विरुद्ध ८८ स्कोर गर्दै अन्नपूर्ण गाउँपालिका च्याम्पीयन बनेको टिम व्यवस्थापक बिसन राना पुनले जानकारी दिए । अर्जुन विकको कप्तानीमा मैदानमा उत्रिएका अन्नपूर्णको टिममा रनिक गर्बुजा, नुकेश जुग्जाली, केमन सेञ्चुरी, राजेन्द्र गर्बुजा, मनिष तिलीजा पुन, निश्चल फगामी, हेमन परियार, सुजन परियार, राजु परियार, सुदिप बरुवाल, जोन तिलिजा सहभागी थिए । सुमन तिलिजा पुन प्रशिक्षक र बिसन राना पुनको व्यवस्थापनमा अन्नपुर्णको टोली प्रतियोगितामा सहभागी हुन कीर्तिपुर गएका थिए । अन्नपूर्णका यमन सेञ्चुरीले उत्कृष्ट खेलाडीको उपाधी सहित दश हजार रुपैयाँ नगद पुरस्कार प्राप्त गरे । फाइनल खेलको म्यान अफ द म्याचको उपाधी अन्नपूर्णका नुकेश जुग्जालीले हात पारे । प्रतियोगितामा बिजेता र उपबिजेताले ट्रफी, मेडल, प्रमाणपत्र सहित नगद एक लाख र पचास हजार रुपैयाँ पुरस्कार प्राप्त गरेका छन् । कीर्तिपुर नगरपालिकाका प्रमुख राजकुमार नकर्मी, उपप्रमुख शुभलक्ष्मी शाक्य (सुनिता), नेपाल बास्केटबल संघका अध्यक्ष भिमसेन गुरुङ लगायतले पुरस्कार वितरण गरेका थिए । असार २ गतेदेखि सञ्चालन भएको प्रतियोगितामा ७ वटा स्थानीय तहले सहभागिता जनाएका थिए । महानगर, उपमहानगर, नगरपालिका बाहेक गाउँपालिकाको टिम अन्नपूर्णको मात्र हो । अन्नपूर्ण गाउँपाकिलाले प्रतियोगितामा सहभागिताका लागि एक लाख रुपैयाँ बजेट सहयोग गरेको थियो । ग्रामिण क्षेत्रका खेलाडीहरुले राजधानीमा पुगेर गरेको उत्कृष्ट खेलकौशल प्रर्दशनीले म्याग्दीका खेलप्रेमीहरु उत्साही भएका छन् । सेमी फाइनलमा अनन्नपूर्णले ललितपुर महानगरपालिकालाई ९५७० स्कोरले पराजित गरेको थियो । सेमी फाइनलमा अन्नपूर्णका राजु परियार एक्लैले २३ स्कोर गरेका थिए । नागर्जुन नगरपालिकालाई ७९६५ स्कारेले पराजित गर्दै आयोजक कीर्तिपुरले फाइनलमा अन्नपूर्णसँग प्रतिस्पर्धा गर्न पुगेको हो । कीर्तिपुर नगरपालिकाले आयोजना गरेको मेयरकप बास्केटबल प्रतियोगिताको च्याम्पीयन बनेका म्याग्दीको अन्नपूर्ण गाउँपालिकाको टिम । तस्बिर : सौजन्य सुरेन गुरुङ।"
प्रिन्स र रशिला च्याम्पियन,"काठमाडौं : विभागीय टोली नेपाल एपीएफ क्लबका प्रिन्स दाहाल र त्रिभुवन आर्मी क्लबकी रशिला महर्जनले नवौं अन्नपूर्ण कर्पोरेट ब्याडमिन्टन प्रतियोगिताको उपाधि जितेका छन् । प्रिन्स खुलातर्फको पुरुष एकल र रशिला महिला एकलमा च्याम्पियन बनेका हुन् । शनिबार भएको पुरुष एकलको फाइनलमा प्रिन्सले भोजपुरका नवीन श्रेष्ठलाई २११२, २११५ ले पराजित गरे । नेपाल पुलिस क्लबका विष्णु कटुवाल र आर्मीका प्रफुल महर्जनले तेस्रो स्थान हात पारे । महिला एकलको उपाधि भिडन्तमा रशिलाले एपीएफकी जेसिका गुरुङलाई २१११, २११५ ले पराजित गरिन् । नेपाल पुलिस क्लबकी नीता लम्साल र आर्मीकी अनुमाया राईले तेस्रो स्थान हात पारे । यसैगरी पुरुष डबल्समा एपीएफका प्रिन्स दाहाल र बिजित थापामगरको जोडी पहिलो भए । उनीहरुले आर्मीका प्रफुल महर्जन र रुकेश महर्जनको जोडीलाई २११९, २२२० ले स्तब्ध पारे । कास्कीका विधान अधिकारी र आर्मीका पविण लिङ्थेप तथा नेपाल पुलिस क्लबका जीवन आचार्य र विष्णु कटुवालको जोडीले तेस्रो स्थान हात पारे । यस्तै मिक्स डबल्समा एपीएफका प्रिन्स दाहाल र जेसिका गुरुङको जोडीले उपाधि जिते । उनीहरुले आर्मीका पविण लिङ्थेप र अनुमाया राईको जोडीलाई २११३, २११५ ले पाखा लगाए । एपीएफका बिजित थापामगर र शोभा गौचन तथा आर्मीका प्रफुल महर्जन र रशिला महर्जनको जोडी तेस्रो भए । यसैगरी एक्जुकेटिभ पुरुष एकलमा सगरमाथा लुम्बिनी इन्सुरेन्सका गणेश रायमाझीले पहिलो स्थान हात पारे । उनले फाइनलमा एपेस इन्टरनेसनलका अखिल श्रेष्ठलाई २१७, २१७ ले पराजित गरे । बीएनएम सप्लायर्सका विश्वास नेपाल र होटल गन्तब्य इनका इशान खड्काले तेस्रो स्थान हात पारे । एक्जुकेटिभ पुरुष डबल्समा बीएनएम सप्लायर्सका विश्वास नेपाल र सगरमाथा लुम्बिनी इन्सुरेन्सका गणेश रायमाझीको जोडीले उपाधि जिते । उनीहरुले फाइनलमा नारायणी मिल्कका अभिषेक बोस र होटल गन्तब्य इनका इशान खड्काको जोडीलाई २११४, २१६ ले पराजित गरे । जीएस ह्युम पाइपका महेश खड्का र दीपक राणा तथा चन्डेश्वरी अटो इन्जिनियरिङका अंकितभक्त बोझिभर्या र साहज बोझिभर्याको जोडीले तेस्रो स्थान हात पारे । यसैगरी कर्पोरेट पुरुष डबल्सको उपाधि हाइलाइफ फुडका पंकज ज्ञवाली र बुस्टर्ब फिडका गोपाल टन्डनको जोडीले जिते । ज्ञवाली र टन्डनको जोडीले युनिभर्सल ट्रेडिङका हेमन्त अग्रवाल र हरिओम गुप्ताको जोडीलाई २११२, २०२२, २१८ ले स्तब्ध पारे । थिब ब्रोकरेजका अनन्तकुमार पौडेल र अनोजराज पौडेल तथा एनआईसी एसिया बैंकका रञ्जन खड्का र गणेश पन्तको जोडी तेस्रो भए । अन्नपूर्ण मिडिया नेटवर्कको आयोजनामा त्रिपुरेश्वरस्थित राष्ट्रिय खेलकुद परिषद्को कभर्डहलमा सम्पन्न प्रतियोगिताको एक्जुकेटिभ पुरुष एकल, एक्जुकेटिभ पुरुष डबल्स र कर्पोरेट डबल्सतर्फका विजेताले एक लाख रुपैयाँ पुरस्कार प्राप्त गरे । यस्तै उपविजेताले ५० हजार र तेस्रो स्थान हासिल गर्ने दुई खेलाडीले जनही २५ हजार रुपैयाँ पुरस्कार पाए । खुला पुरुष एकल, डबल्स, महिला एकल र मिक्स डबल्सका विजेताले ८० हजार, दोस्रो हुनेले ४० हजार र तेस्रो हुने खेलाडीले १५ हजार रुपैयाँ नगद पुरस्कार पाए । विजेतालाई अन्नपूर्ण मिडिया नेटवर्कका अध्यक्ष क्याप्टेन रामेश्वर थापा, भौतिक पूर्वाधार तथा यातायात मन्त्रालयका सचिव केशवकुमार शर्मा, राष्ट्रिय खेलकुद परिषद्का सदस्यसचिव टंकलाल घिसिङ, सशस्त्र प्रहरी बलका महानिरीक्षक राजु अर्याल, मिडिया अलाइन्सका अध्यक्ष भास्करराज कर्णिकारलगायतले पुरस्कार प्रदान गरेका थिए । यो पनि पढ्नुहोस अन्नपूर्ण कर्पोरेट ब्याडमिन्टन प्रतियोगिताका विजेतालाई पुरस्कार वितरण (फोटो फिचर)"
सिमरामा हुने प्रदेश स्तरीय फुटबल प्रतियोगिताको तयारी पूरा,सिमराः बाराको सिमरा रंगशालामा सोमबारदेखि मधेस प्रदेश स्तरीय फुटबल प्रतियोगिता सुरु हुँदैछ। मधेस प्रदेश फुटबल संघको आयोजनामा राम नारायण मिश्र फुटबल प्रतियोगिताको दोस्रो संस्करण हुन लागेको हो। आयोजक मधेस प्रदेश फुटबल संघले आइतबार सिमरामा पत्रकार सम्मेलनको आयोजना गर्दै प्रतियोगिताको बारेमा जानकारी गराएको छ। आयोजकका अनुसार मधेसका आठ जिल्लाको सहभागिता रहने प्रतियोगिताको उद्घाटन प्रदेश प्रमुख हरिशंकर मिश्रले गर्ने भएका छन्। मिश्रले साँझ पाँच बजे प्रतियोगिताको उद्घाटन गर्ने कार्यक्रम रहेको छ। मधेस प्रदेशको शिक्षा तथा समाज कल्याण मन्त्रालयको सहयोग र बारा जिल्ला फुटबल संघको सहआयोजनामा हुने प्रतियोगिताको विजेताले ५० हजार र उपविजेताले ३० हजार नगद प्राप्त गर्नेछन्। यसैगरी प्रतियोगितामा विधागत पुरस्कार समेत प्रदान गरिने अध्यक्ष कार्कीले जानकारी दिए। रात्रि समयमा आयोजना गर्न लागिएको प्रतियोगिता असार १६ गते सम्पन्न हुनेछ। धनुषामा पहिलो संस्करण आयोजना गरेको संघले दोस्रो संस्करण सिमरामा गर्न लागेको हो। सिमरा रंगशालामा फ्लड लाइट उपलब्ध भएका कारण आयोजकलाई रात्रि समयमा प्रतियोगिता आयोजना गर्न सहज भएको छ। अत्यधिक गर्मीका कारण दिउँसोको समयमा खेल संचालन गर्न कठिन हुने देखिन्छ। बारा जिल्ला फुटबल संघका अध्यक्ष रामचन्द्र लामाले प्रदेश स्तरीय प्रतियोगिता आयोजना गर्ने अवसर प्राप्त भएकोमा खुशी व्यक्त गरे। उनले प्रतियोगिताको सहआयोजकका रुपमा सम्पूर्ण तयारी पूरा भएको जानकारी दिए। संघका मधेस प्रदेश कोषाध्यक्ष शम्भुसिंह ठकुरीसहित प्रदेश र जिल्लाका पदाधिकारी तथा सदस्यको उपस्थिति रहेको थियो।
सप्तरी प्रिमियर लिगको फाइनलमा खडक वारियर्स र कञ्चनरुप राइनोज,"राजविराज : राजविराजमा जारी सप्तरी प्रिमियर लिगको पाँचौ संस्करणको उपाधिका लागि बजाज खडक वारियर्स र कञ्चनरुप राइनोजबीच सोमबार प्रतिस्पर्धा हुनेछ। पब्लिक विन्देश्वरी क्रिकेट मैदानमा आइतबार सम्पन्न जित्नै पर्ने खेलमा कञ्चनरुप राइनोजले बजाज खडक वारियर्सलाई ३ विकेटले पराजित गर्दै फाइनल प्रवेश गरेको हो। लिगको अन्तिम खेलमा वारियर्सले दिएको ६३ रनको लक्ष्य राइनोजले ७ विकेट गुमाउँदै १२१ ओभरमा पूरा गर्यो। खडक वारियर्सले उपाधिका लागि यस अघिनै फाइनलमा स्थान पक्का गरिसकेको छ। लिग चरणको सम्पूर्ण खेलहरू समाप्त हुँदा खडक वारियर्स ५ खेलमा ४ जित पछि ८ अंक सहित शीर्ष स्थानमा रह्यो। कञ्चनरुप राइनोज, छिन्नमस्ता लायन्स र रुपनी राइडर्सको समान ६ अंक रहेता पनि नेट रन रेटमा अघि रहँदै कञ्चनरुप फाइनल प्रवेश गरेको हो। छिन्नमस्ता तेस्रो, रुपनी राइडर्स चौंथो स्थानमा रह्यो। बलान बिहुल ४ अंक सहित पाँचौ स्थानमा रहंदा डिफेन्डिङ च्याम्पियन राजविराज द किंग जितविहिन रहँदै पुछारमा रह्यो। आइतबारको खेलमा कञ्चनरुपको ब्याटिङमा राशिद खानले सर्वाधिक ३२ रन योगदान दिए। राशिदले २५ बलमा १ चौका र ३ छक्का प्रहार गरे। खराब सुरुवात गरेको राइनोजले २१ रन बनाउँदा ६ विकेट गुमाएको थियो। उक्त अवस्थामा आठौँ नम्बरमा ब्याटिङ गर्दै राशिदले टिमलाई जितसम्म पुर्याए। वारियर्सका बलर दिनेश अधिकारीले ४ विकेट लिएता पनि जित्न पर्याप्त रहेन। यस अघि टस हारेर ब्याटिङ गरेको बजाज खडक वारियर्सले १४३ ओभरमा ६२ रनमा सबै विकेट गुमाएको थियो। वारियर्सका लागि बिशाल सुश्लिंगले सर्वाधिक २४ रन बनाए। प्लेयर अफ द म्याच घोषित कञ्चनरुपको राशिदले ४ विकेट पनि लिए। जुन क्रममा ४ ओभरमा मात्र १२ रन खर्चिए। पप्पु यादवले २ तथा चित्र बिस्ट, नारायण जोशी र सुमित श्रेष्ठले ११ विकेट लिए। आइतबारनै सम्पन्न पहिलो खेलमा छिन्नमस्ता लायन्सले बलान बिहुल सुपर किंग्सलाई २६ रनले पराजित गर्यो। १२५ रनको लक्ष्य पछ्याउने क्रममा बलान बिहुलले १६४ ओभरमा ९८ रनमा सबै विकेट गुमायो। बलान बिहुलका लागि कप्तान पवन सर्राफले सर्वाधिक २५ रनको योगदान दिए। छिन्नमस्ताका बलर नितेश यादवले सर्वाधिक ३ विकेट लिए जुन क्रममा ४ ओभरमा १९ रन खर्चिए। यादव प्लेयर अफ द म्याच समेत घोषित भए। यस्तै रेवती रे र पप्पु यादवले २२ तथा कमल खत्री र शरद भेसवाकरले ११ विकेट लिए। यसअघि टस हारेर ब्याटिङ गरेको छिन्नमस्ता लायन्सले निर्धारित २० ओभरमा ८ विकेट क्षतीमा १२४ रन बनायो। उसका लागि कप्तान शरद भेसवाकरले सर्वाधिक ४७ रन बनाए। जुन क्रममा उनले अविजित रहँदै ४३ बलमा ५ चौका र १ छक्का प्रहार गरे। शुभ कंसाकारले २० तथा राहुल मण्डलले १४ रन बनाए। बलान बिहुलका बलर रुपेश सिंह र रोबिन सिंहले २२ तथा बसिर अहमद, पवन सर्राफ र विकास दासले ११ विकेट लिए। सप्तरी क्रिकेट संघद्वारा आयोजित प्रतियोगिताको विजेताले तीन लाख रुपैयाँ, उपविजेताले १ लाख ५० हजार रुपैयाँ प्राप्त गर्नेछ। यस्तै प्लेयर अफ द सिरिजले २५ हजार रुपैयाँ, उत्कृष्ट ब्याटर र बलरले १५ हजार रुपैयाँ तथा उदीयमान खेलाडीले क्रिकेट किट प्राप्त गर्ने संघका अध्यक्ष आयुष श्रेष्ठले जानकारी गराए।"
आयरल्यान्डविरुद्ध ३२५ रनमा अलआउट भयो श्रीलंका,"बुलावायो : आईसीसी एकदिवसीय विश्वकपको ग्लोबल छनोटमा श्रीलंकाले आयरल्यान्डलाई तीन सय २६ रनको लक्ष्य दिएको छ। जिम्बाब्वेमा जारी छनोटअन्तर्गत समूह बीमा टस हारेर ब्याटिङ थालेको श्रीलंकाले ४९५ ओभरमा सबै विकेट गुमाउनुअघि तीन सय २५ रनको योगफल तयार गर्यो। श्रीलंकाका लागि ओपनर दिमुथ करुणारत्नेले एक सय तीन बलमा आठ चौकासहित एक सय तीन रनको शतकीय इनिङ खेले। यस्तै, सादिरा समाराविक्रमाले ८२ तथा धनन्जय डी सिल्भाले ४२ तथा चारिथ असालन्काले ३८ रनको योगदान गरे। अन्य ब्याटरको प्रदर्शन उल्लेख्य रहेन। आयरलयान्डका लागि मार्क आडेरले सर्वाधिक चार विकेट लिए। ब्यारी मकार्थीले तीन तथा ग्यारेथ डिलानीले दुई विकेट लिए। सुरुआती दुई खेलमा जित निकालेको श्रीलंका सुपर सिक्समा पुगिसकेको छ।"
गलैंचामा भ्याट छुट,"काठमाडौं : गलैंचा उद्योगमा हुँदै आएको मूल्य अभिवृद्धि कर (भ्याट) छुटको व्यवस्था कायम गर्न माग गर्दै गलैंचासम्बद्ध व्यवसायीले सरकारसँगको लबिङलाई तीव्र पारेका छन्। उक्त व्यवस्थाले गलैंचा उद्योग नै धरासायी बनाउने भन्दै नेपाल गलैंचा उत्पादक तथा निकासीकर्ता संघको पहलमा प्रधानमन्त्री, अर्थमन्त्रीदेखि सम्बद्ध निकायका प्रमुखसम्म भेटघाट गरेका हुन्। सरकारले आर्थिक वर्ष २०८००८१ को बजेटमार्फत सरकारले गलैंचालाई भ्याट छुटको सूचीबाट हटाएको थियो। तत्कालको अवस्थामा यो क्षेत्रमा भ्याटको कार्यान्वयन असहज हुने मात्रै नभई यसले व्यवसाय नै बन्द हुन सक्ने र यसबाट लाखौं मजदुरको रोजीरोटी गुम्ने अवस्था भएकाले सबैलाई ध्यानाकर्षण गराएको संघका अध्यक्ष तेञ्जिङ शेर्पाले बताए। उनका अनुसार गलैंचा उद्योगमा करिब ६० प्रतिशत व्यवसायी घरेलु तथा साना व्यवसायी आबद्ध छन्। त्यसमध्ये धेरैजसो विपन्न क्षेत्रका अशिक्षित तथा सीमान्तकृत नागरिक छन्। भ्याट लागू गर्दा उनीहरूले करका सबै प्रक्रिया पूरा गर्न नसक्ने र व्यवसायबाटै पलायन हुने अवस्था आउने भन्दै बिहीबार संघको टोलीले प्रधानमन्त्री पुष्पकमल दाहाललाई भेट गरेको थियो। अघिल्लो साता अर्थमन्त्री प्रकाशशरण महतदेखि अर्थसचिव, राजस्व सचिवलगायतलाई भेट गरेको थियो। गलैंचामा भ्याट छुट लागू गर्दा भ्याटमा दर्ता नभएका साना व्यवसायीको लागत १३ प्रतिशतले बढ्ने भएकाले उनीहरूको प्रतिस्पर्धात्मक क्षमता कमजोर बन्दै जाने संघको तर्क छ। अहिले गलैंचा उद्योगमा प्रत्यक्ष र अप्रत्यक्ष गरी करिब २ लाख श्रमिकले रोजगारी पाइरहेको संघको अनुमान छ।"
धनगढी उपमहानगरले ल्यायो एक अर्ब ९३ करोडको बजेट,"धनगढी : धनगढी उपमहानगरपालिकाले एक अर्ब ९३ करोडको बजेट ल्याएको छ। उपप्रमुख कन्दकलाकुमारी रानाले एक अर्ब ९३ करोड ८ लाख २४ हजार २१८ रुपैयाँको बजेट नगरसभाको दशौं अधिवेशनमा प्रस्तुत गरेकी हुन्। उपप्रमुख रानाद्वारा प्रस्तुत अनुमानित बजेटअनुसार कुल खर्चमा चालुतर्फ एक अर्ब १७ करोड ४४ लाख ९७ हजार ६३ रुपैयाँ छुट्याइएको छ। यसैगरी पुँजीगततर्फ ७५ करोड ६३ लाख २७ हजार १५५ रुपैयाँ खर्च हुने अनुमान गरिएको छ। धनगढी उपमहानगरपालिकाले आयतर्फ आन्तरिक आय ३५ करोड ४३ लाख २० हजार २१८ रुपैयाँ, राजस्व बाँडफाँट ४६ करोड ९७ लाख ९२ हजार रुपैयाँ, अन्तर सरकार वित्तीय हस्तान्तरण (नेपाल सरकार) बाट ९२ करोड ८५ लाख, अन्तर सरकार वित्तीय हस्तान्तरण (प्रदेश सरकार) ५ करोड ३२ लाख १२ हजार रुपैयाँ र सरी आएको मौज्दात १२ करोड ५० लाख रुपैयाँ गरी कुल आय एक अर्ब ९३ करोड ८ लाख २४ हजार २१८ रुपैयाँ अनुमान गरिएको छ। यसैगरी व्ययतर्फ चालु खर्च एक अर्ब १७ करोड ४४ लाख ९७ हजार ६३ रुपैयाँ र पुँजीगत खर्चतर्फ ७५ करोड ६३ लाख २७ हजार १५५ रुपैयाँ गरी कुल एक अर्ब ९३ करोड ८ लाख २४ हजार २१८ रुपैयाँ अनुमान गरिएको छ। कुल बजेटमध्ये ३६ करोड ८३ लाख ७४ हजार १९४ रुपैयाँ पूर्वाधार विकासतर्फ विनियोजन गरिएको छ। क्षेत्रगत कार्यक्रमअन्तर्गत आर्थिक विकासतर्फ कुल बजेटमध्ये ९ करोड ६५ लाख ९३ हजार ८ सय १७ रुपैयाँ विनियोजन गरिएको छ। यस्तै सामाजिक विकासतर्फ कुल बजेटमध्ये ८५ करोड ३६ लाख ५ हजार २२२ रुपैयाँ विनियोजन गरिएको छ। जुन कुल बजेटको ४४ दशमलव २० प्रतिशत हो। पूर्वाधार विकासतर्फ कुल बजेटमध्ये ३६ करोड ८३ लाख ७४ हजार १९४ रुपैयाँ विनियोजन भएको छ। सुशासन तथा अन्तरसम्बन्धिततर्फ कुल बजेटमध्ये ५ करोड ६५ लाख ५५ हजार ५९ रुपैयाँ विनियोजन गरिएको छ। कार्यालय सञ्चालनतर्फ ५५ करोड ५६ लाख ९५ हजार ९२६ रुपैयाँ विनियोजन गरिएको छ। जुन कुल बजेटको २८ दशमलव ८० प्रतिशत हो। उपप्रमुख रानाले खर्चतर्फ विषयगत योजना तथा कार्यक्रमगत विस्तृत विवरण नगर सभाबाट पारित भइसकेपछि सार्वजनिक गर्ने व्यवस्था मिलाएको जनाइन्। व्ययको चालु प्रशासनिक खर्चतर्फ नेपाल सरकारले तोकेको राष्ट्र सेवक कर्मचारीहरुको तलब, सेवा, सुविधाका साथै उपमहानरबाट उपलब्ध हुने सेवा, सुविधासमेत गरी कार्यरत सम्पूर्ण स्थायी, करार, ज्यालादारी कर्मचारीको तलब, भत्ता र अन्य सुविधा वापतको रकम समावेश छ। विकास खर्चलाई चालु खर्चमा परिवर्तन गर्न नपाउने, करारमा कार्य कर्मचारीलाई पुनरावलोकन गर्दै प्रशासनिक खर्चको भार घटाउने, खरिद प्रक्रियालाई पारदर्शी बनाउँदै तोकिएको समयभित्रै खरिद कार्य सम्पन्न हुने र आफ्नै आन्तरिक स्रोतले चालु खर्च धान्ने गरी आत्मनिर्भर उन्मुख बजेट कार्यान्वयनको व्यवस्था मिलाइएको बजेटमा उल्लेख छ। आगामी आवका लागि अनुमानित आय र व्ययको रकम बराबर हुने गरी विनियोजन गरेको प्रस्तुत बजेटको अनुमान सन्तुलित बजेटको सिद्धान्तअनुसार २०८०८१ को वार्षिक तथा कार्यक्रममा आधारित भएर तर्जुमा भएको उपप्रमुख रानाले नगरसभामा जानकारी गराइन्। प्रस्तुत गरिएको बजेट आजै बहुमतले पारित भएको छ।"
बैंकमा पैसा थुप्रिँदा घट्न थाल्यो अन्तरबैंक ब्याजदर,काठमाडौं : लामो समय लगानीयोग्य पुँजी अभावमा बिताएका बैंक तथा वित्तीय संस्थाको प्रणालीमा अधिक पैसा थुप्रिँदा अन्तर बैंक ब्याजदर पनि ह्वात्तै घटेको छ। बैंकिङ प्रणालीमा अधिक रकम जम्मा हुन थालेपछि एक बैंकले अर्को बैंकलाई दिने कर्जाको अन्तर बैंक ब्याजदर घटेको हो। यसो हुँदा एक बैंकले अर्को बैंकसँग गर्ने कारोबारको भारीत औसत ब्याजदर घटेर २६५ प्रतिशत हाराहारीमा छ। यसअघि गत बिहीबार यस्तो ब्याजदर ३१० प्रतिशत थियो। जबकी साताअघिसम्म अन्तरबैंक ब्याजदर ७ प्रतिशतभन्दा माथि थियो। बैंकिङ प्रणालीमा निक्षेप संकलन बढिरहेको छ। आर्थिक वर्षको अन्तिम महिना भएकाले राजश्व पनि बढ्छ। रोकिएका सरकारी भुक्तानीहरू पनि असारमसान्तसम्म राफसाफ गरिसक्नु पर्छ। यसले पनि प्रणालीमा रकम बढ्न गएको हो। तर यो तुलनामा कर्जा प्रवाह हुन सकेको छैन। पछिल्लो एक महिनामै वाणिज्य बैंकहरूको निक्षेप १० अर्ब रुपैयाँले बढ्यो। नेपाल राष्ट्र बैंकको तथ्यांकअनुसार वार्षिक करिब ५ खर्ब रुपैयाँ हाराहारीमा निक्षेप वृद्धि भएको छ। यसरी एकोहोरो निक्षेप बढिरहने तर कर्जा भने न्यून छ। आर्थिक गतिविधिले गति लिन नसक्दा निजी क्षेत्रले पनि कर्जा लिन सकिरहेको छैन। परिणामस्वरुप कर्जाको माग कम हुँदा प्रणालीमा अधिक पैसा थुप्रिएकाले अन्तर बैंक ब्याजदर घट्न गएको बैंकरहरू बताउँछन्। यसो हुँदा यतिबेला बैंकको लगानी योग्य क्षमता (तरलता) खुकुलो भएको छ। जसले गर्दा बैंकहरूको कर्जा निक्षेप अनुपात (सिडि रेसियो ८३९७ प्रतिशतमा सीमित छ। केन्द्रीय बैंकले वाणिज्य बैंकहरूलाई अधिकतम ९० प्रतिशतसम्मको सीडी रेसियो सीमा कायम गर्न निर्देशन छ। केही महिनाअघिसम्म बेंकहरूको सीडी रेसियो टाइट हुँदा कर्जा दिने क्षमता घटेको थियो। यससँगै केन्द्रीय बेंकले बैंकिङ प्रणालीमा पैसा कम हुँदा विभिन्न उपकरणहरूबाट पैसा पठाउँछ तर बढि हुँदा प्रणालीबाट तान्ने गर्छ। यसअघिसम्म बैंकमा तरलता कम हुँदा स्थायी तरलता सुविधा (एसएलएफ)बाट प्रणालीमा थुप्रै पैसा दिँदै आएको थियो। तर पछिल्लो समय दिनु परेको छैन।
भद्रपुर नगरपालिकाको नीति तथा कार्यक्रमसहित बजेट बहुमतले पारित,"झापा : भद्रपुर नगरपालिकाले आगामी आर्थिक वर्ष २०८००८१ को नीति तथा कार्यक्रमसहितको प्रस्तावित बजेट बहुमतले पारित गरेको छ । नगरपालिकामा शनिबार बसेको नगर सभाको १२ औं अधिवेशनले आगामी आर्थिक वर्षको नीति तथा कार्यक्रमसहितको प्रस्तावित बजेट बहुमतले पारित गरेको हो । नगरपालिकाको चालु आर्थिक वर्ष २०७९०८० मा ९१ करोड ३४ लाख २३ हजार अनुमानित बजेट रहेकोमा आगामी आर्थिक वर्ष २०८००८१ मा ८५ करोड ६७ लाख ३ हजार अनुमानित बजेट नगरपालिकाका उपप्रमुख राधा कार्कीले नगर सभामा सार्वजनिक गरेकी हुन् । चालु आर्थिक वर्षभन्दा आगामी आर्थिक वर्षका लागि ५ करोड ६७ लाख २० हजार रुपैयाँले नगरको बजेट घटेको हो । नगरको आगामी आर्थिक वर्षको बजेट अनुसार आर्थिक विकास कार्यक्रमतर्फ ४ करोड ८० लाख, सामाजिक विकास कार्यक्रमतर्फ ३६ करोड २५ हजार, वातावरण तथा विपत् व्यवस्थापन कार्यक्रमतर्फ ५८ लाख, संस्थागत विकाससेवा प्रवाहसूचना प्रविधि तथा कार्यालय सञ्चालनतर्फ १५ करोड ८० लाख र पूर्वाधार विकास कार्यक्रमतर्फ २८ करोड ४८ लाख ७८ हजार रुपैयाँ गरी ८५ करोड ६७ लाख ३ हजार अनुमानित बजेट रहेको उपप्रमुख कार्कीले बताइन् । उल्लेखित अनुमानित बजेट खर्च व्यहोर्ने स्रोतमध्ये नगरपालिकाको आन्तरिक आय ५ करोड ५० लाख, राजश्व बाँडफाँडतर्फ सङ्घीय सरकारबाट १२ करोड ४४ लाख १० हजार, प्रदेशबाट ८२ लाख, स्थानीयबाट २ करोड ८० लाख ७९ हजार, सङ्घीय तथा प्रदेश सरकारबाट प्राप्त हुने वित्तीय हस्तान्तरणमध्ये वित्तीय समानीकरण अनुदानबाट १८ करोड ५८ लाख ११ हजार, समपूरक अनुदानबाट १ करोड ७९ लाख ७८ हजार, सशर्त अनुदानबाट ३१ करोड ७२ लाख २५ हजार, विशेष अनुदानबाट २ करोड र नगरपालिकाको आन्तरिक आय, योजनामा जनसहभागिता, राजश्व बाँडफाँड र वित्तीय हस्तान्तरणबाट अपुग हुने १० करोड बराबरको योजना तथा कार्यक्रमहरू सञ्चालन हुने उनले बताइन् । त्यस्तै नगर प्रमुख गणेश पोखरेलले नगरको नीति तथा कार्यक्रमको बारेमा जानकारी गराएका थिए । सीमित स्रोत साधनका बीच नगरवासीको प्राथमिकतामा आधारित नीति तथा कार्यक्रम बनाइएको नगर प्रमुख पोखरेलले बताए । सामाजिक विकास क्षेत्रमध्ये शिक्षा र स्वास्थ्य तथा पूर्वाधार क्षेत्रबाहेक कृषि र पशु सेवा क्षेत्रलाई समेत प्राथमिकतामा राखेर नीति तथा कार्यक्रम ल्याइएको उनको भनाई छ । सो कार्यक्रममा नगरपालिकाका प्रमुख प्रशासकीय अधिकृत टेककुमार रेग्मीले सहजीकरण गरेका थिए । शुक्रबार डाँकिएको नगर सभामा नेकपा (एमाले) र राप्रपाका बहुमत जनप्रतिनिधिले बहिष्कार गरेका थिए । असन्तुष्ट जनप्रतिनिधिहरुको मागलाई छलफलबाट सम्बोधन गर्ने नगर प्रमुख पोखरेलले आवश्वासन दिएपछि शनिबार नगर सभा सम्पन्न भएको थियो ।"
"भन्सार एजेन्टका प्रतिनिधि आन्दोलित, भन्सार विभाग त्रिपुरेश्वरमा आजबाट धर्ना","काठमाडौं : भन्सार एजेन्टका प्रतिनिधिहरु आजबाट आन्दोलनमा उत्रिएका छन्। सरकारले आर्थिक वर्ष २०८०८१ को आर्थिक विधेयकमा भन्सार ऐन संशोधन गरी भन्सार एजेन्टका प्रतिनिधिहरु हटाएपछि भन्सार एजेन्टका प्रतिनिधिहरु आन्दोलनमा उत्रिएका हुन्। आइतबारदेखि भन्सार विभाग त्रिपुरेश्वरमा उनीहरुले धर्ना दिएका छन्। भन्सार एजेन्ट प्रतिनिधि संघ संघर्ष समितिका संयोजक खड्गबहादुर कार्कीले भन्सार विभाग र अर्थ मन्त्रालयलाई पटकपटक ध्यानाकर्षण र ज्ञापनपत्र बुझाएपछि पनि कुनै सुनुवाइ नभएकोले बाध्य भई आन्दोलन गर्नु परेको बताए। सरकारको निर्णयले दुई दशकभन्दा बढी समयदेखि विभिन्न भन्सार कार्यालयहरुमा भन्सार एजेन्टको प्रतिनिधिको रुपमा काम गरिरहेका ३०० जनाभन्दा बढी प्रतिनिधि रोजगार गुमेको उनको भनाई छ। उनले भने, 'सालव साली रुपमा आउने आर्थिक ऐन नियमावलि ले विभिन्न ऐनहरुलाई संशोधन गर्ने क्रममा भन्सार ऐन २०६४ को दफा ५१ (१) को व्यवस्थामा प्रतिनिधि शब्द हटाईएको र भन्सार नियमावली २०६४ नियम ३७ को (९,१०,१२,१३ र १६) हटाईएको हुनाले हामी प्रतिनिधिहरुले भन्सार ऐन तथा नियमावली बमोजिम भन्सार महशुल तथा अन्य महशुल समेत संकलनको लागि राज्यलाई कुनै व्ययभार नपर्ने गरी गर्दै आएको रोजगारी पेशा हाल आएर गुमेको अवस्था छ। यसअघि पनि हामीले सो परिवर्तित भन्सार ऐनको दफा ५१ (१) र भन्सार नियमावली २०६४ नियम ३७ को (९,१०,१२,१३ र १६ ) को बारेमा ज्ञापन पत्र बुझाईसकेका थियौं। तर, उक्त ज्ञापन पत्रको बारेमा सरोकारवाला पक्षबाट कुनैपनि सुनुवाई नभएको हुनाले आजदेखि भन्सार विभागमा धर्ना बसेका छौं।' संयोजक कार्कीले माग पूरा नभएसम्म आन्दोलन जारी राख्ने बताए।"
"नेप्सेमा ६२ अंकको वृद्धि, ६ अर्बमाथिको सेयर कारोबार","काठमाडौं : साताको पहिरो कारोबार दिन आज नेप्से परिसूचक भारी अंकले बढेको छ। नेप्से परिसूचक ६१२१ अंकले बढेर २११७७३ विन्दुमा पुगेको हो। सेन्सेटिभ इण्डेक्स ९७४ अंकले वृद्धि भएर ३९५४५ विन्दुमा अडिएको छ। यसदिन २७५ कम्पनीको १ करोड ४७ लाख ५१ हजार २४७ कित्ता सेयर ६ अर्ब ४९ करोड ४ लाख १२ हजार ६६५८९ रुपैयाँमा खरिदबिक्री भयो। आज ७ बढि कम्पनीको सेयर मूल्य सर्किट लेभलमा कारोबार भयो। लाइफ इन्स्योरेन्स करपोरेसन,हिमालयन लाइफ इन्स्योरेन्स,एनएमबी ५०,सामलिङ पावर,बीपीडब्लु वित्तीय संस्था,सिटी होटल,शिवम् सिमेन्टको सेयर मूल्य १० प्रतिशतले बढेको हो। कारोबार रकमका आधारमा शिवम् सिमेन्ट शीर्षस्थानमा रह्यो। सो कम्पनीको ४९ करोड बढिको सेयर कारोबार भयो। यसैगरी सोल्टी होटलको ३८ करोड र हिमालयन डिस्टिलरीको २४ करोड बढि मूल्यको सेयर कारोबार भयो। यसदिन १८९ कम्पनीको मूल्य बढ्दा ३२ को घट्यो भने ४ को मूल्य स्थिर रह्यो। कारोबारमा आएका १३ वटै उपसमूहको सूचक सकारात्मक देखिएका छन्। लाइफ इन्स्योरेन्स उपसमूहको सूचक ७७९ प्रतिशतले बढेको छ। नन लाइफ इन्स्योरेन्सको सूचक ६०९ प्रतिशतले बढ्दा अदर्श ,ट्रेडिङ र फाइनान्स उपसमूहको सूचक५ प्रतिशत बढिले उकालो लाग्यो।"
"जलवायुमैत्री खेती, स्मार्ट गाउँ","काठमाडौं : उदयपुर जिल्लाको बेलका नगरपालिकाभित्रको डुँडेखोला, जलवायु मैत्री गाउँको एक नमुना बनेको छ। गाउँका २६ घर परिवार पाँच वर्षअघिदेखि जलवायु मैत्री अभ्यास गर्दै आएका छन्। यो अरूका लागि उदाहरणीय गाउँ बन्न पुगेको छ। हरेक घरमा टनेल, कुखुराको खोर, माछापोखरी, जुठ्यान (खेर गएको पानी जम्मा गरेर बिरुवामा हाल्ने), भाँडा माझेर सुकाउने बाँसको चाङ, थोपा सिँचाइ, पशुपालनमा लागि सुधारिएको व्यवस्थित गोठ र प्रांगारिक तथा जैविक मलका लागि छुट्टै स्थान बनाएका छन्। हरेक घर परिवारलाई पोषणयुक्त आहारको अभाव नहोस् भन्ने उद्देश्यले अन्न, तरकारी, फलफूल बाली लगाउने र माछा, गाईबस्तु र कुखुरापालनमा पोषण घरबगैंचा लाई प्रोत्साहन गरिएको छ। यसका लागि उनीहरूले जलवायु मैत्री उत्पादन गर्दै आएका छन्। रासायनिक मलको विकल्पमा प्रांगारिक मल प्रयोगमा ल्याएका छन्। विभिन्न संस्थाहरूले तालिम दिएअनुसार गड्यौंला मल बनाएर प्रयोग गर्छन्। विषादीको विकल्पमा जैविक झोल मलको प्रयोग गरिएको छ। अर्गानिक खेतीबाट आफूहरू स्वस्थ र गुणस्तरीय जीवन बिताएको अनुभव सुनाउँछन् स्थानीय किसान दानबहादुर राई। उनी भन्छन्, पहिला किनेर खानुपथ्र्यो। अहिले त्यो पैसा बच्यो र सपरिवारले आफ्नै बारीको स्वस्थकर खान पाएका छौं। ७२ वर्षीया थामबहादुर राई ५ वर्षदेखि अर्गानिक खेतीले विषादीयुक्त तरकारी खान नपरेको सुनाउँछन्। विभिन्न संस्थाको तालिम र सहयोगबाट जलवायु अनुकूलन उत्पादन गर्न सम्भव भएको डँुडखोला कृषक समूहकी अध्यक्ष नौसरी राई बताउँछिन्। अध्यक्ष राईका अनुसार राष्ट्रिय कृषक समूह महासंघले समिति गठन गरेपछि नगरपालिका, वडाबाट सल्लाह सुझावका साथै पोषण घरबगैंचा पनि पाएका हुन्। किसानले कसरी जलवायु मैत्री खेती गर्ने भन्नेबारे सिक्ने मौका पायौं, उनले भनिन्। पानीको अभाव रहेको उक्त क्षेत्रमा थोपा सिँचाइको प्रयोग गरिएको छ। टनेलमा टमाटर, सागसब्जीलगायत मौसमअनुसार उत्पादन गर्छन्। साथै बेमौसमी तरकारी पनि टनेलमा लगाउने गरेका छन्। उत्पादित वस्तुलाई घरमा उपभोग गरेर बचेपछि नजिकको रामपुर, चतरा बजारमा बिक्री वितरण गर्ने गरेको उनी बताउँछिन्। उनी भन्छिन्, बजारमा अर्गानिक उत्पादन भनेर डुँडेखोलालाई चिनिने र यहाँको तरकारीको माग बजारमा बढी नै छ। अन्य तरकारीभन्दा २० रुपैयाँ बढीमा बिक्री हुन्छ। पहिला खानलाई मात्र पुग्ने गरेकोमा यहाँका किसान अहिले अर्गानिक अर्थात् स्वस्थ तरकारी खाएर पनि बेचेर पैसा बचतसमेत गर्न सक्षम भएका छन्। यो पानीको अभाव क्षेत्र हो। यहाँ वर्षाबाहेक सधैं खडेरी पर्छ। जमिनमा कल राखेर पनि पानी आउँदैन। यसैले पानीलाई बचत गरेर थोपा सिँचाइले गाउँ नै हराभरा बनाएका छन्। गाउँलाई स्मार्ट बनाउन वाटर स्मार्ट अर्थात् पानी किफायत गर्ने, कार्बन स्मार्ट अर्थात् सकभर कार्बन शोचन गर्ने प्रविधिको प्रयोग, सिड स्मार्ट अर्थात् सकभर स्थानीय बिउ प्रयोग गर्न खोजिएको कृषि विज्ञ तथा केयर नेपालका प्रतिनिधि जीवनाथ शर्मा बताउँछन्। उनका अनुसार यस्तो स्मार्ट बनाउनका लागि नगरपालिकाले सहयोग दिएको थियो। उक्त सहयोगपछि स्थानीयले स्मार्ट गाउँ बनाउन सफल भएका छन्। जलवायु परिवर्तन हुँदै गएकाले त्योसँग फिट हुने प्रविधिहरू ल्याएर अनुकूल बनाउने, उत्पादन बढाउने र कार्बन उत्सर्जन घटाउने काम गरेमा जलवायु मैत्री हुन्छ। यहाँ पानी नभएकाले धारामा आएको पानीलाई प्रयोग गरेपछि जम्मा गर्ने प्रविधिको विकास भएको छ। रासायनिक मललाई त्यागेर प्रांगारिक मल र विषलाई त्यागेर जैविक झोल प्रयोग हुन थालेको छ। जलवायु अनुकूलित उदाहरणीय काम गरेको यो गाउँका किसानलाई परिचयपत्रअनुसार कसरी सेवासुविधा दिने भनेर सहजीकरण गरेको राष्ट्रिय कृषक समूह महासंघ नेपालका अध्यक्ष नवराज बस्नेत बताउँछन्।"
सहकारीको बचत डुब्दैन,"भक्तपुर : सहकारी विभागका रजिष्ट्रार नमराज घिमिरेले केही सहकारी आर्थिक संकटमा फसेका भए पनि सदस्यको बचत नडुब्ने बताएका छन्। सहकारीको मूल्य मान्यता र सिद्धान्तविपरीत काम गर्नेहरू आर्थिक संकटमा फसेको उनको भनाइ छ। भक्तपुर जिल्लाको महिला सहकारीकर्मीहरूले आयोजना गरेको सहकारी साक्षरता तालिम कार्यक्रममा बोल्दै रजिष्ट्रार घिमिरेले भने, पक्कै पनि केही सहकारीहरू संकटमा छन्। तर, ढुक्क हुनुस्, सहकारीको बचत डुब्दैन। उनले यसबेला जनताको सेवा गरिरहेका ३१ हजार बढी सहकारी बदनाम भइरहेको र सञ्चालकमाथि अविश्वास पैदा भएको बताए। डरले सदस्यहरू बचत रकम झिक्न सहकारी गइरहेका छन्, रजिष्ट्रार घिमिरेले भने, कुनै पनि सहकारी वा बैंकका सबै बचतकर्ताले एकैपटक बचत फिर्ता मागे भने कसैले पनि दिन सक्दैन। सहकारीका सदस्यहरू चनाखो हुन जरुरी रहेको तर डराउनु पर्ने अवस्था नरहेको सहकारी विभागका रजिष्ट्रार घिमिरेले स्पष्ट पारे। देशभरिमा ३१ हजार ३ सय ७३ सहकारी संस्था छन्। यीमध्यै करिब अढाई सय सहकारी समस्यामा छन्। समग्र सहकारी संस्थाहरू नै आर्थिक संकटले डुब्दै छन् भन्ने हल्लाका कारण बचतकर्ताहरू डराएको अवस्था छ। सहकारीबारे फैलाएको भ्रमलाई चिर्नका लागि भक्तपुरका महिला सहकारीहरूले अभियान चलाएका छन्। भक्तपुर जिल्लाको महिला सहकारीकर्मीहरूको सम्मेलन आयोजक समिति२०७५ नामक समूहले आफ्ना सञ्चालक समिति, कर्मचारी र सदस्यलाई सहकारी साक्षरताका माध्यमले आमजनमानसमा सहकारीप्रति विश्वास जगाइरहेका छन्। यो समूहले शनिबार भक्तपुरमा सचेतना कार्यक्रमको आयोजना गरेको थियो। गरिब तथा विपन्नलाई बैंकले पत्याउँदैन, सहकारी गरिबहरूको आर्थिक कारोबार गर्ने एक मात्र संस्था हो। सहकारीले बिनाधितो पनि उद्यम गर्न किस्तामा ऋण दिन्छन्। त्यसैले देशभरिमा सहकारीमा ७३ लाख सदस्य आबद्ध छन्। रजिष्ट्रार घिमिरेका अनुसार विश्वमै आर्थिक मन्दी छ। हाम्रो देशमा पनि त्यसको असर छ। सहकारी ऐनविपरीत केहीले जग्गा कारोबारमा लगानी गरे जुन सहकारीको ऐनविपरीत भएको रजिष्टार घिमिरेको भनाइ छ। केहीले त सहकारीको बोर्ड झुन्ड्याएर ठगी धन्दा नै चलाए। बचतकर्ताको रकम जग्गामा लगानी गरेर फसाएका छन्। कम्पनी खोलेर सहकारीको रकम चलाएका छन्, उनले भने, बचतकर्ताको रकम डुबाउनेलाई आवश्य कानुनी कारबाही हुन्छ। त्यस्ता ठगहरूलाई जीवनभर जेलको बास हुन्छ। सहकारी क्षेत्र सुधार सुझाव कार्यदल, २०८० ले काम गरिरहेको उनले जनाए। विभागले सहकारी ऐनविपरीत सञ्चालित सहकारीलाई अनुगमन गरेर कडा कारबाही गर्ने जनाएको छ। सहकारी अभियानमै जीवन बिताएका सहकारीविद् कैलाशभक्त प्रधानांगले सहकारीकर्मीहरू आर्थिक अनुशासनमा नबस्दा सहकारी अभियान बदनाम भएको बताए। उनले सहकारीको गुमेको साख, इज्जत र विश्वास फर्काउन सहकारीकर्मी नै लाग्नुपर्नेमा जोड दिए। अहिले सहकारीको समस्या समाधान गर्न सरकारसँग १० अर्ब रुपैयाँ माग गरिँदैछ। यो समस्याको जिम्मेवारी सहकारीकर्मीले लिनुपर्छ। सरकारले यसमा सहयोग गर्नुपर्छ, उनले भने, गभर्मेन्ट र मुभमेन्टसँगसँगै अगाडि बढे सहकारीको समस्या समाधान छिट्टै हुन्छ। भक्तपुरमा महिलाहरू सहकारीबारे फैलाएका भ्रम चिर्न जुट्नु खुसीको कुरो बताउँदै उनले भने, पुरुषले भन्दा महिलाले नेतृत्व गरेका सहकारीहरू आर्थिक अनुशासनमा छन्। सहकारीले मानवीय मूल्य प्रधान ठान्ने गरेको कार्यक्रम संयोजक सहना पसखलले बताइन्। सहकारीका सदस्यको खबरदारी, सञ्चालक समितिको इमान्दारिता र कर्मचारीको दक्षता सहकारी अभियानको खम्बा हो, उनले भनिन्, बैंक र सहकारी संस्थाबीचको फरकबारे आफ्ना सदस्यलाई जानकारी गराउनुपर्छ। यसले पनि सहकारीको समस्या समाधान गर्न सहयोग पुग्छ। उनका अनुसार सहकारीले आर्थिक, सामाजिक र साँस्कृतिक पक्षमा काम गर्नुपर्छ। तर, सबैजसो सहकारीले बचत तथा ऋण लगानीको क्षेत्रमा मात्रै केन्द्रित भए। यसले पनि सहकारी अभियानलाई कमजोर बनाएको छ। सहकारीले आर्थिक, सामाजिक तथा सांस्कृतिक आवश्यकता र आंकाक्षाहरू पूरा गर्न सघाउ पुर्याउने गरेको दक्षिण बाराही महिला बचत तथा ऋण सहकारी संस्थाकी सचिव पार्वती घिमिरेले बताइन्। न्यूनआय भएका कृषक, कालीगढ, श्रमिकका साथै आम उपभोक्तावर्गको आर्थिक तथा सामाजिक उत्थानका लागि सहकारीहरू जीवनका आवश्यकता नै बनिसकेका छन्, उनले भनिन्, त्यसैले यसबेला सहकारी अभियानलाई बचाउनुको विकल्प छैन। चितवनमा बखान सहकारीको २०१३ चैत २० गते सुरुसँगै नेपालमा सहकारी अभियानको थालनी भएको हो।"
स्थानीय तहले आज बजेट प्रस्तुत गर्दै,"काठमाडौं : आगामी आर्थिक वर्ष २०८०८१ का लागि ७४३ स्थानीय तहको बजेट आइतबार सार्वजनिक हुँदैछ। प्रत्येक वर्ष असार १० गतेभित्र आर्थिक वर्षको राजस्व र व्यय (बजेट)को अनुमान स्थानीय तहले सम्बन्धित गाउँ वा नगरसभामा पेस गर्नुपर्ने संवैधानिक व्यवस्था छ। स्थानीय सरकार सञ्चालन ऐन, २०७४ अनुसार बजेट पेस र पारित गर्ने व्यवस्था छ। उक्त ऐनको दफा ७१ अनुसार उपाध्यक्ष, उपप्रमुख वा कार्यपालिकाले तोकेको कार्यपालिकाको कुनै सदस्यले आगामी आर्थिक वर्षको राजस्व र व्यय (बजेट) को अनुमान कार्यपालिकाबाट स्वीकृत गराई असार १० गतेभित्र सभामा पेस गर्नुपर्ने व्यवस्था छ। सोही व्यवस्थाअनुसार हालसम्म १० स्थानीय तहले बजेट सार्वजनिक गरिसकेको सङ्घीय मामिला तथा सामान्य प्रशासन मन्त्रालयले जानकारी दिएको छ। मन्त्रालयका अनुसार कोशी प्रदेशका दुई, मधेस प्रदेशका एक, बागमती प्रदेशका एक, गण्डकी प्रदेशका चार र सुदूरपश्चिम प्रदेशमा दुई गरी १० स्थानीय तहले बजेट ल्याइसकेका छन्। संघीय सरकारले वार्षिक बजेटबाट स्थानीय तहलाई वित्तीय समानीकरण, सर्शत अनुदान, समपूरक विशेष अनुदान छुट्याएको हुन्छ। तर स्थानीय तहले बजेट समयमा नल्याउँदा अनुदान रकम पाउनमा समस्या देखिने गरेको छ। राष्ट्रिय प्राकृतिक स्रोत तथा वित्त आयोगले स्थानीय सरकारले ऐनअनुसार असार १० गतेभित्र बजेट पेस भए नभएकालाई मूल्यांकनको एक सूचक मान्ने गरेको छ। बजेटको वार्षिक राजस्व र व्ययमा गत आर्थिक वर्षको राजस्व र व्ययको यथार्थ विवरण, चालु आर्थिक वर्षको अन्तिम सम्ममा हुने आम्दानी र खर्चको संशोधित अनुमान तथा आगामी आर्थिक वर्षको योजना तथा कार्यक्रम र आयव्ययको अनुमानित विवरण खुलाउनुपर्नेछ। पेस भएको बजेटमाथि कार्यतालिका बनाई १५ दिनभित्र छलफलको काम सम्पन्न गरिसक्नुपर्नेछ। छलफल सम्पन्न भएपछि सभाले बजेट पारित गर्न वा सुझावसहित कार्यपालिकामा पठाउन सक्नेछ। सुझावसहित प्राप्त भएको बजेट उपर कार्यपालिकाले पुनःविचार गरी आवश्यक परिमार्जनसहित वा परिमार्जन गर्नुपर्ने नदेखिएमा कारणसहित सभामा पाँच दिनभित्र पुनःपेस गर्नुपर्नेछ। सभाले पेस भएको बजेट असार मसान्तभित्र पारित गरिसक्नु पर्नेछ।"
