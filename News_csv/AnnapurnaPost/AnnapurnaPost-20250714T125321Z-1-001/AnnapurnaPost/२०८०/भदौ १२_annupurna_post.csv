शीर्षक,विवरण
डेंगी : सन्त्रास कि सतर्कता ?,"लामखुट्टेको टोकाइबाट मानिसमा सर्ने डेंगी रोगको प्रकोप अहिले नेपालको विभिन्न भागमा निकै बढ्दो छ। धरान, रूपन्देही, नवलपरासी, चितवन, पर्सा तथा झापा आदि ठाउँहरूमा हुँदै अहिले काठमाडौंमा पनि फैलिएको छ। र, डेंगु रोगको संक्रमणबाट हजारौं व्यक्ति बिरामी भएका छन्। रूपन्देहीमा मात्रै झन्डै चार सय जनामा डेंगु संक्रमण भएको भेटिएको छ। रूपन्देहीमा १० वर्षअघि पहिलो पटक डेंगु संक्रमणका बिरामी भेटिएका थिए। सो वर्ष तीन सय जनालाई संक्रमण भएको थियो भने चार जनाले ज्यान गुमाएका थिए। यो वर्ष कम्तीमा दुई जनाको ज्यान गइसकेको छ। यस रोगको बढ्दो बिरामीको संख्याका कारण डेंगी इपिडेमिक भएर सन्त्रास फैलाउने खतरा बढेको छ। तराईमा गर्मीयाममा लामखुट्टेको प्रकोप बढेसंँगै यो रोग फैलने गर्छ। लामखुट्टेको एक प्रजाति एडिज लामखुट्टेको टोकाइबाट मानिसमा डेंगी भाइरसको संक्रमण हुँदा यो रोग लाग्ने गर्छ। डेंगी भाइरसका डीइएन वान, टु, थ्री, फोर गरी जम्मा चार रूप हुन्छन् र नेपालमा यी चारै प्रकारका डेंगु भाइरसको प्रकोप रहेको छ। डेंगु एडिस एगेप्टीनामक दिउँसो टोक्ने पोथी लामखुट्टेले टोकेर हुने भाइरल संक्रमण हो। यो लामखुट्टे अन्य लामखुट्टेभन्दा अलि ठूलो आकारको र कालोसेतो छिर्केमिर्के रङको हुन्छ। अमेरिकास्थित सेन्टर फर डिजिज कन्ट्रोल एन्ड प्रिभेन्सन (सीडीसी) का अनुसार, डेंगीले गर्दा शरीरको रगत जम्न (क्लटिङ) प्रक्रिया अव्यवस्थित हुन्छ। यसको घातक रूप हुँदा सम्पूर्ण शरीरमा रक्तस्राव हुन थाल्छ। यो संक्रमण एक व्यक्तिबाट अर्को व्यक्तिमा फैलिँदैन। डेंगीको लक्षण संक्रमण भएको ३ देखि १४ दिनभित्र देखिन्छ। यसमा छाला, आमाशय, आन्द्रा आदि ठाउँबाट असामान्य रक्तस्राव हुन सक्छ। एउटा सामान्य चोट लाग्दासमेत निकै रगत बग्न सक्छ। यो भाइरसको कुनै उपचार छैन। यसमा सहायतात्मक उपचारमात्र गरिन्छ। डेंगी ज्वरोले पीडित व्यक्तिको रगतमा डेंगीको भाइरस धेरै बढी मात्रामा हुन्छ। एडिस लामखुट्टेले यस्ता बिरामीलाई टोक्दा उनीहरूको रगत चुस्ने गरेका छन्। यसरी रगतसँगै डेंगी भाइरससमेत लामखुट्टेको शरीरमा प्रवेश गर्छ। लामखुट्टेको शरीरमा डेंगी भाइरसको केही दिनसम्म विकास हुन्छ। यसपछि जब डेंगी भाइरस भएको लामखुट्टेले अन्य स्वस्थ व्यक्तिलाई टोक्दा उसको शरीरमा समेत डेंगीको भाइरस पुग्छ र उसमा पनि यो ज्वरो विकसित हुन्छ। डेंगी लागेमा एक्कासि तीनदेखि पाँच दिनसम्म ज्वरो आउने, बेस्सरी टाउको दुख्ने, मांसपेशी तथा जोर्नीहरू दुख्ने, आँखाको गेडी दुख्ने, अरुचि हुने, पेट तथा आन्द्रामा गडबडी हुने र डाबर आउने हुन्छ। केही बिरामीको शरीरमा सुरुमै रातो बिमिरा आउँछन्। त्यस्तै, शरीरमा डन्डिफोरजस्ता डाबर देखिन्छन्। ज्वरो आइरहेका अवस्थामा नाक तथा गिजाबाट रगत बग्ने र छालामुनि रक्तस्राव हुन्छ। तर, डेंगी हिमोराजिक फिभरबाहेक अन्य ज्वरोमा मृत्युदर ज्यादै न्यून छ। यस्ता बिरामीलाई विशेष हेरचाह गर्न अस्पताल भर्ना गर्नुपर्छ। बिरामीलाई सघन उपचारसमेत आवश्यक पर्न सक्छ। यस रोगका तीन चरण हुन्छ, पहिलो तीन दिन ज्वरो आउने चरण (फेब्राइल फेज) मा बिरामीलाई उच्च तापक्रमसहितको ज्वरो आउने, जीउ, हात दुख्ने, रुघा लाग्ने, आँखा पोल्ने, जोर्नी दुख्ने हुन्छ। चौथो दिनदेखि छैटौं दिनसम्मको चरणलाई सघन चरण (क्रिटिकल फेज) भनिन्छ र यस अवस्थामा बिरामी सिकिस्त हुन सक्छन्। रगतमा प्लेटलेट (एक प्रकारको रक्त कोषिका) को कमी हुँदै जाने भएकोले रगतमा तरलता बढ्दा रक्तनलीहरूबाट रगत कमलो छालातिर जाने भएकोले शरीरमा रक्तचाप कम हुने, पानीको मात्रा कम हुने, शरीरमा डाबरहरू बन्ने, पेट दुख्ने र बान्ता हुने लक्षण देखिन थाल्छ। बिरामीको रगतमा रक्त कोषिका प्लेटलेटको मात्रा कम हुन नदिन सेतो रगत (कम्पोनेन्ट ब्लड) बिरामीलाई दिनुपर्ने हुन्छ। यस्तो सघन अवस्थामा मात्र बिरामीलाई त्यस प्रकारको कम्पोनेन्ट रगतको व्यवस्था हुने अस्पतालमा बिरामी जानुपर्ने हुन्छ र चिकित्सकले पनि त्यसै अनुरूप बिरामीलाई सुविधा सम्पन्न अस्पतालमा रिफर गर्नुपर्ने हुन्छ। यो चरण सामान्य रूपमा पार गरेमा र बिरामी सिकिस्त नभएमा बिरामीको रोग ७ देखि १० दिनसम्मको रिकभरी चरणमा आफैं सामान्य भएर जान्छ। यस अवस्थामा बिरामी तङ्ग्रिँदै जाने र बिरामीले सहजता महसुस गर्न थाल्छ। डेंगी रोगले ग्रसित बिरामीमा पहिलो चरणमा नै एनएसवानएजी, शरीरले बाह्य वस्तुको रूपमा चिन्ने एक प्रकारको भाइरल प्रोटिन वा एन्टिजेन, प्रतिक्रियात्मक (रियाक्टिभ) देखिएमा बिरामी सम्बन्धित रोगको सुरुआती अवस्थामा रहेको बुझिन्छ। रगतमा श्वेत कोषिका कम भएको, प्लेटलेटको संख्या कम भएमा पनि सो भाइरसको बोझ शरीरमा रहेको बुझिन्छ। उक्त भाइरसविरुद्ध मानिसको शरीरले बनाउने प्रतिक्रियात्मक तत्त्ववा एन्टिबडीहरूमध्ये आईजीएम र आईजीजी पनि पोजिटिभ हुन सक्छ। कति बिरामीमा आईजीएम पनि प्रतिक्रियात्मक (रिएक्टिभ) देखिन्छ। रोग ठीक हुन लागेको बिरामीमा वा रोग सुरु भएको चारपाँच दिनमा आईजीजी पनि प्रतिक्रियात्मक (रिएक्टिभ) देखिन्छ। दोस्रो पटक संक्रमित व्यक्तिमा भने आईजीजी पहिला देखिन्छ। शरीरमा हिमाटोक्रिटको मात्रा बढ्ने ल्याब परीक्षण पनि यस रोगको पहिचानमा सफल मानिन्छ, जसको मात्रा चौथो दिनदेखि छैटौं दिनसम्म बढ्छ। भारतका चर्चित योगगुरु बाबा रामदेवले घरआँगनमा पाइने जडीबुटीहरूबाट डेंगु ठीक हुने दाबी गरेका छन्। उनका अनुसार ५०५० ग्राम गिलोय (अमृता), घिउकुुमारी (एलोबेरा), पेवाको पात तथा अनारको रस दिनको तीन पटक सेवन गर्ने हो भने डेंगु ठीक हुन्छ। तर यसको वैज्ञानिक परीक्षण चाहिँ भएको छैन। अन्तमा मानिसको रोगप्रतिरोधक शक्ति मजबुत भएको खण्डमा कोरोना भाइरस होस् वा डेंगी भाइरस वा अन्य कुनै भाइरस मानिसलाई केही गर्न सक्दैन। आउँछन्, जान्छन्। तनाव र अत्यधिक डर र त्रासले पनि मानिसको रोगप्रतिरोधक शक्ति घटाउँछ। त्यसैले डेंगुप्रति सचेत होऔं, सुरक्षाका विधि अपनाऔं, सन्त्रस्त नबनौं।"
एआईका चुनौती,"एआईका कारण सन् २०३५ सम्ममा विकसित देशहरूमा सरदर ३० प्रतिशत रोजगारी प्रतिस्थापन हुने देखिन्छ । मानवीय आकांक्षाका अनेकन प्रारूपमध्ये विकास शाश्वत सत्य र अनिवार्य आवश्यकतासमेत हो। ढुंगेयुगबाट कृषि युग हँुदै पशुपालनको समयमा समेत सापेक्षतामा केही विकास अवश्य भए। ईसापूर्व १००० को ग्रिक, त्यसपछिको रोमन हुँदै मेसोपोटामिया अनि हवांहो उपत्यका तथा सिन्धुघाँटी सभ्यताका बखतमा भएका पानीघट्ट, ज्यामितीय आकलन, वाष्फयन्त्र त्यसैका उदाहरण हुन्। पूूर्वीय दर्शनको आदि पुस्तक वेदमा समेत पुष्पविमान, आकाशवाणी, पानीजहाजलगायत अहिलेका अधिकांश प्रविधिको कल्पना देखिन्छ। सन् १८७६ मा ग्राहामले फोन, १९०१ मा मार्कोनीले रेडियो, १९०३ मा राइट दाजुभाइले हवाईजहाज, बेयर्डले १९२५ मा टेलिभिजन, १९३८ मा कनार्ड जुजले कम्प्युटरको विकास गराउँदा नयाँ आविष्कारको शृंखला नै बन्यो। क्रमशः एटीएम मेसिन, इन्टरनेट, रकेट, जेनेटिक इन्जिनियरिङ, वासिङ मेसिन, विद्युतीय चिम, केवलकार आदि बन्दै गए। रोमाञ्चक र अविश्वसनीय आविष्कारले नयाँ उचाइ लिँदै पछिल्लो पटक एआईको लहर ल्याउँदैछ। उक्त एआईले विकास र प्रगतिको रफ्तार उच्च बनाउँदैछ। मानव जीवनमा कहिल्यै नसोचिएको उथलपुथल ल्याउँदैछ। तर आम मानिसमाथि असीमित प्राकृतिक चुनौती पनि थप्ने देखिँदैछ। यन्त्रहरू मानवबाट मात्रै निर्मित र सञ्चालित हुनुपर्ने पुरानो व्याख्यालाई चुनौती दिँदै मानव जस्तै काम गर्न सक्ने स्वचालित यन्त्रमानव अथवा उपकरणको विकास नै आर्टिफिसियल इन्टेलिजेन्स (एआई) हो। जोन हायसले द कम्पिल्ट प्रोब्लम सल्भरनामक पुस्तकमा एआईलाई संसारका सबै समस्याका समाधानका रूपमा हेर्छन्। पछिल्लो समय आफैं चल्ने गाडी, स्वचालित हतियार, स्वचालित रोबर्ट, खेतबारीमा काम गर्ने स्वचालित मेसिनहरूको प्रयोग बढ्दैछ। जापानमा एक बिमा कम्पनी फुकोको लाइफ इन्स्युरेन्समा मानव स्रोत तथा श्रमसाधनको सट्टा केही हदसम्म यन्त्रमानवले काम गर्दैछन्। दुई वर्षपहिले त्यहाँ नै एउटा होटलले रोबर्टहरूकै प्रयोगबाट आगन्तुकलाई सेवा दिने अभ्यास थाल्यो। नेपालमा समेत केही बैंकभित्र विभिन्न नामका रोबर्टहरूको परीक्षण अभ्यास भइरहेको सुनिन्छ। यस्ता यन्त्रमानवले मानिसका जिज्ञासाका जवाफ दिने, आवश्यकताअनुसार सहयोग गर्ने काम गर्छन्। अबको केही दशकभित्र अहिले मानवले मात्र गर्न सक्ने भनिएका अधिकांश काम रोबर्टबाटै हुनेछन्। अबको क्रान्ति भनेकै रोबर्ट क्रान्ति हुने देखिन्छ। रोबर्ट उत्पादनमा सक्रियमध्येका एन्ड्रोयड लभ डल, सेक्सबोट, टु कम्प्यानियननामक कम्पनीहरूले त हिँडडुल गर्ने, दोहोरो संवाद गर्ने, मानवीय संवेदना र उत्तेजना प्रदर्शन गर्ने अनि शारीरिक सम्पर्कसमेत गर्न सक्ने रोबर्टको विकासमा काम गरिरहेको बताउँछन्। मानवमा समयक्रमसँगै आउने बुढ्यौलीपना रोक्न सक्ने अधिक खर्चिलो प्रविधिसमेत बन्दै रहेको सुनिन्छ। यद्यपि सुन्दा निकै रमाइलो लाग्ने यी एआईको विकासले दिने पीडा भने अवश्य पनि अधिक हृदयविदारक र चरम दर्दनाकसमेत हुनेछन्। निक बोस्र्टम र एम मिलानकृत पुस्तक ग्लोबल क्याटास्थ्रोपिक रिक्सले संसारका अन्य एकाएक समस्या वातावरण विनाश, आतंकवाद, भोकमरी, लागूपदार्थ दुव्र्यसनी, गुहयुद्घ जस्तै एआईलाई पनि मुख्य समस्या भन्छ। मार्भिन मिस्कीको पुस्तक द सोसाइटी अफ माइन्डले समेत समान तर्क गर्छ। जब कृत्रिम मानवहरूले अन्य सामान्य मानिसले जस्तै काम गर्छन् यसको सबैभन्दा सघन प्रभाव पर्ने पक्ष रोजगार बजार हो। अहिले नै सामान्य मेसिनको प्रयोगका कारण थुपै्र मानवले रोजगारी गुमाइरहेका छन्। एउटा इन्टरकमले एक वा दुई रिसेप्सनिस्टलाई प्रतिस्थापन गर्दैछ। एउटा ट्याली नामक सफ्टवेयरले कम्तीमा दुईदेखि तीनजना लेखापाललाई विस्थापन गर्दैछ। केही दशक अघिसम्म पनि बैंकको सामान्य शाखा सञ्चालनमा ल्याउन कम्तीमा एक दर्जन मानवस्रोत आवश्यक थियो। अहिले अधिकांश बैंकका सामान्य शाखाहरू ४ देखि ५ जनाबाट नै कुशल रूपमा सञ्चालित छन्। अझ बौद्घिकता वा प्रज्ञासमेतले सुसज्जित भएका यन्त्रमानव वा उपकरणसमेत बनेमा रोजगारीमा गम्भीर गिरावट आउने अवश्यंभावी छँदैछ। पछिल्लो एक प्रतिवेदनअनुसार एआईका कारण सन् २०३५ सम्ममा अमेरिकामा ३८, जर्मनीमा ३५, बेलायतमा ३०, जापानमा २१ प्रतिशत रोजगारी प्रतिस्थापन हुने देखिन्छ। बढीमा यातायातमा ५६ देखि उत्पादनमूलक क्षेत्रमा ४६ हुँदै सबैभन्दा कम शिक्षामा ९ प्रतिशत प्रभाव पार्ने सर्वेक्षणहरू बाहिरिएका छन्। यसरी रोजगारीमा सघन गिरावट आएपछि असंख्य मानिसले आर्थिक हैसियत गुमाउने छन्। भयावह आर्थिक संकुचन, संकट तथा असमानताहरूले मानवलाई अत्याउनेछ। जीवन निर्वाहकै लागि हत्या, हिंसा, लुटपाट, चोरी डकैतीजस्ता आपराधिक गतिविधि बढ्नेछन्। मानिस आफूसँग भएका सम्पत्ति बेचबिखन गरी जीवन निर्वाहका लागि सस्ता देशहरूमा उच्च बसाइँसराइ गर्ने अनुमान गरिँदैछ। अन्तरदेशीय अपराधसमेत मौलाउँछ। हरेक कुराहरू यान्त्रिक हुने भएकाले विद्युत्को माग अहिलेभन्दा ४० गुणासम्म बढ्ने र संसारभर ऊर्जाको भयावह संकटसमेत हुने भनिन्छ। रोमाञ्चक र अविश्वसनीय आविष्कारले नयाँ उचाइ लिँदै पछिल्लो पटक एआईको लहर ल्याउँदैछ। उक्त एआईले विकास र प्रगतिको रफ्तार उच्च बनाउँदैछ। मानव जीवनमा कहिल्यै नसोचिएको उथलपुथल ल्याउँदैछ। जीवनमा वैराग्यताका र मानवीय असंवेदनाका कारण मानिसहरू सामाजिक र पारिवारिक दायित्वबाट पनि पन्छिने हुन सक्छ। पारिवारिक बिखण्डन हुने, शिशु जन्मदर अधिक घट्ने साथै मानिसमा नकारात्मक विचारहरूको प्रवाह बढ्दा सभ्यता र विकास रोकिन सक्नेसम्मका चिन्ताहरू गहिरिँदैछन्। त्यसबखत मानिसहरू केवल हाउसहोल्ड पेट्स अर्थात् रोर्बटहरूका सोखका लागि पालिएका मानव साथीका रूपमा परिवर्तन हुने अनुसन्धानहरू बाहिरिएका छन्। चाहेर पनि मानिसले काम पाउन नसक्ने र जीवन जिउने आर्थिक उपार्जन नै हुन नसक्ने अनुमान छ। कामको चरम अभावका कारण आलस्यता, अभाव हुँदै अपराधको मार्गमा मानिसहरू होमिन सक्छन्। उपभोक्ताको सामथ्र्य घटेपछि उत्पादकहरू पनि शिथिल वा बन्द हुने हुँदा आर्थिक प्रगतिमा नै विशाल धक्का लाग्न सक्छ, कम्पनीहरू धराशायी बन्नेछन्। मेसिनको अत्यधिक प्रयोगबाट देशका सुरक्षासँग सम्बन्धित अत्यन्त गोग्य तथ्यांकहरू चोरिन सक्छन्। बढिरहेका साइबर हमलाहरू यसैका उदाहरण हुन्। प्राकृतिक रूपमा प्रद्घत मानवको गोपनीयताको अधिकारको गम्भीर उल्लंघनको जोखिम हुन सक्छ। अहिले नै गुगलमा प्रतिसकेन्ड ६० हजार खोजी गरिन्छ। एआईको बाहुल्यपछि इन्टरनेट प्रविधिमाथि करोडौं गुणाले भार बढ्नेछ र सायद उक्त समयमा कामै गर्दैन। काम गर्दागर्दै आइपर्ने मानवीय संवेदना, सत्यताको सापेक्षता, आवश्यकताको विवेकजस्ता पक्षहरूका आधारमा हुनुपर्ने व्यावहारिक फरक देखाउन मेसिनले सक्दैन। सम्पूर्ण प्रणाली नै अस्तव्यस्त हुन पनि सक्छ। एकोहोरो प्राविधिक अराजकताले सबैलाई नराम्ररी अत्याउनेछ। त्यस्ता मेसिन र प्रविधि खरिद गर्न अत्यधिक पैसा लाग्छ। अनुभवबाट सिक्ने र गल्तीबाट सुध्रने आधुनिक व्यवस्थापनका सिद्घान्तहरू कामका कुनै पनि क्षेत्रमा लागू हुदैनन्। राजनीतिको मुख्य क्षेत्राधिकारभित्र राज्य, सरकार, प्रजातन्त्र, चुनाव, नागरिक समाज, राजनीतिक विचारधारा तथा दार्शनिक जस्तामात्र विषयसूचीलाई प्रधान रूपमा हेरिँदै आएकोमा अब केही नयाँ अवधारणा पनि समाविष्ट हुनुपर्छ। पछिल्लो समय आतंकवादको न्यूनीकरण, मानव बेचबिखनविरुद्धको एकता, जलवायु परिवर्तनमाथिको विश्वसंकल्प, रासायनिक हतियार निस्तेजीकरणको अभ्यासजस्तै अब एआईको वैज्ञानिक व्यवस्थापनमाथि समेत राजनीति र विकासका कदमहरू सघन रूपमा आकर्षित बन्नुपर्छ।"
"हामी योग्य भएर यो ठाउँमा पुगेका हौं, पाकिस्तानसँग प्रतिस्पर्धात्मक खेल खेल्छौं : कप्तान पौडेल","काठमाडौं : राष्ट्रिय क्रिकेट टोलीका कप्तान रोहित पौडेलले पाकिस्तानसँग प्रतिस्पर्धात्मक खेल खेल्ने बताएका छन्। एसिया कप खेल्न पाकिस्तानको मुल्तानी पुगेका पौडेलले मिडियासँग कुरा गर्दै एसिया कप नेपालीहरूको ठूलो सपना भएको बताए। 'एसिया कप नेपालीहरूको ठूलो सपना हो। हामीबाट धेरै आशा गरिएको छ। पाकिस्तान हाम्रो लागि राम्रो प्रतिद्वन्द्वी हो। तैपनि हामी पाकिस्तानसँगको खेल प्रतिस्पर्धी बनाउन चाहन्छौं,' उनले भने। उनले नेपालले दुई दसकपछि उच्चस्तरीय खेल खेल्न लागेको भन्दै नेपालीहरूको लागि सौभाग्य रहेको बताए। 'हामीले पहिलोपटक एसिया कप खेल्दैछौं। यो हाम्रो लागि ठूलो उपलब्धि हो। हामी योग्य भएरै यो ठाउँसम्म पुगेका हौं। भोलिको खेललाई प्रतिस्पर्धात्मक बनाउँछौं,' उनले भेन। उनले श्रीलंकामा हुने भारतसँग दोस्रो खेललाई पनि प्रतिस्पर्धात्मक बनाउने बताए। उनले ब्याटिङ र बलिङमा नेपाली खेलाडी पनि कमजोर नरहेको बताए। तर पाकिस्तानसँग ठूलो अनुभव रहेको उनको भनाइ छ। एक बल पनि नेपालको लागि महत्वपूर्ण रहने उनले बताए। 'दुवै टिमसँग सक्षम ब्याटर र बलर छन्। तर, पाकिस्तानसँग ठूलो अनुभव छ। नेपालसँगको भिन्नता नै मुख्य त्यही हो। एक बल पनि हाम्रो लागि महत्वपूर्ण छ। हामी त्यही रणनीतिका साथ खेल्छौं,' उनले भने। उनले मुल्तानी क्रिकेट स्टेडियमको विकेट र बाउन्ड्रीको अवलोकन गरेको भन्दै योजनाअनुरुप खेल्ने बताए। 'मेरो र हाम्रो टोलीको यो पहिलो पाकिस्तान भ्रमण हो। मैले विकेटको निरीक्षण गर्ने अवसर पाएँ। हामीले बाउन्ड्री पनि हेर्यौं। त्यहीअनुसार रणनीति बनाएर हामीले योजनाअनुरुप खेल्नेछौं। अवश्य हामीले राम्रो गर्नेछौं,' उनले भने। उनले जिम्बावेमा आयोजक जिम्बावे र वेस्ट इन्डिजसँगको खेललाई तयारीको रूपमा व्यख्या गरे। इमर्जिङ एसिया कपले पनि थप सहयोग पुगेको उनले बताए। नेपाली टिमका लागि राम्रो बन्दोबस्ती गरेको भन्दै उनले आयोजक पाकिस्तानलाई धन्यवाद दिए। उनले पाकिस्तानी खेलाडी मोहम्मद रिजवानले आफूहरूसँग अनुभव साटेको बताए। पाकिस्तानसँग खेलबाट पनि धेरै कुरा सिक्ने उनले बताए।"
एसियन गेम्सको तयारीका लागि तेक्वान्दो खेलाडी थाइल्याण्ड प्रस्थान,"काठमाडौंः चीनको हाङ्जाउमा हुने १९औं एसियन गेम्सको तयारीका लागि नेपालका तेक्वान्दो खेलाडी मंगलबार थाइल्याण्ड प्रस्थान गरेका छन्। सेप्टेम्बर चौथो सातादेखि सुरु हुने एसियन गेम्सको तयारीका लागि ९ जना खेलाडी थाइल्याण्ड प्रस्थान गरेका हुन्। प्रशिक्षणका लागि खेलाडी राहुल कुमाल, गोबिन्दबहादुर आले, वीरबहादुर महरा, अभिशेक बराल, ज्याकी यादव, अञ्जली तामाङ, आयशा लामा, सन्ध्याकुमारी सिंह र इन्दिरा बस्नेत थाइल्याण्ड गएका हुन्। खेलाडीसँगै प्रशिक्षक टिकाप्रसाद लिम्बु, कुमार लामा घिसिङ र ग्यानी चुनारा समेत थाइल्याण्ड गएका छन्। प्रशिक्षणका लागि थाइल्याण्डको बैंकक प्रस्थान गर्नुअघि खेलाडीलाई नेपाल तेक्वान्दो संघका अध्यक्ष प्रकाश राणा, उपाध्यक्ष भानु चन्द लगायतले बिदाइ गरेका थिए। सातदोबाटोस्थित संघको भवनमा आयोजित बिदाइ कार्यक्रममा अध्यक्ष राणाले तेक्वान्दो पदकको आशा गरिएको खेल भएकाले तयारीलाई प्रभावकारी बनाउन आग्रह गरेका छन्। प्रशिक्षणबाट खेलाडीलाई थप अनुभव बटुल्न मद्दत पुग्नेमा आफू आशावादी रहेको अध्यक्ष राणाको भनाइ थियो। बिदाइ कार्यक्रममा उपाध्यक्ष भानु चन्दले खेलाडीको मनोबल थप उच्च पार्नका लागि संघले तयारी प्रशिक्षणको व्यवस्थापन गरेको बताए। बैंककमा तयारी गरेर खेलाडी सेप्टेम्बर १७ तारिख नेपाल फर्कने छन्। बैंककबाट फर्किए लगत्तै खेलाडी चीनको हाङ्जाउ जानेछन्। हाङ्जाउमा सेप्टेम्बर २३ देखि अक्टोबर ८ सम्म १९औं एसियन गेम्स हुँदैछ। बिदाइ कार्यक्रममा प्रशिक्षक कबिराज खड्गी, संघका कर्मचारी हेमन्त डांगी, प्रलाद थापा, तेक्वान्दो संघ मधेश प्रदेशका महासचिव राजकुमार लामालगायत उपस्थित थिए।"
जोगियो लाखेजात्रा फुटबलको साख,"प्रतियोगिता जनैपूर्णिमा (भदौ १४ गते) देखि सुरु भएर श्रीकृष्ण अष्टमी (भदौ २१ गते) सम्पन्न गर्ने चलन छ। यस वर्ष भारतको एकसहित आठ टोलीले सहभागिता जनाउने छन्। प्रतियोगिताको पुरानै क्रेज छ। ताप्लेजुङ : लाखेजात्राको अवसर पारेर २०२९ सालदेखि सुरु भएको फुटबल प्रतियोगिता २०७६ सालदेखि सञ्चालन हुन सकेन। दुई वर्ष कोरोना महामारीका कारण स्थगित भएको प्रतियोगिता गत वर्ष खेल मैदान अभावका कारण हुन सकेन। तर, खेलप्रेमी र दर्शकको चौतर्फी दबाबले यस पटक आयोजकलाई तताएको छ। यसवर्ष पनि प्रतियोगिता हुन्छ कि हुँदैन भन्नेमा अन्योल थियो। अन्तिम समयमा युवाहरू जोसिएर सञ्चारकर्मीसमेत रहेका पूर्वखेलाडी देवराज गुरुङलाई लाखेजात्रा खेल सञ्चालन समितिको अध्यक्ष बनाएर प्रतियोगिता सञ्चालन गर्ने तयारी थालेका हुन्। यस पटक प्रतियोगिताको नाम दिइयो ताप्लेजुङ गोल्डकप। खेल मैदान मेसिन नै लगाएर सम्याउनुपर्ने रहेछ। दर्शकका लागि मैदानको चारैतिर बाँसको अस्थायी प्यारापिट बनाउनु पर्ने छ, अध्यक्ष देवराज गुरुङले भने, खेलप्रतिको बढ्दो क्रेज र परम्परालाई मर्न नदिन प्रतियोगिता सञ्चालन गर्ने भएका हौं। विगतका आयोजक र पुराना खेलाडीबाट पनि सहयोग पाएकाले प्रतियोगिता सफल हुनेमा आशावादी रहेको गुरुङले बताए। प्रतियोगिता जनैपूर्णिमा (भदौ १४ गते) देखि सुरु भएर श्रीकृष्ण अष्टमी (भदौ २१ गते) सम्पन्न गर्ने चलन छ। यस वर्ष भारतको एकसहित आठ टोलीले सहभागिता जनाउने छन्। प्रतियोगिताको पुरानै क्रेज छ। यसवर्ष पनि अन्य ठाउँमा यो समयमा प्रतियोगिता नभएकाले देशका चर्चित खेलाडीसहित विदेशी खेलाडी पनि मैदान उत्रने छन्, अध्यक्ष गुरुङले भने, हामीलाई मैदानको ठूलो चुनौती छ। सबैको सहयोगले मैदान पनि तयार भएको छ। भानुजन माध्यमिक विद्यालयको खेल मैदानलाई तयार गर्न स्वतस्पूर्त सहयोग प्राप्त भइरहेको समितिका कोषाध्यक्ष निरोज श्रेष्ठले बताए। यसअघि प्यारापिटसहितको संरचना भए पनि विद्यालयले कम्पाउन्ड लगाउन भत्काएकाले फेरि बनाउनु पर्ने अवस्था रहेको श्रेष्ठले बताए। श्रेष्ठका अनुसार प्रतियोगिताका लागि ४७ लाख रुपैयाँ खर्च हुने अनुमान गरिएको छ। चार वर्ष अघि भएको प्रतियोगितामा दर्शकबाट २० लाख रुपैयाँ उठेको थियो। फुङलिङ नगरपालिकाले पाँच लाख रुपैयाँ सहयोग गर्ने भएको छ। अरु आठ वटा गाउँपालिकाले पनि सहयोग गर्ने बचन दिनुभएको छ, अध्यक्ष गुरुङले भने, पुरस्कार प्रायोजक र सहयोगीबाट रकम जुट्ने अपेक्षा गरेका छौं। सदरमुकाम चलायमान हुने र लामो इतिहास बोकेको प्रतियोगिता भएकाले धेरैको सहयोग रहने समितिका पूर्वअध्यक्ष युगराज गुरुङले बताए। यसले जिल्लाको अर्थतन्त्रलाई चलायमान बनाउनुका साथै पर्यापर्यटनमा पनि टेवा पुग्नेछ, उनले भने। लाखे नाच र फुटबल हेर्न सदरमुकाम भित्रिनेहरूको ठूलै ताँती लाग्ने गरेको थियो। एक सातामासम्म सञ्चालन हुने प्रतियोगिताको उद्घाटन खेल मानाभारा स्पोर्टिङ क्लब ताप्लेजुङ र जुट विकास फुटबल एकेडेमी इटहरीबीच हुनेछ। प्रतियोगिताको विजेताले तीन लाख ११ हजार एक सय ११ रुपैयाँ पाउने छन्। यस्तै उपविजेताले एक लाख ५१ हजार एक सय ११ रुपैयाँ प्राप्त गर्ने छन्। यस्तै विभिन्न विधाका उत्कृष्ट खेलाडीलाई आकर्षक पुरस्कार प्रदान गरिने आयोजकले जनाएको छ।"
महिला विश्व कप च्याम्पियनलाई ओठमा चुम्बन गर्ने प्रशिक्षककी आमा भोक हडतालमा,अध्यक्ष रुबियाल्समाथि राजीनामा गर्न दबाब बढिरहेका बेला उनी छोराको बचाउमा भोक हडतालमा उत्रिएकी हुन्। महिला विश्व कप च्याम्पियनलाई ओठमा चुम्बन गरेका कारण विवादमा तानिएका स्पेन फुटबल महासङ्घका अध्यक्ष लुइस रुबियाल्सकी आमा भोक हडताल थालेकी छन्। अध्यक्ष रुबियाल्समाथि राजीनामा गर्न दबाब बढिरहेका बेला उनी छोराको बचाउमा भोक हडतालमा उत्रिएकी हुन्। प्रशिक्षक रुबियाल्सले सहमतिमा ओठमा चुम्बन गरेको अभिव्यक्ति दिएपछि स्पेनी फुटबल महासङ्घका साथै अन्य क्षेत्रीय फुटबल निकायका नेताहरूले पनि उनको राजीनामा मागेका छन्। महिला विश्वकप प्रतियोगिताको फाइनल खेलमा स्पेन विजयी भएपछि सिड्नीमा यही भदौ ३ गते आयोजित समारोहमा उनले खेलाडी जेनी हर्मोसालाई ओठमा चुम्बन गरेका थिए। प्रशिक्षक रुबियाल्सको अनुशासनहीन हर्कतबाट क्रुद्ध भएको अन्तरराष्ट्रिय फुटबल महासङ्घ (फिफा)ले उनलाई ९० दिनका निम्ति निलम्बन गरेको छ भने फिफा अनुशासन समितिले अनुसन्धान पनि थालेको छ। उनले सहमतिमा चुम्बन गरेको बताए पनि खेलाडी जेनीले त्यसको प्रतिवाद गरेकी छन्। स्पेनले पहिलोपटक महिला विश्वकप प्रतियोगितामा हासिल गरेको विश्वविजेताको यो उपलब्धिलाई चुम्बन काण्डले ओझेलमा पारेको छ। विश्वकपअन्तर्गत अष्ट्रेलियाको सिड्नीमा भएको फाइनल खेलमा स्पेनले इङ्गल्याण्डलाई १० गोलले पराजित गरेको थियो।
यसरी पुग्यो हुम्लामा बस,"सुर्खेत : राष्ट्रिय सडक सञ्जालमा नजोडिएको हुम्लाको सदरमुकाम सिमकोटमा चीनको बाटो हुँदै बस पुर्याइँदै छ। देशका ७७ जिल्लामध्ये हालसम्म सडक सञ्जालले नछोएको एक मात्र जिल्ला सदरमुकाम हुम्लाको सिमकोट हो। यात्रुलाई सेवा दिन चीनको बाटो हुँदै पहिलो चरणमा दुई बसवटा लगिँदैछ। हुम्लाका व्यवसायी विजय लामाले बस सिमकोट पुर्याउन लागेका हुन्। चीनसँग जोडिएको रसुवाको केरुङ नाकाबाट चिनियाँ ट्रकमा राखेर बसलाई हुम्लातर्फ लगिएको हो। सिमकोटसम्म राष्ट्रिय सडक सञ्जाल नपुगे पनि जिल्लाभित्र भने सडक खनिएका छन्। ती सडकमा साना जिप र ट्याक्टर चल्ने गरेका छन्। तर तिनीहरूको भाडा महँगो भएकाले यात्रुको सहजताका लागि चीनको बाटो हुँदै बस सिमकोट पुर्याउन लागेको व्यवसायी विजय लामाले बताए। चिनियाँ ट्रकमा लोड गरेर लगिएका बस चीनसँग जोडिएको हुम्लाको हिल्सा नाकासम्म पुर्याइनेछ। त्यहाँबाट भने बसलाई सिमकोट पुर्याइनेछ। नेपालबाट बस लैजान सम्भव नभएपछि चीनको बाटो प्रयोग गरिएको हो। सिमकोट आजसम्म राष्ट्रिय सडकसँग जोडिएको छैन, व्यवसायी लामाले भने, देशभित्रैबाट सिमकोट पुग्ने बाटो नभएपछि चीनको बाटो प्रयोग गरेका हौं। चीनको सडकमा नेपाली नम्बर प्लेटका सवारीसाधन गुडाउन नमिल्ने रहेछ। त्यसैले हामीले चिनियाँ ट्रकमा राखेर बस हिल्सा नाकासम्म लैजाँदै छौं। हिल्सासम्म लैजान ७ लाख रुपैयाँ भाडा तिरेका छौं। उनले मंगलबार बेलुकीसम्म बस सिमकोट पुग्ने जानकारी दिए। उनका अनुसार हिल्साबाट ९० किलोमिटर टाढा रहेको सिमकोट पुग्न बसलाई ६ घण्टा लाग्छ। सिमकोट पुग्ने बसको इन्जिन भारतबाट ल्याएर बाँकी संरचना सुर्खेतमा निर्माण गरिएको हो। बसमा २५ सिट रहेका छन्। दुबै बसको लागत करिब एक करोड रुपैयाँ रहेको सञ्चालक लामाले जानकारी दिए। उनका अनुसार बसलाई सुर्खेतमा रहेको हिल्सा पब्लिक यातायात प्रालिमा आबद्ध गराइएको छ। ट्याक्टर र जिपहरू सिमकोटहिल्सा खण्डमा चलिरहेका छन्। तर त्यहाँका नागरिकलाई महँगो भाडा तिरेर गन्तव्यमा पुग्नुपर्ने बाध्यता छ। जिपले प्रतिव्यक्ति यो रुटमा पाँच हजार रुपैयाँसम्म भाडा लिन्छन्। यो भाडा भनेको धेरै महँगो हो, लामाले भने, स्थानीयले बस सेवा सञ्चालन गर्न सुझाव दिए, त्यहीअनुसार मैंले पहिलो चरणमा दुईवटा बस हुम्ला लैजान लागेको हुँ। उनले हुम्लाको भुगोल र सडकअनुसार २५ सिट भएका बस लगिएको भन्दै भाडा पनि स्थानीय नागरिकलाई सहज हुनेगरी तोकिने बताए। बस पुगेपछि हुम्लाका नागरिकलाई जिल्लाभित्र यात्रा गर्न सहज हुने उनको भनाइ छ। हाल हुम्लाबाट बाहिर जानका लागि एकमात्र विकल्प भनेको हवाई सेवा हो। तर मौसमका कारण हवाई सेवा पनि नियमित नहुने समस्या छ। यसले गर्दा हुम्लाका नागरिकले प्रायः पैदल यात्रा गर्नुपर्ने बाध्यता छ। हुम्लाको सदरमुकाम सिमकोटलाई राष्ट्रिय सडक सञ्जालमा जोड्नका लागि वर्षौंदेखि प्रयास जारी छ। सिमकोट जोड्ने कर्णाली करिडोरको निर्माणकार्य भइरहेको छ। जसअन्तर्गत कालीकोटको खुलालुदेखि सिमकोट जोड्ने सडकको नेपाली सेनाले निर्माण गरिरहेको छ। कर्णाली करिडोरको खुलालुदेखि सिमकोटसम्मको सडकको दूरी १ सय ९६ किलोमिटर छ। २०५६ सालमा शिलान्यास गरिएको कर्णाली करिडोर निर्माणको जिम्मा २०७१ सालमा सेनालाई दिइएको हो। तर हुम्लाको सर्केगाड र खार्पुनाथ गाउँपालिकाको सिमानामा पर्ने थारे क्षेत्रमा कडा चट्टानका कारण निर्माणमा जटिलता भइरहेको हो। थारे भिरको आठ किलोमिटर सडकमध्ये साढे चार किलोमिटर ट्र्याक खोल्ने कार्य निकै जटिल मानिएको छ।"
उत्पादनमूलक उद्योगलाई चालू पुँजी कर्जामा प्राथमिकता,"काठमाडौं : चालू पुँजी कर्जासम्बन्धी व्यवस्थाले असन्तुष्ट भएका निजी क्षेत्रको मागलाई केही हदसम्म सम्बोधन भएको छ। नेपाल राष्ट्र बैंकले सोमबार चालू पुँजी कर्जासम्बन्धी मार्गदर्शन, २०७९ को प्रथम संशोधन गर्दै कर्जाको दायरा बढाएको हो। अब उत्पादनमूलक उद्योगले समग्र बैंकिङ प्रणालीबाट कुल ३ करोड रुपैयाँसम्मको चालू पुँजी कर्जा प्राप्त गर्न पाउने भएका छन्। तर यसबाहेकको उद्योगको हकमा भने एक करोड रुपैयाँसम्म मात्र कर्जा पाउनेछन्। उत्पादनमूलक उद्योग भन्नाले कच्चा पदार्थ वा अर्ध तयारी सामानको प्रयोगबाट निश्चित मानव, मेसिनरीको प्रयोग गरी मूल्य अभिवृद्धि गराई कुनै वस्तु उत्पादन गर्ने उद्योगलाई जनाउँछ। यसअघि भने सबै क्षेत्रलाई चालू पुँजी प्रयोजनका लागि एक करोड रुपैयाँमात्रै कर्जा प्रवाह गर्ने व्यवस्था थियो। अहिले व्यावसायिक वातावरण विस्तार गर्नलाई सहयोग पुर्याउने गरी संशोधन गरिएको राष्ट्र बैंकका प्रवक्ता डागुणाकर भट्ट बताउँछन्। अहिलेको संशोधित व्यवस्थाले फर्म, संस्था, कम्पनीलाई भने एक वा एकभन्दा बढी बैंक तथा वित्तीय संस्थाबाट कुल दुई करोडसम्म र उत्पादनमूलकको हकमा चार करोड रुपैयाँसम्मको चालू पुँजी कर्जा लिन सीमा निर्धारण गरिएको छ। यसका लागि अनुमानित वार्षिक कारोबार बिक्रीको अधिकतम २० प्रतिशतले हुन आउने रकमसम्म मात्र कुल चालू पुँजी कर्जा सीमा कायम गर्नु पर्दछ। यस्तो कर्जाको अवधि एक वर्ष वा सोभन्दा कम हुनुपर्नेछ । इजाजतपत्र प्राप्त संस्थाले उद्यम व्यवसायको तोकिएका क्षेत्रको विश्लेषण गर्दा औचित्यपूर्ण देखिएमा कर्जा फाइलमा सो कारणहरू उल्लेख गरी अनुमानित वार्षिक कारोबार,बिक्रीको अधिकतम ५० प्रतिशतले हुन आउने रकमसम्म कुल चालू पुँजी कर्जा सीमा कायम गर्न सक्नेछन्। यसअघि ४० प्रतिशतको सीमा तोकिएको थियो। यसअघि राष्ट्र बैंकले चालू पँुजी कर्जामा एकरूपता ल्याउने उद्देश्यसहित गत कात्तिक १ गते पहिलो पटक चालू पुँजी कर्जासम्बन्धी मार्गदर्शन २०७९ लागू गरेको थियो। यसअघि खुला रूपमा कर्जा पाइरहेको व्यवसायीलाई सीमा तोकेर वार्षिक कुल कारोबारको २५ प्रतिशत मात्रै चालू पुँजी कर्जा पाइने सीमा तोकेपछि कारोबारलाई असहज भएको भन्दै उद्योग व्यवसायीबाट चौतर्फी विरोध भएको थियो। राष्ट्र बैंकका प्रवक्ता भट्टका अनुसार पछिल्लो समय व्यवसायी र बैंकको माग हेर्दा अहिले व्यावसायिक वातावरण विस्तार गर्नलाई सहयोग पुर्याउनुपर्ने र दीर्घकालीन पुँजीको योजना गर्न नसक्ने भएकाले अहिलेलाई सहज गर्न मार्गदर्शन संशोधन गरिएको हो।"
"सुनको मूल्य बढ्यो, तोलाको कति पुग्यो?",नेपाल सुनचाँदी व्यवसायी महासङ्घले सार्वजनिक गरेको विवरणानुसार आज तेजाबी सुनको मूल्य प्रतितोला एक लाख ११ हजार एक सय ५० कायम भएको छ। काठमाडौं : सुनचाँदी बजारमा आज छापावाल सुनको मूल्य प्रतितोला एक लाख ११ हजार सात सय निर्धारण गरिएको छ। अघिल्लो दिन प्रतितोला एक लाख ११ हजार एक सयमा कारोबार भएका सुनको मूल्य आज प्रतितोला छ सयले बढेको हो। नेपाल सुनचाँदी व्यवसायी महासङ्घले सार्वजनिक गरेको विवरणानुसार आज तेजाबी सुनको मूल्य प्रतितोला एक लाख ११ हजार एक सय ५० कायम भएको छ। यसको मूल्य अघिल्लो दिन प्रतितोला एक लाख १० हजार पाँच सय ५० थियो। त्यस्तै आज चाँदीको मूल्य अघिल्लो कारोबार मूल्यका तुलनामा प्रतितोला पाँचले बढेर एक हजार चार सय ६५ तोकिएको महासङ्घले जनाएको छ। महासङ्घले अन्तर्राष्ट्रिय बजारमा हुने सुन तथा चाँदीको कारोबार मूल्यका तुलनामा यहाँ दैनिक कारोबार मूल्य तोक्दै आएको छ।
