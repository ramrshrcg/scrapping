शीर्षक,विवरण
"सेना कमजोर, मुलुक बलियो ?","राष्ट्रियसभाको असार २६ गतेको बैठकमा बजेटमाथिको छलफलका क्रममा सांसद विमला राई पौड्याल नेपाली सेना र रक्षा मन्त्रालयप्रति अलि बढी नै आक्रामक देखिइन्। वर्तमान पुष्पकमल दाहाल नेतृत्वको सरकारमा एक महिनाभन्दा बढी नेकपा एमालेका तर्फबाट प्रतिनिधित्व गर्दै परराष्ट्र मन्त्रालयको नेतृत्वसमेत गरेकी उनले सेनाको क्षमता र भूमिकामाथि गम्भीर प्रश्न उठाइन्। संख्या पुनरावलोकन गर्दै खर्च कटौतीको प्रस्ताव पनि राखिन्। तर उनको सेनामाथिको गम्भीर आरोप कुन तथ्य वा अध्ययनमा आधारित थियो भन्ने कुरा उनले खुलाएकी छैनन्। अर्थविद् एवं राष्ट्रिय स्वतन्त्र पार्टीका सांसद स्वर्णिम वाग्लेले पनि सेनाको संख्या कटौती गरेर अर्थतन्त्रको चापलाई कम गर्न सकिने बताउने गरेका छन्। असार ५ गतेको प्रतिनिधिसभाको बैठकलाई सम्बोधन गर्ने क्रममा उनले श्रीलंकाले आर्थिक संकटबाट जुध्न एक तिहाइ सैनिकको संख्या कटौती गरेको उदाहरण पेस गर्दै नेपालमा पनि सैनिकको संख्या कटौती गर्नुपर्ने धारणा राखेका थिए। दुईजना बहालवाला पीएचडी होल्डर सांसदहरूले संसद्बाटै सेनाको संख्या कटौतीको प्रस्ताव राखेपछि यो विषय अहिले राष्ट्रिय बहसको विषय बनेको छ। राज्यको अंग भएका कारण सेनाका बारेमा बहसै गर्न हुँदैन भन्ने होइन। तर राष्ट्रिय सुरक्षा र अखण्डताको रक्षा गर्ने मुख्य जिम्मेवारी पाएको सेनाका बारेमा हुने बहस समयानुकूल र तथ्यगत भने हुनुपर्छ। सेनाको वर्तमान संख्या र संरचना सेनाले मात्रै चाहेर भएको होइन। राज्यको महत्त्वपूर्ण अंग हुनुको नाताले राज्यकै नीति नियम र योजनाअनुसार नै सेनाले आफ्नो संख्या र संरचनालाई विकास र विस्तार गर्ने हो। त्यो एकाएक हुने कुरा पनि होइन। त्यसमा लामो समय, परिश्रम र लगानी पनि लागेको हुन्छ। त्यसैले कसैले क्षणिक आवेगमा आएर संख्या घटाऊ, संरचना हटाऊ वा जिम्मेवारीबाट मुक्त होऊ भन्दैमा त्यो सम्भव हुने कुरा पनि होइन। अझ राज्य सञ्चालन गर्ने र नीति निर्माण तहमा पुगेका व्यक्तिले सेनालाई थप सक्षम कसरी बनाउने र क्षमता अभिवृद्धि कसरी गर्ने भन्ने विषयमा योजना तथा कार्यक्रम बनाउनुपर्ने हो। तर गैरजिम्मेवार र तथ्यहीन तर्क गर्दै सेनाको मनोबल घटाउने अभिव्यक्ति दिनु पदीय हिसाबले पनि सुहाउने कुरा होइन। यदी सेनाको भूमिका, सेनाको क्षमता, युद्धकै सम्भावना र सीमा सुरक्षाका विषयमा प्रश्न उठ्ने गरी सेनाले काम गरेको छ भने त्यो गम्भीर विषय हो र त्यसमा राज्यले अनुसन्धान र छानबिन गर्नुपर्छ। तर तथ्यगत प्रमाण छैन र व्यक्तिगत रिस पोख्न यस्ता अभिव्यक्ति दिइएको हो भने त्यो राष्ट्रिय गौरव र मनोबललाई कमजोर बनाउने प्रयास मात्रै हो। नेपाली सेनाको इतिहास आधुनिक नेपालको एकीकरणसँग जोडिएको छ। बाइसे, चौबिसे राज्यमा विभक्त नेपाललाई एकीकरण गरेर आधुनिक नेपालको विकास गर्ने क्रममा राजा पृथ्वीनारायण शाहले गठन गरेको सैनिक संरचना परिस्कृत र विकसित हुँदै वर्तमान संरचनाको सेना बन्न पुगेको हो। यस बीचमा नेपाली सेनाले महत्त्वपूर्ण युद्धकै चरण पार गर्दै आएको छ। युद्धकै अनुभवका हिसाबले नेपाली सेना दक्षिण एसियामै लामो अनुभव प्राप्त सेना मानिन्छ। विश्वमा शान्ति स्थापनार्थ गौरवपूर्ण कार्य गर्दै आएको नेपाली सेनाले सैन्य कूटनीतिमा पनि आफूलाई अब्बल सिर्जना गर्दै आएको छ। महामारी तथा प्राकृतिक विपत्ति तथा मुलुकभित्र हुन सक्ने अति संवेदनशील परिस्थितिमा सेनाको उपस्थितिले महत्त्वपूर्ण भूूमिका खेल्ने गरेको छ। आन्तरिक वा बाह्य संकट पहिले नै आकलन वा अनुमान गर्ने विषय होइनन्। त्यसैले सम्भावित संकटसँग जुध्नकै लागि सेनाले शान्तिकालमा पनि युद्धकै तयारी गरिरहेको हुन्छ। जब मुलुकमा प्राकृतिक वा मानवसिर्जित संकट उत्पन्न हुन्छन्, त्यतिबेला सेनाको भूमिका निकै प्रभावकारी र महत्त्वपूर्ण हुने गरेको छ। तर जब परिस्थिति सामान्य बन्दै जान्छ, सेनाको मनोबल कमजोर बनाउन विभिन्न बहस र टिप्पणी गर्न थालिन्छ। अहिले सेनाको संख्याका बारेमा जुन बहस भएको छ। त्यो संख्या एकै ठाउँमा थुप्रिएर बस्ने पनि होइन। शान्ति मिसनका लागि जाने सैनिक, पूर्वाधारमा खटिने सैनिक, राष्ट्रिय निकुञ्जमा खटिने सैनिक, हरेक जिल्लामा खटिने सैनिक र संकटका लागि परिचालन हुने सैनिक तथा सेनाका विभिन्न विभागमा खटिने प्राविधिक सैनिकको संख्या सेनाको कुल संख्यामा जोडिएको हुन्छ। त्यसैले सैनिकको संख्याको बारेमा बहस गर्नुभन्दा पहिले यसको सांगठनिक संरचनाका बारेमा पनि बुझ्न आवश्यक हुन्छ। अर्कातर्फ देशमा बेरोजगारी र युवा पलायनको अवस्था भयावह छ। कम्तीमा सेनामा भर्ना भएरै भए पनि युवाले राष्ट्रिय झन्डामुनि गोलबन्द भएर रोजगारीको अवसर पाइरहेका छन्। उनीहरूमाथि राज्यले गरेको लगानी विज्ञ सांसदहरूले तर्क गरेजस्तो खेर गइरहेको छैन। त्यसको प्रतिफल संकटका बेला देखिने गरेकै छ। अवश्य पनि सेनाका बारेमा बहस जरुरी छ। तर त्यो बहस सेनाको क्षमता अभिवृद्धि, सूचना र प्रविधिका क्षेत्रमा भइरहेका तीव्र विकास जोड्दै नवप्रवद्र्धनप्रति प्रोत्साहन, विश्वस्तरीय सैन्य प्रविधिको विकास र प्रतिस्पर्धाजस्ता कुरामा सेनालाई कसरी लैजाने भन्ने कुरामा बहस हुनुपर्छ। यदि देश आर्थिक संकटबाट गुज्रिरहेको छ भने राज्य सञ्चालनको भूमिकामा रहनेहरूले आर्थिक स्रोतका दीर्घकालीन र भरपर्दा वैकल्पिक स्रोतहरूको खोजी गर्नुपर्छ। भएका संरचनालाई भत्काएर आर्थिक संकट समाधानको बाटो खोजौं भन्नु परिवक्व तर्क वा उपाय होइन।"
एअरपोर्टमा सुन छ कान बुच्चै,"क्विन्टल सुन काण्डजस्ता ठूलठूला घटनाहरू एकआपसको मिलेमतोबिना हुनै सक्दैन। बिनाअनुभव कसैले गर्नै सक्दैन। काठमाडौंको त्रिभुवन अन्तर्राष्ट्रिय विमानस्थलमा केही दिनअघि एक क्विन्टल सुन पक्राउ पर्यो। त्यो पनि जाँच पास भइसकेर ट्याक्सीमा हालिसकेको अवस्थामा। यो अहिलेसम्मकै सबैभन्दा ठूलो परिणाममा पक्राउ परेको सुन काण्ड हो। यसअघिको ३३ किलो सुन काण्ड सेलाउन नपाउँदै यो घटना चर्चामा छ। जसले थप पुष्टि गरेको छ कि नेपाल भ्रष्टाचारमा मात्र होइन, अन्तर्राष्ट्रिय तस्करको पनि ट्रान्जिट प्वाइन्ट छ। र, यसको संरक्षण राज्य स्तरबाटै भइरहेको छ। जुन चानचुने कुरै होइन। अनुसन्धानले भन्छ, सुन तस्करहरू ठूलो सेटिङमा विभिन्न विधिको प्रयोग गरेर अहिलेसम्म आफ्ना गतिविधिलाई निरन्तरता दिइरहेछन्। घटनाहरूमा केही मान्छे पक्राउ परे। मूल मान्छेहरू पक्राउ परेका छैनन्। पक्राउ पर्दैनन् पनि ! पक्राउ परेकालाई पनि मोटो रकम लिएर धरौटीमा रिहा गरेपछि यो क्रमले निरन्तरता पाएको छ। उनीहरू कानुनलाई नै खरिदबिक्री गरेर तस्करी कार्यलाई गरिरहेछन्। किनभने उनीहरूसँग कानुन, अधिकारी र नेतृत्वहरूलाई किन्ने हैसियत छ। २०७१ देखि अहिलेसम्म ९ वर्षमा ८ सय ९ केजी सुन बरामद भएको तथ्यांक छ। जसमा ७ सय २२ जना पक्राउ परे। पक्राउ पर्नेमा अधिकांश भरिया ! मुख्य नाइकेहरू अहिलेसम्म पक्राउ नपरेको अवस्था ! आखिर किन ? भागबन्डा मिले हात्ती पनि छिर्ने ? सुन तस्करीको इतिहास चानचुने छैन। भित्रभित्रै भ्रष्टाचारी, कालोबजारी र तस्करीले मुलुक भ्वाङ परिसकेको छ। यति सानो देशमा यति धेरै भ्रष्टाचार र तस्करी ? अनि उनीहरूकै कब्जामा देश हुनु बडो विडम्बना छ। त्यसमा पनि राज्यको अंग, निकाय र अधिकारी संलग्न हुनु दुःखद् छ। नयाँपुरानो दल अनि ठूलासाना नेता सबै सबै ! मुलुकमा भ्रष्टाचारी, कालोबजारी र तस्करी यसरी मौलाएको छ कि कुनै पनि अनुसन्धान र कानुनी कारबाहीले रोक्न सकेको छैन। वास्तविकता यसको पत्ता लगाउन सकेको छैन। राज्यको आँखा अगाडि नै देखादेखी यी काम हुँदै आएका छन्। एअरपोर्ट ठूलो चलखेल हुने ठाउँ हो। जहाँ सिंगो राज्यको आँखा हुन्छ तर पनि यस्तो दुर्दशा छ। सुन तस्करी उत्कृष्ट भइरहेकै छ। किनभने यसमा राज्यस्तरबाटै ठूलो सेटिङ हुन्छ भन्ने देखिइसकेको छ। जसमा नेतादेखि कर्मचारीसम्म, अधिकारीदेखि मन्त्रीसम्म सबै उच्च पदस्थहरूको सहभागी भएको बुझिन्छ। यसको फाइदा दृश्य, अदृश्य रूपमा सबैले लिइरहेका छन्। पटकपटकको घटना क्रमले यो विषयको पुष्टि गरिसकेको छ। केही भ्रष्टाचार, केही घुसखोरी, केही भन्सार छली, केही कालाबजारीजस्तो अपराधका घटनाहरू जुनसुकै व्यवस्था र युगमा पनि थियो। तर, यो स्तरमा थिएन, जुन आज छ। आखिर यो सब किन यति धेरै फस्टाइरहेछ ? कुनै पनि काण्ड र सूचना जनताबाट कसैले लुकाउन सकेको छैन। यतिसम्म कि राज्यसमेत जनतालाई ढाँटछल गर्न सक्ने अवस्था छैन। राज्यभन्दा नागरिक धेरै अगाडि देखिन्छन्। यति सानो देशमा यति धेरै तस्करी छ कि त्यो पनि मुठ्ठीभरको हातमा छ। तर सरकारले त्यसलाई चिर्न सकेको छैन। विगतदेखि यस्तो हुँदै आएको छ नेपालमा। बेलाबखत यस्तो किन हुन्छ ? यती, ओेम्नी, वाइडबडी, ललिता निवास र नक्कली भुटानी शरणार्थी काण्डसम्म आइपुग्दा उनीहरूको अवस्था के भयो ? जनतालाई काण्ड थाहा छ तर यी काण्ड कहाँ गएर सेलाए ? लोकतान्त्रिक युगमै आएर यति धेरै काण्ड र भ्रष्टाचार किन ? एकपटक सबैलाई नजिकबाट नियाल्नुपर्ने छ। आजसम्मको हरेक घटनामा राज्यको अंग, निकाय र अधिकारी नै संलग्न छन्। जसले यो तमाम खाले काण्ड मौलाएको छ। कुन नयाँ दल, कुन पुरानो दल, के ठूलो नेता, के सानो नेता र राज्यका प्रशासनिक निकाय आजसम्म आइपुग्दा यो समस्याबाट कोही आफूलाई मुक्त गर्न सकेको छैन। यतिसम्मका ठूलठूला घटनाहरू उनीहरूको मिलेमतोबिना हुनै सक्दैन। बिनाअनुभव कसैले गर्नै सक्दैन। सर्वसाधारण नागरिकले गाउँमा काँक्रो चोरेको घटनालाई त लुकाउन सक्दैन भने अहिलेसम्म यति धैरै तस्करी र भ्रष्टाचारी कार्य कसरी टिकिरहेको छ राज्यमा ? यसको मतलव छ टिक्नुमा सम्बन्धित निकायकै ठूलो संरक्षण छ। र, उसकै संरक्षणमा यस्तो धन्दा भइरहेको छ। निहित स्वार्थ पूरा गर्न यस कार्यमा सिंगो राज्यशक्तिको दुरुपयोग छ। सानोतिनो नागरिक, व्यापारी, तस्कर र कर्मचारीहरूको आँटले यो सम्भव छैन। यसमा पुरानै सेटिङ र अनुभवले काम गरेको देखिन्छ। यसमा उच्च तहका नेता, कर्मचारी र अधिकारीहरू पनि छन्। राजनीति र कर्मचारी मिलेरै भित्रभित्रै देश धराशायी बनाएका छन्। त्यसैले देश र जनताको आवश्यकता भन्दा कुर्सीको आवश्यकतालाई बढी प्राथमिकता दिन्छन् उनीहरू। बोल्ने एकथरी र गर्ने अर्कैथरी हुन्छ यहाँ। नेपालमा नहुने केही छैन ? भन्ने संस्कारको विकास भइसकेको छ। आफू फसिसकेको अवस्थामा कसलाई जोगाउने र कसलाई फसाउनेसम्मको सेटिङ हुन्छ यहाँ। अहिलेसम्मको घटनाक्रमले यही भन्छ। नभए सरकारसँग राज्यको ओहोदामा पुगिसकेका सबै नयाँ पुराना अधिकारी, नेता र कर्मचारीहरूको सम्पत्ति छानबिन गरी सार्वजनिक गर्ने ? छैन भने बुझ्न सकिन्छ केही खराबी पक्का छ। सुन पनि पित्तल, पैसा पनि कागज र मान्छे पनि डुब्लिकेट हुन्छ। यो कुरा सबैबाट सम्भव छ ? र, यो सब उनैबाट सम्भव पनि छ जसलाई सरकारी कानुनलाई कागजमा बेर्न सकिन्छ। कागजी प्रक्रिया पूरा गरेर सुनलाई पनि पित्तल बनाइदिन्छन्। त्यसपछि अदालत र कानुन सबै हराउँछ। यति सानो देशमा यति धेरै तस्करी छ कि त्यो पनि मुठ्ठीभरको हातमा छ। तर सरकारले त्यसलाई चिर्न सकेको छैन। अहिले सय केजी सुन काण्डमा भन्सारका सबै कर्मचारीलाई निलम्बन गर्ने सरकारले निर्णय गरेको छ। तर मुख्य नाइकेहरूको बारेमा बेखबर छ। विगतदेखि यस्तो हुँदै आएको छ। यस्तो किन हुन्छ ? किन गर्छ ? नयाँ नयाँ विधि र प्रविधि प्रयोग गरेर यतिसम्मको बदमासी हुँदा सरकारले देखावटी काम मात्र गर्ने कि साँच्चै काम गरेर ब्रोकरहरूलाई पनि जनताको कठघरामा उभ्याउने हो ? जहिले पनि काठमाडौं एअरपोर्टमा सबैभन्दा बढी राजस्व छलेर तस्कर गरेर ल्याउने सुन काण्ड त्यसपछि मोबाइल काण्ड र पैसा काण्ड मात्र सुनिन्छ। हुन त सानोतिनो यस्तो कार्य दिनमा धेरै हुन्छ। तर यसलाई नियन्त्रण र नियमन कसरी गर्ने सरकारले ध्यान दिनै पर्ने हुन्छ। संसार यस्तो आर्थिक संकटमा फसेको बेला पनि यतिसम्मको हर्क हुनु चानचुने कुरा हो। सुन काण्ड सुन्दासुन्दै हरेक नेपालीको कान बुच्चो भइसक्यो। त्यसैले अस्थिर अवस्थामा रहेको सरकारले कुनै पनि हालतमा यो सुन काण्डमा मुछिनु हुँदैन। विगतको सरकारभन्दा जसरी थोरै भए पनि जनताको नजरमा आसलाग्दो काम गरिरहेका छन्। घटनामा पनि सूक्ष्म तरिकाले अनुसन्धान होस्। अनुसन्धान अनुसन्धानमै सीमित नहोस्। यसमा विगत, वर्तमान र भविष्यमा जोडिएका र जोडिने सक्ने सुन तस्करको समूल नष्ट हुने गरी कानुन कार्बाही होस्। जसले मुलुकमा भइरहेको देखादेखी तस्करी र भ्रष्टाचारीको समूल नष्ट होस्। राजेश विद्रोही"
नुनको कथा सरकार सुन,"अघिल्लो साता नुन लिन म कालीकोटको सदरमुकाम मान्म बजार गएँ। भीरको बाटो। बर्खाको समय। जोखिमपूर्ण यात्रा गर्दै दिनभर पैदल हिँडे। कति ठाउँमा भीरबाट ढुंगा खस्लाकी भन्ने डर लाग्थ्यो। खुट्टा चिप्लिएर भीरमा खसे न बाँच्ने आस, न परिवारले फेला पार्न सक्छन् लास। यहाँको अवस्था त्यस्तो छ। बाटोमा हिँड्दा यस्तै धेरै कुरा मनमा खेल्थे। साथीहरू कोही थिएनन्। डर लागिरहेको थियो। जब डिपोमा पुगेँ र ३५ पोका नुन माग्दा कर्मचारीले ३५ पोका ? भनेर उल्टै प्रश्न गरे। मैले किन ? भनेर सोध्दा, कर्मचारीले हास्दै ३५ पोका त ७ जनाले लिन्छन्। तपाईं एक्लैलाई ५ पोकाभन्दा बढी दिन मिल्दैन भने। डिपोमा एक जनालाई ५ पोका मात्र दिने रहेछ। यो सुनेर म त झसंग भएँ। ती कर्मचारीलाई बिनम्रतापूर्वक आग्रह गर्दै म माल्कोटबाट नुन लिन सदरमुकाम आएकी हुँ। मेरा घरमा ४ गाई, एक भैंसी, एक हल गोरु छन्। तीनलाई सातामा एकपटक नुन खुवाउनुपर्छ। ७ जनाको परिवार, दैनिक नुनको खपत धेरै हुन्छ। यो ५ पोका त महिना दिन पनि पुग्दैन। यत्रो बाटो हिँडेर ५ पोका मात्रै लिएर फर्किनु त ? मलाई जसरी भए पनि ३५ पोका नुन मिलाईदिनुस् भने। यति भनी नसक्दै डिपोका कर्मचारीले मेरो हातमा ५ पोका नुन थमाइदिए। मैले कत्ति हार गुहार गरेँ। तर, मलाई लिने भए लिनुस्, नलिने भए खाली जानुस् भन्नुभयो। डिपोमा नुनको अभाव छ। तपाईं जस्ता धेरै नुन माग्न आउँछन्। सबैलाई पुर्याउनुपर्छ भन्नुभयो। म बाध्य भएर तिनै ५ पोका समाए। अनि नुन बोकेर घरतिर लागेँ। घरबाट जिल्ला सदरमुकाम मान्म बजार पुग्न र त्यहाँबाट नुन बोकेर घर फर्किन तीन दिन हिँड्नुपर्यो। यस्तो कष्ट सम्झँदा हामी कस्तो ठाउँमा बसिरहेका छौं भन्ने लाग्यो। माल्कोटबाट ४ घण्टाको भीरको बाटो पैदल हिँडेर खुलालु बजार पुगिन्छ। त्यहाँको स्थानीय बजारमा आयोडिन नमिसाएको एक पोका नुन ५० रुपैयाँका दरले पाइन्छ। तर, आयोडिनयुक्त नुन सदरमुकामको डिपोमा जाँदा ९ रुपैयाँमा एक पोका पाइन्छ। त्यसैले म नुन लिन सदरमुकाम नै गएकी थिएँ। तर, मैले चाहिए जति नुन पाइन्। त्यसैले डिपोबाट फर्केर म खुलालु बजार आएँ। त्यहाँबाट आयोडिन बीनाको नुन पोकाको ५० रुपैयाँका दरले थप ३० पोका किनेँ। यति नुन सदरमुकामको डिपोले दिएको भए २ सय ७० रुपैयाँले पुग्थ्यो। मेरा गाउँका धेरै मानिस त्यही ५ पोका नुन लिन कै लागि भए पनि सदरमुकाम धाइरहन्छन् । बाटोमा नुन बोकेर फर्किंदै गर्दा मनमा अनेक झझल्को आए। माल्कोटदेखि जिल्ला सदरमुकाम मान्म बजार उपचार गर्न जाँदै गर्दा ज्यान गुमाएकी गर्भवती र व्यथा लागेकी महिलालाई सम्झिएँ। नुनकै लागि जाँदा भीरबाट खसेको ढुंगा लागेर ज्यान गुमाएकालाई सम्झिएँ। गाउँमा सिंहदरबार आयो भन्छन्। तर, हाम्रा दुःख जस्ताका त्यस्तै छन्। कसले सुनिदिने ? सदरमुकाम जान मान्छे हिँड्ने बाटो पनि सहज छैन। हाम्रा गाउँमा गाडी कहिले आउला ? गाउँबाट नुन लिनै गएका कति मानिस घर फर्किनै पाउँदैनन्। यो पीडा कहिलेसम्म भोगिरहने सरकार ? संविधानले दिएको बाँच्न पाउने अधिकार हामीले कहिले पाउने ? गाउँमा आएको सिंहदरबार र त्यहाँ बस्ने सरकारले गाउँमै पर्याप्त नुन पाउने व्यवस्था कहिले मिलाई दिने ? मनमा यिनै प्रश्न गर्दै कत्ति खेर घर पुगेँ मलाई त पत्तै भएन। हाम्रो पीडाको कथा यस्ता धेरै छन्। (नुन लिन डिपोमा पुगेकी बुढा नरहरीनाथ गाउँपालिका७ बाँगा मालकोट, कालीकोटकी बासिन्दा हुन्।)"
सिलाकारले यू१६ सम्हाल्ने,"काठमाडौं : सहिद स्मारक ए डिभिजन लिग टोली संकटाका प्रशिक्षक रवीन्द्र सिलाकारले यू१६ राष्ट्रिय फुटबल टोली सम्हाल्ने भएका छन्। अखिल नेपाल फुटबल संघ (एन्फा) ले यू१६ साफ च्याम्पियनसिपका लागि रवीन्द्रलाई मुख्य प्रशिक्षकको जिम्मेवारी दिएको हो। थ्रीस्टार क्लबका पूर्वप्रशिक्षक सिलाकारले हालै सम्पन्न सहिद स्मारक ए डिभिजन लिगमा संकटालाई रेलिगेसनबाट जोगाउन महत्वपूर्ण भूमिका निर्वाह गरेका थिए। उनलाई सीताराम घिमिरेले सहायक प्रशिक्षकका रुपमा सघाउनेछन् भने आर्मीका पूर्वखेलाडी गंगाराम देउजा गोलरक्षक प्रशिक्षक रहने छन्। यू१६ साफ च्याम्पियनसिप सेप्टेम्बर १ देखि १० सम्म भुटानमा आयोजना हुँदैछ। च्याम्पियनसिपमा नेपाल भारत र बंगलादेश रहेको समूह एमा छ। यस्तै आयोजक भुटान, माल्दिभ्स र पाकिस्तान समूह बीमा छन्। नेपालले सेप्टेम्बर ३ मा बंगलादेश र सेप्टेम्बर ४ मा भारतको सामना गर्नेछ। समूहका शीर्ष दुई टोलीले सेमिफाइनलमा स्थान बनाउने छन्। नेपालले अहिलेसम्म उपाधि जित्न सकेको छैन। नेपाल सन् २०१३, २०१७, २०१९ र सन् २०२२ मा उपविजेता बनेको थियो। चार वटै संस्करणको फाइनलमा भारत तगारो बनेको थियो। यसैगरी जावलाखेल युवा क्लबका प्रशिक्षक सुनिल श्रेष्ठले यू१९ राष्ट्रिय टोलीको जिम्मेवारी पाएका छन्। श्रेष्ठले यसअघि सन् २०१५ मा नेपालले साफ यू१९ च्याम्पियनसिपको उपाधि जित्दा बालगोपाल महर्जनको सहायक प्रशिक्षकका रुपमा काम गरेका थिए। सहिद स्मारक ए डिभिजन लिगमा जावलाखेल युथ क्लबले उच्च प्रदर्शन गर्दा उनी टोलीको प्रशिक्षक थिए। उनलाई जावलाखेलकै पूर्वखेलाडी सचिन्द्र धिमालले सहायक प्रशिक्षकका रुपमा सघाउनेछन्। नेपालले सेप्टेम्बर २१ देखि ३० सम्म यू१९ साफ च्याम्पियनसिप आयोजना गर्दैछ। च्याम्पियनसिपका खेल दशरथ रंगशालामा हुनेछ।"
स्पेन र जापान विश्वकपको नकआउट चरणमा,अक्ल्यान्ड : कोस्टा रिकालाई २० गोलको नतिजामा पराजित गर्दै जापान फिफा महिला विश्वकपको नकआउट चरणमा पुगेको छ। बुधबार न्युजिल्यान्डको डुनेडिनमा भएको समूह सीकै अर्को खेलमा जाम्बियालाई ५० ले पराजित गरेको स्पेन पनि एक खेल अगावै अन्तिम १६ मा पुगेको छ। अमेरिकी मुलुक कोस्टा रिकाविरुद्ध जापानका लागि हिकारु नाओमोतो र ओबा फुजिनोले एकएक गोल गरे। समूह चरणको पहिलो खेलमा पानामालाई ५० ले हराएको जापान दुई खेलबाट ६ अंक जोडेर अन्तिम १६ मा पुगेको हो। त्यस्तै आजै भएको खेलमा जाम्बियाविरुद्ध स्पेनले फराकिलो जित निकाल्दा जेनिफर हेर्मोसो र अल्बा रेडोन्डोले दुईदुई तथा टेरेसा अब्लेइराले एक गोल गरे। पलिहो खेलमा कोस्टा रिकालाई ३० गोलको नतिजामा हराएको स्पेन पनि अन्तिम १६ मा पुगेको छ। जापान र स्पेनबीच हुने समूह चरणको अन्तिम खेलबाट समूह विजेता तथा उपविजेता तय हुनेछ। त्यस्तै सोही समूहबाट जाम्बिया र कोस्टा रिका एक खेल अगावै विश्वकपबाट बाहिरिएका छन्। आजै हुने अर्को खेलमा समूह बीअन्तर्गत क्यानडा र रिपब्लिक अफ आयरल्यान्ड आमनेसामने हुँदैछन्।
"पहिलो सहभागिता, पहिलो गोल, पहिलो जित","वेलिङ्टन : पहिलो पटक विश्वकपमा सहभागिता जनाएको एसियाली मुलुक फिलिपिन्सले महिला विश्वकप फुटबलमा सनसनी मच्चाएको छ। मंगलबार भएको खेलमा आयोजक न्युजिल्यान्डलाई १० गोलले स्तब्ध पार्दै फिलिपिन्सले सनसनी मच्चाएको हो। न्युजिल्यान्डको विलिङ्टनमा भएको खेलमा फिलिपिन्सलाई जित दिलाउन सरिना बोल्डेनले निर्णायक गोल गरेकी थिइन्। उनले खेलको २४औं मिनेटमा गोल गरेकी थिइन्। विश्वकपमा फिलिपिन्सको पहिलो गोल हो। बोल्डेन विश्वकपमा गोल गर्ने पहिलो फिलिपिनी खेलाडी पनि बनेकी छन्। एक गोलले पछि परेको घरेलु टोली न्युजिल्यान्डले बलमाथि पक्कड राख्दै फिलिपिन्समाथि दबाब बनाए पनि गोल गर्न भने सकेन। ६८औं मिनेटमा ज्याकलिन हान्डले गोल गरे पनि भीएआरबाट मान्यता नपाउँदा न्युजिल्यान्डले हार बेहोर्न बाध्य भयो। समूह एमा रहेको न्युजिल्यान्डको पहिलो हार हो। यसअघि न्युजिल्यान्डले पहिलो खेलमा नर्वेलाई १० गोलले पराजित गरेको थियो। न्युजिल्यान्डमाथिको ऐतिहासिक जितसँगै फिलिपिन्सले नकआउट चरण पुग्ने सम्भावना कायमै राखेको छ। फिलिपिन्स पहिलो खेलमा स्विट्जरल्यान्डसँग २० गोलले पराजित भएको थियो। फिलिपिन्सले दुई खेलमा तीन अंक जोडेको छ। शीर्ष स्थानको स्विट्जरल्यान्डको चार र न्युजिल्यान्डको तीन अंक छ। एक अंक जोडेको नर्वे तालिकाको पुछारमा छ। यही समूहको अर्को खेलमा स्विट्जरल्यान्ड र नर्वेले गोलरहित बराबरी खेल्दै अंक बाँडेका थिए। जितपछि प्रशिक्षक एलेन स्टेजिकले फिलिपिन्सको खेलकुद इतिहासमै सबैभन्दा ठूलो जित भएको बताए। हामीले आयोजक राष्ट्रलाई स्तब्ध पारेका छौं। यो बास्तवमै हाम्रा लागि ऐतिहासिक क्षण हो, प्रशिक्षक स्टेजिकले भने, हामीले अविश्सनीय खेल खेल्यौं। पहिलो विश्वकप सहभागितालाई ऐतिहासिक बनाउन सफल भयौं। महिला विश्वकप फुटबलअन्तर्गत नै मंगलबार भएको समूह एचको खेलमा कोलम्बियाले दक्षिण कोरियालाई २० गोलले पराजित गरेको छ। अस्ट्रेलियाको सिड्नीमा भएको खेलमा कोलम्बियालाई जित दिलाउन कटलिना उस्मी र लिन्डा काइसेडोले एकएक गोल गरेका थिए। खेलको ३०औं मिनेटमा कटलिनाले पेनाल्टीमा गोल गर्दै कोलम्बियालाई सुरुवाती अग्रता दिलाएका थिइन्। त्यसपछि ३९औं मिनेटमा लिन्डा काइसेडोले गोल गर्दै दक्षिण अमेरिकी टोली कोलम्बियाको अग्रता दोब्बर बनाएकी थिइन्। यस समूहमा जर्मनी र कोलम्बियाको तीन अंक छ। दक्षिण कोरिया र मोरक्कोले भने अंक जोड्न सकेका छैनन्।"
विश्वविद्यालय टोली चीन जाने,"काठमाडौं : चीनको छेङ्दुमा आयोजना हुने ३१औं युनिभर्सियाड गेम्समा सहभागी हुन नेपाली टोली बिहीबार त्यसतर्फ जाने भएको छ। विश्वका एक सय ५० भन्दा बढी राष्ट्रको सहभागिता रहने प्रतियोगितामा नेपालले ६ खेलमा प्रतिस्पर्धा गर्ने नेपाल विश्वविद्यालय खेलकुद संघका महासचिव पूर्णसिंह बोहराले जानकारी दिए। प्रतियोगितामा नेपालले फेन्सिङ, टेबुल टेनिस, उसु, तेक्वान्दो, ब्याडमिन्टन र एथलेटिक्समा प्रतिस्पर्धा गर्नेछ। फेन्सिङमा विजय अधिकारी, प्रमिला विश्वकर्मा र अक्षत शेरचन, टेबुल टेनिसमा रितिज जोशी, रोशन ओझा, कुशल न्याछौं, उसुमा जुनु स्याङ्बो लामा, नीमा घर्तीमगर, विजय सिंजाली तथा पासाङ शेर्पाले प्रतिस्पर्धा गर्ने छन्। यसैगरी तेक्वान्दोमा कञ्चन थापा, अस्मिन राउत, रोहित महर्जन, सुष्मा श्रेष्ठ, सहिल सुनार र निशा दर्नालले प्रतिस्पर्धा गर्ने छन्। अस्मिन र नीशा १३औं दक्षिण एसियाली खेलकुदका पदक विजेता खेलाडी हुन्। यस्तै ब्याडमिन्टनका सुलभ लोहनी र एथलेटिक्सका सुजन श्रेष्ठले प्रतिस्पर्धा गर्ने छन्। तेक्वान्दोका विकेश बिडारी, फेन्सिङका मदन कार्की, ब्याडमिन्टनका अशोक श्रेष्ठ र टेबुल टेनिसका एकेन्द्र मल्लले प्रशिक्षकको भूमिका निर्वाह गर्ने छन्। हेड अफ डेलिगेट्सका रुपमा विश्वविद्यालय खेलकुद संघका महासचिव बोहरा पनि चीन जाँदैछन्। २३ सदस्यीय टोलीलाई मंगलबार राष्ट्रिय खेलकुद परिषद्का सदस्य जनक न्यौपाने बिदाइ गरे। उनले संसारभरका विश्वविद्यालयको बृहत प्रतियोगितामा उत्कृष्ट प्रदर्शन गर्न खेलाडीलाई हौसला बढाएका थिए।"
नेपाल श्रीलंकाको ब्लूमफिल्ड क्लबसँग पराजित,"काठमाडौं : श्रीलंकाको घरेलु प्रतियोगिता खेल्ने ब्लूमफिल्ड क्लबसँग नेपाल पराजित भएको छ। एसिया कप क्रिकेट प्रतियोगिताको तयारीका लागि श्रीलंका पुगेको नेपाल आफ्नो पहिलो अभ्यास खेलमा घरेलु टोली ब्लूमफिल्ड क्लबसँग ६ विकेटले पराजित भएको हो। नेपालले प्रस्तुत गरेको एक सय ९८ रनको लक्ष्य घरेलु टोली ब्लूमफिल्डले २४ दशमलव ३ ओभरमा चार विकेट गुमाउँदै पूरा गर्यो। ब्लूमफिल्डका लागि हसिता बोयागोडाले सर्वाधिक ९० रनको योगदान दिए। उनले ५३ बलमा समान सात चौका र सात छक्काको मद्दतमा ९० रनको योगदान दिएका हुन्। त्यसैगरी अशान फेनान्डोले ५४ बलमा ६ चौका र दुई छक्काको मद्दतमा अविजित ५६ रन बनाए भने सानदुन विराकोडीले ३१ रन बनाए। नेपालका लागि सूर्य तामाङ र प्रतिश जिसीले समान दुईदुई विकेट झारे। त्यसअघि टस जितेर पहिले ब्याटिङ गर्ने निर्णय गरेको नेपालले ४३ दशमलव ४ ओभरमा सबै विकेट गुमाउँदै १ सय ९७ रनको योगफल बनाएको थियो। नेपालका लागि अर्जुन साउदले सर्वाधिक ७९ रनको योगदान दिए। उनले एक सय १३ बलमा चार चौका र तीन छक्काको मद्दतमा ७९ रनको योगदान दिएका हुन्। त्यस्तै सन्दीप जोराले ३१, देव खनालले २२, प्रतिश जिसीले १६, सोमपाल कामी र करण केसीले समान ११११ रन जोडे भने पवन सर्राफले १० रन बनाए। ब्लूमफिल्डका लागि मलिन्डा परेरा, दिनेश समराविक्रम, निमेश थारुणु र विनिनायाकेले समान दुईदुई विकेट लिए। अब नेपालले शुक्रबार तामिल युनियनसँग दोस्रो अभ्यास खेल खेल्नेछ।"
पौडीबाज गौरिकाको राष्ट्रिय कीर्तिमान,काठमाडौं : जापानको फुकुओकामा जारी २०औं संस्करणको वर्ल्ड एक्वाटिक च्याम्पियनसिप२०२३ मा दक्षिण एशियाली खेलकुद (साग)की स्वर्णधारी गौरिका सिंहले व्यक्तिगत स्पर्धामा नयाँ राष्ट्रिय कीर्तिमान कायम गरेकी छन्। उनले ५० मिटर ब्याकस्ट्रोकमा आफ्नै नाममा रहेको ३१ दशमलव ८७ सेकेन्डको समयमा सुधार गर्दै ३१ दशमलव ४४ सेकेन्ड खर्चेर नयाँ राष्ट्रिय कीर्तिमान कायम गरेको नेपाल पौडी संघका अध्यक्ष अशोक बज्राचार्यले जानकारी दिए। गौरिकाले सन् २०१६ मा भारतमा भएको १२औँ दक्षिण एसियाली खेलकुद प्रतियोगितामा ३१ दशमलव ८७ सेकेन्डको कीर्तिमानी सुधार गरेकी छिन्। ओलम्पिक छनोट प्रतियोगितासमेत रहेको उक्त च्याम्पियनसिपअन्तर्गत आजै भएको पुरुषतर्फको एक सय मिटर फ्रिस्टायलमा एलेक्जेन्डर शाहले आफ्नो समयमा सामान्य सुधार गर्दै नयाँ कीर्तिमान कायम गरे। एलेक्जेन्डरले पुरानो समय ५२ दशमलव ९६ सेकेन्डको समयमा सामान्य सुधार गर्दै ५२ दशमलव ९४ समयका साथ नयाँ रेकर्ड कामय गरे। उनले हालै सम्पन्न ११औँ एनएसए कप च्याम्पियनसिपमा ५२ दशमलव ९६ सेकेन्ड समयको कीर्तिमान राखेका थिए। अब नेपाली खेलाडीको दुई खेल बाँकी छ। भोलि बिहीबार डुबाना लामाले एक सय मिटर फ्रिस्टायल र एलेक्जेन्डरले शुक्रबार ५० मिटर फ्रिस्टायलमा प्रतिस्पर्धा गर्ने टिम व्यवस्थापक नरेश वैद्यले जानकारी दिए।
बरामद सुन के गरिन्छ ?,"काठमाडौं : गत बुधबार त्रिभुवन विमानस्थलबाट बाहिरिएको सुनको तौल अझै निक्र्योल भएको छैन। मोटरसाइकल र स्कुटरको ब्रेकसुमा लुकाएर ल्याइएको उक्त सुनको परिमाण थाहा पाउन सकिएको छैन। राजस्व अनुसन्धान विभागका महानिर्देशक नवराज ढुंगानाका अनुसार सुनलाई नेपाल राष्ट्र बैंकको टक्सार विभागमा बुझाइएको छ। सुन ८० देखि १०० केजी हुनसक्ने अनुमान गरिए पनि निश्चित तौल भने गरिएको छैन। राष्ट्र बैंकको टक्सार महाशाखामा निर्देशक थानेश्वर आचार्यका अनुसार गालेपछि मात्रै सो सुनको परिमाण तौलिन मिल्छ। गाल्ने प्रक्रिया सुरु गर्न राजस्व अनुसन्धान विभागको पत्र पठाउनुपर्छ। विभागको पत्र आएपछि मात्रै प्रक्रिया अघि बढाइने छ। अहिलेसम्म सुन गालेर परिमाण निकाल्नको लागि राजस्व विभागबाट पत्र आइसकेको छैन। राजस्व विभागका महानिर्देशक नवराज ढुंगानाले भने, पत्र विस्तारै जान्छ। यसलगत्तै अन्य सुनपनि बरामद भएकाले अनुसनधान भइरहेको छ। अनुसन्धान सकिएपछि गाल्ने प्रक्रियाका लागि पत्र लेख्छौं। विमानस्थलबाट गत मंगलबार साँझ ठूलो परिमाणको सुन बरामद भएको छ। एक क्विन्टल बढी परिमाण छ भनिएको उक्त सुन अहिले नेपाल राष्ट्र बैंकको मुद्रा व्यवस्थापन विभागअन्तर्गतको टक्सार महाशाखामा राखिएको छ। टक्सार महाशाखा प्रमुख थानेश्वर आचार्यका अनुसार स्कुटरको व्रेकशुसहित सुनको तौल १५५ केजी छ। परीक्षण रिर्पोट आउन बाँकी छ। यस्तै, अघिल्लो महिना पनि विद्युतिय चुरोट, भेपमा लुकाएर ल्याएको अवस्थामा ९ किलो सुन विमानस्थलबाटै गायब भएको थियो। यसमा भरियामार्फत ल्याएको र मात्राभन्दा बढी ल्याएको ५४१ किलोग्राम सुनको राजश्व तिराएर छाडिएको छ। कानुन बमोजिम ल्याउन पाउने तर भन्सार तिर्नुपर्ने परिमाणको हकमा राजस्व तिरेर उक्त सुन फिर्ता गर्ने गरिन्छ। विभिन्न बहानामा देशभर सयौं केजी सुन समातिने गरेको प्रहरी तथ्यांकले देखाउँछ। एक तोलामै लाखौं रकम पर्ने सुन बरामद भएपछि कहाँ जान्छ त ? गैरकानुनी तरिकाले ल्याइएको तथा अवैध सामाग्री, नगद, सुनलगायतका बहुमूल्य सामाग्री सरकारी ढुकुटीमै जाने गरेको छ। निश्चित प्रक्रिया पूरा गरेपछि उक्त सुन सरकारी खातामा जाने गरेको छ। विमानस्थलमा बरामद भएको होस या देशका सिमानाकामा जफत भएको सुन होस् या प्रहरी प्रशासनले बरामद भएको सुन होस्, निश्चित प्रक्रियापछि नेपाल राष्ट्र बैंकले सरकारसँग किन्ने गर्छ। उक्त परिमाणको सुन बराबरको मूल्य भन्सार विभागमार्फत सरकारको खातामा जम्मा गरेर सुन राष्ट्र बैंकले राख्ने गर्छ। आवश्यक परेको निकायलाई उपलब्ध गराउने गरेको छ। राष्ट्र बैंकको मुद्रा व्यवस्थापन विभागअन्तर्गतको टक्सार महाशाखामा प्रमुख थानेश्वर आचार्यका अनुसार केन्द्रीय बैंकले लिएको अवैध सुन वा चाँदी टक्सार महाशाखामा जान्छ। केन्द्रीय बैंकले जुनसुकै निकायवाट सुन प्राप्त गरे पनि उक्त सुन बराबरको रकम नेपाल सरकारको खातामा जम्मा गर्नुपर्ने हुन्छ। विभिन्न समयमा बरामद वा जफत भएका अवैध सुन मुद्दाको क्रममा अदालतले अवैध वा भ्रष्टाचारको हो भन्ने पुष्टि गरेपछि मात्रै केन्द्रिय बैंकले उक्त सुनलाई आफ्नो सम्पत्तिको रूपमा प्रयोग गर्न पाउँछ। भन्सार विभागका सूचना अधिकारी पुण्यविक्रम खड्काका अनुसार सरकारको जुनसुकै निकायवाट सुन बरामद भए पनि नेपाल राष्ट्र बैंकमा जम्मा गरिन्छ। सुनको शुद्धता परीक्षणपश्चात् उक्त सुन राष्ट्र बैंकले नै प्रयोग गर्छ। यसबापत सुनको बजार मूल्य अनुसारको रकम सरकारी खातामा जम्मा गर्नुपर्ने हुन्छ। सरकारलाई सुन चाहियो भने केन्द्रिय बैंकको टक्सार विभागमार्फत नै लिनुपर्ने हुन्छ। यस्ता घटनामा जफत भएका सुनको मुद्दा अदालतबाट फैसला नहुँदासम्म उक्त सुन सम्बन्धित निकायलाई धरौटी बुझाएर मात्रै राष्ट्र बैंकले राख्न पाउँछ।"
"नेप्से परिसूचक फेरि घट्यो, २ अर्ब ४३ करोडको सेयर कारोबार","काठमाडौं : सेयर बजार फेरि ओरालो लागेको छ। सेयर कारोबारको चौथो दिन बुधबार नेप्से परिसूचक ८११ अंकले घटेर २१५६२० विन्दुमा अडिएको छ। सेन्सेटिभ इण्डेक्स २०५ अंकले घट्यो। अघिल्ला कारोबार दिन सोमबार २६६६ र मंगलबार ३६१९ अंकले सूचक घटेको थियो। सोमबार ४ अर्ब ७३ करोड र मंगलबार २ अर्ब ९१ करोड मूल्य बराबरको सेयर कारोबार भएको थियो। यसदिन २६० कम्पनीको ७३ लाख ९९ हजार ४७४ कित्ता सेयर २ अर्ब ४३ करोड २५ लाख ८ हजार ७६९ रुपैयाँमा खरिदबिक्री भयो। आज कुनै पनि कम्पनीको मूल्य सकारात्मक सर्किट लेभलमा कारोबार हुन सकेन। कारोबार रकमका आधारमा ग्लोबल आईएमई बैंक शीर्षस्थानमा रह्यो। सो कम्पनीको १५ करोड बढि मूल्यको सेयर कारोबार भयो। शिवम् सिमेन्टको ९ करोड बढिको सेयर कारोबार गरी दोस्रो स्थानमा रह्यो। कारोबारमा आएका १३ उपसमूहमध्ये १० मूल्य घट्यो भने ३ को मात्रै बढ्यो फाइनान्स,म्युचुल र अदर्श उपसमूहको सूचक बढ्दा बाँकी १० उपसमूहको सूचक नकारात्मक देखिएको हो।"
मौद्रिक नीतिमा निजी क्षेत्रको असन्तुष्टि,"काठमाडौं : नेपाल राष्ट्र बैंकले सार्वजनिक गरेको चालू आर्थिक वर्ष २०८००८१ को मौद्रिक नीतिले विद्यमान अर्थतन्त्रका समस्या समाधान गर्न नसक्ने निजी क्षेत्रले महसुस गरेको छ। नेपाल उद्योग वाणिज्य महासंघ (एफएनसीसीआई), नेपाल उद्योग परिसंघ र नेपाल चेम्बर्सले सोमबार संयुक्त विज्ञप्ति जारी गर्दै मौद्रिक नीतिप्रति धारणा राखेको हो। उच्च ब्याजदर, न्यून माग, नगद प्रवाहमा भएको समस्या, न्यून उत्पादन एवं रोजगारी कटौती, निजी क्षेत्रको घट्दो मनोबल तथा नयाँ लगानीका योजना स्थगनलगायतका विद्यमान अर्थतन्त्रका चुनौतीहरूको सामना गर्ने गरी मौद्रिक नीति आउने अपेक्षा निजी क्षेत्रको थियो। तर, मौद्रिक नीतिमार्फत केन्द्रीय बैंकले लिएको नीतिले अर्थतन्त्रलाई मन्दीको अवस्थाबाट उकास्न सहयोग नपुग्ने निजी क्षेत्रको भनाइ छ। मौद्रिक नीतिमा गरिएका अधिकांश व्यवस्थाको प्रभाव यससम्बन्धी निर्देशिका सार्वजनिक नभई यकिन हुन नसक्ने देखिएको छ। केन्द्रीय बैंकले मौद्रिक नीतिको कार्यदिशा अर्थतन्त्रलाई चलायमान बनाउन सजगतापूर्वक लचिलो मौद्रिक नीति ल्याइएको भनिए पनि यसले लिएका प्रावधानले त्यसलाई पुष्टि गर्न सकेको देखिँदैन, विज्ञप्तिमा उल्लेख छ। गत आर्थिक वर्षको मौद्रिक नीतिले निजी क्षेत्रमा जाने ऋण लक्ष्य १२६ प्रतिशत राखेकोमा चालू आर्थिक वर्षका लागि यस्तो लक्ष्य ११५ प्रतिशतमा झारिएको छ। यसरी निजी क्षेत्रमा विस्तार हुने कर्जा संकुचित गर्दा बजेटमार्फत सरकारले लिएको ६ प्रतिशतको आर्थिक वृद्धिको लक्ष्य हासिल गर्न कठिन हुनेछ। मौद्रिक नीतिमार्फत उच्च ब्याजदर वृद्धि नियन्त्रणका लागि पहलकदमी लिइने अपेक्षा निजी क्षेत्रको थियो। राष्ट्र बैंकले बैंक दरलाई यथावत् राख्दै नीतिगत दर शून्य दशमलव ५ प्रतिशतले घटाएको छ। यसले ब्याजदर घटाउन सहयोग गर्ने देखिँदैन। निर्देशिकामार्फत बैंकको आधार दर घटाउनका लागि सम्पूर्ण उपकरण उपयोग गर्न केन्द्रीय बैंकलाई सुझाव दिइएको छ। ऋणीहरूको असल कर्जामा बैंक तथा वित्तीय संस्थाहरूले गर्ने १३ प्रतिशतको कर्जा नोक्सानी व्यवस्थालाई पुनः १ प्रतिशत नै कायम गरिनुपर्ने, मागमा आएको कमीबाट प्रभावित उद्योग वा कर्जाग्राहीलाई बैंक तथा ऋणीहरूको सहमतिमा कर्जा पुनर्तालिकीकरण तथा पुनर्संरचना गर्न दिइनुपर्ने, पुनर्कर्जाको सुविधा उपलब्ध गराउनुपर्ने र ब्याजमा न्यून प्रिमियम राख्नुपर्ने लगायतका सुझाव निजी क्षेत्रको थियो। यी सुझावहरूलाई मौद्रिक नीतिले सम्बोधन नगर्दा अर्थतन्त्र चलायमान हुन नसक्ने उनीहरूको बुझाइ छ। मौद्रिक नीतिमा बैंक तथा वित्तीय संस्थाको मागअनुसार चालू पुँजी कर्जा मार्गदर्शनमा आवश्यक पुनरावलोकन गरिने उल्लेख छ। बैंक र व्यवसायीलाई नै यसबारे निर्णय गर्न दिइए यसले बजारमा विश्वास बढाउने बताइएको छ। यसबारे थप प्रस्ट हुनु जरुरी भएको बताइएको छ। ठूला ऋणीहरूको सुपरिवेक्षणलाई प्रभावकारी बनाउन छुट्टै मार्गदर्शन जारी हुने भनिएको छ। यसबारे गरिने व्यवस्थाले गत वर्ष जारी गरिएको चालू पुँजी कर्जा मार्गदर्शन भंै निजी क्षेत्र निरुत्साहित हुन सक्ने आशंका पनि जन्माएको निजी क्षेत्रको ठहर छ। पहिलो आवासीय घर कर्जाको सीमा डेढ करोडबाट वृद्धि गरी दुई करोड पुर्याउने, अमेरिकी डलर सटही सुविधा २५ सय पुर्याउने, सेयर धितो कर्जा, रियलस्टेट तथा हायर पर्चेज कर्जाको जोखिम भार घटाउने निर्णय सकारात्मक रहेकोमा प्रशंसा गरिएको छ। तर जोखिम भार कति रहने भन्ने विषय अन्योलमै रहेको संघको भनाइ छ।"
भ्रष्टाचारले थलिएको नगरकोट सडक,"ठेकेदार शारदाप्रसाद अधिकारीले बनाएको भक्तपुरनगरकोट सडक निर्माण जति काम गर्दा पनि सकिएन। २०७३ असार ३ गतेसम्म सम्पन्न गरेर हस्तान्तरण गर्ने गरी २०७१ साल जेठ २२ गते यो सडकको पहिलो ठेक्का सम्झौता अधिकारीको शैलुङ कन्स्ट्रक्सनसँग भएको थियो। तर, जम्मा साढे १५ किलोमिटर लामो सडक आठ पटक म्याद थप गर्दा पनि सम्पन्न भएन। २८ करोड रुपैयाँमा ठेक्का सम्झौता भए पनि ३१ करोड पुर्याइएको यो सडकको डिजाइन परिवर्तन भएको थियो। निर्माण कम्पनीले भने बीचबीचमा रूख कटान, विद्युत् पोल सार्न समस्या आएको र भूकम्पका कारण केही ढिलाइ भएको दाबी गरेको छ। समयमा काम नसकेको र लापरबाही गरेको भन्दै सरकारले यो सडकको ठेक्का सम्झौता रद्द गरिसकेको छ। यो पनि पढ्नुहोस भक्तपुरनगरकोट सडक : ठेकेदारको विरोध गर्ने नयाँ शैली !"
नयाँ मौद्रिक नीतिले होटलको माग पूरा गरेन,"काठमाडौं : नयाँ मौद्रिक नीतिले होटल तथा पर्यटन क्षेत्रको मौजुदा समस्या सम्बोधन गर्न नसकेको होटल संघ नेपालले जनाएको छ। नेपाल राष्ट्र बैंकले सार्वजनिक गरेको चालू आर्थिक वर्ष २०८००८१ को मौद्रिक नीतिले कोभिड १९, रुस र युक्रेनको युद्धबाट चरम आर्थिक मन्दीको मारमा परेका होटल तथा पर्यटन क्षेत्रलाई मौद्रिक नीतिबाट पुनर्कर्जा, पुनर्तालिकीकरणजस्ता मौद्रिक उपायका साथै कम ब्याजदरको व्यवस्थाबाट यस क्षेत्रको जगेर्ना सहयोग नगरेको बताइएको छ। पर्यटक संख्या बढे पनि तारेलगायतका होटलको कुल क्षमताको एक तिहाइभन्दा पनि कम क्षमता उपयोग भई सञ्चालनमा समेत घाटा रहेकाले बैंकलाई नियमित बुझाउनुपर्ने साँवा र ब्याज तिर्न नसक्ने अवस्थामा पुगेको संघले जनाएको छ। गत आर्थिक वर्षको पछिल्लो तीन महिनाको मौद्रिक नीतिको समीक्षाले तिर्नु बुझाउनु पर्ने साँवा ब्याजलाई पुनर्कर्जा तथा पुनर्तालिकीकरण गर्न सक्ने व्यवस्था गरेको थियो। हालको मौद्रिक नीतिमा यस्ता थप कुनै व्यवस्था नभएको हुँदा होटल तथा पर्यटन क्षेत्र अलमलमा परेको जनाएको छ। तरकारीलगायतका कच्चा पदार्थमा लगाइएको कर र विलासिलाका नाममा लिइएको करबाट पनि मुलुकमा पर्यटन अभिवृद्धि गर्न अप्ठ्यारो परेको छ।"
प्री ओपन सेसन : नेप्से परिसूचक ४ अंकले बढ्यो,काठमाडौं : प्री ओपन सेसनमा नेप्से परिसूचक ४१४ अंकले बढेको छ। नेप्से ४१४ अंकले बढेर पुगेको छ। सेन्सेटिभ इण्डेक्स १४८ अंकले बढेको छ। यो सेसनमा १७ कम्पनीको २ हजार ९६५ कित्ता सेयर ३ करोड ३२ लाख ७ हजार ७०० रुपैयाँमा खरिदबिक्री भयो। कारोबारमा आएका १७ कम्पनीमध्ये १२ को मूल्य बढ्यो भने ३ को घट्यो। बाँकी २ को मूल्य स्थिर रह्यो।
तीनकुने पुल मापदण्डविपरीत,"पुलको ठेक्कामा बदनाम सांसद ठेकेदार हरिनारायणप्रसाद रौनियारद्वारा सञ्चालित पप्पु कन्स्ट्रक्सनले राजधानीको अस्तव्यस्त सडकमा थपेको भार हो, तीनकुनेस्थित बागमतीको पुल। २१ करोड रुपैयाँ खर्चमा साढे ३ वर्ष लगाएर बनाउन सरकारले पप्पु कन्स्ट्रक्सनसँग २०७१ साल पुसमा ठेक्का सम्झौता गरेको थियो। २०७४ साल मै दुई लेनको कुल १७० मिटर लामो २ वटा पुल बन्नुपर्ने हो। तर, २०७६ सालमा गरिएको स्थलगत निरीक्षणमा पुलको पाइलमा गम्भीर त्रुटि पाइएपछि काम रोकिएको थियो। २९५ मिटर गहिरो पाइल निर्माण गर्नुपर्नेमा पप्पुले १६५ मिटरको मात्र बनाएर झारा टार्ने काम गरेको थियो भने २ वटा पाइल निर्माणाधीन अवस्थामै भाँचिएको थियो। डिजाइनअनुसार समस्याको समाधान गरेर मात्र काम अघि बढाउन निर्देशन भए पनि कम्पनीले जबरजस्ती पुलको सबस्ट्रक्चर निर्माण गरेर ढलान थालेपछि ठेक्का तोडिएको हो। सार्वजनिक खरिद अनुगमन कार्यालयले पप्पुलाई २०७६ मै कालोसूचीमा राखेको छ। आयोजनाले २०७१ सालमा नै सो पुलसँगै बिजुलीबजारस्थित धोबीखोला पुल निर्माणका लागि ठेक्का सम्झौता गरेको थियो। मुख्य सडकका दायाँबायाँ दुईदुई पुल निर्माण गर्न एउटै निर्माण कम्पनीसँग सम्झौता भएको थियो। नेपालमा पहिलोपटक नयाँ प्रविधि (आर्क एण्ड ब्रिज) बाट सो पुल निर्माण गरिने गरी सम्झौता भएको थियो।"
स्मार्ट कार्डकै झमेला,"स्मार्ट कार्ड (सवारी चालक अनुमतिपत्र) यातायात व्यवस्था विभागले मागअनुसारको लाइसेन्स प्रिन्ट गर्न नसक्दा सेवाग्राही समस्यामा पर्दै आएका छन्। लाइसेन्सको सबै प्रक्रिया पूरा गर्न सामान्यतया १ घण्टादेखि ३ दिनसम्म लाग्छ। तर, लाइसेन्स प्रिन्ट गरेर दिन विभागले वर्ष दिन लगाउँछ। विगतमा सवारी चालक अनुमतिपत्र परीक्षा उत्तीर्ण गरेका तथा नवीकरण, प्रतिलिपि, वर्ग थपका लागि आवेदन गरेका व्यक्तिको छपाइ गर्न ८ लाख कार्ड (स्मार्ट लाइसेन्स) बाँकी छ। २०७२ सालदेखि सुरु गरिएको स्मार्ट लाइसेन्स वितरण काम प्रभावकारी बन्न सकेको छैन। स्मार्ट कार्ड, मास प्रिन्टरको अभावमा लाइसेन्स छाप्न समस्या भइरहेको विभागका सूचना अधिकारी ईश्वरीदत्त पनेरु बताउँछन्। दैनिक स्मार्ट लाइसेन्सको माग ६७ हजार छ। तर, मुस्किलले साढे ४ हजार कार्ड प्रिन्ट हुन्छ। मागभन्दा आपूर्ति कम भएपछि सेवाग्राहीलाई लाइसेन्स लिन समस्या भइरहेको छ। गत वर्ष ५० लाख स्मार्ट कार्ड खरिदका लागि अर्थ मन्त्रालयसँग आर्थिक स्रोत सुनिश्चितताका लागि विभागले माग गरेको थियो। तर, विभागको वार्षिक बजेटभन्दा बढी रकम प्राप्त भएन। यातायातसम्बन्धी कामलाई स्तरीय र आधुनिक स्टिममा लैजान विभागले एक दशकअघि काम थालेको थियो। त्यो काम १७ महिनामै सक्नुपर्ने थियो। तर, दस वर्ष बितिसक्दा पनि अहिलेसम्म पूरा भएको छैन। यातायात विभाग र भारतीय कम्पनी मदरार्स सेक्युरिटी प्रिन्टसबीच विद्युतीय सवारी चालक अनुमतिपत्र प्रणाली र विद्युतीय सवारी दर्ता प्रणाली विकासका लागि सम्झौता भएको थियो। सन् २०१३ मा १४ करोड ९९ हजार ७ सय ६३ अमेरिकन डलरमा उसले ठेक्का पाएको थियो। यो रकम एसियाली विकास बैंकबाट सरकारलाई सहयोग प्राप्त भएको थियो। सम्झौताअनुसारको काम १७ महिनामै सक्नुपर्ने थियो। तर, सन् २०२३ पुग्दा पनि पूरा भएको छैन। विद्युतीय सवारी चालक अनुमतिपत्र प्रणालीको काम मात्रै पूरा भएको छ। विद्युतीय सवारी दर्ता प्रणाली परीक्षणकै क्रममा छ।"
क्यान्सर केयर फाउन्डेसनलाई जापानद्वारा म्यामोग्राफी,"काठमाडौं : नेपाल क्यान्सर केयर फाउन्डेसनलाई म्यामोग्राफी मेसिन हस्तान्तरण गरिएको छ। जापान सरकारको सहयोगमा फाउन्डेसनलाई मेसिन हस्तान्तरण गरिएको हो। नेपालका लागि जनस्तरीय आयोजना तथा मानवीय सुरक्षा अनुदान सहयोग कार्यक्रमअन्तर्गत जापान सरकारको सहयोगमा म्यामोग्राफी उपकरण हस्तान्तरण भएको हो। म्यामोग्राफी मेसिनले स्तन क्यान्सर भए नभएको पत्ता लगाउन सक्छ। ललितपुरस्थित फाउन्डेसनमा आयोजित समारोहमा बोल्दै नेपालका लागि जापानका राजदूत किकुता युकाताले म्यामोग्राफी उपकरणले महिलाको जीवन बचाउन पहिलो पाइला हुने बताए। बिरामीका परिवारको सुखी जीवनका साथै स्थानीय समुदायको विकासमा योगदान पुग्ने विश्वास लिएको उनको भनाइ थियो। राजदूत युकाताले कोरोना भाइरसको विश्वव्यापी संक्रमणको कारण २०७६ साल फागुनमा उपकरण हस्तान्तरण योजना स्थगित हुन पुगेको स्मरण गरे। नेपाल क्यान्सर केयर फाउन्डेसनका अध्यक्ष एवं वरिष्ठ अधिवक्ता सुशीलकुमार पन्तले म्यामोग्राफी मेसिन प्राप्त हुँदा थप हौसला मिलेको बताए। विश्वमा महिलामा सबैभन्दा बढी स्तन क्यान्सर पाइए पनि नेपालका पाठेघरको मुखको क्यान्सरको मृत्युदर उच्च देखिएको छ, अध्यक्ष पन्तले भने, यी दुवै क्षेत्रमा केही गरौं भन्ने भावनाले अघि बढ्दा जापान सरकारको कोशेढुंगाका रूपमा प्राप्त भएको सहयोगले थप हौसला मिलेको छ। फाउन्डेसनले १७ सयभन्दा बढी सेवाग्राहीलाई स्क्रिनिङ गर्दा दुई जना पुरुषमा समेत स्तन क्यान्सर पाइएको उनले जनाए। फाउन्डेसनकी महासचिव एवं वरिष्ठ स्त्री क्यान्सर रोग विशेषज्ञ डा सरिता घिमिरेले सेवायुक्त सोच र दृढ इच्छाशक्ति भएका व्यक्तिको पहलमा संस्था स्थापना गरिएको जानकारी दिइन्। नेपालका क्यान्सरको तथ्यांक हेर्दा महिलामा पाठेघरको मुखको क्यान्सर र स्तन क्यान्सर सबैभन्दा उच्च विन्दुमा रहेको डा घिमिरेले बताइन्। फाउन्डेसनले स्थापनाकालदेखि नै पाठेघरको मुखको क्यान्सर र स्तन क्यान्सरलाई केन्द्रविन्दुमा राखी काठमाडौं उपत्यका र बाहिरी जिल्लामा विभिन्न कार्यक्रम गरिएको जानकारी दिँदै डाघिमिरेले सातवटै प्रदेशमा २५ हजारभन्दा बढी व्यक्तिलाई सुसूचित गराइसकेको जानकारी दिइन्। फाउन्डेसनमा २५ हजारभन्दा बढी महिलाको पाठेघरको मुख जाँच र १७ सयभन्दा बढी महिलाको स्तन क्यान्सरको जाँच भइसकेको छ।"
फास्ट ट्र्याकमा गडबडी,"काठमाडौं : मुलुकको राजधानीलाई तराईसँग जोड्ने सबैभन्दा छोटो बाटोका रूपमा निर्माण भइरहेको काठमाडौंतराई(मधेस) द्रुतमार्ग नेपाली सेनाको व्यवस्थामा बनिरहेको छ। १ खर्ब १२ अर्ब रुपैयाँ सुरुवाती अनुमानमा बन्ने परियोजनाको लागत विस्तृत अध्ययन प्रतिवेदनअनुसार १ खर्ब ७५ अर्ब रुपैयाँ छ। यति ठूलो ठेक्कामा सानो दरमा अनियमतिता हुँदा पनि पत्याउने नसक्ने रकमको चलखेल हुने भएकाले सेनामाथि अत्यधिक धेरै प्रश्न छ। तर, द्रुतमार्ग सेना आफैंले बनाइरहेको छैन। विभिन्न खण्डलाई फरकफरक निर्माण कम्पनीको जिम्मा लगाइएको छ। हरेक प्रक्रियामा चलखेल भएको हुन सक्ने अनुमान गरिएको छ। यस विषयमा प्रतिनिधिसभाको सार्वजनिक लेखासमितिमा प्रश्न उठेको, अध्ययन समिति बनेको र सेनालाई काम रोक्न पटकपटक निर्देशन दिए पनि सेनाले आफ्नो गतिलाई रोकेको छैन। ललितपुरको खोकनादेखि बाराको निजगढसम्म बन्ने ७२५ किमि लामो काठमाडौं तराई मधेस फाष्ट ट्र्याकको जटिल खण्ड मानिएको सुरुङ र उचाइका पुलहरूको निर्माणको ठेकेदार चयनअघिदेखि नै व्यापक अनियमितता भएको आरोप लागेको छ। २०७४ वैशाख २१ गते मन्त्रिपरिषद्को निर्णयानुसार सेनाले फास्ट ट्र्याक बनाउने जिम्मेवारी पाएको हो। यो द्रुतमार्ग एसियन हाईवे स्ट्याण्डर्ड १९९३ स्तरमा बन्न लागेको हो। द्रुतमार्ग २०८१ मंसिरमा सक्ने भनिएको छ। तर, हालसम्मको प्रगतिले सो सम्भव देखिँदैन। २०४९ सालमै सम्भाव्यता अध्ययन सुरु गरिएको परियोजनाको ट्र्याक खोल्ने काम २०६९ मा सकिएको थियो। यसको डीपीआर कोरियाली कम्पनी सुसुङ इन्जिनियरिङ एन्ड कन्सल्टिङले बनाएको हो। सो डीपीआर २०७६ साल भदौ १ गते मन्त्रिपरिषद्बाट स्वीकृत भइसकेको छ। नेपाली सेनाको प्रधानसेनापतिबाट राजेन्द्र क्षेत्रीले अवकाश पाएर पूर्णचन्द्र थापा नियुक्त भएसँगै पहिलेको टेन्डर रद्द गरियो र नयाँ थालियो। पूर्वयोग्यताका लागि नयाँ प्रस्ताव माग गरियो। पुल र सुरुङ निर्माणमा योग्य हुने कम्पनी फेरिए। निर्माण व्यवसायीहरू भने सेनाले फाष्ट ट्र्याककै परामर्शदाता चयन गर्दैदेखि बलमिच्याइँ गरेको आरोप लगाउँछन्। यसबाट मुलुकलाई झन्डै ६ अर्ब बढीको आर्थिक भार परेको छ। यो रकम सेनाका उच्चाधिकृत र राजनीतिक नेताको खातामा गएको बताइएको छ। सेनाले इप्टिसा र स्मेक दुवै कम्पनीको प्राविधिक अंक बढी र बोलकबोल रकम कम भए पनि योशिनलाई परामर्शदाताको जिम्मा दिएको थियो। तीनवटा सुरुङमार्ग ठेक्का दिने क्रममा पनि व्यापाक अनियमितताको आरोप छ। सेनाले द्रुतमार्ग ७ वटा ठेक्का प्याकेजमा काम लगाएर निर्माण गरिरहेको छ। फास्ट ट्र्याकको धेरै खण्ड ठेक्का लाग्नै बाँकी छ। चाइना स्टेटले २१ अर्ब र पोलिच्याङ्दाले २८ अर्बमा ठेक्का पाएको हो। तर, परामर्शदाताअनुसार पहिलो प्याकेजको लागत २५ अर्ब र दोस्रोको २७ अर्ब लाग्नेछ। दोस्रो प्याकेजको ठेक्का प्रक्रियामा पोलिचाङ्दाको प्रतिस्पर्धी थिएन। यसैले सो कम्पनीले मिल्नेसम्म बढी मूल्य बोलकबोल गरेको बताइएको छ। दोस्रो प्याकेजको ठेक्कापुन थाल्न निर्देशन दिएको छ। यसरी कुल ५२ अर्ब रुपैयाँको ठेक्कामध्ये २७ अर्बको ठेक्का आफूले रुचाएको कम्पनीले पाउनुमा ठूलो अनियमितताको आशंका गरिएको हो। फास्ट ट्र्याक आयोजनाले पूर्वयोग्यताको सूची प्रकाशित गर्ने क्रममा दोस्रो प्याकेजमा एउटामा कम्पनी पास भएको थियो। पोलिचाङदा दुईवटै प्याकेजमा योग्य मानिएको थियो। तर, सुरुङ र उचाइका पुलहरू निर्माणमा पोलिच्याङ्दाको अनुभव नभएको चर्चा छ।"
नुनसम्म नदिने सरकार ?,"नुनकै विषयमा जुम्लाको साल्ट ट्रेडिङमा गत साता तोडफोड भयो। नुन लिन आएका सेवाग्राही र प्रहरीबीच झडप नै भयो। स्वाद र स्वास्थ्यको दृष्टिले नुनको महत्त्व कम छैन। सहजै पाउने ठाउँकालाई त व्रत बस्दा मात्रै यसको महत्त्व थाहा होला। तर, हाम्रै मुलुकमा नुनका लागि अझै संघर्ष गर्नुपर्ने ठाउँ छन्। एकदुई किलो नुन पाउन तीन दिनसम्म पैदल मात्रै हिँड्न त सामान्य हो, आन्दोलन र ज्यान दिनुपर्ने अवस्था स्थानीयको छ। जुन नियती भोगिरहेका छन् कर्णाली र सुदूरपश्चिमका नागरिकले। व्यथा पुरानै हो। तर, अवस्था उस्तै छ। बझाङ थलारा गाउँपालिका४ की लक्ष्मीदेवी सिंहले दिनभरि लाइन बस्दा, बल्लतल्ल ५ किलो नुन पाइन्। ९ रुपैयाँ किलोको नुन किन्न आतेजातेमै हजार रुपैयाँ खर्च गरिन्। थलारा बिक्री केन्द्रमा चैतमै नुन सकिएको थियो। चैनपुर डिपोमा आइतबार मात्रै नुन पाइँदैछ भन्ने थाहा पाएपछि चैनपुर आएँ। २० किलो जति किनेर लैजाने मन थियो। तर, ५ किलो मात्रै दिने नियम बनाएको रहेछ, दिनभरि लाइन लागेर ५ किलो पाएकी उनले गुनासो पोखिन्, सबै हिसाब गर्ने हो भने एक किलो नुनको २ सय रुपैयाँभन्दा बढी पर्यो। मष्टा गाउँपालिका१ का डाँके खड्का पनि ५ किलो नुन लिएर घर फर्के। चैनपुरसम्मको गाडी भाडा, खाना खर्च जोड्दा १२ सय रुपैयाँ खर्च भयो। तर, नुन ५ किलो पाइयो। घरमा नुन नभई नहुने। अब सरकारले नुन पनि दिन नसक्ने भयो। नुन जतिको सस्तो वस्तु पनि नपाउने भइयो यो देशमा, निराश हुँदै खड्काले भने, नुन त दे सरकार। जिल्ला सदरमुकाम चैनपुरमा साल्ट्र ट्रेडिङको डिपो कार्यालय छ। त्यहाँ गत आर्थिक वर्ष सरकारले पठाउने अनुदानको नुनको कोटा ३७ सय क्विन्टल हो। तर, असारसम्म त्यहाँ २६ सय क्विन्टल मात्रै नुन पुगेको छ। बाँकी नुनको कोटा ढुवानीमा भ्याट लागेकाले काटिएको हो। कालीकोटको डिपोमा नुन लिन आएका स्थानीय महिला । चैनपुरबाहेक बझाङमा, केदारस्युँ गाउँपालिकाको बागथला, तलकोट गाउँपालिकाको तलकोट र साइपाल गाउँपालिकाको काँडामा साल्ट्र ट्रेडिङका डिपो कार्यालयहरू छन्। आर्थिक वर्ष २०७९८० मा बागथलाका लागि १ हजार क्विन्टल, तलकोटका लागि १ हजार क्विन्टल र साइपालको काँडाका लागि ७ सय क्विन्टल अनुदान नुनको कोटा तोकिएको थियो। यी तीनवटै बिक्री केन्द्रको अनुदानको नुन चैतमै सकिएको छ। घरनजिक रहेका बिक्री केन्द्रको नुन चैतमै सकिएपछि जिल्ला सदरमुकामको डिपोमा उपभोक्ताको भीड लागेको हो। चैनपुरमा रहेको डिपो कार्यालयले पनि जेठसम्म साताको ६ दिन प्रतिव्यक्ति ११ किलो नुन दिँदै आएको थियो। तर, असारदेखि जिल्ला प्रशासन र साल्ट ट्रेडिङले नुन सकिन थाल्यो भनेर साताको एक दिन आइतबार मात्रै बिक्री गर्ने गरेको हो। ११ किलोबाट घटाएर एक जनालाई ५ किलो मात्र दिने निर्णय गरेपछि टाढाका उपभोक्ता मारमा परेका हुन्। प्रशासनको यस निर्णयको बझाङमा विरोध भएको छ। उपभोक्ताले नुन पनि सहज नपाइने भन्दै प्रदेश र संघ सरकारको आलोचना गरेका छन्। साल्ट ट्रेडिङ र प्रशासनको यो जनविरोधी निर्णय हो। जिल्लाभरीका मानिसलाई नुनका लागि मात्रै चैनपुर आउन बाध्य पारिएको छ। न गाउँमा रहेका बिक्री केन्द्रमा नुन छ, न डिपोले मागे जति नुन दिने गरिएको छ, जयपृथ्बी नगरपालिका१ का राजबहादुर सिहले भने, तीन तहको सरकारको योभन्दा निकम्पापन के हुन सक्छ ? जनतालाई नुन पनि उपलब्ध गराउन नसक्ने सरकार भएको के काम ? साल्ट्र ट्रेडिङ कर्पोरेसन चैनपुर डिपोका प्रमुख नरबहादुर भाटले अहिले गोदाममा २ सय ८२ क्विन्टल नुन मौज्दात रहेको बताए। २ सय ८२ क्विन्टल नुन मौज्दात छ, त्यो नुन भदौको १५ गतेसम्म पुगाउनुपर्ने हो। नयाँ ढुवानी भदौ १५ पछि मात्रै हुन्छ, भाटले जवाफ दिए। उनले डिपोबाट सस्तोमा नुन किनेर बजारमा बिक्री हुन थालेकाले सातामा एक दिन आइतबार मात्रै बिक्री गर्ने र एक जनालाई ५ किलो मात्र दिने गरेको बताए। बझाङका प्रमुख जिल्ला अधिकारीको उपस्थितिमा जेठको अन्तिम साता बसेको बैठकले जिल्लाका तीनवटै बिक्री केन्द्रमा नुन सकिएको अवस्थामा चैनपुर डिपोको नुन आइतबार मात्रै बिक्री गर्ने र एक जनालाई ११ किलोबाट घटाएर ५ किलो मात्र दिने निर्णय गरेको थियो। साल्ट्र ट्रेडिङले बझाङमा भानु मार्का नामको नुन अनुदानमा पठाउने गरेको छ। उक्त नुनको मूल्य बिक्री केन्द्रमा होस् कि डिपोमा किलोको ९ रुपैयाँ पर्छ। प्रमुख जिल्ला अधिकारी नारायण पाण्डे भन्छन्, उपभोक्ताले गाईवस्तुलाई पनि त्यही नुन दिने गरेको पाइयो। डिपोबाट किनेर बजारमा पनि २०२५ रुपैयाँमा बिक्री गरेको पाइयो। त्यसैले सातामा १ दिन, त्यो पनि ५ किलो मात्रै दिने निर्णय गरिएको हो। साल्ट्र ट्रेडिङ कर्पोरेसनको प्रदेश कार्यालय धनगढीमा साउन ४ गतेसम्मको तथ्यांकअनुसार एक लाख ६७ हजार बोरा अथवा झन्डै ८३ हजार क्विन्टल नुन मौज्दात छ। तर, बझाङ जस्तो विकट ठाउँका जनताले नुन किन्न तीन दिनको यात्रा गर्नु परेको छ। साल्ट्र ट्रेडिङ कर्पोरेसन धनगढीका प्रमुख तेजबहादुर कुवँरले बझाङको कोटा सकिएकाले नयाँ ढुवानी नहुँदासम्म उपभोक्तालाई थोरै भए पनि नुन पुगोस् भनेर त्यसो गरिएको दाबी गरे। हामीसँग नुन पर्याप्त मात्रामा छ। आर्थिक वर्ष २०८०८१ का लागि पनि ढुवानीको टेन्डर खुलिसकेको छ। साउनको १५२० गतेदेखि बझाङसहितका पहाडी जिल्लामा नुन ढुवानी हुन्छ, साल्ट्र ट्रेडिङका प्रमुख कुँवरले भने। उनले ढुवानी अनुदान मागेअनुसार स्वीकृत नहुनाले समस्या आउने गरेको बताए। हामीले मागअनुसारकै कोटाका लागि केन्द्रमा पठाउँछौं। तर, त्यहाँबाट कोटा काटिएर आउँछ। अनि जिल्लामा अभाव हुन्छ, कुँवरले भने। प्रमुख जिल्ला अधिकारी नारायण पाण्डेले पनि बझाङमा १४ हजार क्विन्टल नुनको खपत हुने बताए। आर्थिक वर्ष २०८०८१ का लागि १४ हजार २ सय क्विन्टल नुनको अनुदानका लागि पत्राचार गरेको छु, तर स्वीकृत हँुदैन। अनि जिल्लामा नुन अभाव हुन्छ, उनले भने, सरकारले मागेअनुसारको अनुदान कोटा स्वीकृत गरिदिए जिल्लामा पनि वितरणमा सहज हुने थियो। ५ किलोका लागि २ दिनको यात्रा कालिकोट पलाँता गाउँपालिका२ का नन्दाकृष्ण न्यौपाने नुन लिन लामोे बाटो हिँडेरै सदरमुकाम मान्म पुगे। तीन सय रुपैयाँको ३३ किलो नुन लाने उनको सोच थियो। तर, डिपोमा ५ किलोका दरले मात्र नुन बाडेको देख्दा निराश हुँदै उनले भने, म दुई दिनको बाटो हिँडेर नुन लिन यहाँ आएँ। मलाई ३३ किलो देऊ न भनें। तर, कर्मचारीले मानेनन्। धेरै अनुरोध गरेपछि बल्ल सय रुपैयाँको ११ पोका दिए। नुन लिएर फर्किएँ, उनले भने, हामी कस्तो देशका नागरिक हौं। सुनभन्दा बढी नुन पाउन मुस्किल यहाँ। बजारमा सुन पसलहरू प्रसस्तै छन्। तर, नुन पाउने एउटै डिपो छ। त्यहाँ मागेजति नुन पाइँदैन्। कर्णाली र सुदूरपश्चिममा नुनकै सकस स्थानीय भन्छन्, आयोडिनयुक्त नुन त सपना मात्रै हो। ५ किलोका नुन लिन दुई दिनसम्म हिँड्नुपर्ने बाध्यता सरकार न बाटो पुर्याउँछ, न नुन जुम्लाको साल्ट ट्रेडिङमा नुनकै विषयमा भयो झडप यस्तै पचालझरना८ का धर्मलाल संज्यालले नुन लिन एकदिन पूरै बिताए। ठाउँठाउँमा पहिरो गएको थियो। खोजेका बेला गाडी नपाइने। त्यसैले कर्णाली करिडोरको बाटो पैदलै हिँडेर उनी सदरमुकाम पुगे। ५० किलो लैजाने उनको सोच थियो। तर ५ किलो मात्रै पाए। उनले थप नुन मागे। तर, कर्मचारीले दिन मानेनन्। त्यही ५ किलो नुन बोकेर कर्णाली करिडोरबाट गाडी पर्खेर घर जाँदा उनले हजार रुपैयाँ भाडा तिरे। उनले यसरी दुखेसो पोखे, ५ किलो नुन गाई वस्तु र मान्छेलाई गरी २ महिना पुग्दैन। हरेक दुई महिनामा ५ किलो नुन लिन दुई दिन लगाएर, दुई हजार खर्च गरेर सदरमुकाम आउनुपर्ने बाध्यता छ। कालीकोटको डिपोमा नुन लिन आएका स्थानीय महिला । साल्ट ट्रेडिङ कर्पोरेसन लिमिटेड कालिकोटका डिपो प्रमुख डम्बरबहादुर बुढाले डिपोमै नुन अभाव भएकाले उपभोक्ताले मागेजति नुन दिन नसकिएको बताए। गत आर्थिक वर्षमा कालीकोटका लागि ३ हजार ५ सय क्विन्टल नुनको ढुवानीका लागि ठेक्का भएको थियो। सोहीअनुसार ढुवानी पनि भयो। यति नुन उपभोक्ताले मागेअनुसार वितरण गरेको भए तीन महिना पुग्ने अवस्था नरहेको उनले बताए। हामीले हरेक उपभोक्तालाई ५ किलो र टाढाबाट आएका उपभोक्तालाई सय रुपैयाँको ११ किलोका दरले वितरण गर्दा पनि नयाँ नुन ढुवानी हुँदासम्म पुग्ने अवस्था छैन, डिपो प्रमुख बुढाले भने, कति मान्छे हामीमाथि आक्रमण गर्न आउँछन्। नुन किन नदिने भनेर झगडा नै गर्छन्। तर, प्रतिव्यक्ति ५ किलोका दरले नुन वितरण गर्नु हाम्रो बाध्यता हो। यति गर्दा पनि कति समय डिपो खाली हुँदा ताला लगाएर बस्नुपर्ने अवस्था हुन्छ। चालु आर्थिक वर्षका लागि ३ हजार ५ सय ४० क्विन्टल नुन खरिदका लागि ठेक्का भईसकेको उनले जानकारी दिए। उनका अनुसार हाल गोदाममा ७ सय ५० क्विन्टल नुन छ। यो बढीमा एक महिनामा सकिन्छ। नयाँ ठेकेदारसँग सम्झौता गरेर छिटो नुन ढुवानी नभए फेरि डिपो बन्द गर्नुपर्ने अवस्था आउने उनले जनाए। उपभोक्ताको मागअनुसार नुन कहिलै पुग्दैन। यहाँ त हामीले वितरण गर्दा जबरजस्ती पुर्याउनुपर्छ, उनले भने। डोल्पामा पनि नुन अभाव कर्णाली प्रदेशको अर्को हिमाली जिल्ला डोल्पामा पनि नुन अभाव छ। साल्ट ट्रेडिङ कर्पोरेसन लिमिटेड डोल्पा डिपो प्रमुख प्रकाशबहादुर धामीले जिल्लामा उपभोक्ताको मागअनुसार नुन ढुवानीका लागि बजेट नहुँदा बर्सेनि अभाव झेल्नुपर्ने बताए। उनले भने, डोल्पामा गत आर्थिक वर्षमा ५ सय क्विन्टल नुन ढुवानीका लागि ठेक्का भयो। त्यो नुन ४ महिना नपुग्ने भएपछि फेरि थप ८ सय क्विन्टल नुन ढुवानी गरियो। उक्त नुन हाल गोदाममा २ सय क्विन्टल मात्र मौदजात छ। दिनहुँ ७० देखि ८० जनासम्म नुन लिन आउँछन्। हरेक व्यक्तिलाई २ किलोका दरले नुन वितरण गर्दै आएका छौं। भौगोलिक रूपमा धेरै बिकट रहेको डोल्पामा धेरै टाढाबाट आउने उपभोक्तालाई ५ किलोसम्म नुन दिने गरिएको उनले बताए। उनका अनुसार गोदाममा हाल २ सय क्विन्टल नुन मात्र छ। दिनहुँ नुन लिन आउनेको लर्को हुन्छ। तर, दसैंसम्म यही २ सय क्विन्टल नुन पुगाउनुपर्ने बाध्यता रहेको उनले जनाए। नुनकै लागि जुम्लामा झडप नुनकै विषयमा जुम्लाको साल्ट ट्रेडिङमा गत साता तोडफोड भयो। नुन लिन आएका सेवाग्राही र प्रहरीबीच झडप नै भयो। १० वटा स्थानबाट नुन वितरण गर्दा पनि भीड बढी भएपछि धेरैले नुन नपाउने भए। त्यसपछि होहल्ला भएको थियो। सोही क्रममा केही अराजक व्यक्तिहरूको बीचबाट ढुंगा हानिएपछि त्यहाँ तनावग्रस्त अवस्था सिर्जना भएको थियो। कालीकोटको डिपोमा नुन लिन आएकी स्थानीय एक महिला र जुम्लाको साल्ट ट्रेडिङको डिपो अगाडि नुन लिन पुगेका स्थानीय र प्रहरीबीच केही दिनअघि भएको झडप। तोडफोडबाट कार्यालयको सबै ढोका फुटेका थिए। कार्यालयबाट केही बोरा नुन पनि सेवाग्राहीले बोकेर लगेका थिए। पहिले सातामा तीनपटक नुन वितरण गरिँदै आएकोमा हाल जुम्ला डिपोबाट महिनामा तीनपटक वितरण गरिन्छ। जुम्ला पातारासी गाउँपालिकाबाट एकाबिहानै हिँडेर नुन लिन आइपुगेकी जुनतारा बोहोराले भनिन्, बजारको नुन महँगो छ। गाई वस्तु र भेडाहरूलाई दिन र आफूलाई खान नुन चाइयो। बिहानदेखि लाइनमा बसेँ तर साँझ हँुदा पनि नुन पाइन्। कसले झगडा गर्यो थाहा छैन अब घरमा जान पनि अबेर भइसक्यो। पिँठ्युमा बच्चा च्यापेर नुन लिन आएकी सुनिता बुढथापाले पनि उस्तै गुनासो पोखिन्, नुन लिन आउँदा दुई तीन पोका भन्दा धेरै दिँदैनन्। कति दिन चलाउनु, बजारको नुन महँगो छ। साल्ट ट्रेडिङका कार्यालय प्रमुख खगेन्द्रबहादुर मल्लले कार्यालयको बचाउ गर्दै ढुवानीको समस्या र पर्याप्त नुनको कोटा नहुँदा समस्या भएको बताए। मुगुमा पनि उस्तै सास्ती साल्ट ट्रेडिङ कर्पोरेसनबाट सहुलियत दरमा वितरण हुने आयोडिनयुक्त नुन प्रयोग गर्न ग्रामिण भेगका सर्वसाधारणलाई दुई दिन लगाएर सदरमुकाम गमगढी पुग्नुपर्ने बाध्यता छ। जिल्लाका चार स्थानीय तहमध्ये जिल्ला सदरमुकाम मगमढीमा साल्ट ट्रेडिङ कर्पोरेसनको डिपो कार्यालय छ। डिपो कार्यालयबाट सातामा तिन दिन नुन वितरण हुने गरेको छ। खत्याड र सोरु गाउँपालिकामा बिक्री केन्द्र छ। ती दुवै केन्द्रमा वर्षको एकपटक पुस माघ महिनामा मात्र सर्वसाधारणलाई नुन बिक्री वितरण हुन्छ। मुगुम कार्मारोङ गाउँपालिकामा डिपो छैन। आवश्यक परेका बेला बिक्री केन्द्रबाट सहुलियत दरको नुन नपाएपछि खत्याड, सोरु र मुगुम कार्मारोङ गाउँपालिकाका स्थानीय दुई दिन लगाएर नुन लिन आउन बाध्य भएका हुन्। गत आर्थिक वर्ष सदरमुकाममा रहेका डिपोका लागि १ हजार २ सय क्विन्टल कोटा आयोडिनयुक्त नुन आपूर्तिको मुन्त्रालयले साल्ट ट्रेडिङ कर्पोरेसनलाई स्वीकृति दिएको थियो। खत्याड र सोरु बिक्री केन्द्रलाई १, १ हजार क्विन्टल स्वीकृत गरेको भए पनि थप ८ सय क्विन्टल माग गरेकोमा हालसम्म स्वीकृत भएको छैन। गएको वर्षको मौज्जाद ४ सय ४९ क्विन्टल ५० केजी नुन सदरमुकामस्थित डिपोको गोदाममा मौज्जाद छ। खत्याड र सोरु डिपोको लागी छुट्ट्याएको कोटा पुस र माघ महिनामा वितरण गरिसकिएको छ। अहिले सदरमुकाममा रहेको डिपोबाट छाँयानाथ रारा नगरपालिका भित्रकालाई ५ किलो र अन्य तिन पालिकाका सर्वसाधारणलाई नागरिताको फोटोकपी पेस गरी १० किलोसम्म प्रतिकिलो १० रुपैयाँका दरले बिक्री वितरण गरिँदै आएको कर्पोरेसन गमगढी डिपोका प्रमुख देबेन्द्रकुमार महतोले जानकारी दिए। १० किलो नुन लिन तीनचार हजार खर्च गरेर सदरमुकाम जानुपर्ने बाध्यता रहेको मुगुम कार्मारोङ५ का छिरिङ टासी लामाले सुनाए। वर्षको एकपटक पुस वा माघ महिनामा सदरमुकामबाट आएका कर्मचारीले गाउँपालिकाको जनप्रतिनिधिको रोहबरमा प्रतिघर २५ किलो नुन १० रुपैयाँका दरले बिक्री वितरण गर्ने गरेका छन्। २५ किलो वर्षभरि ठूलो घरपरिवालाई पुग्दैन र सबैका घरमा पशुचौपाया पनि हुन्छन्। यो नुनले नपुग्ने भएपछि कि दुई दिन लगाएर सदरमुकाम गमगढी जानुपर्छ। कि त छिमेकी जिल्ला बाजुराको कोल्टी पुग्नु पर्ने बाध्यता सुनाए खत्याड गाउँपालिका१ का तारा बुढाले बताए। डिपो र बिक्री केन्द्रबाट १० रुपैयाँमा पाइने नुन केही स्थानीय व्यापारीले जम्मा पारेर स्थानीय बजारमा २५ देखि ५० रुपैयाँमा बिक्री वितरण गर्दै आएका छन्। १० रुपैयाँमा पाइने नुन गाउँमा २५ देखि ५० रुपैयाँसम्म हालेर खानुभन्दा सस्तोमा पाइने आसमा आउन जान दुई हजार जिप भाडा तिरेर सदरमुकाम आउनु परेको सोरु गाउँपालिका५ का बरम शाहीले सुनाए। शिवराज भट्टधनगढी, बिस्नप्रसाद न्यौपानेवीरेन्द्रनगर, जीवन सेजुवालमुगु, प्रताप ओलीबझाङ, प्रकाश उपाध्यायजुम्ला"
