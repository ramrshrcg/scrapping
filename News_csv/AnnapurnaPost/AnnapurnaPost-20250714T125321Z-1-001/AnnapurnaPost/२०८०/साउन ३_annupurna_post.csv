शीर्षक,विवरण
श्रावणमा अयन परिवर्तनको फल,"यसपालि श्री सम्बत् २०८०, पिंगल नामक सम्बत्सर श्रावण कृष्ण औंसी तिथि, पुनर्वसु नक्षत्र, हर्षण योग, नाग करण परेको छ। प्रवादन कालमा सूर्य मिथुन राशिबाट कर्कट राशिमा जाँदै गृष्म ऋतु उत्तरायण सकिएर दक्षिणायन वर्षा ऋतु आरम्भ हुँदछ। तिथि, बार, नक्षत्र, योग, करण मिलेर बनेको पञ्चांग श्रवण गर्नाले गंगास्नान गरेको फल मिल्ने भनेर शास्त्रमा वर्णन छ। यस मासमा सूर्य कर्कट राशिमा हुनेछन्, त्यसैले संक्रान्ति पनि कर्कट नै भएको हो। यो मासका अधिपति देवता हुन्, श्रीधर र मासकी देवी हुन् कान्तिमती। यो मास अधिक मास हो, जुन २ गतेदेखि सुरु हुन्छ। मानव जीवन समय चक्रमै घुमिरहेको हुन्छ। सौर्य मासअनुसार १२ राशिमा सूर्य परिभ्रमण गर्ने क्रममा कर्कट राशिमा सूर्य संक्रमण हुन जाँदा कर्कट संक्रान्ति हुन्छ। सूर्य दक्षिणायन भई हाम्रो भूगोलअनुसार दिनमान थोरै र रात्रिमान धेरै हुने हुँदा दिनको समयभन्दा रात्रिको समय बढी हुने अवस्था हो यो। सूर्य मकर राशिमा सरी माघेसंक्रान्ति नआएसम्म कायम रहन्छ। उत्तरायण (माघदेखि असारसम्म)लाई देवताको दिन र दक्षिणायन (साउनदेखि पुससम्म)लाई देवताको रात भनिन्छ। रात र दिनको उत्तिकै महत्त्व हुनाले उत्तरायणमा नयाँ घर सर्ने, बिहे, व्रतबन्ध आदि शुभकर्म बढी हुने गर्छ भने दक्षिणायनमा अधिकांश मुख्य चाडपर्व चतुर्मास व्रत, महादसैं, नागपञ्चमी, कृष्णजन्माष्टमी, रक्षाबन्धन, तिहार आदि पर्छन्। पितृहरूका लागि विशेष उपासना गर्ने पितृपक्ष यसैबेला पर्छन् भने मानिसको इहलीला समाप्त हुने पुण्य बेला चाहिँ तुलनात्मक रूपमा उत्तरायणलाई बढी शुभ मानिएको छ। अधिक मासमा भने भगवान् पुरुषोत्तमको चर्चा व्रत उपासना विशेष रूपमा गरिन्छ। यो मासभरि अन्य चाडपर्व खासै परेका छैनन्, तिथिका हिसाबले गरिने कार्य एक महिनापछि सरेको छ। तिथि, बार, नक्षत्र, योग र करण पाँच अंग मिलेर पञ्चांग बन्छ, ज्योतिषशास्त्रको मूल आधार यही नै हो। प्र्रत्येक संक्रान्ति सकेमा र नसकेमा श्रावण संक्रान्ति, मकर संक्रान्ति, मेष अर्थात् वैशाख संक्रान्तिमा पञ्चांग श्रवण गर्नाले घरैमा गंगास्नान गरेको पुण्य मिल्ने पूर्वीय दर्शनले पुष्टि गरेको छ। काल (समय)ले कसैलाई छोड्दैन। समय सबैभन्दा बलबान् छ। महिना महिनामा आउने संक्रान्ति र कोठामा परिवर्तन हुने क्यालेन्डरका पानाहरूले आफूले गरेका जीवनोपयोगी र समाज उपयोगी कामको गणना गर्न संकेत गर्छन्। ६६ महिनामा हुने अयन परिवर्तनले अर्धवार्षिक समीक्षा र आत्मालोचना गर्न प्रेरित गर्छ। तृष्णा बढाउने, रोग वृद्धि गर्ने तर काल चक्रभन्दा माथि छु भन्ने अहम् भावनालाई त्यागेर आगामी दिन बढी सुखद र आनन्दमय बनाउन सामाजिक सेवा र पर हितकारी काममा प्रेरित हुने संकेत हो संक्रान्ति (अयन परिवर्तन !)। जीवन सन्तुलित र सौम्य, सक्रिय र साहसिलो बनाउन आत्मबलको प्रेरणा दिन्छ, अयन परिवर्तनले ! सके वाल्यावस्थादेखि नै नसके किशोर वा यौवनावस्थादेखि मानव जीवनलाई लक्ष्योन्मुख, उद्देश्योन्मुख हुन पनि प्रेरित गर्छ, अयन परिवर्तनले ! दार्शनिक, आध्यात्मिक महत्त्वको साथै कर्कट संक्रान्तिको सांस्कृतिक महत्त्व पनि छ यसको। अधिकांश जीवनस्तर कृषिमै आधारित छ हाम्रो। मुख्यबाली धान, मकै, कोदो, भटमास आदि रोपण बेला अर्थात् वर्षायाम खेतबारीको काम यसै समयावधिमा हुने गर्छ। कृषिको आधार ६ वटा ऋतुमध्ये मुख्य वर्षाऋतुको आरम्भ कर्कट संक्रान्तिबाटै सुरु हुन्छ। यद्यपि असारमै विगत झैं बाढीपहिरोको कष्टकर जीवन भोग्न बाध्य भयौं यसपालि पनि। राम्रो पक्ष के थियो भने असारमै अधिकांश रोपाइँ सकिनु पथ्र्यो तर भएन। खेतीकिसानी गर्नेहरू झन् बढी स्वस्थ हुनुपर्ने र किराफट्यांग्रा आदिको प्रकोपबाट बच्न स्वास्थ्य मजबुत राख्न यस दिनको विशेष कार्यले प्रेरणा पनि दिन्छ। यसै दिन कण्डारक नामको देवपूजन गर्ने चलन छ हाम्रो। हिलो, मैलो, वर्षाको कारण घाउखटिरा आदि चिलाउने छालाजनित रोग नलाग्न साउने संक्रान्तिको दिन साँझपख लुतो फाल्ने चलन छ। लुतो फालेपछि जडीबुटीको रूपमा रहेको कुकुरडाइनोको पात जलाएर घाउ खटिरामा मलम लगाउने चलन छ। साँझपख कण्डारकनामक पिशाचको पूजा गरी लुतो फाल्नाले छालाजनित रोग नहुने विश्वास गरिन्छ। अर्को धसिङ्गरेको बोट बाल्ने, पड्काउने, सल्लाको काठको मुठालाई ७७ वटा पार्ने ती मुठालाई निशाचार पिशाचलाई चढाई चारवटा सल्लाको दाउरालाई आफ्नो घरको मूलधुरी नाघ्ने गरी चारै दिशामा फाल्ने अनौठो संस्कृति अहिले पनि गाउँतिर पाइन्छ। मासको फुलौरा खोरीमा राखी फलपूलसमेत चढाउने, आँगन, चोक गोबरले लिप्ने, सफा पहिरन साथ दर्शन ढुंगा (सेतो ढुंगा)मा कण्डारक देवता स्थापना गर्ने, दीप, कलश, गणेशसहित पूजा, उपासना गर्ने विधान छ। पिठोले रेखी हाली, कर्ममात्र, पूजासामान, नैवेद्य, भेटीसहित आँगनमा बसेर पृथ्वीको पूजासमेत त्यहीँ गरिन्छ। अन्त्यमा, धूप, दीप, दक्षिणा, समापन आदि कार्यसमेत पूजाका विधानले गर्ने गरिन्छ। र नाङ्लो ठटाएर अपशकुनहरूलाई खेद्ने कार्य पनि हुन्छ। हरेक चाडपर्वले त्याग र तपको संकेत गरेका हुन्छन्। त्याग ६ प्रकारका हुन्छन्। कामनाको त्याग सर्वश्रेष्ठ त्याग हो। कामनाको त्याग गर्नाले आशक्ति हट्छ। आशक्तिले देवत्व प्राप्ति हुन्न। व्यक्तिको उन्नति पनि हुन्न। अनाशक्तिले व्यक्ति माथि उठ्न सक्छ। आशक्ति हुञ्जेल रागले छोड्दैन। राग हुन्जेल भक्तिको उदय हुँदैन। भक्तिको उदयबिना ज्ञान र वैराग्यको उदय हुन्न। निष्काम भक्तिबिना इहलोक र परलोक सप्रदैन। अप्राप्तिमा त्याग सबैले गर्न सक्छन्। अभावको त्याग वास्तविक त्याग होइन। सबैथरी वरिपरि हुँदाको त्याग त्यागको यथार्थ हो। श्रीसम्पत्ति, धनीमानी एैश्वर्यशाली, पद प्रतिष्ठाले पूर्ण हुँदाको त्याग सही त्याग हो। वैराग्यले लक्ष्मीलाई धर्मपूर्वक प्रयोग गर्नुपर्छ। धर्म, यज्ञ, अनुष्ठान, सार्वजनिक निर्माण कार्यमा दान दिनु त्यागको लक्षण हो। आर्जनको ९० प्रतिशतमा मात्र आफ्नो हकभोग रहन्छ। आचारलाई नछोड्नु तपको लक्षण हो। पातहरू हल्लन सक्छन् वृक्षमा तर अकुंर मर्दैन, ठीक त्यस्तै अपयशहरू आउन सक्छन्, बाधाहरू आउन सक्छन् तर धैर्य तपस्वीको लक्षण हो। कसैप्रति याचना नगर्ने, ठूलासँग हात नथाप्ने, सानासँग याचना नगर्ने, बराबरी स्वभावसँग पनि याचना नगर्ने व्यक्तिका वरिपरि ईश्वर बसेको हुन्छ। सके दिने, नसके कमसे कम याचना चाहिँ नगर्नेसँग परमेश्वर बसिरहेको हुन्छ। प्रमादका ८ दोष छन् ५ इन्द्रियहरूको छाडापनमा मन, बुद्धि र अहंकारसमेत थपिँदा यी दोषहरू मानवमा विद्यमान हुन्छन्। अतीतको चिन्ता, भविष्यको आशाले व्यक्तिलाई सताइरहेको हुन्छ। गएका दुःख वेदनापूर्ण अभिव्यक्तिले व्यक्तिलाई निराश बनाउँछ। व्यर्थ चेष्टा, व्यर्थ चिन्ता, व्यर्थ चिन्तनले शरीर बोझिलो बन्छ। हामीमा अनगिन्ती समस्या छ, रोजगारीको अभाव, आयआर्जनका ढोकाहरू बन्द रहेको अवस्था छ। शिक्षा, स्वास्थ्य सर्वसाधारणले धान्न सकेका छैनन्। देशको व्यापार असन्तुलन, विदेशी ऋण, जर्जर अर्थ प्रणाली, कृषि क्षेत्रको गिर्दो अवस्था, आयातमा भर पर्नु परेको, नेपाली बिदेसिएका, गाउँघर रित्तो भएको, मलामी जन्तीको अभाव भएको आदि अनेक पीडा छन्। तर धैर्यको बाँध नतोडी दह्रो आत्मबल राखौं। सकेको सेवा गरौं। दान, धर्म पनि सकेको गरौं। यसैमा चाडपर्वले दिने बल प्राप्त हुन्छ।"
सानासाना कर्मचारीलाई मात्रै कारबाही गरेर हुन्छ ?,"सानासाना कर्मचारीलाई पक्राउ गरेर यो प्रकरणलाई ढाकछोप गरिने त होइन भन्ने आशंका गरिँदैछ । किनभने, ललिता निवास र भुटानी शरणार्थी प्रकरणमा निर्णयकर्तालाई कारबाहीको दायरामा ल्याइएको छैन । केही वर्षदेखि मुलुकमा शासन व्यवस्थाको स्तर ज्यादै खस्कँदै गएको छ। भ्रष्टाचार र अनियमितताका विभिन्न प्रकरणमा राजनीतिकर्मी र कर्मचारीहरू मुछिएका घटना सार्वजनिक भइरहेका छन्। यिनै कारण पनि सरकारप्रति जनताको विश्वास घट्दै गएको छ। शासन व्यवस्था र कर्मचारीप्रति जनतामा वितृष्णा पैदा हुँदै गएको छ। जनतामा निराशा पनि छाउँदै गएको छ। एकातिर जनता निराश छन्, अर्कोतिर सरकारले आफू सच्चिने र जनतालाई सेवा सुविधा प्रवाह गर्दा उनीहरूको पहुँच पुर्याउनेतिर सोेच्दै नसोचेको देखिन्छ। जनतालाई नयाँ ढंगले सेवा सुविधा दिनेतिर सरकार लागेकै छैन। अर्थात्, सुशासन नारामा मात्रै सीमित छ। अर्थात्, मुखमा सुशासन प्राथमिक एजेन्डामा छ। तर, काममा चाहिँ पुछारको एजेन्डामा छ। ललिता निवास जग्गा हिनामिना र नक्कली भुटानी शरणार्थी प्रकरणका घटना बाहिर आउँदा जनमानसमा व्यापक निराशा थियो। यसमा पनि केही हुने होइन, सत्तामा बस्नेले जे गरे हुन्छ भन्ने बुझाइ थियो। तर, मान्छे पक्राउ गरेर मुद्दा चल्न थालेपछि सरकारले केही गर्दैछ भन्ने उत्साह जागेको छ। सँगसँगै संशय पनि पैदा भएको छ। यी प्रकरणलाई तार्किक निश्कर्षमा पुर्याइँदैन कि भन्ने संशय जनतामा छ। सानासाना कर्मचारीलाई पक्राउ गरेर यो प्रकरणलाई ढाकछोप गरिने त होइन भन्ने आशंका गरिँदैछ। किनभने, ललिता निवास र भुटानी शरणार्थी प्रकरणमा निर्णयकर्तालाई कारबाहीको दायरामा ल्याइएको छैन। तल्लो तहका कर्मचारीलाई धरपकड गर्ने र उनीहरूलाई कारबाहीको दायरामा ल्याउने काम भएको छ। सरकारका यी गतिविधिले माथिल्लो तहमा रहेकालाई केही नहुँदो रहेछ भन्ने परिस्थिति सिर्जना भएको छ। तल्लो तहका कर्मचारीको कसुर छ भने कसुरको मात्राअनुसार कारबाही हुनुपर्छ, हुन्छ पनि। यी प्रकरणमा निर्णयकर्तासँगै तल्लो तहका कर्मचारीलाई पनि संलग्नताको आधारमा सोधपुछका लागि समातेको भए यत्रो बिघ्न संशय र निराशा हँुदैन थियो। तर, सानो कर्मचारीलाई मात्रै पक्रेर सबै समस्याको समाधान गर्न खोजियो। सरकारले राम्रो र पुनित उद्देश्यले काम गरेको होला, तर जनताले सरकारलाई पत्याउने अवस्था बनिरहेको छैन। भ्रष्टाचार र शासन व्यवस्था फितलोपन एकअर्काका परिपूरक हुन्। गाँसिएका विषय हुन्। शासन व्यवस्था फितलो हुँदा भ्रष्टाचार मौलाउँछ। भ्रष्टाचार मौलाउँदा शासन व्यवस्था कमजोर र फितलो हुँदै जान्छ । हामीकहाँ भ्रष्टाचार पनि छ। शासन व्यवस्था पनि उस्तै कमजोर छ। अर्कोतिर, निजामती सेवामा अत्यन्त राजनीतीकरण भएको छ। राजनीतिक दलको आधारमा निजामती प्रशासनलाई कित्ताकाट गरिँदै ल्याइएको छ। यसले गर्दा निजामती कर्मचारीमा ठूलो विभाजन छ। जबसम्म राजनीतिक रूपमा तटस्थ कायम गरेर प्राज्ञिक, कार्य र योग्यताको आधारमा प्रशासनका पदाधिकारी छनोट गरिँदैन, तबसम्म निर्णयकर्ता कर्मचारीहरू कुनै न कुनै दलको झोला बोकेर जानुपर्ने हुन्छ। त्यो झोला बिसाउनै सक्दैन। यो निरिहताबाट प्रशासनलाई मुक्त गर्नुपर्ने खाँचो छ। हाम्रो निजामती कर्मचारी आदेशपालक र आज्ञाकारीभन्दा पनि ऐन कानुन र मर्यादामा चल्ने बनाउनुपर्ने अहिलेको खाँचो हो। यसका लागि शासन व्यवस्था र राज्य व्यवस्था दह्रो बनाउनुको विकल्प छैन। (कोइराला, सरकारका पूर्वमुख्यसचिव हुन्)"
बौद्धिकता पलायनको सौखिन बहस,"जो नागरिक अन्य देशको श्रम बजारमा खपत भएका छन्, उनीहरूको अभावमा नेपालले बहुपक्षीय नोक्सानी भोग्दैछ। राजनीतिक परिवर्तनका अनेकन शृंखलापछि पनि देशले विकासको अपेक्षित गति लिन सकेको छैन। कछुवा गतिप्रति सबैलाई चिन्ता छ। इतिहासको कुनै कालखण्डमा त छिमेकी देश भारत र चीनभन्दा नेपालको अवस्था निकै सबल थियो। २००७ सालमा जहानियाँ राणा शासनको अन्त्य भई प्रजातन्त्रको अभ्युदय भयो। भारत केवल त्यसको सात वर्ष र चीन लगभग ४० वर्ष पहिलेमात्र क्रमशः बेलायती उपनिवेश र मञ्चु वंशको अप्रजातान्त्रिक तानाशाही शासन शैलीबाट मुक्त भएका थिए। दक्षिण एसियाका अन्य धेरै देश उस्तै परिस्थितिबाट गुज्रिएको देखिन्छ। तर पछिल्लो तीन दशक जसरी अन्य देशले परिवर्तन र प्रगतिको बहाव निर्माण गरे, त्यसको तुलनामा हामी अलिक दूर र दुर्गममा नै रहेका छौं। लोककल्याणकारी राज्य निर्माण र विकासको गतिशीलता सबै राजनीतिक दलका नेता तथा वक्ताहरूले अनवरत रूपमा उठान गरेको विषय हो। पछिल्ला केही वर्षदेखि यस्ता आशयका बहस भएका छन्। जसमा अब देशको निर्माण गर्न विदेश गएर बसेका क्षमतावान् व्यक्तिहरूलाई देशमा फर्काउनुपर्छ भन्ने रटान लाग्ने गरेको छ। देशको विकासले गति नलिनुमा बौद्धिक पलायनता (ब्रेन ड्रेन) प्रमुख रहेको मानिन्छ। पछिल्ला तथ्यांकले लगभग ५० लाख नेपाली विदेशमा रहेको देखाउँछ। अहिले विभिन्न बहानामा र चाहनामा दैनिक दुई हजार व्यक्ति वैदेशिक यात्रा तय गर्छन्। विश्व बैंकको प्रतिवेदन लार्ज स्केल माइग्रेसन एन्ड रेमिट्यान्स इन् नेपाल अनुसार नेपाल विप्रेषणमा आश्रित मुलुकहरूको सूचीमा ताजकिस्तान र गणतन्त्र किरगिजपछि तेस्रो मुलुक हो। धेरै मानिस विदेश गएको सत्य हो। तर अधिक मानिस बिदेसिएको र सबैमा विदेशमोह व्याप्त भएकाले नै देशमा बौद्धिक पलायनता छ। यो नै अहिलेको समस्या हो भन्ने सम्झनु सानदार भ्रममा बाँच्नुमात्र हो। बिदेसिएका सबैलाई ब्रेन ड्रेन मान्न सकिँदैन। त्यहाँ गएका अधिकांशले ब्रेन (दिमाग)को लेभलमा योगदान गरेका छैनन्। उनीहरूलाई औजार अथवा शारीरिक श्रमशक्तिको रूपमा मात्र उपयोग गरिएको छ। मजदुरको मजबुरीमा जीवन चलाएका छन्। साँच्चै दिमागको योगदान गर्ने र बौद्धिक श्रम गरिरहेका व्यक्तिको संख्या भने निक्कै सानो छ। अनि त्यसरी बौद्धिक श्रम गरिरहेकाको संख्या यहाँ नफर्किंदैमा देशमा उक्त स्तरको बौद्धिकता भएका व्यक्तिहरूको अथवा ब्रेनको खाँचोसमेत हँुदैन। एकाएक विज्ञ, योग्य, काबिल, दक्ष, मूर्धन्य विद्वान् व्यक्तित्वहरूको सघन संख्या अहिले पनि देशमा उपलब्ध छ। विदेश गएर जसजसले दिमागी योगदान गरेका छन्, उनीहरूलाई देश छाड्नु परेकोमा दुःखेसोसमेत छैन। बिदेसिनुलाई उपलब्धिको रूपमा हेर्छन् र अभिमान स्वरूप आफूलाई प्रस्तुत गर्छन्। विदेश यात्रा तय भएपछि पार्टी दिन्छन् अनि युद्घविजेता जस्तो गरी स्टाटस लेख्छन्। यहाँ बस्नेलाई गालीगलौज गर्दै केही गर्न नसकेको जस्तोगरी प्रस्तुत गर्नेहरू पनि छन्। श्रीमती, सन्तति र परिवारसमेत लिएर गएका छन्। यहाँको सम्पत्ति बेचेर उतै सेटल हुने प्रक्रियामा छन्। निकै कम अथवा शून्य रेमिट्यान्स पठाउँछन्। उनीहरू यहाँ अवसर नपाएर गएका पनि होइनन्, करोडौं खन्याएर गएकाहरू पनि छन्। माइकल माथिसेनको पुस्तक ब्रेन ड्रेन ः बियोन्ड द ग्रिन न्यु डिलले ब्रेन ड्रेनलाई त्यसरी चिन्तित हुनुपर्ने र उपायको अवलम्बनमा समाहित भइहाल्नुपर्नेे विषय होइन नै भन्छ। बौद्धिकता पलायन (ब्रेन ड्रेन)को बहस केवल सौखिन आत्मरति हो। उनीहरूलाई देश फर्किन निरुत्साहित नै गर्नु त हँुदैन तर अबको बहस लेवर ड्रेन (श्रम शक्तिको पलायन)माथि होस् र हुनुपर्छ। हामीकहाँ विज्ञता पलायनभन्दा श्रम पलायन (लेवर ड्रेन) चाहिँ निकै पेचिलो बन्दैछ। आज देशमा सामान्य काम गर्ने श्रमस्रोतको अधिक खाँचो छ। विश्वमा सबैभन्दा बढी विप्रेषण आप्रवाह हुने देश भारत हो। भारतलाई विप्रेषण प्रवाह गर्ने देशको सूचीमा नेपाल सातौं स्थानमा पर्छ। लगभग तीनदेखि चार खर्ब त वार्षिक रूपमा भारतीय मूलका विभिन्न श्रमिकले लैजाने देखिन्छ। यो रकम डाक्टर, प्राध्यापक, प्राविधिक, इन्जिनियर तथा विशेषज्ञ वा विज्ञ ल्याएर पठाएको होइन। घर बनाउने मिस्त्री, सैलुन चलाउने व्यक्ति, निर्माणलगायत विभिन्न खालका श्रम बजारमा प्रयोग भएका जनशक्तिको खपतमा प्रवाह भएको हो। लगभग त्यति नै रकम खाद्यान्न आयातबाट समेत जाँदैछ। यसरी खाद्यान्न आयात गर्नुपर्ने बाध्यताको आधार भनेको नेपालबाट श्रम शक्तिको पलायन हो। देश र परिवारबाट टाढिएर बस्नुपर्दा उनीहरू पनि दुःखित छन्। यहाँ पारिवारिक विखण्डन, यौन विचलन, अभिभावकीय सामीप्यतामा संकटलगायत विभिन्न समस्या र असहजता व्याप्त हँुदैछ। श्रमशक्तिको रूपमा बिदेसिएकाको त्यो समूह चाहिँ त्यहाँ पनि साँच्चै पीडामा छ। अधिकांशले गर्ने काम जोखिमयुक्त, तुलनात्मक हिसाबले अनाकर्षक र शोषणपूर्ण (डर्टी, डेन्जरस् र डिस्गस्टिङ) रहेको तथ्यांक देखिन्छ। उनीहरूले दिनरात पसिना बगाएर नै देशलाई विपे्रषणसमेत पठाइरहेका छन्। उनीहरूले त्यहाँ बगाइरहेको श्रमको यहाँ चरम खाँचो पनि छ। तर जसका बारेमा हामी सतही बहसमा छौं। उनीहरू न त योगदान गर्छन्, न त उनीहरूको अनुपस्थितिमा देश टाट नै पल्टिएको छ। बिग्रिएर सुध्रँदै गरेको मानिसमाथि सहानुभूति र हौसला राख्ने क्रममा कहिल्यै नबिग्रिएका माथि शोषण अनि नजरअन्दाज किञ्चित सुहाउँदैन। विदेश गएर बसेका केही थान विज्ञचाहिँ देशका लागि भगवान् नै हुन्छन्, उनीहरू फर्किएपछि देशमा जादुमयी परिवर्तन भइहाल्छ भनेर अति प्रशंसाको पुलिन्दा बोकेर हिँड्नु भनेको यही बसेर देशलाई सकेको योगदान गरौं भन्ने कर्तव्यपरायण विज्ञ समूहमाथि मानसिक तनाव र दुव्र्यवहार होइन र ? प्रवासी समूहले नेताहरूलाई पटकपटक विदेश यात्राको चाँजोपाँजो मिलाउँछ। त्यहाँ जादा भ्रमण अनि आतिथ्यको प्रबन्ध साथै यदाकदा उपहार तथा कोसेलीपात पनि प्राप्त होला। यसैले हाम्रो नेतृत्वमा विज्ञता पलायन भनिएको बिदेसिएका समूहप्रति अनावश्यक आकर्षण निर्माण भएको त होइन ? कि देशको आवश्यकता पनि अध्ययन गरिएको छ ? पछिल्लो समय कुल गार्हस्थ्य आवश्यकता (ग्रोस डोमेस्टिक रिक्वायरमेन्ट) भन्ने शब्दावली विकासका सिद्घान्तमा अधिक प्रयोग हुने गरेको छ। हाम्रो देशलाई आवश्यकता चाहिँ ती श्रम बजारमा बाहिरिएकाहरूको बढी छ। दिमागी श्रम गर्न बाहिरिएकाको देशमा योगदान तथा उनीहरूको अभावमा समाजलाई नोक्सानी दुवै लगभग शून्य छ। जो मानिस श्रम बजारमा खपत भएका छन्, उनीहरूको अभावमा देशले बहुपक्षीय नोक्सानी भोग्दैछ। देश चलाउन योगदान पनि उनीहरूकै छ। तसर्थ बौद्धिकता पलायन (ब्रेन ड्रेन)को बहस केवल सौखिन आत्मरति हो। उनीहरूलाई देश फर्किन निरुत्साहित नै गर्नु त हँुदैन तर अबको बहस लेवर ड्रेन (श्रम शक्तिको पलायन)माथि होस् र हुनुपर्छ। उनीहरू चाहिँ छलफल र व्यवस्थापनको प्राथमिकतामा पर्नुपर्छ।"
युएई 'ए'विरुद्ध नेपाल तीन विकेटले विजयी,काठमाडौं : एसिसी इमर्जिङ टिम्स एसिया कप क्रिकेट प्रतियोगितामा नेपालले (युएई) को एलाई तीन विकेटले पराजित गरेको छ। श्रीलंकाको कोलोम्बोस्थित पीसारा ओभल क्रिकेट मैदानमा आज भएको खेलमा युएईले दिएको एक सय ६८ रनको लक्ष्यलाई नेपालले २३ ओभरमा सात विकेट गुमाउँदै पूरा गर्यो। नेपालका लागि कुशल भुर्तेलले सर्वाधिक ७१ रनको योगदान दिए। उनले ४३ बलमा ९ चौका र चार छक्काको मद्दतमा ७१ रनको योगदान दिएका हुन्। त्यसैगरी देव खनाल र सन्दिप जोराले समान २४२४ रनको योगदान दिए। गुल्सन झाले ११ रन जोडे। कप्तान रोहित पौडेलले ९ रन जोडे भने प्रतिश जिसिले अविजित ८ रन बनाए। कुशल मल्ल २ रनमा अविजित रहे। बलिङतर्फ युएइका मोहम्मद फाराजुदिन एक्लैले पाँच विकेट लिए भने मुहम्मद जवादुल्लाहले दुई विकेट लिए। त्यसअघि टस जितेर पहिले ब्याटिङ गरेको युएईले ४४ ओभरमा सबै विकेट गुमाउँदै एक सय ५७ रनको योगफल बनाएको थियो। युएईका लागि लभप्रित सिंहले ८२ बलमा ६ चौका र एक छक्काको मद्दतमा ५२ रनको योगदान दिए। त्यस्तै इथान डी सोजाले १८ रन बनाउँदा अस्वस्था भलथापाले १६ तथा आरयान्स शर्माले १४ रन बनाए। बलिङतर्फ नेपालका लागि कुशल भुर्तेल एक्लैले ६ विकेट लिए भने श्याम ढकालले २ विकेट झारे। कुशल मल्ल र पवन सर्राफले समान ११ विकेट लिए। यसखेलसँगै नेपाल र युएईको ए टोली प्रतियोगिताबाट बाहिरिएको छ। नेपाल पहिलो खेलमा पाकिस्तान एसँग ४ विकेटले पराजित भएको थियो भने दोस्रो खेलमा भारत ए सँग ९ विकेटले पराजित भएको थियो।
व्यावसायिक फुटबल खेल्न इजरायल जान लागेकी सावित्रा भण्डारीको बिदाई,"काठमाडौं : इजरायलमा व्यावसायिक फुटबल खेल्न जान लागेकी नेपाली महिला राष्ट्रिय फुटबल टीमकी खेलाडी सावित्रा भण्डारीलाई बिदाई गरिएको छ। बुधबार खेलकुद मन्त्रालयमा आयोजित एक कार्यक्रमका बीच युवा तथा खेलकुद मन्त्री डिगबहादुर लिम्बु, एन्फाका अध्यक्ष पंकजविक्रम नेम्बाङ, नेपालका लागि इजरायली राजदूत हनन् गोदर लगायतले सावित्रा भण्डारीलाई बिदाई गरेका हुन्। सावित्राले इजरायलको क्लब हापोएल रानानाबाट लिग खेल्ने छिन्। बिदाई कार्यक्रममा युवा तथा खेलकुद मन्त्री लिम्बुले इजरायली क्लबमा अनुबन्धित भएर युरोपबाट प्रतिस्पर्धा गर्नु नेपालका लागि पनि खुसीको कुरा भएको बताए। उनले खेल क्षेत्रको माध्यमबाट नेपालइजरायलको सम्बन्ध थप विस्तार हुने विश्वास व्यक्त गरे। त्यस्तै सावित्रा भण्डारीले इजरायलमा व्यावसायिक फुटबल खेल्न लाग्दा सरकारका तर्फबाट गरिएको सम्मान प्रति आभार व्यक्त गरिन्। उनले युरोपीयन लिग खेल्नु चूनौति भएपनि आफू सामना गर्न तयार रहेको बताइन्। सावित्राले नेपाली महिला फुटबललाई हेर्ने दृष्टिकोण परिवर्तन गर्ने जिकिर गरिन् । नेपाली महिला राष्ट्रिय फुटबल टीमकी ट्राइकर सावित्राले यसअघि भारतीय क्लबबाट पनि व्यावसायिक लिग खेलिसकेकी छन्।"
महिला फुटबललाई युनिलिभरको साथ,"काठमाडौं : बहुराष्ट्रिय कम्पनी युनिलिभर नेपालले नेपाली राष्ट्रिय महिला फुटबल टोलीलाई प्रायोजन गरेको छ। प्रायोजन सम्बन्धि सम्झौतापत्रमा मंगलबार अखिल नेपाल फुटबल संघ (एन्फा) का अध्यक्ष पंकजविक्रम नेम्वाङ र युनिलिभर नेपालका प्रबन्ध निर्देशक अमलन मुखर्जीले गरेका छन्। सम्झौता अनुसार महिला फुटबलको विकासका लागि युनिलिभरले एन्फालाई २५ लाख रुपैयाँ उपलब्ध गराउने भएको छ। यो सम्झौता हाललाई एक वर्षको रहेको जनाइएको छ। कार्यक्रममा युवा तथा खेलकुदमन्त्री डिगबहादुर लिम्बूले पछिल्लो समय अन्तर्राष्ट्रिय प्रतियोगितामा महिला फुटबलले उत्कृष्ट प्रदर्शन गर्दै आएको बताउँदै यो सम्झौताले महिला फुटबलको विकासमा महत्वपूर्ण सावित हुने धारणा राखे। एन्फा अध्यक्ष नेम्वाङले नेपालको महिला फुटबल टोलीले छिट्टै नै विश्वकप खेल्ने विश्वास ब्यक्त गर्दै महिला फुटबलको विकासका लागि विभिन्न कार्यक्रमसहित अगाडि बढिरहेको बताए। उनले सहयोगका लागि युनिलिभरलाई धन्यवाद दिए। नेपाली महिला फुटबल खेलाडीको प्रदर्शन पछिल्लो समय उत्कृष्ट छ। एन्फा पनि विशेष कार्यक्रमसहित अगाडि बढेको छ। हाम्रो लक्ष्य भनेको सन् २०२७ वा सन् २०३१ सम्ममा महिला विश्वकपमा नेपाललाई सहभागी गराउने हो, अध्यक्ष नेम्वाङले भने, मलाई विश्वास छ, हामी आफ्नो लक्ष्यमा सफल हुनेछौं। युनिलिभर नेपाल लिमिटेडका प्रबन्ध निर्देशक मुखर्जीले नेपालको महिला फुटबलको विकासमा सहयोग गर्न पाउँदा खुसी लागेको बताए। उनले महिला फुटबलको स्तरलाई माथि उठाउन युनिलिभर र एन्फाबीचको सहकार्य महत्वपूर्ण हुने विश्वास ब्यक्त गरे। नेपाली राष्ट्रिय फुटबल टोलीको स्तर माथि उठाउन एन्फासँग सहकार्य गर्न पाउँदा निकै खुसी लागेको छ, उनले भने, आगामी दिनमा पनि हाम्रो यो सहकार्यले निरन्तरता पाउने छ भन्ने विश्वास लिएको छु। नेपाली राष्ट्रिय महिला फुटबल टोलीकी कप्तान एञ्जिला तुम्बापो सुब्बाले पछिल्लो समय महिला फुटबलले पनि पुरुष फुटबल सरह प्राथमिकता पाएकोमा खुसी ब्यक्त गर्दै महिला फुटबल खेलाडीको अभियानमा सहयोग पुर्याएकोमा युनिलिभरलाई धन्यवाद दिइन्।"
एसिया कपमा नेपालले पहिलो खेल पाकिस्तानसँग खेल्ने,काठमाडौं : एसिया कपको खेल तालिका सार्वजनिक भएको छ। तालिकाअनुसार नेपालले पहिलो खेल पाकिस्तानसँग खेल्ने भएको छ। नेपालले ३० अगस्टमा आयोजक पाकिस्तानसँग उद्घाटन खेल खेल्ने एसियन क्रिकेट काउन्सिलले जनाएको छ। त्यस्तै नेपालले दोस्रो खेल भारतसँग ४ सेप्टेम्बरमा अर्का आयोजक देश श्रीलंकामा खेल्नेछ। एसीसी प्रिमियर कपको उपाधि जित्दै नेपाल एसिया कपमा स्थान पक्का गरेको थियो।
पशुपति प्लाई उद्योग रातभर नचलाउन सर्वोच्चको अन्तरिम आदेश,"ढल्केवर (धनुषा) : धनुषाको मिथिला नगरपालिका६ ढल्केवरमा सञ्चालित पशुपति प्लाईबोर्ड उद्योग रातिको समयमा नचलाउन सर्वोच्च अदालतले अन्तरिम आदेश जारी गरेको छ। न्यायाधीश ईश्वर प्रसाद खतिवडाको एकल इजलासले उद्योग सञ्चालन कार्य बेलुका ८ बजे देखि बिहान ४ बजेसम्म नगर्नु नगराउन भन्दै विपक्षीहरुको नाममा अन्तरिम आदेश जारी गरेको हो। पशुपति प्लाईबोर्ड उद्योगले प्रदूषण फैलाएर बस्तीलाई नै जोखिममा पारेको भन्दै स्थानीय तेजनारायण साहले दर्ता गराएको रिटमा सर्वोच्चले अन्तरिम आदेश जारी गर्दै विपक्षीहरूलाई १५ दिनभित्र लिखित जवाफ पेस गर्न आदेश दिएको छ। त्यस्तै बेलुका ८ बजेदेखि विहान ४ बजेसम्म उद्योग सञ्चालनमा रोकसमेत लगाएको छ। 'उद्योग सञ्चालनबाट वातावरणीय प्रदूषण हुन गएको भन्ने देखिँदा वातावरण प्रदूषण तत्काल नियन्त्रण गर्न वाञ्छनीय देखिएकाले नेपाल सरकारले लागू गरेको ध्वनी मापदण्ड तथा वायु तथा ध्वनी प्रदूषण मापदण्डको सीमाभन्दा बढी प्रदूषण हुन नदिनु, उद्योग सञ्चालन कार्य बेलुका ८ बजे देखि बिहान ४ बजेसम्म नगर्नु नगराउनु, उद्योगबाट निस्कने रसायनयुक्त पदार्थ सार्वजनिक स्थानको पानीमा मिसाउने वा उत्सर्जन गर्ने कार्य नगर्नु नगराउनु भनी निवेदनको अन्तिम टुंगो नलागेसम्मका लागि सर्वोच्च अदालत नियमावली, २०७४ को नियम ४९ (२) (क) वमोजिम प्रत्यर्थीहरुको नाममा अन्तरिम आदेश जारी गरिएको छ,' आदेशमा भनिएको छ।"
भारतीय लगानीकर्तालाई अर्थमन्त्री डामहतले भने : नेपालमा लगानी गर्नूस्,"काठमाडौं : अर्थमन्त्री डा प्रकाशशरण महतले नेपाल लगानी र प्रतिफलको दृष्टिले उर्बर रहेकाले निर्धक्कसँग लगानी गर्न आह्वान गरेका छन्। भारतको गुजरात चेम्बर अफ कमर्सले मङ्गलबार गुजरातमा आयोजना गरेको कार्यक्रमलाई सम्बोधन गर्दै मन्त्री महतले भारतीय उद्योगी व्यवसायीलाई नेपालमा लगानी गर्न आह्वान गरेको अर्थ मन्त्रालयले जनाएको छ । भर्खरै मात्र भारतसँग दश हजार मेघावाट जलविद्युत् निर्यात गर्ने सहमति भएको र यसले नेपालमा जलविद्युत् उत्पादन प्रोत्साहित हुने र धेरै विद्युत् खपत गर्ने उद्योगलाई समेत प्रशस्त सम्भावनाका ढोका खोलेको उनले बताए। नेपालमा जलविद्युत् बाह्रै महिना सस्तो दरमा उपलब्ध हुने अवस्था आइसकेको, नेपालबाट उत्पादित सामानले भारतमा पनि सहज पहुँच प्राप्त गर्ने हुँदा लगानीमा सहजता बढ्दै जाने क्रममा रहेको मन्त्री महतले उल्लेख गरे । नेपालमा विद्युत् मात्र नभई कृषि उद्यम, सूचना प्रविधि पर्यटनसमेत आकर्षक क्षेत्र रहेको, कृषि तथा पर्यटन उद्योगमा लगानीको अपार सम्भावना रहेको तथा प्रतिफल फिर्ता लैजान नीतिगतरूपमा कुनै समस्या पनि नरहेकाले निर्धक्क भई लगानी गर्न उनले लगानीकर्तालाई अनुरोध गरे । नेपालमा सूचना प्रविधिको विकासले गति लिन थालेको र प्रशस्तै जनशक्तिको उपलब्धताले गर्दा लगानीकर्तालाई झनै आकर्षित गर्नसक्ने र भारतमा भन्दा सस्तो दरमै जनशक्ति उपयोग गर्न सकिने हुँदा प्रतिस्पर्धी क्षमतासमेत बढ्न सक्ने सम्भावना रहेको मन्त्री महतले बताए। गुजरात उद्योग वाणिज्य सङ्घका वरिष्ठ उपाध्यक्ष सन्दीप इन्जिनियरले गुजरातका उद्योगी व्यवसायी नेपालमा लगानी विस्तार तथा व्यवसाय स्थापना गर्न इच्छुक रहेको उल्लेख गर्दै त्यसका लागि प्रक्रियागत सहजीकरण गरिदिन अनुरोध गरे । कार्यक्रममा अर्थ मन्त्रालय र दिल्लीस्थित नेपाली दूतावासका अधिकारीहरूले नेपालमा लगानी क्षेत्र तथा सम्भावनाका विषयमा भारतीय उद्योगी व्यवसायीलाई जानकारी गराइएको थियो।  रासस"
वातावरणलाई असर पुर्याउने उद्योगीव्यवसायीलाई विकास बैंकले हरित कर्जा सुविधा नदिने,"काठमाडौं : विकास बैंकहरूले अब दिगो विकासमा केन्द्रित भएर लगानी गर्ने भएको छ। सञ्चालनमा रहेका १७ वटा विकास बैंकहरूले हरित निक्षेप योजना र हरित कर्जा योजना ल्याउने भएका हुन्। एसोसियशनकाअनुसार कार्वन उत्सर्जन गर्ने र जलवायु परिवर्तनलाई असर गर्ने कुनै पनि उद्योगव्यवसायीले हरित कर्जा सुविधा लिन पाउने छैनन्। डेभलपमेण्ट बैंकर्स एसोसियशन नेपालको बुधबार बसेको कार्य समिति बैठकले दिगो विकासका लागि विभिनन ९ शीर्षकमा लगानी गर्ने निर्णय गरेको हो। जसअन्तर्गत कृषिजन्य उद्यम, बनजन्य उद्यम, जल ऊर्जा, सौर्य ऊर्जा, जैविक ऊर्जा, वायु ऊर्जा, केवलकाररोपवे, विद्युतीय सवारी साधन र फोहोर पानी प्रशोधन गर्ने उद्यमलगायतमा विकास बैंकको कारोबार केन्द्रित हुने भएको छ। एसोसियशनकाअनुसार बैंक तथा वित्तीय संस्थाहरूको लगानी तुलनात्मकरूपमा कम उत्पादनशील क्षेत्रमा बढ्दै गएकाले उत्पादनमूलक र दिगो विकासमा टेवा दिने क्षेत्रमा कर्जा बढाउने उद्देश्यले हरित कर्जा योजना ल्याउन खोजेका हौं। हरित कर्जा योजनामा गरिने लगानीका लागि विस्तारै स्रोतको सुनिश्चतता पनि गर्दै जाने उद्देश्यले हरित निक्षेप योजना पनि ल्याइने भएको छ। हरित निक्षेप योजना मा अन्य बचत र मुद्धति निक्षेपमा भन्दा ०२५ प्रतिशत अंकले बढी व्याज प्रदान गर्ने र हरित कर्जा योजनामा अन्य सोही प्रकृतिको कर्जा योजनामा भन्दा शून्य दशमलव पच्चिस प्रतिशत अंकले कम व्याजमा कर्जा प्रवाह गर्नेगरी कर्जा योजनाको प्रडक्टपेपर विकास गर्नेछौं, विज्ञप्तिमा भनिएको छ। सदस्य बैंकहरूले अब बैंकको व्यवसायिक रणनीतिअनुसार अझ बढी सुविधा दिनेगरी प्रडक्ट पेपरलाई विकास गर्नसक्ने निर्णय पनि एसोसियशनले गरेको छ। यसअनुसार अब सबै विकास बैंकका सञ्चालक समितिबाट प्रडक्टपेपर स्वीकृत गराई हरित निक्षेप योजना र हरित कर्जा योजना बजारमा ल्याउनका लागि एसोसियशनले आफ्ना सदस्य बैंकहरूलाई परिपत्र जारी गरिसकेको एसोशिएशनले जानकारी दिएको छ।"
मुस्ताङको पुँजीगत खर्च १ अर्ब ३५ करोड,"जोमसोम : मुस्ताङमा संघ तथा प्रदेश कार्यालयहरूले कूल पुँजीगत बजेटको ८३ प्रतिशत बजेट खर्च गरेका छन्। संघ तथा प्रदेशअन्तर्गत मुस्ताङका कार्यालयहरूलाई आर्थिक वर्ष २०७९०८० मा विनियोजन भएको कुल पुँजीगत बजेट १ अर्ब ६२ करोड ६६ लाखमध्ये १ अर्ब ३५ करोड ६२ लाख बजेट खर्च भएको बताइएको छ। संघीयतर्फ कूल बजेट ३ अर्ब ३७ करोड ७६ लाख बजेटमध्ये चालु र पुँजीगत गरी ३ अर्ब १ करोड ३५ लाख अर्थात् (८९२२) प्रतिशत खर्च भएको छ। प्रदेशतर्फ ९९ करोड ४६ लाख बजेटमध्ये चालु र पुँजीगत गरी ७४ करोड ७९ लाख अर्थात् (९२२२) प्रतिशत बजेट खर्च भएको कोष तथा लेखा नियन्त्रण कार्यालय प्रमुख डालेश्वर अर्यालले जानकारी दिए। संघीयतर्फ विनियोजित कुल चालु बजेट २ अर्ब ३५ करोड ६६ लाखमध्ये २ अर्ब ११ करोड ५७ लाख अर्थात् (८९७८) प्रतिशत खर्च भएको छ भने संघीय पुँजीगततर्फको १ अर्ब २ करोड ९ लाख बजेटमध्ये ८९ करोड ७८ लाख अर्थात् (८७९३) प्रतिशत बजेट खर्च भएको कोष नियन्त्रक अर्यालले बताए। प्रदेशतर्फ २०७९८० मा विनियोजित कूल बजेटअन्तर्गत चालुतर्फ ३८ करोड ६९ लाख बजेटमा २८ करोड ९४ लाख अर्थात् (७४८१) प्रतिशत बजेट खर्च भएको छ। पुँजीगततर्फ ६० करोड ७६ लाख विनियोजन भएकोमा ४५ करोड ८४ लाख अर्थात् (७५४४) प्रतिशत बजेट खर्च भएको उनले जनाए। मुस्ताङमा संघीय सरकारद्वारा विनियोजित कुल पुँजीगत बजेट खर्चको (३४०२) प्रतिशत अर्थात् ३० करोड ५४ लाख बजेट असार महिनामा खर्च भएको छ। प्रदेश सरकारतर्फ कूल पुँजीगत बजेट खर्चको (५०८९) प्रतिशत अर्थात् २३ करोड ३२ लाख बजेट असार महिनामा खर्च भएको कोलेनिकाले जनाएको छ। आर्थिक वर्षको बजेट खर्चको तथ्यांक औसत हेर्दा असारे विकास प्रवृत्तिका कारण असार महिनामा बढी पुँजीगत खर्च भएको हो। संघीय सरकारको एक तिहाई र प्रदेशको आधा बजेट खर्च असार महिनामै भएको हो। भौगोलिक विकटता, प्राकृतिक विपद्, निर्माण कम्पनीको ढिलासुस्ती, बजेट सक्न हतारको असारे विकासको परिपाटी र बजेटको सुनिश्चिता नहुनेलगायतका कारण पुँजीगत विकास खर्च प्रभावकारी हुन नसकेको हो। उत्तरी चिनको कोरलानाका जोड्ने उत्तरदक्षिण व्यापारिक मार्ग विस्तारित आयोजनाअन्तर्गत (बेनीजोमसोमकोरला) सडक आयोजनाले (८५) प्रतिशत बजेट खर्च गरेको छ। आयोजनाले चालुतर्फ १४ करोड ११ लाख बजेटमा ११ करोड ६६ लाख अर्थात् (८२६३) प्रतिशत र पुजिगततर्फ ६६ करोड ५९ लाख बजेटमा ५७ करोड १ लाख अर्थात् (८५६१) प्रतिशत बजेट खर्च गरेको हो। आयोजनाले पुँजीगत बजेट खर्चको १७ करोड ६७ लाख अर्थात् (३१) प्रतिशत बजेट असार महिनामै खर्च गरेको हो।"
"११ अंकले बढ्यो सेयर बजार, ३ अर्ब ३४ करोडको कारोबार",काठमाडौं : सेयर कारोबार साताको चौथो दिन बुधबार नेप्से परिसूचक दोहोरो अंकले उकालो लागेको छ। नेप्से परिसूचक ११ १७ अंकले बढेर २१६५२४ विन्दुमा पुगेको छ। यसदिन २६० कम्पनीको ८६ लाख ७४ हजार १०९ कित्ता सेयर ३ अर्ब ३४ करोड ८६ लाख ७९ हजार ९०० रुपैयाँमा खरिदबिक्री भयो। आज ५१ हजार ४४५ पटक सेयर कारोबार भयो। दोहोरो अंकले बढेको बजारमा एउटा मात्रै कम्पनीको मूल्य सकारात्मक सर्किट लेभलमा कारोबार भयो। बीपीडब्लू लघुवित्त वित्तीय संस्थाक मूल्य सकारात्मक सर्किट लेभलमा कारोबार भयो। एनआईबीएल समृद्धि फन्ड २ को सेयर मूल्य ९६४ प्रतिशतले ओरालो लाग्यो। कारोबार रकमका आधारमा युनाइटेड अजोड इन्स्योरेन्स शीर्ष स्थानमा रह्यो। सो कम्पनीको २३ करोड ५७ लाख ४५ हजार मूल्य बराबरको सेयर खरिदबिक्री भयो। यसैगरी एनआईसी एसिया बैंकको १४ करोड र शिवम् सिमेन्टको १४ करोड मूल्य बराको सेयर कारोबार भयो। कारोबारमा आएका १३ उपसमूहमध्ये ५ उपसमूहको सूचक बढ्यो । ट्रेडिङ उपसमूहको सूचक सर्वाधिक ४८३ प्रतिशतले बढ्यो। ७३ कम्पनीको मूल्य बढ्दा १३१ कम्पनीको मूल्य घट्यो। १३ कम्पनीको मूल्य भने स्थिर रह्यो।
"कर्णाली राजमार्ग : सास्ती धेरै, त्रास उस्तै","एक त कर्णालीको भूगोल नै कठिन छ। अर्कोतिर बनेका सडकको हालत उस्तै छ। बर्खामा पहिरो, हिउँदमा धुलो। साँघुरा सडक, धेरै मोड। ठेकेदारले पिच गर्छन्, साता दिन टिक्दैन। वीरेन्द्रनगर : प्रदेश राजधानी सुर्खेतबाट कालीकोटसम्मको दूरी हो १ सय ५५ किलोमिटर। यति दूरी पार गर्न कति समय लाग्ला ? ६ घण्टा वा ७ घण्टा ? पहाडी बाटो हो, त्यसकारण ९ घण्टा नै लाग्छ कि भन्ने अनुमान गर्नुहोला। तपाईंको यस्तो अनुमान हो भने पूरै गलत हुन्छ। पत्याउनु हुन्न होला यो दूरी पार गर्न ३ दिनसम्म समय लाग्छ। यसैबाट थाहा हुन्छ कर्णालीको सडक यात्रा। एक त कर्णालीको भूगोल नै कठिन छ। अर्कोतिर बनेका सडकको हालत उस्तै छ। बर्खामा पहिरो, हिउँदमा धुलो। साँघुरा सडक, धेरै मोड। ठेकेदारले पिच गर्छन्, साता दिन टिक्दैन। सडकका खाल्डाको कुरा गरी साध्य छैन। कतिपय सडकमा गाडीले मान्छे होइन, मान्छेले गाडी बोक्ने अवस्था छ। भित्रिसडकको के कुरा भयो र ? कर्णाली राजमार्गमा यात्रा गर्दा भगवानको नाम पुकार गर्नुपर्छ। पिछडिएको कर्णालीका दुःख कसले सुन्ने ? भगवान् पुकार्दै कर्णाली राजमार्गको यात्रा कर्णालीमा गाडी पुगेपछि यहाँका बासिन्दाको मनमा कम्ती हर्ष थिएन। दुःख का दिन सकिए भन्दै कर्णालीवासीले उत्सव नै मनाए। तर, राजमार्गको यात्रा यति कष्टकर छ किकर्णालीका दुःखका दिन सकिएकै रहेनछन्। किनभने यो मार्गमा यात्रा गर्दा भगवान् पुकार्नुपर्छ। कर्णालीको लाइफ लाइन मानिएको राजमार्गको अवस्था झन्झन् दयनीय छ। सडक डिभिजनले हरेक वर्ष बिग्रेको ठाउँमा (टालटुल गर्न) सडक पिच गर्छ। तर, साता दिन पनि टिक्दैन। सडक विभाग बनाउँदै जान्छ, पछाडि बिग्रँदै जान्छ। जसका कारण पटकपटक सडक अबरुद्ध हुने गर्छ। कतिपय स्थानहरूमा एक गाडीले अर्को गाडीलाई साइड दिने ठाउँ नपुग्दा घण्टौं जाम हुन्छ। सडकमा परेका ठुल्ठूला खाल्डाहरूले सवारी साधन चल्न निकै कठिन हुन्छ। सडकहरूमा ट्राफिक संकेत नहुँदाका हैरानी त छँदैछन्। कर्णाली राजमार्गको स्तरोन्नति नहुँदा सधैं उही समस्या भोग्नुपर्छ। कालीकोट नरहरीनाथ८ का उमेश बिष्ट कर्णाली राजमार्गको यात्रा बर्सेनि कष्टकर बन्ने गरेको बताउँछन्। सुर्खेतबाट कालीकोट १ सय ५५ किलोमिटर सडकमा यात्रा गर्न तीन दिनसम्म लाग्छ, विष्टले भने, ठाउँठाउँमा पहिरोको समस्या छ। साँघुरो सडकमा एक गाडीले अर्को गाडीलाई साइड दिन कठिन हुन्छ। हिलाम्मे सडकमा मालबाहक गाडीहरू फस्दा डोजर लगाएर निकाल्नुपर्छ। यो राजमार्गमा यात्रा गर्दा गन्तव्यमा पुग्नै मुस्किल हुन्छ। जुम्ला चन्दनाथका उमेश कठायतले कर्णाली राजमार्गको स्तरोन्नतिका लागि कसैको ध्यान नपुगेको बताए। हाम्रा नेताहरू यही बाटो हिँड्छन्। तर, सडकको बेहाल देख्दैनन्, उनको गुनासो छ सरकारले ल्याउने हरेक वर्षको बजेटमा कर्णाली राजमार्गको स्तरोन्नति गरिनेछ भनिन्छ। तर, राजमार्गको अवस्था सधंै उस्तै रहन्छ। कहिल्यै स्तरोन्नति हुँदैन। हामी त काल नआएर बाँचेका मानिस हौं। कर्णाली राजमार्गको यात्रा गर्दा कहाँनेर पो खसिन्छ भन्ने पिर मनमा बोकेर यात्रा गर्नुपर्छ। प्रदेश प्रहरी कार्यालयका अनुसार कर्णाली राजमार्गको सुर्खेत, कालीकोट र जुम्ला खण्डका दर्जनौं ठाउँहरूमा जोखिमपूर्ण यात्रा गर्नुपर्छ। ती ठाउँमा पहिरो खस्ने समस्या छ। कतिपय स्थानमा राजमार्ग जस्तै छैनन्। ६ पांग्रे गाडीलाई साइड दिन नपुग्ने सडकमा १० पांग्रे गाडी पनि गुड्छन्। सडक पूरै खाल्डाखुल्डी र हिलाम्मे छ। कति ठाउँमा गाडी फस्दा उकास्नै दिन बित्छ। गाडीको पनि बिजोग हुने गरेको प्रहरी बताउँछन्। कर्णाली राजमार्गको दहिखोलादेखि जुम्लासम्म ४३ ठाउँमा बर्सेनि पहिरो जान्छ। कालीकोट र दैलेखको सिमाना दहिखोलादेखि जुम्लासम्म दहिखोला, गगने खोला, काले खोला, एसमोड, जिते बजार, शेरीघाट, मेयर खोला, सुनार खोला, ताडी, गल्ली, सिम्लेगाड, मोल्फा, पिली, शेराबाडा, बाली, राचुली, भिक्म, रारालीलगायतका ४३ ठाउँहरूमा बर्सेनि पहिरो जाने समस्या छ। कर्णाली राजमार्गमा सास्ती कहिलेसम्म ? सुर्खेतबाट साविकको कर्णाली जोड्ने राजमार्ग बनेको दुई दशक पुग्न लाग्यो। कर्णाली राजमार्गले चिनिने सुर्खेतजुम्ला सडक खण्डअन्तर्गत सुर्खेतको बांगेसिमलबाट जुम्ला जुगाड खोलासम्मको लम्बाइ २ सय ३२ किलोमिटर छ। कर्णाली भ्रमणमा आउँदा तत्कालीन राजा ज्ञानेन्द्र शाहको हुकुमपछि नेपाली सेनाले द्रूत गतिमा सडकको ट्रयाक खोलेको थियो। २०६३ साल चैत ३० गते पहिलो पटक जुम्लामा गाडी पुगेको थियो। यो राजमार्गमा गाडी चल्न थालेपछि यहाँका नागरिकको जीवनस्तरमा धेरै परिवर्तन ल्यायो। यसले कर्णालीका नागरिकलाई कैलाली, बर्दिया राजापुरको हाट बजारसम्म मात्र ल्याएन, कर्णालीलाई संघीय राजधानीसँग जोड्न पनि सहज बनायो। हिलाम्मे बनेको कर्णाली राजमार्ग । गाडी धकेलेर पार लगाउँदै यात्रु। कर्णाली राजमार्गमा पहिरो खसेपछिको कष्टकर यात्रा। तस्बिर : बिस्नप्रसाद न्यौपाने कर्णालीमा यातायात सेवा पुगेसँगै यहाँका नागरिक र बाहिरबाट आउने नागरिकको आवातजावतले तिला र कर्णालीका उजाड बगरहरू बजारीकरण भए। यहाँका पसलेहरू होलसेल बिक्रेतामा रूपान्तरण भए। पैदलयात्रा गरेर २६ दिन लगाएर जाने हाट एक दिनमा नजिकियो। विगतमा हिँडेका गोरेटाहरू अहिले बाटोहरू बने। ठाउँठाउँमा होटलहरू खोलिए। बगरको बालुवामा हटेरुनुन तेल लिन हाटबजार जानेहरूले खाना पकाएर खाने दिन पनि गए। मानिस हाटबजार जाँदा होटलमा पैसा तिरेर खाना खान थाले। यसले यातायात सेवा पुगेपछि गाउँहरू सहरहरूसँग जोडिँदा कसरी मानिसको जीवनशैलीमा परिवर्तन ल्याउँछ भन्ने अनुभव दिलायो। मुगु, जुम्ला र कालीकोटका स्याउ, सिमी, फापरलगायतका स्थानीय बालीहरू सुर्खेत, नेपालगन्ज हुँदै काठमाडौंसम्म पुगे। यो राजमार्गले सहरका वस्तुहरू गाउँमा, गाउँका वस्तुहरू सहरमा, सहरको संस्कृति गाउँमा, गाउँको संस्कृति सहरमा घुलमिल गरायो। जसको प्रतिफल आधुनिकताले सडक छेउ मात्र होइन, गाउँ बस्तीलाई समेत छोडेन। कर्णाली राजमार्ग सञ्चालनपछि यहाँका हरेक नागरिकलाई सहरिया बनायो। गाउँमा कुटो कोदालो गरेर बसेका मानिसहरू राजमार्ग छेउका डरलाग्दा भीरमा पनि घरटहरा निर्माण गरेर व्यापार व्यवसाय गर्न थाले। यहाँका भीरपाखामा व्यापार व्यवसाय गरेर होस् वा यहाँका विकट बस्तीहरूमा जागिर खाएर कमाएको पैसाले सुर्खेत, नेपालगन्ज, काठमाडौंका साथै मुलुकका अन्य ठूला सहरमा घ घडेरी जोड्न थाले। यहाँका कमाउने हरेक परिवारको सपना ठूला सहरमा घडेरी जोड्ने सपनामा परिवर्तन भयो। प्रायः यहाँका कमाउने हरेक परिवारहरूले अहिले सुर्खेत, नेपालगन्ज, कैलालीदेखि काठमाडौंमा, कहीँ न कहीँ घरघडेरी बनाएका छन्। कर्णालीमा सडकले जन्माएका सपनाबाट सिर्जित कार्यले सडक छेउका केही नागरिकलाई त सफलता मिल्यो। तर, यहाँका बिकट बस्तीका अन्य नागरिकले भने धेरै सास्ती भोग्नु परेको छ। कर्णाली राजमार्गअन्र्तगत बढीजसो कालीकोट र केही दैलेख सडक खण्डमा निर्माण गरिएका कतिपय घरहरू बाढी र पहिरोको उच्च जोखिममा छन्। साँघुरो सडक छेउमा बस्दै आएका यहाँका नागरिकलाई आफ्ना घरमा कहिले यातायातका साधन ठोकिने हो भन्ने समस्या छ। कहिले भिरै भत्केर कर्णाली नदीमा परिएला कि भन्ने पिर पनि उस्तै छ। साँघुरो र जीर्ण यो राजमार्गमा यात्रा गर्ने कैयौंले ज्यान पनि गुमाएका छन्। कर्णाली राजमार्ग कर्णालीवासीहरूका लागि मृत्युमार्गका रूपमा लिने गरिएको छ। यो राजमार्ग सञ्चालन भएदेखि हालसम्म यात्रुबाहक बस, ट्याक्टर, मिनी टाटा, मिनी ट्रक, जिपलगायत साना ठूला गरी २ सयभन्दा बढी सडक दुर्घटना भएका छन। एक सयभन्दा बढी दुर्घटना त कालीकोट खण्डमा मात्र भएका छन्। दैलेख र जुम्लामा पनि सयभन्दा बढी दुर्घटना भएका छन्। कर्णाली राजमार्ग मात्र होइन, कर्णालीका दशवटै जिल्ला जोड्ने सबै राजमार्गको अवस्था नाजुक छ। हरेक राजमार्गमा यात्रा गर्दा यात्रुलाई गन्तव्यमा पुग्नै मुस्किल पर्ने गरेको छ। सयौं दुर्घटना, सयौंको ज्यान गयो कर्णालीमा बर्सेनि सवारी दुर्घटनाबाट सयौं नागरिकको ज्यान जान्छ। प्रदेश ट्राफिक प्रहरी कार्यालय सुर्खेतबाट प्राप्त तथ्यांकअनुसार २०७० सालदेखि कर्णालीमा १ हजार ८ सय २१ सडक दुर्घटना भएका छन्। यी दुर्घटनामा ज्यान गुमाउनेको संख्या ९ सय ९१ छ। यी दुर्घटनामा परी १ हजार ५ सय २७ कर्णालीवासी गम्भीर घाइते भएका छन्। यी दुर्घटनाको सामाजिक, मानवीय र भौतिक क्षतिको हिसाब किताब गर्नै कठिन छ। प्रदेश ट्राफिक प्रहरीको तथ्यांकले कर्णालीमा बर्सेनि सडक दुर्घटनाको दर बढिरहेको देखाउँछ। कर्णाली राजमार्गअन्तर्गत दैलेख र कालीकोट खण्डका विभिन्न स्थानमा साँघुरा मोडहरू छन्। राजमार्गको एक मोडबाट अर्को मोडमा आएको गाडी देख्न सकिँदैन। कर्णालीका धेरै सडकमा ट्राफिक संकेत पनि छैन। यसले दुर्घटनाको जोखिम बढाइरहेको छ। साँघुरा र अप्ठ्यारा सडक, क्षमताभन्दा बढी यात्रु, पुराना गाडी, ट्राफिक नियमको बेवास्तालगायतका कारण राजमार्गमा दुर्घटना बढिरहेको जिल्ला प्रहरी कार्यालय सुर्खेतका प्रमुख योगेन्द्रसिंह थापाले बताए। उनले भने, कर्णालीमा सडक सुरक्षा सुधारका लागि जनचेतना र सडकको अवस्था सुधारका लागि समयमै पहल नगरिए थप जोखिम बढ्ने निश्चित छ। हामी त काल नआएर बाँचेका मानिस हौं। कर्णाली राजमार्गको यात्रा गर्दा कहाँनेर पो खसिन्छ भन्ने पीर मनमा बोकेर यात्रा गर्नुपर्छ। उमेश कठायत चन्दनाथ, जुम्ला प्रदेश राजधानी सुर्खेतदेखि अरू जिल्ला जोड्ने सडकमा नियमित रूपमा मर्मतसम्भार गरेर सहज रूपमा यातायात सञ्चालन गर्न पहल गरिरहेका छौं ।  कृष्णबहादुर जिसी, आन्तरिक मामिला तथा कानुनमन्त्री कर्णाली प्रदेश कर्णालीमा सडक कर्णालीमा जम्मा ३ हजार ४ सय ३८ किलोमिटरमात्र सडक बनेको अर्थ मन्त्रालयले सार्वजनिक गरेको आर्थिक सर्वेक्षणमा उल्लेख छ। तर, कर्णालीमा राष्ट्रिय सडक सञ्जाल, प्रादेशिक सडकहरू तथा ग्रामीण सडकहरूको एकिन विवरण कुनै पनि निकायले राखेको छैन। कर्णाली प्रदेशमा भौगोलिक जटिलता र सरकारी प्राथमिकता कम हुँदा सडक निर्माणले गति पाउन सकेको छैन। हालसम्म बनेका सडकहरूको अवस्था पनि बेहाल छ। कर्णाली प्रदेशमा ३ हजार ४ सय ३८ किलोमिटर सडकमध्ये जम्मा ९१ किलोमिटर सडक कालोपत्र भएको छ। त्यस्तै ३ हजार १ सय ३३ किलोमिटर सडक धुले र २ सय १४ किलोमिटर सडक ग्राभेल भएको छ। देशभर रहेको कुल सडकमा कर्णाली प्रदेशको हिस्सा ५ दशमलव २१ प्रतिशत रहेको भौतिक पूर्वाधार तथा सहरी विकास मन्त्रालयका इन्जिनियर प्रवीन कार्कीले बताए। प्रदेश सरकारसँगको समन्वयमा सुरक्षित कर्णाली अभियान कर्णाली प्रदेश प्रहरी कार्यालयले सडक दुर्घटना न्यूनीकरण र सडक पूर्वाधार सुधारका लागि सुरक्षित कर्णाली विशेष अभियान सुरु गरेको छ। प्रदेश प्रहरी प्रमुख (डीआईजी) भीमप्रसाद ढकालले कर्णालीका सबै राजमार्गको अवस्था र तत्काल गर्नुपर्ने सुधारका विषयका विवरण संकलन गरी प्रदेश सरकार र सडक डिभिजनलाई उपलब्ध गराएको जनाए। उनका अनुसार सुर्खेतमा ११ वटा स्थानमा सडक मर्मत गर्नुपर्ने, रुकुममा २ वटा स्थानमा सडक मर्मत गर्नुपर्ने, कालीकोटमा दर्जनौं ठाउँमा सडक मर्मत गर्नुपर्ने र २८ स्थानमा ट्राफिक संकेत गर्नुपर्नेलगायत जिल्लागत सुधारका लागि सुझाव दिइएको ढकालले बताए। यति गर्ने हो भन्ने कर्णाली तत्कालका लागि सुरक्षित हुन्छ, प्रदेश प्रहरी प्रमुख ढकालले भने, सडकमा जेब्राक्रस बनाउन, ट्राफिक संकेतहरू गर्न लगायतका ससाना कामहरूका लागि सरकारले प्रहरीलाई नै बजेट दिँदा छिटो छरितो कामहरू हुन्थ्यो। कर्णाली प्रदेश सरकारका आन्तरिक मामिला तथा कानुनमन्त्री एवं प्रदेश सरकारका प्रवक्ता कृष्णबहादुर जिसीले कर्णालीका सडकको सुधारका कामहरू क्रमशः गरिने बताए। उनले भने, जुनजुन स्थानमा जे जे गर्नुपर्ने हो त्यसका लागि प्रदेश सरकारले सम्बन्धित सडक आयोजना वा डिभिजन सडक कार्यालयहरूलाई निर्देशन दिएका छौं। प्रदेश राजधानी सुर्खेतदेखि अन्य जिल्लाहरू जोड्ने सडकहरूमा नियमित रूपमा मर्मतसम्भार गरी सहज रूपमा यातायात सञ्चालन गर्न गराउन प्रदेश सरकारले पहल गरिरहेको उनले बताए।"
पुँजीगत खर्च ६१ प्रतिशतमात्रै,"काठमाडौं : सरकारले समयमा बजेट विनियोजन नगर्ने, बिनायोजना छुट्ट्याउने, टुक्रे परियोजनामा केन्द्रित गर्दा विकास खर्च चुनौतीपूर्ण बन्दै गएको छ। यो अवस्थाले हरेक वर्ष लक्ष्यभन्दा कम पुँजीगत खर्च हुँदै आएको हो। आर्थिक वर्ष २०७९०८० मा पनि लक्ष्यभन्दा कम अर्थात् ६१४४ प्रतिशतमात्रै खर्च भएको छ। आव २०७९०८० मा ३ खर्ब ८० अर्ब ३८ करोड ४५ लाख रुपैयाँ बजेट विकास निर्माणमा खर्च गर्ने लक्ष्य राखेको थियो। तर सरकारको दैनिक हिसाबकिताब राख्ने महालेखा नियन्त्रक कार्यालयको तथ्यांकअनुसार सो आवमा विकास निर्माणको काममा कुल विनियोजित बजेटमध्ये २ खर्ब ३३ अर्ब ६९ करोड ५९ लाख रुपैयाँ अर्थात् साढे ६१ प्रतिशत हाराहारीमा मात्रै खर्च भएको छ। तर सरकारको कुल खर्च भने ७९६९ प्रतिशतबराबर भएको छ। कुल १७ खर्ब ९३ अर्ब ८३ करोड ७३ लाखबराबर खर्च गर्ने लक्ष्य राखिएकामा १४ खर्ब २९ अर्ब ५६ करोड ४० लाख रुपैयाँबराबर खर्च भएको छ। यसअनुसार सरकारको खर्चमध्ये सबैभन्दा बढी चालू खर्चमा छ। ११ खर्ब ८३ अर्ब २३ करोड ५१ लाख बराबरको चालू खर्च गर्ने लक्ष्य राखेको सरकारले १० खर्ब ५ अर्ब ७५ करोड अर्थात् ८५ प्रतिशत खर्च गरेको छ। यता सरोकारवालाहरू नेपालमा विकास निर्माण योजनाहरू छनोट गर्न सकसपूर्ण हुने बताउँछन्। टुक्रे योजनाहरू बनाएर निर्माणमा वर्षौं लाग्ने नेपालमा वर्षायाममा बाढी पहिरोले अर्बौंका संरचना ध्वस्त बनाउने गरेको सरोकारवालाको टिप्पणी छ। आयोजना छनोट गर्दा, सम्पूर्ण क्षेत्रसँग हुने समन्वयका अभाव, डीपीआर गर्दा कतिपय कुराहरू ख्याल नगर्दा राज्यले बर्सेनि ठूलो नोक्सानी भोग्दै आएको पूर्वाधार विकास समितिका सभापति लालवीर चौधरी बताउँछन्। सरकारले बिनाबजेटको योजनाहरूले गर्दा पूर्वाधारमा चुनौती भएको निर्माण व्यवसायी संघका अध्यक्ष रवि सिंहले गुनासो गरे। बजेट पनि समयमा विनियोजन नहुने समस्या भएको उनले सुनाए। सार्वजनिक खरिद ऐन, नियमावलीले गर्दा समस्या सिर्जना भएको छ , संघका अध्यक्ष सिंहले भने। यसैक्रममा महालेखा परीक्षकको कार्यालयका उपमहानिर्देशक महेश्वर काफ्लेले नेपालको विकास क्रम एकदमै सुस्त गतिमा अघि बढेको र अहिलेको आवश्यकताअनुसार अघि बढ्न नसकेको बताए। उनका अनुसार अहिलेको अवस्थामा नेपालमा आधुनिक विकासको सिद्धान्तहरू कार्यान्वयन गर्दै अघि बढ्नुपर्छ। यता भौतिक पूर्वाधार तथा यातायात मन्त्रालयका सचिव केशवकुमार शर्माले विकास खर्च नहुने समस्याहरू समाधानका लागि सबै क्षेत्र सहभागी भई छलफल र बहस गर्नुपर्ने बताउँछन् । उनले भने, अर्थ मन्त्रालय, विकासे मन्त्रालय र निर्माण व्यवसायीलगायत तीनवटै निकाय बसेर छलफल गर्नुपर्छ। निकास निकाल्नु पर्दछ।"
