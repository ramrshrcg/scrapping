शीर्षक,विवरण
अन्योलमा श्रमको मूल्य,"अन्तर्राष्ट्रिय श्रम संगठनको (आईएलओ) परिभाषाअनुसार रोजगारदाताले श्रमिकहरूलाई काम गरेबापत दिनुपर्ने सबैभन्दा कम पारिश्रमिक नै न्यूनतम ज्याला हो। रोजगारदाता र श्रमिक दुईले तोकिएको पारिश्रमिक घटाएर लेनदेन गरेमा त्यो बैध नहुने उल्लेख छ। संगठनले सबैभन्दा पहिले सन् १९२८ मा मिनिमम वेज फिक्सिङ मेसिनरी अभिसन्धि पास गर्यो। जहाँ सबै देशलाई श्रमिकहरूको न्यूनतम पारिश्रमिक लागू गराउने कानुन बनायो। तत्पश्चात् विभिन्न देशले आईएलओको अभिसन्धिलाई आधार बनाएर आआफ्नो देशमा न्यूनतम पारिश्रमिकलाई लिएर कानुनहरू बनाउन थाले। औपचारिक रूपमा बेलायतले सन् १९९८ मा यसबारे कानुन बनाएर प्रक्रिया प्रारम्भ ग र्यो। बेलायतमा प्रत्येक वर्षमा समीक्षा हुन्छ। समयानुसार नयाँ बेतन पनि लागू गर्छ। बेलायतमा मूलतः उमेरका आधारमा घण्टाका हिसाबले पारिश्रमिक तोक्ने प्रचलन रहिआएको छ। भारतले सन् १९४८ मा यस्तो कानुन ल्यायो, परिमार्जित गर्दै लगेको पनि देखिन्छ। भारतमा संघीय सरकार तथा प्रान्तीय सरकारहरूले न्यूनतम पारिश्रमिक तोक्ने प्रचलन छ। जहाँ उच्च दक्ष, दक्ष, अर्धदक्ष र अदक्ष गरी चार आधारमा श्रमलाई वर्गीकरण गरेर सोही आधारमा न्यूनतम पारिश्रमिक तोक्ने व्यवस्था छ। नेपालका हकमा औपचारिक रूपमा श्रमिकहरूको पारिश्रमिक व्यवस्थित गर्न श्रम मन्त्रालयले २०६७ पुस ११ मा श्रम ऐन २०४८ को दफा २१(२) बमोजिम न्यूनतम पारिश्रमिक निर्धारण समिति गठन गरेको हो। समितिमा सरकार, रोजगारदाता र ट्रेड युनियन रहेको त्रिपक्षीय समिति छ। उल्लेखित समितिले श्रमिक वा कर्मचारीका हकमा महँगी भत्ता र सुविधाको न्यूनतम पारिश्रमिकबारे सरकारलाई सिफारिस गर्ने र प्रचलित बजार मूल्यको स्थिति, मौद्रिक तथा सामाजिक परिवेश र प्रतिष्ठानले दिन सक्ने क्षमतालाई दृष्टिगत गरी पारिश्रमिक निर्धारण गर्नुपर्छ। श्रमिकहरूको वार्षिक वृद्धिदर, महँगीभत्ता वा अन्य सुविधा निर्धारण गर्नेबारे विशेषज्ञसँग रायसल्लाह र सरोकारवालासँग घनिभूत छलफल गरी निर्धारण गर्नुपर्छ। परिमार्जित श्रम ऐन २०७४ मा समेत न्यूनतम पारिश्रमिक दुईदुई वर्षमा समीक्षा गरेर त्रिपक्षीय समितिले सरकारलाई सिफारिस गर्ने स्पष्ट लेखिएको छ। वैशाखदेखि सो समिति क्रियाशील रहेर आर्थिक वर्षको साउन महिनाबाट लागू हुने गरेर तोक्न सक्ने ऐनमा छ। २०८० वैशाखबाट त्रिपक्षीय समिति क्रियाशील भई साउनबाट लागू हुने गरी तोकिनुपर्ने हो। तर, हालसम्म नेपाल सरकार बेखबर छ। वर्तमान अवस्थालाई मध्यनजर गरेर सो नयाँ तोकिने पारिश्रमिकका सन्दर्भमा रोजगारदाताको छ। ट्रेड युनियनहरूबाट सोबारे बजारको महँगीको अवस्थालाई हेर्दै श्रमिकहरूको जीवनयापन गर्न सक्ने अवस्थाको रहनुपर्छ भन्ने मान्यतामा उपयुक्त मासिक तथा घण्टाको रकम तोक्न माग गर्दै आएका छन्। त्रिपक्षीय समितिले असारभित्रै सो रकमको सिफारिस गरेर साउनबाट लागू हुने गरेर नयाँ पारिश्रमिक तोकिसक्नु पर्ने हो तर खै ? सरकार किन बेखबर ? देशभरका श्रमिक अन्योलमा छन्। रोजगारदाता तथा ट्रेड युनियनहरूका आआफ्ना धारणा त्रिपक्षीय समितिमा हुन सक्छन्। सरकारले दुवै पक्षलाई समन्वय गरी असारभित्रै सहमतिका साथ नयाँ पारिश्रमिक तोकिसक्नु पर्ने हो। तत्कालीन प्रधानमन्त्री केपी शर्मा ओली सरकारका तर्फबाट त्रिपक्षीय समितिको अधिकारलाई कुण्ठित बनाइयो। त्यो मे दिवसको अवसरमा ओलीले मात्र एक वर्षका लागि एकपक्षीय ढंगबाट घोषणा गरे। तत्कालै संयुक्त ट्रेड युनियन समन्वय केन्द्रले आपत्ति जनायो। जबकि सो समयको बजेटमा समेत कोरोनाकाल भनेर श्रमिकलाई कुनै सुविधा नजोडी रोजगारदातालाई बैंक ऋणलगायतमा केही सुविधा दिइयो। त्यसैले समयमै त्रिपक्षीय समितिबाट पारिश्रमिक तोकियोस् भनेर मूल प्रवाहमा रहेका ट्रेड युनियनहरूले शान्तिपूर्ण तवरले औद्योगिक सम्बन्ध नखल्बल्याई दबाबमूलक कार्यक्रम असारदेखि हालसम्म गर्दै आएका छन्। मुलुकको सबैभन्दा जेठो ट्रेड युनियन महासंघ नेपाल ट्रेड युनियन कांगे्रसले अब श्रमिकको न्यूनतम पारिश्रमिक २५ हजार असारभित्रै तोकियोस् भनी असार २७ गते प्रधानमन्त्री, श्रममन्त्री, श्रमसचिवलगायतलाई देशैभरका श्रमिकका तर्फबाट एसएमएस ग र्यो। २८ गते सबै जिल्ला समितिले प्रमुख जिल्ला अधिकारीमार्फत श्रममन्त्रीलाई ज्ञापनपत्र बुझायो। २९ गते प्रदेश समितिमार्फत प्रदेश सरकारहरूलाई ज्ञापनपत्र बुझायो। केन्द्रका हकमा असार ३१ गते काठमाडौंमा बृहत् र्याली प्रदर्शन तथा कोणसभा गर्दै श्रममन्त्रीलाई ज्ञापनपत्र बुझायो। सोही दिन नेपाली कांगे्रसका महामन्त्री तथा माननीय विश्वप्रकाश शर्माले न्यूनतम पारिश्रमिकको सन्दर्भमा श्रमिकहरू सडकमा उत्रिसके भनेर यथाशीघ्र निर्णय गर्न सरकारलाई झक्झक्याउँदै संसद्मा सम्बोधन गरे। साउन १२ गते पुनः सरकारलाई चाँडो त्रिपक्षीय समितिको बैठक बोलाएर समितिबाट तत्काल पारिश्रमिक निर्धारण गर भनेर ट्रेड युनियन कांगे्रसले पे्रसमार्फत झक्झक्यायो। अहिले पनि दिनहँु औद्योगिक करिडोरहरूमा शान्तिपूर्ण तवरले दबाबमूलक प्रदर्शन गरिरहेको छ। ट्रेड युनियनहरूले ऐनकानुनमा भएका अधिकारका लागि समयमै सम्बोधन गरिदेऊभन्दा वर्तमान सरकार किन चिरनिन्द्रामा छ ? विभिन्न कालखण्डमा श्रमिकका पक्षमा भएका सम्झौताहरू लागू गराउन पनि राज्य गम्भीर नरहेका दृष्टान्त पनि श्रमिकमाझ छन्। सबै समस्या भनेको नीति निर्माण तहमा श्रमिकको प्रतिनिधित्व नहुनु पनि हो। कुनै पनि राजनीतिक दल श्रमिकलाई न त आफ्नो दलभित्रको संरचनामा न त राज्यको नीति निर्माण तहमा राख्न इच्छुक देखिन्छन्। सबै राजनीतिक दल सबै प्रकृतिको नीति निर्माण तहमा गरिखानेभन्दा उपल्लो वर्गलाई राख्न इच्छुक हुन्छ। भदौबाट सबै प्रतिष्ठान बन्द गर्ने भन्ने श्रमिकहरूको दृष्टिकोण स्पष्ट रूपमा आइसकेको छ। भोलिका दिनमा हालको सुमधुर औद्योगिक सम्बन्ध खल्बलिन सक्छ। त्यसैले यथाशीघ्र उचित न्यूनतम पारिश्रमिक घोषणा गर्नु वर्तमान सरकारको बुद्धिमानी ठहर्ने छ।  राई नेपाल ट्रेड युनियन कांग्रेसका महासचिव हुन्।"
शिक्षा ऐनमा यत्रो चलखेल किन ?,"कानुनलाई स्वार्थ समूहले आफ्नो वशमा कसरी पार्छन् र त्यो समूहसँग सरकार कसरी झुक्दो रहेछ भन्ने यो विधेयकमा भएका चलखेलबाटै जनताले थाहा पाए। मन्त्रिपरिषद्ले पारित गरेको भन्दै शिक्षा ऐनमा संशोधन विधेयक सार्वजनिक भयो। निजी विद्यालय सञ्चालकका संघसंस्थाहरू प्याब्सन, एनप्याब्सन, हिसानलगायतले त्यसको विरोध जनाए। प्रधानमन्त्री स्वयंले पनि मन्त्रिपरिषद्ले पारित गरेको भन्दा भिन्न खालका प्रावधान राखेर विधेयक सार्वजनिक भएको भन्दै आश्चर्य जनाए। देशको विडम्बना यस्तो छ। कम्पनीमार्फत सञ्चालित निजी विद्यालयलाई ५ वर्षभित्र गुठीमा रूपान्तरण गर्नुपर्ने विधेयकको प्रस्तावप्रति निजी विद्यालय सञ्चालकको मुख्य असहमति देखिन्छ। त्यसो भए यो विधेयक प्याब्सन, एन प्याब्सनका लागि हो ? वा शिक्षक महासंघ, विद्यालय व्यवस्थापन समिति वा अभिभावक महासंघका लागि हो ? प्रष्टै भएन। शिक्षा ऐन विद्यार्थीको हक हितका लागि आउनुपर्छ। विद्यार्थीको हक हित र भविष्यको वास्ता नगर्ने, अनि स्वार्थ समूहहरूको चंगुलमा सरकार पर्ने हो भने हाम्रो शिक्षा क्षेत्र कसरी अघि बढ्छ ? अनि, सरकारले यो विधेयक ठीक भएन, पहिला तयार गरेको विधेयक अर्कै थियो। हामी फेरि हेर्छौं भन्न मिल्छ ? मन्त्रिपरिषद्बाट पारित भइसकेको विधेयकलाई प्रधानमन्त्रीले यो त नक्कली परेछ, भन्न मिल्छ ? यो स्थिति हेर्दा मुलुकमा कानुन कसका लागि र कसरी निर्माण हुँदारहेछन् भन्ने स्पष्टै भयो। कानुनलाई स्वार्थ समूहले आफ्नो वशमा कसरी पार्दा रहेछन् ? स्वार्थ समूहसामु सरकार कसरी झुक्दो रहेछ भन्ने पनि यो विधेयकमा भएका चलखेलबाटै जनताले थाहा पाए। निजी विद्यालयलाई पोस्ने र सामुदायिकलाई खस्काउने गरी विधेयक ल्याउँछु भनेर प्रधानमन्त्रीले बोल्न मिल्छ ? निजी विद्यालय सञ्चालकको एक दिनको आन्दोलनले सरकार किन पग्ल्यो ? मुख्य प्रश्न यो हो। यसमा कुरा स्पष्ट छ सरकारमा रहेका पार्टी र नेताको चुनावी खर्च बेहोर्ने यिनै समूह हुन्। त्यसैकारण सरकार एक दिनकै आन्दोलनबाट अत्तालियो। तर, सरकारसामु गम्भीर प्रश्न उब्जेको छ। चुनावी स्वार्थलाई लिएर विधेयकलाई तुहाइदिने कि, विद्यार्थीको हितमा जारी गर्ने ? यो प्रश्नबाट सरकार भाग्न मिल्दैन। संविधानको मर्म र भावनाअनुसार विधेयक थियो कि थिएन ? यो विश्लेषण नै नगरी कसैले विरोधआन्दोलन गर्यो भन्दैमा विधेयक नै अघि नबढाउने भन्ने हुन्छ ? सार्वजनिक शिक्षालाई निःशुल्क गर्नुपर्ने संवैधानिक दायित्व र जिम्मेवारी सरकारको काँधमा छ। तर, सरकारको ध्यान त्यतातिर छैन। अर्कोतिर, निजी विद्यालयलाई नियमन गर्ने भनेर संविधानमै लेखिएको छ। विधेयकमार्फत त्यही गर्न खोज्दा स्वार्थ समूहले सरकारलाई दबाब दिए। निजी विद्यालयलाई पोस्ने र सामुदायिकलाई खस्काउने गरी विधेयक ल्याउँछु भनेर प्रधानमन्त्रीले बोल्न मिल्छ ? यी चलखेल हेर्दा सरकार विद्यार्थीको हितमा कानुन बनाउन सक्षम छैन भन्ने प्रष्ट छ। सरकार स्वार्थ समूहको हितमा मात्रै काम गर्न अघि बढेकोे छ। सरकारमा रहेका र संसद्मा रहेका दल आआफ्नो पार्टी बलियो बनाउन र कहाँबाट चुनाव खर्च आउँछ भनेर मात्रै हेर्न थालेका छन। यी पार्टी र नेताले विद्यार्थी र अभिभावकको हित हेर्दैनन् भन्ने कुरा फेरि पनि पुष्टि हुँदै गएको छ। (वाग्ले, वरिष्ठ शिक्षाविद् हुन्)"
कानुन बनाउन केले छेक्छ ?,"मुलुकले करिब तीन दर्जन कानुन र नीतिहरूको आवश्यकता महसुस गरिरहेको छ। राज्यले बनाउनुपर्ने नीति कानुन समयमा बन्दैनन्। नबन्नुपर्ने चाहिँ बनेका छन् र बन्नु पर्नेले प्राथमिकता पाएनन्। नीतिहरू बने पनि कार्यान्वयनमा गएनन्। यी आरोप र आलोचना सरकारले लामो समयदेखि खेप्दै आएको छ। नीति कानुनहरू नै नबनाए पनि त व्यवस्था चलिहाल्छ, किन बनाउनुप र्यो भन्ने नैराश्यका स्वर पनि गुञ्जिन थालेका छन्। के उसो भए नीति संरचना नभए पनि हुन्छ त ? यस्ता प्रश्नहरू लामो समयसम्म अनुत्तरित हुन दिनुहुँदैन। स्थानीय तथा प्रदेश सरकारहरूले आफूहरूले राम्ररी काम गर्न नसक्नुको प्रमुख कारण बन्नुपर्ने नीति कानुन नबनेर हो भन्दै आएका छन्। पहिलो कार्यकाल साझा तथा मार्गदर्शक कानुनको अभावमा गुज्रिएको र दोस्रो कार्यकालमा त्यो अभाव पूरा हुने अपेक्षा र आग्रह उनीहरूको छ। संघीय संविधान जारी हुनेबित्तिकै धेरै कानुन बन्नुपर्ने थियो। संविधानको धारा ३०४ मा संविधान प्रारम्भ हुँदाका बखत कायम रहेका नेपाल कानुन खारेज वा संशोधन नभएसम्म लागू रहने तर संविधानसँग बाझिएका कानुन संघीय संसद्को पहिलो अधिवेशन प्रारम्भ भएको एक वर्षपछि बाझिएको हदसम्म स्वतः अमान्य भनेको छ। यसको आशय संविधान कार्यान्वयन हुन आवश्यक हुने कानुन निर्माण वा संशोधन जे गर्नुपर्छ गर्नु भन्ने निर्देश हो। केही कानुन प्रतिनिधिमूलक संस्थाहरू निर्वाचित हुनुअघि नै बनिसक्नुु पर्ने प्रकृतिका थिए। किनभने निर्वाचित संस्थाहरू पदबहाली गरेका दिनदेखि नै काम गर्न कानुन चाहिएको थियो। जसका लागि संविधान जारी भएपछि पनि साविक संविधानसभालाई निरन्तरता दिई व्यवस्थापिकासंसद्का रूपमा कार्य गर्न तोकिएको थियो। अत्यावश्यक ३६ वटा कानुन २०७५ फागुन २० गतेसम्म तर्जुमा गरिसक्ने गरी प्रक्रियाको नेतृत्व लिन सचिवहरूलाई निर्देशन भएको थियो। धेरैजसो सचिवले सुम्पिएको काम पूरा गरे पनि ती कानुन अहिलेसम्म बनेका छैनन्। परिणामतः शासकीय तहहरूको काममा अन्यौल छ। निजामती सेवा ऐनको विधेयक लामो संसदीय प्रक्रिया पूरा गरी पुुनः कार्यकारीमा फर्किएर फेरि संसदीय प्रक्रियामा प्रवेश गर्ने क्रममा छ। गुठी ऐनको विधेयक पनि संसदीय प्रक्रियामा प्रवेश गरी फर्कियो। शिक्षा कानुनहरूले संसद्मा प्रवेश पाउन नै लामो समय व्यतित गर्नु परिरहेको छ। यही हालत जग्गा प्राप्ति ऐन, उच्च शिक्षा र सीप शिक्षा ऐन, एकीकृत भूमि ऐनहरूको छ। एकात्मक राज्यप्रणालीका कानुन तथा नीतिलाई राज्य प्रणाली परिवर्तन हुनासाथ परिवर्तन गर्नु आवश्यक थियो। कार्यप्रणालीलाई मार्गदर्शन गर्न नीति र बाध्यात्मक बनाउन कानुन अनिवार्य शर्त हो। कार्यपद्धति संस्थागत गर्ने सार्वभौमशक्ति वरण गर्ने भएकाले नीतिकानुनले राजकीय व्यवस्थामा महत्व पाएका हुन्छन्। संविधानको धारा ५६ ले मुलुकलाई शासकीय तहमा वर्गीकरण गरी धारा ५७ अनुसार कार्यजिम्मेवारी सुम्पिएको छ। धारा २८५ ले शासकीय तहलाई चाहिने प्रशासकीय संयन्त्रको उल्लेख गरेको छ। धारा २३२ ले शासकीय तहहरूबीच रहने अन्तरसम्बन्ध देखाएको छ। निजामती सेवा ऐन नबनेको अवस्थामा धारा २८५ अनुसारका प्रशासकीय प्रणाली निर्माण गर्न सकिने अवस्था रहँदैन। प्रकृति र महत्वको आधारमा यो कानुन पहिल्यै बन्नुुपथ्र्यो र संघीय निजामती सेवालाई सञ्चालन गर्नुका साथै प्रदेश निजामती सेवा र स्थानीय सेवालाई मार्गदर्शन गर्नुपथ्र्यो। प्रशासकीय प्रणाली तदर्थ र संक्रमणमा रहँदा योजना, सेवा र नीति व्यवस्थापन तदर्थका स्थितिमा छन्। धारा २९० मा गुठीको मूलभूत मान्यतामा प्रतिकूल असर नपर्ने गरी गुठी जग्गामा भोगाधिकार भइरहेका किसान एवं गुठीको अधिकारका सम्बन्धमा संघीय संसद्ले कानुन बनाउने छ। गुठीसम्बन्धी अन्य व्यवस्था संघीय कानुनबमोजिम हुनेछ भन्ने व्यवस्था छ। संविधान जारी भएको आठ वर्ष हुनलाग्दा पनि गुठी ऐन बनेको छैन। यसको सीधा अर्थ गुठीको परम्परागत मूर्तअमूर्त मान्यता र संस्कृति कायम गर्न र गुठीमा आश्रित ठूलो जनसमुदायको अधिकार व्यवस्थापन गर्न सकिएको छैन। धेरैजसो सचिवले सुम्पिएको काम पूरा गरे पनि ती कानुन अहिलेसम्म बनेका छैनन्। परिणामतः शासकीय तहको काममा अन्यौलता छ। संविधानका अनुसूचीमा संघको कार्यक्षेत्रमा भूमि नीति, प्रदेशकोमा भूमि व्यवस्थापन र स्थानीयकोमा जग्गाधनी प्रमाण पुर्जा वितरण उल्लेख छ। धारा २९० ले स्पष्ट भनिएको विषयमा धारा ५७ का अनुसूचीले गरेको व्यवस्थाले केही अन्यौल सिर्जना गर्नसक्छ। यसका लागि धारा २९०, ५७ र २३२ लाई एकै विहंगम दृष्टिले हेरेर समाधानको बाटो खोल्न ढिला भएको छ। संवैधानिक आशय, गुठीको स्थापित मान्यता, गुठी संस्थान ऐन, २०३३ का प्रावधान र सम्मानित सर्वोच्च अदालतले गरेको निर्णयको सापेक्षमा कानुन तर्जुमा तत्काल गर्नुपर्ने अवस्था छ। शिक्षा ऐन समयमा नआउँदा शैक्षिक समस्या जेलिएर विकराल बन्दै छन्। एकात्मक र अनुुदार राज्य व्यवस्थामा तर्जुमा भएको शिक्षा ऐन, २०२८ ले विद्यालय शिक्षालाई व्यवस्थापन गर्न सक्दैन। संघीय तहको कार्यजिम्मेवारी, शैक्षिक संरचनाको प्रशासन, शिक्षा नीतिको व्यवस्थापन र शैक्षिक परिवेशका कारण गतावधिक भइसकेको कानुनले व्यक्ति, समाज र राष्ट्रको आवश्यकता पूरा गरेको छैन। विद्यालय शिक्षा ऐनजस्तै गरी एकीकृत उच्च शिक्षा ऐनको आवश्यकता छ। एकै विषयमा धेरै कानुन बनाएर सामाजिक अपेक्षा र राज्य इच्छालाई खण्डीकृत गर्दा हानी पुुग्ने राष्ट्रलाई हो। यी केही प्रतिनिधि उदाहरण हुन्। करिब तीन दर्जन कानुन र नीतिहरूको आवश्यकता मुलुकले महसुस गरिरहेको छ। नीति तथा कानुन तर्जुमाको व्यावसायिक ज्ञान राख्ने प्रशासनिक प्रणाली छ, नीति तर्जुमाको नेतृत्व लिने कार्यकारी छ र नीतिलाई कानुनीरूप दिने विधायिका छ। नीति तथा कानुनहरूलाई वास्तविक बनाउन माग, सहजीकरण र सहयोग गर्ने नीतिग्राही छन्। यस अवस्थामा नीति किन बनेनन् भन्ने प्रश्न आउनु स्वाभाविक हो। नीतिकानुनमार्फत नागरिकलाई संरक्षण र राज्य इच्छा प्रवद्र्धन गर्ने दायित्व सरकारको हो। सरकार राजनीतिक दलको जगमा हुन्छ। राजनीतिक दलहरू नागरिक जीवनका सबै क्षेत्रमा आआफ्ना भ्रातृ संगठनमार्फत पोलिटिकल कन्स्टिच्युएन्सी विस्तार गर्न उद्यत् छन्, नकि पोलिसी कन्स्टिच्युएन्सी विस्तार गरी नीतिलाई नतिजासम्म पुु र्याउन। नागरिक भावनाको परिचालन र प्रतिनिधत्व राजनीतिको काम हो भन्ने देखिएको छैन। समाजका अन्य संगठनलाई सीमित उद्देश्य र स्वार्थ प्रतिनिधित्व गर्ने छुट छ। राज्य सञ्चालनको नेतृत्व गर्ने राजनीतिक दलहरू भने बृहद् नागरिक इच्छा वा राज्य इच्छाका निर्माता हुन्। त्यसैले नीति तथा कानुन निर्माणमा विवेकशीलता र कार्यान्वयनमा कठोरता देखाउन सक्नुपर्छ। यही विवेकशील कठोरताको सिद्धान्तको अभावमा नीति कानुनहरू अल्झिएका छन्। राज्य संरचना, आर्थिक गतिविधि र सामाजिक सांस्कृतिक रूपान्तरणका लागि नीति कानुनहरू ऊर्जा हुन्। तर, अहिले तिनै नीतिहरू निरीह छन् वा जन्मँदै निष्क्रिय छन्। त्यसैले संरचनाहरू क्रियाशील छैनन्।  मैनाली सरकारका पूर्वसचिव हुन्।"
धनगढीका खेलाडी चकबल च्याम्पियनसिपमा भाग लिन ताईवान जाने,"धनगढी : चकबल प्रतियोगितामा भाग लिन १२ जना खेलाडी ताइवान जाने भएका छन् । भदौ १ गतेदेखि ताइवानको राजधानी ताइपेइमा हुने दोस्रो एसिया प्रशान्त बिच (समुद्रको किनार) चकबल च्याम्पियनसिपमा भाग लिन १५ वर्ष मुनिका १२ जना खेलाडीको टोली ताइवान जान लागेका हुन्। नेपाल, भारत, मलेसिया, हङकङ, ताइवान र सिङ्गापुरलगायतका ९ देशको सहभागिता रहने च्याम्पियनसिपमा भाग लिन नेपालबाट यो वर्ष नन्दिनाज एकेडेमीका खेलाडी छनोट भएका हुन्। तीन दिनसम्म हुने अन्तर्राष्ट्रिय च्याम्पियनसिपमा भाग लिन जान लागेका खेलाडी र व्यवस्थापकको टिमलाई एक समारोहकाबीच सामाजिक विकास मन्त्री झपटबहादुर साउँदले बिदाइ गरे । सामाजिक विकास मन्त्रालयमा आयोजित बिदाइ कार्यक्रममा मन्त्री साउँदले खेलाडीहरूलाई जितको शुभकामना दिँदै राष्ट्रको नाम राख्न र देशको पहिचान बनाएर आउन आग्रह गरेका छन्। बालुवामा खेलिने चकबल च्याम्पियनसिपमा भाग लिन ५ छात्रा र ७ जना छात्रटोली ताइवान जान लागेको नन्दिनाज एकेडेमीका प्रबन्ध निर्देशक महेश बिष्टले बताए । चकबल च्याम्पियनसिपमा भाग लिन रोजन शाही, आशिष खडका, कर्णवीर बिष्ट, मोहम्मद ओइस आलम, प्रतीकसिंह टेर, सात्विक ठाकुर, प्रिन्स बाइक, वर्षा बिष्ट, दिव्या नेपाली, स्मारिका सिजापती र निष्ठा भट्ट छनोट भएका हुन्।"
बेगनास तालको सार्वजनिक जमिनमा होटल र रेस्टुरेन्ट,"बेगनास तालको माझिकुना क्षेत्र पछिल्लो समयमा पर्यटकको आकर्षणको केन्द्र बन्दै गएको छ। पोखरा : कास्कीको दोस्रो ठूलो ताल बेगनासको किनारका सार्वजनिक जमिन अतिक्रमण गरेर होटल र रेस्टुरेन्ट सञ्चालन गरिएका छन् । तालको मापदण्ड मिचेर व्यक्तिगत घर बनाउनुको साथै नीजि होटल र रेस्टुरेन्ट पनि निर्माण गरिएका हुन्। बेगनास तालको माझिकुना क्षेत्र पछिल्लो समयमा पर्यटकको आकर्षणको केन्द्र बन्दै गएको छ। त्यसै क्षेत्रको ताल किनारको कित्ता नम्बर ४८५ को करिब १५ रोपनी जमिन क्षेत्रको एक भागमा स्थानीय पदमराज लामिछानेले होटल बनाएर सञ्चालनमा ल्याएका हुन्। म वडा अध्यक्ष भएर आउनु अघि नै माझिकुना क्षेत्रको ताल किनारको सार्वजनिक जमिनमा होटल बनेको रहेछ, पोखरा ३१ का वडाअध्यक्ष ढकनाथ कँडेलले अन्नपूर्ण पोस्ट्सँग भने। ताल किनारको सार्वजनिक जमिनमा होटल बनाएको विषयमा अख्तियारबाट वडामा पत्र आएको पनि वडा अध्यक्ष कँडेलले जानकारी दिए। पोखरा महानगरबाट अमिन आएर नापजाँच हुन बाँकी नै रहेकाले यसको विवरण पठाउन नपाएको वडाअध्यक्ष कँडेलले बताए। अमिन, प्राविधिक लगेर जमिन नापेर जे देखिन्छ त्यही प्रतिवेदन पठाउने गरी काम अघि बढ्ने पनि उनले सुनाए। सार्वजनिक जमिन धेरै नै भए पनि अहिले उनीहरूले कभर गरेको घर मात्रै देखिएको पनि वडा अध्यक्षले कँडेलले बताए। जग्गा धनीमध्येका एक रामकृष्ण लामिछानेले माझिकुना क्षेत्रको त्यस जमिन आफूहरूले पुर्खांैदेखि उपभोग गर्दै आएको र दर्ताको प्रक्रियामा रहेको बताए। जग्गा आफ्नो भएको प्रमाणसहित दर्ताको प्रक्रिया अघि बढेको विषयमा अहिले कसरी यो कुरा आयो, हामीलाई थाहा भएन, उनले भने। त्यही प्रकृतिको जमिन अरूले उपयोग गर्दा र दर्ता गर्दासमेत कोही नबोल्ने, उस्तै प्रकृतिको जमिन दर्ताको प्रक्रियामा हामी जाँदा र भवन बनाउँदा प्रश्न उठ्नु न्यायसंगत नभएको उनले सुनाए। ताल किनारका सार्वजनिक जमिननै अतिक्रमणमा पर्दै जानु चिन्ताको विषय भएको संरक्षणकर्मीले बताएका छन्। ताल संरक्षणका लागि आवश्यक पर्ने व्यक्तिको लालपुर्जाको जमिनसमेत मुआब्जा दिएर संरक्षणका काम गर्नुपर्नेमा सरकारले सार्वजनिक जमिन नै संरक्षण गर्न नसक्नु चिन्ताको विषय रहेको राष्ट्रिय सम्पदा तथा जनअधिकार संरक्षण समिति नेपालका अध्यक्ष सुनिल पाण्डेले बताए। तालको किनार, माझिकुना क्षेत्रको करिब १५ रोपनी जमिनमा होटल सञ्चालनमा तालको सार्वजनिक जमिनमा होटल बनाएको विषयमा अख्तियारले पठायो वडामा पत्र बेगनासको सिम्ले लिब्दीको तालभित्रै रेस्टुरेन्ट चलाइँदै बेगनास ताल किनारको माझी कुनामा मात्र होइन सिम्ले लिब्दीको ताल नै अतिक्रमण गरेर ताल भित्रै रेस्टुरेन्ट सञ्चालन गरिएको छ। स्थानीय सुरेन्द्र कँडेलले तालभित्रै रेस्टुरेन्ट सञ्चालनमा ल्याएका हुन्। करिब चार दर्शक अघिदेखि लिब्दी ताल क्षेत्रमा माछापालन गर्दै आएका उनले दुई वर्ष अघिदेखि तालभित्र माछापाल्न पहिले बनाएको अस्थायी बाँधमा पक्की बनाएर तालभित्र रेस्टुरेन्ट सञ्चालन गरेका हुन्। ताल किनारमा तन्द्रुक एग्रो टुरिजम प्रालि सञ्चालन गरेर माछापालन गर्दै आएका कँडेलले ताल भित्रै रेस्टुरेन्टसमेत सञ्चालन गरेपछि स्थानीयले बिरोध गरेका छन्। बेगनासतालमा बाँध बाँध्नुअघि सरकारले त्यस क्षेत्रमा डुबानमा पर्ने स्थानीयको खेत, जमिनको मुअब्जा वितरण गरेको थियो। मुआब्जा लिइसकेको ताल क्षेत्रमा कँडेल परिवारले माछा पालनदेखि ताल भित्रै रेस्टुरेन्ट सञ्चालन गरेको स्थानीयले बताए। यसअघि स्थानी विभिन्न समुदायलाई समेत सेयर सदस्य बनाएर माछापालन गर्दै आएका उनले अरू सदस्यलाई हटाएर एक्लौटी ताल क्षेत्रमा रेस्टुरेन्टसमेत चलाएको माछापालन गर्दाका पूर्वसहकर्मी प्रेम सुनार सुनाए। मुआब्जा पाइसकेको ताल भित्रको जमिनमा माछापालन र रेस्टुरेन्ट सञ्चालन भएको विषय जानकारीमा रहेको पोखरा३१ का वडाअध्यक्ष ढकनाथ कँडेलले बताउँछन्। पहिले नै माछापालन गर्न अनुमति लिएर काम गरेकाले यस विषयमा सम्बन्धित पक्षसँग छलफल गरेर उचित निकास निकालीने वडाअध्यक्ष कँडेलले सुनाए। ३५ वर्ष अघिदेखि अनुमति लिएर माछा पालन गर्दै आएका रेस्टुरेन्ट सञ्चालक सुरेन्द्र कँडेलले बताए। माछापालनको अनुमति लिएर सरकारको समेत सहयोगमा माछापालन गर्दै आएकोमा २ वर्ष अघि रेस्टुरेन्ट पनि सञ्चालनमा ल्याएको उनले सुनाए। अहिले ताल रहेको यस क्षेत्र पहिले हामी कँडेल दाजुभाइहरूको खेत रहेको र तालमा बाँध बाँधेपछि डुबानमा परेको पनि उनले सुनाए। बाँध बाँध्नुअघि नै सरकारले त्यस क्षेत्रका जग्गाधनीलाई मुआब्जा दिएको पनि उनले स्वीकारे। बेगनास तालको मापदण्ड सय मिटर तोकिएको छ। नागरिकको सुविधाका लागि ६५ मिटर बाहिर कच्ची संरचना बनाउन वडाले सिफारिस दिने निर्णयमा पुगेको पनि पोखरा३१ का वडाअध्यक्ष कँडेलले सुनाए। बेगनास तालको पिप्ले र माझी कुनामा बढी मापदण्डविपरीत संरचना बनेको वडाअध्यक्ष कँडेल बताउँछन्। बेगनास लेक रिसोर्टको केही भाग पनि मापदण्डभित्रै रहेको उनले बताए। बेगनास तालको माझी कुना क्षेत्रमा मापदण्डभित्रै करिब २५ होटल सञ्चालनमा रहेको र ताल वरपर सबै क्षेत्रमा गरी ३५ भन्दा बढी घर मापदण्डभित्र बनेको वडाअध्यक्ष कँडेलले जानकारी दिए। पछिल्लो समयमा बेगनास ताल संरक्षणमा पनि चुनौती थपिँदै गएको स्थानीय पर्यटन व्यवसायी दामोदरभक्त थापाले बताए। ताल किनारमै बनेका संरचनाबाट निस्कने फोहोर उचित व्यवस्थापन हुन नसक्दा चुनौती थपिँदै जाने र यसले ताल प्रदूषणको चपेटामा पर्ने थापा बताउँछन्।"
वित्तीय व्यवस्थापन गर्न नसकेका आयोजनाको लाइसेन्स नै खारेज गर्न खोज्नु गलत : इप्पान,"काठमाडौं : स्वतन्त्र ऊर्जा उत्पादकहरूको संस्था, नेपाल (इप्पान)ले कोभिड र तरलता संकटका कारण वित्तीय व्यवस्थापन गर्न नसकेका आयोजनाको पीपीए खारेज गर्नु गलत भएको बताएको छ। विद्युत खरिद बिक्री सम्झौता गर्ने सम्बन्धमा नीतिगत व्यवस्था सम्बन्धी प्रतिवेदन २०८० माथि टिप्पणी गर्दै इप्पान अध्यक्ष गणेश कार्कीले कोभिड र तरलता संकटका कारण वित्तीय व्यवस्थापन गर्न नसकेका आयोजनाको विद्युत खरिद बिक्री सम्झौता (पीपीए) र अनुमतिपत्र खारेज गर्ने निर्णय न्यायसंगत नभएको बताए। ती आयोजनालाई १ वर्षको विशेष अवधि थप गर्नुपर्ने उनको धारणा छ। उनले निजी क्षेत्रले करोडौ लगानी गरिसकेका आयोजनाहरू नयाँ पीपीए गर्दा प्राथमिकतामा नपर्ने कुरा पनि न्यायसंगत नभएको भन्दै पहिला आउने आयोजनाको पीपीए गर्ने साविककै व्यवस्थामा सम्झौता हुने कुरा उल्लेख गर्नुपर्ने पनि बताए। इप्पानका वरिष्ठ उपाध्यक्ष महोन कुमार डाँगीले ठूला आयोजनाको रिटर्न अन इक्वीटी (आरओई) १७ प्रतिशत हुने कुरा खारेज गरेर त्योभन्दा बढी आरओई पनि राख्न पाउने व्यवस्था निजी क्षेत्रको मागबमोजिम नै आएको भन्दै इप्पानले त्यसको स्वागत गरेको बताए। त्यस्तै इप्पानका महासचिव बलराम खतिवडाले जलाशययुक्त आयोजना सरह नै नदी प्रवाहमा आधारित र अर्धजलाशययुक्त आयोजनाको हकमा पनि विद्युत उत्पादन अनुमति पत्रको अवधि ४५५ वर्ष गर्न सिफारिस गर्नुपर्ने बताए।"
आयातीत वस्तुको भरमा निर्यात बजार,"काठमाडौं : २०५० र २०६० सालको दशकमा नेपालबाट सर्वाधिक निर्यात हुने वस्तु थियो, वनस्पति घिउ। डाल्डा घिउका नामले पनि यो चिनिन्छ। जब भारतले यसको आयातमा कोटा तोक्यो, धेरै निर्यात हुने वस्तुको सूचीबाटै यसको नाम हरायो। त्यसपछि डेढ दर्जन नेपाली उद्योग धराशायी बने। व्यापारीले कच्चा पदार्थ आयात गर्ने, नेपाली ट्याग लगाएर फेरि भारत नै निर्यात गर्न थालेपछि कोटा नै हटाइयो। अहिले वनस्पति घिउ निर्यात इतिहास बनेको छ। अहिले नेपालबाट सर्वाधिक निर्यात हुने वस्तुमा पर्छन् पाम र भटमासको प्रशोधित तेल। डलर तिरेर यी वस्तुको कच्चा पदार्थ आयात हुन्छ। अनि, स्वदेशमा सामान्य प्रशोधन हुन्छ र प्याकेजिङ गरेर भारत निर्यात गरिन्छ। विश्व व्यापार संगठन, दक्षिण एसियाली स्वतन्त्र व्यापार क्षेत्र (साफ्टा) र भारतले दिएको विशेष सुविधाको लाभ नेपाली व्यवसायीले यी वस्तुको निर्यातबाट लिने गरेका छन्। यो काममा भारतीय र नेपाली व्यवसायी मिलेका छन्, लाभ उनीहरूले कुम्ल्याइरहेका छन्। देश भने पाम (ताडी वा खजुर) तेल र भटमास तेल जस्ता अस्थायी वस्तुले उचालेको निर्यातको तथ्यांक हेरेर रमाइरहेको छ। आर्थिक वर्ष २०७९८० को तथ्यांकअनुसार प्रशोधित पाम तेल नेपालबाट सर्वाधिक निर्यात भएको छ। पाम तेलले कुल निर्यातको १३ प्रतिशत हिस्सा ओगट्छ। बढी निर्यात हुने वस्तुको पाँचौं स्थानमा पर्ने सोयाबिन तेलको कुल निर्यातमा ५५ प्रतिशत हिस्सा छ। तर, अचम्मको तथ्य त के छ भने पाम तेलको स्वदेशमै उत्पादन हुने कच्चा पदार्थले नेपालको आन्तरिक माग नै थेग्ने अवस्था छैन। निर्यात त परका कुरा भयो। यस्तै अवस्था छ, भटमासको पनि। यी दुवै वस्तुको कच्चापदार्थ विदेशबाट आयात गरिन्छ। सामान्य प्रशोधन हुन्छ र भारतमा निर्यात हुन्छ। त्यो पनि ट्यारिफ छुटको सुविधा उपयोग गरेर। आव २०७४७५ सम्म नेपालबाट भटमासको कच्चा तेलमात्र निकासी हुन्थ्यो। नेपालको निर्यात पाटो थेगेका पाम आयल र भटमासको चर्चा चल्नुको कारण यो छ कि, यी तेल व्यवसायीका लागि लाभ गर्ने राम्रो आधार बनिरहेका छन्। तर, बेलाबेलामा भारतले आयात रोकिदिँदा यस्ता निर्यातको दिगोपनबारे शंका उत्पन्न हुने गरेका छन्। चर्चा हुने गरेअनुसार पाम आयल पछिल्ला ५ मध्ये ३ वटा आर्थिक वर्ष सर्वाधिक निर्यात हुने वस्तु हो। भटमासको तेल पनि बढी निर्यात हुने वस्तु हो। तर, पाम र भटमास तेल नेपालको कच्चा पदार्थबाट बनाइएको उत्पादन भने होइनन्। पाम आयल तेल निर्यातको आकडाले राज्यबाट निर्यात हुने सबैभन्दा धेरै वस्तुमा पर्छ। तर, राज्यलाई पाम आयलको निर्यातबाट धेरै लाभ छैन। पछिल्लो ७ वर्षको तथ्यांकले पनि पाम र भटमासजन्य उत्पादनको आयातनिर्यातबाट नेपाललाई खासै फाइदा नभएको प्रष्ट देखिन्छ। यसबाट राज्य र व्यवसायी स्वयंले पाउने प्रतिफल पनि निकै कम छ। निर्यात बढाए पनि कच्चा पदार्थ आयात भई प्रशोधित तेल निर्यात हुनाले स्थानीय उत्पादनमा पनि सहयोग पुयाएको छैन। पामको कच्चा तेल इन्डोनेसिया, मलेसिया तथा थाइल्यान्डबाट आयात गरेर प्रशोधन गरिन्छ। भटमासको कच्चा तेल इन्डोनेसिया, मलेसिया, फिलिपिन्स, थाइल्यान्ड र युक्रेनबाट आयात हुन्छ। नेपाल स्वयम् भने ताडीको तेलको कच्चा सामग्री उत्पादन कमै गर्छ। पूर्वी तराईका केही जिल्लामा पाम (ताडी) रोपिने भए पनि यसको उपयोग निकै कम हुने गरेको छ। ती पदार्थ स्थानीय बजारमै खपत हुने गरेका छन्। भटमास देशैभर उत्पादन हुने नगदे बाली हो। तर, व्यावसायिक रूपमा भटमास खेतीको अभ्यास छैन। तथ्यांकले पनि पाम आयलको निर्यातमार्फत राज्यमा ठूलो मूल्य अभिवृद्धि (भ्यालु एड) नभएको पुष्टि गर्छ। भन्सार विभागका अनुसार पछिल्लो ७ वर्षमा यी दुवै वस्तुमा व्यापार घाटा छ। ७ वर्षमा भटमासको कच्चा तेलबाट २७ अर्ब रुपैयाँ राजस्व सरकारले पाउँदा पामबाट यही हाराहारीमा राजस्व आएको छ। सरकारी अधिकारीहरू नेपाली व्यवसायीले दक्षिण एसियाली स्वतन्त्र व्यापार क्षेत्र (साफ्टा)को लाभ उठाएर पाम आयल निर्यात गरेका हुन्। सरकारी तथ्यांकले पनि प्रशोधित पाम तेलको निर्यात आव २०७५७६ देखि हुन थालेको देखाउँछ। भारत खाद्य तेल आयात गर्ने विश्वको सबैभन्दा ठूलो मुलुक हो। यो बजार देखेर नेपाली व्यवसायीले कम ट्यारिफ कच्चा सामग्री आयात गरेर शून्य ट्यारिफमा भारत निर्यात गर्ने गर्छन्। किनभने अल्पविकसित मुलुकले गरेको प्रशोधित वस्तु निर्यातमा भारतले ट्यारिफ लिँदैन। यद्यपि यस्ता वस्तुमा ३० प्रतिशत मूल्य अभिवृद्धि (भ्यालु एड) भएको हुनुपर्छ। अन्य देशबाट हुने आयातमा भने ३० प्रतिशत ट्यारिफ लाग्छ। आयातित कच्चा तेल प्रशोधन गरेर नेपाली व्यवसायीले ३० प्रतिशतसम्म मूल्य अभिवृद्धिसहित नाफा गर्ने गरेको बताउँछन्। अहिले तेल प्रशोधन गरेर भारत पठाउने तिनै व्यवसायी हुन्, जो दुई अघि वनस्पति घिउ निर्यात गर्थे। पामको बढ्दो आयातदर सँगै भारत सरकारले पाम तेल आयातको भन्सारदर (ट्यारिफ) बढाएको थियो। जसकारण पामको ठूला उत्पादकहरू इन्डोनेसिया, मलेसियाबाट हुने आयात निकै घटेको थियो। तर, अल्पविकसित मुलुक भएकाले नेपालबाट भित्रिने पाम आयलमा शून्य भन्सार छ। यसैको फाइदा उठाउँदै नेपाली व्यवसायीहरूले इन्डोनेसिया, मलेसियालगायत मुलुकबाट कच्चा तेल अयात गरेर प्रशोधन गरी मुनाफा आर्जन गरेका छन्। फलस्वरूप नेपालको निर्यात दर बढी देखिएको हो। अर्कातर्फ भारतमा खपत हुने ६० प्रतिशत भटमासको तेल आयात हुन्छ। नेपालभन्दा अन्य मुलुकबाट आयत हुने भटमास तेलमा उच्च ट्यारिफ लाग्ने भएकाले ती तेल महँगा हुन्छन्। तर, नेपाली भटमासको तेल निकै सस्तो पर्ने भएकाले भारतीय व्यापारीहरू यसमा ठूलो लाभ देख्छन्। यसबाट लाभान्वित तेल प्रशोधन गर्ने नेपाली व्यवसायी र निर्यातको तथ्यांक धेरै देखाउन चाहने सरकारले लिँदै आएका छन्। अर्थात्, नेपालले डलर तिरेर अन्य मुलुकबाट कच्चा पदार्थ किनेर ल्याउँछ, प्रशोधन गर्छ र भारु लिएर भारतीय बजारमा निर्यात गर्छ। पछिल्लो समय यसैलाई निर्यात भनेर सरकार रमाइरहेको छ। भारत सरकारले बेलाबेलामा प्रशोधित तेल आयात रोक्ने गरेको छ। तर, ड्युटी फ्री प्रशोधित तेलमा कडाइ गर्दा महँगी बढ्ने देखिएपछि त्यसलाई खुला गर्नुको विकल्प रहँदैन। तीन वर्षअघि पाम आयातमा कडाइ गर्दा यस्तो तेल निर्यात करिब शून्यमा झरेको थियो। जसकारण व्यवसायीले ल्याएको तेलको कच्चा पदार्थ कुहिँदा करोडौं रुपैयाँ घाटा सहेका थिए। पाम र भटमासको तेलमात्र होइन, अरू पनि अर्को मुलुकबाट कच्चा पदार्थ आयात गरेर प्रशोधन गर्नेमात्र होइन, प्याकेजिङ गरेरैमात्र भारत निकासी गर्ने अन्य वस्तु पनि छन्। सुपारी, मरिच, छोकडा, केराउजस्ता वस्तु नेपाललाई आवश्यक पर्नेभन्दा बढी आयात गरेर अवैध बाटोमार्फत भारत पठाउने क्रम पनि उस्तै छ। सरकारले बर्सेनि यस्ता वस्तु आयातको कोटा तोक्छ, सीमित व्यापारीले आयातको अनुमति पाउँछन् र मिलेमतोमा भारत पुग्ने गरेको घटना बेलाबेला दोहोरिने गरेको छ। आव २०७७७८ मा पाम तेल निर्यात रोकिँदा व्यापारीले सूर्यमुखी तेललाई पनि कच्चा तेल प्रशोधन गरेरे लाभ लिने औजार बनाएका थिए। सो आर्थिक वर्षमा साढे २ अर्बको सूर्यमुखी तेल निर्यात भएको थियो जसको कच्चा सामग्री युक्रेन, ब्राजिल, अर्जेन्टिनालगायत मुलुकबाट आयात गरिएको थियो। त्यसो भए दिगो निर्यातका आधार के हुन् त ? आयातको थेग्नै नसकिने आकारले नेपालमा वस्तु उत्पादन गरेर खपत हुन सम्भावना अत्यधिक रहेको संकेत गर्छ। तर, नेपाली मौलिक उत्पादन वा कच्चा पदार्थ आयात गरेर निर्यात गर्न सक्ने पर्याप्त अवसर तथा सम्भावना रहेको अन्तर्राष्ट्रिय व्यापारका वाचडगहरूले बताउँदै आएका छन्। विश्व बैंकका अनुसार नेपालको कुल निर्यात क्षमता ९ अर्ब २० करोड अमेरिकी डलर रहेको छ, अर्थात् हालको भन्दा ९ गुणा धेरै। नेपाल डेभलपमेन्ट अपडेट २०२१ अनुसार चीनमा नेपालले २२ अर्ब डलरको निर्यात गर्न सक्छ। यस्तै भारततर्फ हुने निर्यात दोब्बरभन्दा बढी बनाउन सक्छ। बैंक तथा वित्तीय संस्था परिसंघ नेपाल (सिबिफिन) र फेडेरेसन अफ नेपाल एक्स्पोटर्स एसोसिएनले गरेको एक अध्ययनले अल्लो, अलैंची, अगरबत्ती, फेल्ट, अदुवा, जडिबुटी, हातेकागज, यार्न तथा टेक्स्टाइल, धनियाँ तथा बेसार र गुन्द्रीडोकोजस्ता वानस्पातिक रेसाबाट हस्तकलाका वस्तु निर्यातबाट नेपालले तत्कालै १ खर्ब ९६ अर्ब रुपैयाँको निर्यात बढाउन सक्ने सम्भावना देखाएको छ। यी १० वस्तुतर्फ विश्वको आयात ६ सय खर्ब रहेकोमा विश्व बजारले ७० अर्ब उपयोग गरेको छैन। जसमध्ये नेपालले तत्कालै १ खर्ब ९६ खर्बको लाभ उपयोग गर्न सक्ने अध्ययनले देखाउँछ। विश्वबजारमध्ये पनि १ अर्बको बजार नेपालमा उजागर हुन सकेको छैन। यी १० वस्तु उत्पादन बढाए तत्कालै ९५ अर्ब रुपैयाँको आयात प्रतिस्थापन हुनेछन्। सबै उद्योगहरूले अधिकतम भ्यालु एड गर्नुपर्छ भन्ने छैन। विश्वमै निर्यातमूलक उद्योगको भ्यालु एडमा अन्तर छ। यो उत्पादन, कच्चा पदार्थ, प्रविधिमा निर्भर रहन्छ। न्यून भ्यालु एड भएका वस्तु उत्पादन गर्नै हुँदैन, निर्यात गर्नै हुँदैन भन्न मिल्दैन। भ्यालु एड कसरी बढाउने भन्ने उपाय खोज्नुपर्छ, उद्योगीलाई निरुत्साहन गर्नुहुँदैन। उद्योगलाई चाहिने कच्चा पदार्थ आयात गर्छन् भने नेपालमा उत्पादन गराउने, फर्वार्डब्याकवार्ड लिंकेज सिर्जना गर्नुपर्छ। नेपालमा कसले कच्चा पदार्थ उत्पादन गर्छ, उसलाई प्रोत्साहन दिनुपर्छ।  चन्द्र घिमिरे, पूर्ववाणिज्य सचिव यो देशमा एसेम्बलिङ वा ३० प्रतिशतभन्दा कम भ्यालु एड गर्ने उद्योग सञ्चालन गरे अर्थतन्त्रमा पर्याप्त योगदान दिनै सक्दैन। नेपालमै उत्पादन हुने कच्चा पदार्थमा आधारित उद्योग पो दिगो हो। त्यस्ता उद्योगले उत्पादन गर्ने वस्तु निर्यात गरे पो दिगो हुन्छ। दिगो अर्थतन्त्रलाई चाहिने पनि त्यस्तै उद्योग हो। बैंकहरूले पनि त्यस्ता उद्योगमा लगानी बढाउनुपर्छ। कर्पोरेट क्षेत्रले पनि सम्भवना रहेको महसुस गर्नुपर्छ। सरकारले पनि कर्पोेरेटको कामभन्दा साँच्चिकै भ्यालु एड गर्ने काममा बढी प्रोत्साहन दिनुपर्छ। मौलिक वस्तुलाई नसमेटिकन अर्थतन्त्रको दीगोपन हासिल हुँदैन।  पवन गोल्यान, उद्यमी नेपालमा राम्रो उत्पादन हुने वस्तुहरू नेपालको हावापानी यी १० वस्तु उत्पादनका लागि उपयुक्त छन्। यी वस्तु निर्यातका लागि ठूलो अवसर बन्न सक्ने अध्ययनको ठहर छ। १ अल्लो अल्लोलाई राष्ट्रिय रेसाको रूपमा परिचित गराउने ठूलो अवसर छ। विश्वको कुल धागो र फेब्रिक आयात ७ करोड डलर रहेकामा अल्लो उत्पादन बढाए नेपालको निर्यात हिस्सा बढ्न सक्छ। पर्दा, तन्ना, बेडसिट, कार्पेट, म्याट, डोरम्याट, सबै प्रकारका तयारी पोसाक, टोपी र जुत्ताचप्पल, मोजा, पेटी, सिट बेल्ट, सोफाका कभर, आसन, प्याकिङ र क्यारिइङ सामग्रीहरूको आयात अल्लोका उत्पादनबाट प्रतिस्थापित हुन सक्छ। नेपालको मौलिक उत्पादन अल्लोबाट निर्मित सामग्रीबाट आगामी ५ वर्षमा रेशाजन्य उत्पादनहरूको करिब १३ अर्बको आयात प्रतिस्थापन हुनेछ। २ अलैंची नेपालबाट वार्षिक ४० अर्ब अलैंची निर्यातको अवसर छ। अलैंचीका कारण थप १३ हजार जनालाई प्रत्यक्ष अप्रत्यक्ष रोजगारी मिल्नेछ। र, १ खर्ब ४३ अर्बको विश्वःअलैंंची आयात बजारमा नेपालको उपस्थिति बढ्नेछ। ३ अगरबत्ती धुप अगरबत्ती उत्पादन बढाउन सके ६२ करोडभन्दा बढीको आयात प्रतिस्थापन हुनेछ। थप ४ हजारले रोजगारी पाउनेछन्। सबै कच्चा पदार्थ नेपालमै उपलब्ध हुने भएकाले पर्याप्त मात्रामा मूल्य अभिवृद्धि हुनेछ। नेपालबाट हुने धुप निर्यात तत्कालै २२ करोड रुपैयाँले बढ्ने अध्ययनले देखाएको छ। ४ फेल्ट ऊनी फेल्टको विश्व आयात बजार १ अर्ब २५ करोड डलरको छ। यसको उत्पादन बढाउन सके नेपालको उपस्थिति उल्लेख्य रूपमा बढ्ने देखिन्छ। स्वदेशी विद्यमान फेल्टको बजारमा नेपाली उत्पादनले विस्थापित गर्नेछ। यस उद्योगमा करिब ३० हजार थप रोजगारीका अवसर सिर्जना हुनेछ। ५ अदुवा नेपालले वर्षमा वार्षिक ७४ अर्बको अदुवा निर्यात गर्न सक्छ। यसबाट थप २३ हजार जनाले प्रत्यक्ष र अप्रत्यक्ष रोजगारी पाउनेछन्। सुरुमा त वार्षिक १८ करोड बराबरको आयात प्रतिस्थापन हुनेछ। अदुवालाई थप प्रशोधन गर्न सकेको खण्डमा अन्य प्रकारका उच्च मूल्यवान सामग्री निर्यातको अवसर छ। ६ जडिबुटी विश्वको जडिबुटी निर्यात बजार कुल ३ अर्ब १६ करोड डलरको छ। नेपाली जडिबुटी प्रशोधन गरी निर्यात गर्न सकेको खण्डमा नेपालको उपस्थिति बलियो हुनेछ। सुरुमा त १ अर्ब ३७ करोडको जडिबुटीजन्य आयात प्रतिस्थापन हुनेछ भने करिब ४० हजार थप रोजगारीका अवसर सिर्जना हुनेछ। प्रशोधित जडिबुटी निर्यात गर्दा परिमाण थोरै र मूल्य धेरैको लाभ लिन सकिन्छ। ७ नेपाली हातेकागज नेपालले वार्षिक १२ अर्ब रुपैयाँको कागज आयात गर्दै आएको छ। कागज उत्पादन वृद्धि गर्न सके ठूलो परिमाणमा आयात प्रतिस्थापन हुनेछ भने करिब ५ हजार जनालाई प्रत्यक्ष र अप्रत्यक्ष रोजगारीका अवसर सिर्जना हुनेछ। ८ यार्न र टेक्सटाइल स्वदेशी उद्योगलाई आवश्यक ३ अर्बको धागो र टेक्स्टाइल नेपालमै उत्पादन हुँदा आयात प्रतिस्थापन हुनेछ। विश्वमा नेपालले उपयोग गर्न नसकेको बजारमा उपस्थिति बढ्नेछ। तयारी पोसाक उत्पादन गर्ने उद्योग फस्टाउनेछन्। पाँच वर्षभित्र ३५ अर्बकोे आयात प्रतिस्थापन हुने भने ३० अर्बको तयारी पोसाक आयात प्रतिस्थापन हुनेछ। सबै प्रकारका तयारी पोसाकहरू उत्पादनमा नेपाली उद्योगहरूको क्षमता विस्तार हुनेछ भने अनौपचारिक रूपमा सञ्चालनमा रहेका साना उत्पादकहरूको क्षमता अभिवृद्धि भई उत्पादन र गुणस्तरमा समेत अभिवृद्धि हुनेछ। ९ धनियाँ र बेसार विश्वको ३५ करोड अमेरिकी डलरको धनियाँ र २५ करोडको बेसार आयात बजारमा नेपालको उल्लेख्य उपस्थिति बढ्नेछ। वार्षिक १ अर्बको धनियाँ आयात प्रतिस्थापन हुनेछ। हरियो धनियाँ, मसाला, तेललगायत अन्य उत्पादन बढ्नेछ। यस्तै बेसारको धुलो, पेस्ट, तेल र ओलियोरेजिन तथा उपटनजस्ता वस्तुहरू उत्पादन गर्न सम्भव हुनेछ। १० वानस्पतिक रेशाबाट बनेका हस्तकलाका वस्तुहरू (बास्केट, गुन्द्री, चटाई, डोको डालो) वानस्पतिक रेशाबाट बनेका हस्तकलाका वस्तुहरूको (चटाई, गुन्द्री, बास्केट, डोको,डालो) विश्वआयात बजारमा नेपालको उल्लेख्य उपस्थिति हुनेछ। २ अर्ब ८२ करोड डलरको विश्व बजारमा नेपालको उल्लेख्य उपस्थिति हुनेछ। आयात प्रतिस्थापन हुनेछ भने कच्चापदार्थ संकलनदेखि उत्पादन र निर्यात कार्यसम्म ठूलो जनशक्ति खपत भई रोजगारीमा वृद्धि हुने र जनताको आयस्तरमा सुधार आउनेछ। शीर्ष १० निर्यात पाम तेल यार्न ऊनी गलैंचा फलाम र स्टिलका उत्पादन सोयाबिन तेल अलैँची तयारी पोसाक तथा एक्सेसरिज जुट र जुटका उत्पादन जुस ऊनी फेल्टका सामान शीर्ष १० आयात पेट्रोलियम पदार्थ फलाम र स्टिलका उत्पादन मसेनरी र पार्ट विद्युतीय सामग्री अन्न यातायातका साधन औषधि सुन मल दूरसञ्चार उपकरण"
लघुवित्तमा दोहोरो ऋणी करिब १० लाख,"काठमाडौं : लघुवित्त वित्तीय संस्थामा दोहोरो ऋण लिनेको संख्या १० लाखभन्दा बढी भएको पाइएको छ। यसअघि करिब ३४ लाख ऋणी सदस्य रहेको तथ्यांक थियो। तर, दोहोरो ऋणीको संख्या हेर्दा वास्तविक रूपमा २४ लाख मात्र ऋणी रहेको देखिएको छ। एक जनाले २ देखि १५ वटासम्म लघुवित्त संस्थाबाट ऋण लिने गरेका छन्। दोहोरो ऋणका कारण अधिकांश ऋणीले व्याज र किस्ताको धेरैबोझ हुँदा तिर्न नसकेपछि आन्दोलन समेत गर्दै आएका छन्। यद्यपि राष्ट्र बैंकले एउटा ऋणी सदस्यलाई बढीमा २ वटासम्मको लघुवित्तबाट मात्रै ऋण दिन निर्देशन दिएको थियो। नेपाल राष्ट्र बैंकका गभर्नर महाप्रसाद अधिकारीले आइतबार आयोजित स्वावलम्वन विकास केन्द्रको ३२ औं वार्षिकोत्सव कार्यक्रममा बोल्दै सरसर्ती हेदा झण्डै ३३३४ लाखले लघुवित्तबाट ऋण लिएको तथ्यांक रहेको तर दोहोरो कर्जा प्रवृत्तिलाई केलाएर हेर्दा वास्तवमा लघुवित्तमा २३२४ लाख ऋणी सदस्य रहेको जानकारी दिए। यसैक्रममा अहिले लघुवित्तका लागि चुनौतीपूर्ण समय रहेको उनको भनाइ छ। गभर्नर अधिकारीले भने, लघु उद्यमका काम भइरहँदा कतिपयले लघुवित्त चाहिँदैन भन्दै आएको देखिन्छ। कतिपय लघुवित्त संस्थाहरूले यसको सिद्धान्त, मर्मभन्दा बाहिर गएर काम गरिरहेको भन्ने छ। लघुउद्यमीहरूलाई अभिमुखीकरण पनि नपुगेको अवस्था पनि छ। नेपालमा वित्तीय पहुँच पुर्याउन र वित्तीय समावेशी कायम गर्ने शिलशिलामा लघुवित्तले दिएको योगदान महत्वपूर्ण रहेको गभर्नर अधिकारीले बताए। राष्ट्र बैंक नियामक निकाय भएकाले यसको नीतिमा केही कमीकमजोरी भए त्यसलाई परिमार्जन गर्दै लैजानेमा गभर्नर अधिकारी सकारात्मक देखिन्छन्। लाईसेन्स पाएका लघुवित्तमा पनि केहि कमी कमजोरी भए केही सुधार गरेर लैजाने छौं। थप स्रोत साधनसहितको थप बलियो लघुवित्तीय प्रणाली नेपालमा लागू गर्दै लैजानुपर्ने छ। जसले समग्र आर्थिक विकासका लागि थप टेवा पुर्याउन सहयोग पुग्ने छ। साना साना रकममा आवश्यक पर्ने वित्तीय सेत साधनको उपलब्धता अरू संस्थाबाट पाउन गाह्रो हुन्छ, गभर्नर अधिकारीले भने। यसैकारण केन्द्रीय बैंकले प्रमोट गरेर नेपालमा ग्रामीण बैंकिङको अवधारणा सुरु गरेको हो। सँगसँगै फिंगोमार्फत आएर लघुवित्त प्रणाली नेपालमा लागू भएको हो। स्वावलम्वन विकास केन्द्रका अध्यक्ष शंकर मान श्रेष्ठले लघुवित्तको ऋण दुरुपयोग हुनेगरी प्रयोग भएकाले बढी विकृति देखिएको बताए। लघुउद्यम गर्न लिएको ऋण महंगो स्कुलमा पढाउने र चाहेको सुविधा दिने, अनेक रमाइलो गर्ने गतिविधि लगाउँदा आर्थिक गतिविधि गरी आम्दानी बढाउने काममा नलागेकाले दुरुपयोग भएको उनको भनाइ छ। उनी भन्छन्, ऋण लिएर आर्थिक कारोबार गरी स्तर उकास्न लागि पर्नुपर्ने परिवारका सदस्यहरू बीच फजुल खर्चको बानी भयो। लघुवित्त कर्मचारीलाई पनि रमाइलो, पहिलो जस्तो मिहेनत र दुःख गर्नु परेन। कर्जा असुली गर्ने बैठक भए हुन्छ नभए हुँदैन। हप्ता हप्तामा हुने बैठक मासिक बनाए। लघुवित्तको उद्देश्य सिद्धान्त, मूल्यमान्यता, मर्म, संस्कार विधि भत्काउदै अगाडि बढेकाले लघुवित्तबाट लिएको कर्जाको उपयोग नहुँदा विकृती देखिएको उनको भनाइ छ। सरदरमा एउटा ऋणीले ५ वटा संस्थाबाट ऋण लिएको मान्ने हो भने पनि ७ लाख परिवारले मात्र कर्जा लिएको देखिन्छ, उनले थपे। यससँगै स्वावलम्वन विकास केन्द्रको प्रबन्ध समिति सदस्य डा सुमित्रा मानन्धर गुरुङले धनी र गरिब बीचको खाडल पुर्ने नीतिअनुरुप सुरु गरिएको लघुवित्त आज केही हदसम्म पूरा भएको बताइन्। संस्थाले उत्कृष्ट लघुउद्यमी र लघुउद्यमलाई पुरस्कार तथा प्रशंसा पत्र प्रदान गरेको छ। यसैक्रममा उत्कृष्ट लघुउद्यमी सदस्य पुरस्कार तीन जना महिला सदस्यमा स्वावलम्वन लघुवित्त वित्तीय संस्थाकी सदस्य बबिता मारेम्लुङ (राई), युनिक नेपाल लघुवित्त वित्तीय संस्थाकी सदस्य फूल कुमारी थारु र उपकार लघुवित्त वित्तीय संस्थाको प्रेम कुमारी बली रहेका छन्। यस्तै, संस्थागत रुपमा प्रदान गरिने लघुउद्यमशीलता विकास पुरस्कारमा सहारा नेपाल बचत तथा ऋण सहकारी संस्था लिमिटेड र शंकर मान श्रेष्ठ लघुवित्त पुरस्कार छिमेक लघुवित्त वित्तीय संस्थाले प्राप्त गर्न सफल भएका छन्। यस्तै बनेपाको मानुषी लघुवित्त वित्तीय संस्था, मोरङको जीवन विकास लघुवित्त वित्तीय संस्था र दाङको नेपाल महिला सामुदायिक सेवा केन्द्रलाई प्रशंसापत्र प्रदान गरिएको छ। यससँगै, मोरङको जीवन विकास लघुवित्त वित्तीय संस्थाको तालिम विभाग प्रमुख रन्जना निरौला, स्वावलम्वन विकास केन्द्र प्रबन्ध समितिका सदस्यहरूलाई प्रशंसापत्र वितरण गरिएको छ।"
"सेयर बजारमा १४ अंकले वृद्धि, कारोबार रकम ३ अर्ब नाघ्यो","काठमाडौं : सेयर कारोबार साताको पहिलो दिन आइतबार नेप्से परिसूचक दोहोरो अंकले बढेको छ। नेप्से परिसूचक १४८१ अंकले बढेर २०८०८६ विन्दुमा पुगेको छ। सेन्सेटिभ इण्डेक्स ३९१ अंकले बढेर ३९८०७ विन्दुमा पुगेको छ। यसदिन २७१ कम्पनीको ९७ लाख १८ हजार ७५४ कित्ता सेयर ३ अर्ब १ करोड ८४ लाख ६० हजार ५१२ रुपैयाँमा खरिदबिक्री भयो। आज दुई कम्पनीको मुल्य सकारात्मक सर्किट लेभलमा कारोबार भयो। थ्री स्टार हाइड्रोपावरको १० र अपर स्यांगी हाइड्रोपावरको ९९८ प्रतिशतले मूल्य बढेको हो। यसैगरी माउन्टेन इनर्जी नेपालको ९७४ प्रतिशतले सेयर मूल्य बढ्यो। आज घोराही सिमेन्ट इन्डस्ट्रीको सेयर मूल्य ९९९ प्रतिशतले घट्यो। आजदेखि नेपाल स्टक एक्सचेञ्ज (नेप्से) मा कारोबारमा आएको घोराही सिमेन्टको मूल्य पहिलो दिनमै ओरालो लागेको हो। कारोबारमा आएका १३ उपसमूहमध्ये ४ बाहेक अन्य सबै उपसमूहको सूचक सकारात्मक देखिएको छ। फाइनान्स,मनु एन्ड प्रो,माइक्रोफाइनान्स र अदर्श उपसमूहको सूचक नकारात्मक देखिएका छन्। यसदिन १०० कम्पनीको मूल्य बढ्दा ११७ को घट्यो। पाँच कम्पनीको मूल्य भने स्थिर रह्यो।"
