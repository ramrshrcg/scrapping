शीर्षक,विवरण
जनविश्वासको संकट,"जनताका अपेक्षा धेरै छन्। सरकारले ती अपेक्षा पूरा नगर्ने हो भने असन्तुष्टि झन् बढ्छ। सरकारले पहिलो प्राथमिकता जनताको विश्वास जित्नमा केन्द्रित गर्नुपर्छ। सरकारको पहिलो प्राथमिकता सुशासन, भ्रष्टाचारमुक्त प्रशासन, चुस्त सेवा प्रवाह र आर्थिक समुन्नति हुनुपर्छ। उच्च ब्याजदर, बेरोजगारी र अत्यधिक खर्चमा सरकारले तत्काल ध्यान दिनुपर्छ। प्राकृतिक स्रोतसाधनको उचित र प्रभावकारी प्रयोग र युवा दक्ष जनशक्ति आफ्नै देशमा रहेर काम गर्न सके मुलुकको विकास हुन सक्छ। नेपाली अर्थतन्त्रले अहिले सामना गरिरहेको समस्या केही घरेलु तथा अन्तर्राष्ट्रिय कारणले हो। पेट्रोलियम पदार्थको मूल्यवृद्धि हुने जस्ता अन्तर्राष्ट्रिय कारकहरूले नेपालको अर्थतन्त्रमा असर पारेको छ। यो आर्थिक अस्थिरता र संकटलाई मुद्रा सञ्चितिको मुख्य स्रोत बढ्दो निर्यात, कम आयातमा बढी जोड दिनुपर्छ। अनावश्यक संस्था र नियुक्ति हटाउनुपर्छ। केन्द्रबाट प्रदेश र स्थानीय तहमा बढ्दै गएको आर्थिक अराजकताको बोझ घटाउनुपर्छ। प्रत्येक जनताले तिरेको करको हिसाब हुनुपर्छ। यो कर अब पूर्ण जनताको सेवा प्रयोगमा गरिनुपर्छ। लाखौं युवा विदेशी भूमिमा पलायन भएर आफ्नो शरीर श्रम, पसिना बगाएर देशको अर्थतन्त्र रेमिट्यान्सले चलेको छ। युवालाई विदेश जान रोकेर स्वदेशमा विभिन्न उद्योग, कलकारखाना, व्यापार, व्यवसाय, कृषि, पर्यटनबाट देशमा रोजगारी सिर्जना गरिनुपर्छ। आफ्नो देश परिवेश र परिवार छोडेर आफू जन्मिएको र हुर्केको ठाउँ छोडेर विदेशमा कष्टपूर्ण काम गर्नुभन्दा आफ्नै देशमा कार्य गर्नु उचित हुन्छ। शिक्षित पढेलेखेका र विदेशमा राम्रै रोजगारी आय आर्जन गरेका नेपालीहरूलाई पनि स्वदेशमा लगानी गर्ने वातावरण बनाउनुपर्छ। शिक्षाका लागि विदेशमा विद्यार्थीहरू विदेशमा गएर अरबौंको खर्च गर्नुभन्दा त्यस्तो पैसाको सदुपयोग देशमै विद्यार्थीहरू का शिक्षामा प्रयोग गर्नुपर्छ। अत्यावश्यक वस्तु नेपालमा उत्पादन गर्ने नीतिलाई कडाइ प्रयोग गर्न सके देश समृद्ध हुन सक्छ। सरकारले पहिले बन्द भएका कपडा, गलैंचा, सिमेन्ट, कागज, चिया, कफी, परम्परागत, सांस्कृतिक र ग्रामीण स्थानीय उत्पादनजस्ता उद्योग तथा कलकारखाना खोलेर विदेशमा निर्यात गर्नुपर्छ। सकेसम्म वस्तु आयात न्यूनीकरण र अधिकतम निर्यात गर्नुपर्छ। नेपालमा उत्पादन हुने दैनिक अत्यावश्यक वस्तुहरू सरकारले ती उद्योग, व्यापार व्यवसाय हरूलाई आर्थिक सहयोग दक्ष जनशक्ति र प्रविधि उपलब्ध गराउनुपर्छ। आधुनिक वैज्ञानिक उत्पादनशील कृषिमा केन्द्रित हुनुपर्छ। खेतीयोग्य जमिनको विस्तार र व्यवस्थापन, किसानलाई कृषिमा पुँजी, सहयोग, क्षमता र तालिम प्रदान गर्नुपर्छ। नयाँ उद्योग खोल्न, पुँजी लगानी गर्न र रोजगारी दिन चाहने व्यापारी तथा उद्योगीहरूलाई ऋण र सहयोग र नेपाली अर्थतन्त्रलाई बलियो बनाउन सहयोग गर्नुपर्छ। कृषि, पर्यटन र उद्योगहरूलाई सरकारले सहयोग र मद्दत गर्नु पर्छ। कृषिको आधुनिक र वैज्ञानिक प्रविधिमा विकास गर्दै, कृषि औजार र सामग्री देशमा उत्पादन गरी कृषि र कृषकहरूलाई आधुनिक र कम समय लगानीको प्रतिफल पाउने गरी अधिक उत्पादनमुखी बनाउनुपर्छ। कम मूल्य र सहज रूपमा बिउ, बिजन मलखाद, ढुवानी आदि को व्यवस्था हुनुपर्छ। छिटो र सजिलो रूपमा उब्जनी हुने, नगदे बाली अन्न, धान चामल, गहँु, मकै तरकारी, सागसब्जी, फलफूल, दुध डेरी, माछा मासु देशमै अधिक उत्पादन गरि अत्मनिभर हुनुपर्छ। कृषि, पर्यटन, र जलस्रोत विद्युत्को आधुनिक र वैज्ञानिक तबर बाट विकास गरी उद्योग, व्यापार व्यवसाय र आय आर्जनसँग जोड्नुपर्छ। तब युवाहरूले यहाँ रोजगारी पाउनेछन्। उनीहरूमा राष्ट्रवाद र राष्ट्र समृद्धिको भावना जाग्नेछ। राष्ट्रिय स्रोत, पुँजी र खर्चको उचित उपयोग र व्यवस्थापन पनि देशको विकासका प्रमुख क्षेत्र हुन्। आर्थिक रूपमा निम्न वर्ग र ज्येष्ठ नागरिकहरूको स्वास्थ्य जाँच र उपचार कम खर्चमा उपलब्ध हुनुपर्छ। गुणस्तरीय शिक्षा र स्वास्थलाई बढी ध्यान दिनुपर्छ। स्वस्थ खानेपानी, औषधि र चिकित्सक आदि उपचार खर्च सहज, सुलभ र कम खर्चमा उपलब्ध हुनुपर्छ। निजी अस्पताल तथा शैक्षिक संस्थामा र चर्को शल््क लिने काम बन्द गरिनुपर्छ। कडाइका साथ नियमन गरी सबै निजी संस्थाहमा चर्को शुल्क लिनेलाई कडा कानुनी कारबाही गर्नुपर्छ। सदाचार, नैतिकता र कानुनी शासनलाई बढी महत्व दिनुपर्छ। पहुँच र पैसाबालाको मात्र होइन सबै आर्थिक अवस्था कमजोर भएकाको पनि काम हुने र अवसर पाउनुपर्छ। प्राकृतिक सम्पदा, हिमाल, पहाड, वनजंगल, दुर्लभ वन्यजन्तु, नदीनाला ताल आदि को उचित संभार, संरक्षण विदेशमा व्यापक प्रचार प्रसार हुनुपर्छ। ऐतिहासिक, धार्मिक, संस्कृतिक तीर्थस्थलहरूको भौतिक अवस्थामा स्तरोन्नति गर्दै सहज र सुविधाजनक दर्शन यात्रा बसोबास र खानपिनको व्यवस्था हुनुपर्छ। पशुपति, लुम्बिनी, स्वयम्भू, बौद्ध मुक्तिनाथ, मनकामना, हलेसी, स्वर्गद्वारी, कालिन्चोव्क, पाथिभरा, देवघाट लगायतका धार्मिक स्थलहरूको उचित व्यवस्थापन आवश्यक छ । दैनिक सार्वजनिक कार्यका लागि अति आवश्यक भएका सबै सरकारी कार्यालयहरूले कामलाई थप डिजिटल, प्राविधिक, चुस्त, छिटो छरितो र समय मै जनताको काम सक्ने बनाउनुपर्छ। सरकारी सेवामा बढीभन्दा बढी शिक्षित र क्षमतावान व्यक्तिलाई आकर्षित गर्नुपर्छ। कम समय र खर्चमा सकिने सानासाना योजना र परियोजना बनाउनुपर्छ। सडक, र यातायातको विकास र व्यवस्थापन गर्न मन्त्री र सम्बन्धित उच्च सरकारी अधिकारीको संयोजकत्वमा उच्चस्तरीय समिति गठन गरी सडक निर्माण र मर्मत सम्भार गर्नुपर्छ। सडक र वातावरण सफा र सुरक्षित हुनुपर्छ। सार्वजनिक स्थल र स्थानलाई थप खुला र विस्तार गरी सबै नागरिकका लागि स्वस्थ वातावरण बनाउनुपर्छ। ट्राफिक नियमको कडाइका साथ पालना, पर्याप्त पार्किङ गर्ने ठाउँ र उल्लंघन गर्नेलाई कारबाही गरिनुपर्ने, सार्वजनिक यातायातका स्थानीय तथा लामो रूटको पुनर्संरचना र पुनव्यवस्थापन गर्नुपर्छ। सार्वजनिक सवारी साधन र यात्राको भाडा मूल्य कम गरी सुरक्षित, आरामदायी र समयसापेक्ष सेवा तत्काल उपलब्ध गराउनुपर्छ। महत्वपूर्ण सार्वजनिक सेवा प्रवाहमा केन्द्र, संघ र स्थानीय तहका सबै तहका सरकारहरूले एकअर्कासँग उचित समन्वय, सहयोग र सहकार्य गर्नुपर्छ। यस्ता विषयमा केन्द्र सरकारले नगरपालिका, महानगरपालिका, गाविसलाई सहयोग गर्नुपर्छ। आन्तरिक विमानस्थल निर्माण, विस्तार र मर्मत सम्भार गर्ने, भैरहवा र पोखरा अन्तर्राष्ट्रिय विमानस्थलको व्यवस्थापन, विस्तार र क्षमता विकास गर्नुपर्ने आवश्यकता छ। विमानस्थल र हवाईजहाजको हवाई यात्रा सुरक्षित सहज र कम खर्च को यात्रा ब्यबस्थापन चुस्त, छिटो र सजिलो हुनुपर्छ। राजनीतिक नियुक्तिमा आफन्तभन्दा योग्य र सक्षम व्यक्तिलाई चयन गर्नुपर्छ। हुनुपर्छ। राजनीति पार्टी अब कमाई खाने भाँडो बनाउनु हुँदैन। नाफा र घाटा राजनीतिमा हुनुहुँदैन। भागबन्डालाई अब सदाका लागि बन्द गर्नुपर्छ। राजनीतिलाई स्वच्छ र सफा मनले देश र जनहितमा प्रयोग गर्नुपर्छ। राजनीति भनेको केवल पद, प्रतिष्ठा र पैसा ठान्ने प्रवृतिको अब अन्त्य हुनुपर्छ। सार्वजनिक पदमा रहेकाको गाडी, इन्धन, सहयोगी, सुरक्षाकर्मी, सहयोगी, स्वास्थ्य उपचार र भ्रमण खर्च, भत्ता, आदिमा व्यापक कटौति गरी आर्थिक भार कम गर्नुपर्छ। अत्यन्त आवश्यक सेवा सुविधा मात्रै उपयोग गर्न दिनुपर्छ। राष्ट्रिय स्रोत, पुँजी र खर्च अधिकतम उद्योग, भौतिक संरचना विश्वविद्यालय, अस्पताल आदि खोल्नुपर्छ। सार्वजनिक पदमा पुग्नेले भ्रष्टाचार गरेमा कडाभन्दा कडा कारबाही हुनुपर्छ। स्थानीय निकायलाई बढी साधन, श्रोत र दक्ष जनशक्ति दिई जनताको अधिक सेवा कार्य र भौतिक आर्थिक विकास,रोजगारी र आय आर्जनमा लगाउनुपर्छ।"
तालमेल नमिलेको नीति तथा कार्यक्रम,"समग्रमा भागबन्डा गर्ने, लेनदेन गर्ने, सरकार टिकाउने महत्वको विषय भएको छ। राष्ट्रियता, स्वाभिमान बलियो बनाउने, लोकतन्त्रको सुदृढीकरण गर्ने, जनजीविका, गरिखानेको हितलाई संरक्षण गर्ने विषयमा अलमल छ। न सुशासन, भ्रष्टाचार नियन्त्रणका ठोस योजना नै छन्। सरकार २०८०८१ को बजेट ल्याउने तयारीमा छ। बजेटको सिद्धान्त र प्राथमिकताको दस्तावेजबारे तीन दिन दफावार छलफल चल्यो। हामीले पनि सुझाव दियौं। यो अस्पष्टका बीचमै बहुमतको बलमा पारित भयो। सिद्धान्त र प्राथमिकतामा आर्थिक संकट रहेको, विकास खर्च कार्यान्वयन नभएको, राजस्व उठाउन नसकिएको उल्लेख छ। तर, नीति तथा कार्यक्रममा अर्थतन्त्र ठीकठाक छ भनिएको छ। जुन सिद्धान्त र प्राथमिकताविपरीत आएको छ। नीति तथा कार्यक्रम अस्पष्ट, अन्योलपूर्ण र अलमलमा प्रस्तुत भएको छ। अघिल्लो आर्थिक वर्षको मूल्यांकन गरिएको छैन। २०८० चालू वर्ष पञ्चवर्षीय योजनाको अन्तिम वर्ष हो। नयाँ योजना बनाउनुपर्ने समय हो। यसमा प्रवेश नै गरिएको छैन। नीति तथा कार्यक्रमका १८८ बुँदा एउटासँग अर्को विरोधाभासपूर्ण छन्। कार्यक्रम कार्यान्वयनको स्रोत सुनिश्चितता र परिचालनको स्पष्टता छैन। मोडालिटी छैन। कार्यक्रम गर्ने प्रतिबद्धता पनि छैन। अघिल्ला सरकारका बहुवर्षीय योजना, दिगो विकास लक्ष्यसँग सम्बन्धित कार्यक्रमलाई निरन्तरतासमेत दिन आवश्यकता ठानेको छैन। सरकार अत्यन्त अलमलमा छ। शिक्षा, स्वास्थ्यलगायत मौलिक अधिकार हुन्। तर, त्यसमा प्राथमिकता दिएको छैन। किसानलाई समयमा मल, बीउ, सिँचाइ बिमाको योजना छैन। खेलकुद, पर्यटन, औद्योगिक राष्ट्रिय पुँजी विकास गर्ने उद्देश्यसाथ कार्यक्रम ल्याउनुपर्ने हो त्यो छैन । समग्रमा भागबन्डा गर्ने, लेनदेन गर्ने, सरकार टिकाउने महत्वको विषय भएको छ। राष्ट्रियता, स्वाभिमान बलियो बनाउने, लोकतन्त्रको सुदृढीकरण गर्ने, जनजीविका, गरिखानेको हितलाई संरक्षण गर्ने विषयमा अलमल छ। न सुशासन, भ्रष्टाचार नियन्त्रणका ठोस योजना नै छन्। घुसखोरी रोक्ने कुरामा चुकेको छ। जनताको अवस्था बदल्ने कुरालाई अस्वीकार गरेको छ। त्यसैले यो नीति तथा कार्यक्रम पुनर्लेखन गर्नुपर्छ। व्यवस्थित बनाएर मात्रै पास गरौं। (सांसद गैरे एमालेका युवा नेता हुन्।)"
हुँदैन भनेपछि हुँदैन,"भोलि नेपालीप्रति औलो ठडिन नसक्ला भनेर के भन्न सकिन्छ र ? गत फेब्रुअरी अष्ट्रेलियाको क्यानबेरामा ५० वर्षीया नेपाली हजुरआमा नातिनीलाई तेल लगाउँदै गरेको भिडियो टिकटकमा पोस्ट गरेको अभियोगमा पक्राउ परिन्। उनीविरूद्ध तीन अभियोग लगाइयो। ती अभियोगमध्ये दुई वर्षीया नातिनीको नांगो भिडियो उक्त सञ्जालमा राखेको एउटा थियो। अस्ट्रेलियामा १८ वर्ष कमका व्यक्तिको त्यस्तो तस्बिर वा भिडियो सामाजिक सञ्जालमा राख्न अवैध छ। यसलाई बालशोषण सामग्री मानिन्छ। उनले यस्तो नियम हुन्छ भन्ने जानेको भए गर्ने थिइनन्। अप्रिलमे महिनामा क्यानडा, अमेरिका, र युरोपका केही देशका जंगलमा निगुरो र डौठे टिप्ने नेपालीले सामाजिक सञ्जालहरू निकै तताए। यस्ता वनस्पति खेती गर्न सकिन्छ, जंगली हो भने टिप्न निषेध। यस्ता ठाउँमा मानिस जाँदा कोमल वनस्पति माडिने, वन्यजन्तुका आहरा नासिने, र उस्तै देखिए पनि कुनै वनस्पति विषालु हुनाले सरकारी निकाय यस्ता क्रियाकलाप नगर्न आग्रह गर्दै आएका छन्। यतिका जानकारी दिँदादिँदै पनि निगुरो र डौठेलाई टिप्नेलाई क्यानडामा जरिवाना गरियो, जसको सीमा २५ हजार डलरसम्म छ। विदेश घुम्न वा बस्न जानेले जान्ने यस्ता कैयौं कुरा छन्। नजान्दा अप्ठ्यारामा परिन्छ। यसको एउटा उदाहरण चर्चित हिन्दी चलचित्र मिसेस चटर्जी भर्सेज नर्वे हो। नर्वे पुगेको भारतीय इन्जिनियरको परिवारको कथामा आमाबाबुले नानीसँगै सुताउने, हातले खुवाउने, आदिका कारण समस्या जटिल बन्दै गएको देखाइएको छ। वास्तविक कथामा आधारित भए पनि नर्वे, हामी यति निर्दयी छैनौं भन्ने खालको दाबी गर्दैछ। यसले भारतनर्वेको सम्बन्ध थोरै चिस्याएको छ। एक हिसाबले यी सांस्कृतिक भिन्नताका उदाहरण पनि हुन्। यसमा समायोजनको खाँचो पर्छ, वा भनौं न देशमा खुट्टो खोच्याउनु जस्तै। हो, देशको सीमा कटेपछि जसले पनि बुझ्ने कुरा के हो भने, मैले त्यहीँको नियम मान्नुपर्छ। मेरा कान ठाडा र आँखा तिखा हुनुपर्छ। बाह्र वर्षअघि नेपालमा आधा दशक पिसकोर स्वयंसेवक रहेका डगलस हल र मलाई सहयोगी पुस्तकको संयोजन गर्ने अवसर मिल्यो। अमेरिकामा पुनर्वास गराइएका नेपालीभाषी भुटानीका लागि तयार पारिएको अमेरिकामा बसोबास नामक नेपालीअंग्रेजी पुस्तकमा सांस्कृतिक समायोजन र एकीकरण अध्याय राखियो। उक्त अध्यायको सोध्न नहुने केही प्रश्न मा लेखिएको छ, अमेरिकीहरू आफ्ना केही निजी विषय गोप्य राख्छन्। आफ्ना एकदम नजिकैका साथीबाहेक अरू कसैलाई तपाईंले त्यस्ता विषयसम्बन्धी प्रश्न सोध्न वा छलफल गर्न खोज्नुभयो भने केही उनीहरू रिसाउँछन्। देशको सीमा कटेपछि जसले पनि बुझ्ने कुरा के हो भने, मैले त्यहीँको नियम मान्नुपर्छ। मेरा कान ठाडा र आँखा तिखा हुनुपर्छ। कुराकानी गर्दा यस्ता विषय छल्ने कोसिस गर्नुहोस्, कति वर्षको हुनुभयो ? कति कमाउनुहुन्छ वा तलब कति छ ? कुन धर्म मान्नुहुन्छ ? तपाईं किन यति मोटाउनु भएको ? के तपाईंसँग खुब पैसा छ ? घर किन्दा कति पैसा हाल्नुभयो ? यति मात्र होइन। दुई व्यक्तिबीच दूरी हुनुपर्छ, जसलाई पर्सनल स्पेस भनिन्छ। नानीलाई कुट्नु, १२ वर्ष नपुगी घरमा एक्लै नछाड्नु, खाली खुट्टा वा नांगो आंग लिएर पसल नजानु आदि जस्ता धेरै विषय उक्त पुस्तक (जुन अनलाइनमा पाइन्छ) मा छन्। समायोजनका क्रममा कहीँकतै हामी चुक्ने अर्को विषय हो, जात। नाम, थर वा जात परिचय हो। तर यसमा जोडिने विभेद जघन्य अपराध हो। जाति, रंग, राष्ट्रियता, अपांगता, लिंग वा उमेरका आधारमा कसैलाई पाखा पार्ने, सेवा नदिने वा अन्य प्रकारले भेदभाव गर्ने काम गरिँदैन, यो हो, अमेरिकामा सेवासुविधा वा जागिर दिने निकायको भेदभावविरोधी नीतिको अंश। मानव अधिकारसम्बन्धी विश्वव्यापी घोषणा पत्रको धारा २ पनि यसै भन्छ। धेरै देशमा लागू छ। तर, दक्षिण एसियालीसँग जातीय भेदभावलाई जोडिने गरेको छ अमेरिका, अष्ट्रेलिया, बेलायत, क्यानडा आदिमा। यसको पछिल्लो उदाहरण हो, क्यानडाको टोरन्टो स्कुल प्रणाली। उक्त स्कुल डिस्ट्रिक्ट बोर्डले नगरका विद्यालयमा जातीय भेदभाव रहेको र यसलाई सम्बोधन गरियोस भनेर संरचना बनाउन प्रान्तीय मानव अधिकार निकायलाई भन्यो। गत मार्च ८ मा बोर्डको बैठकमा राखिएको प्रस्तावको पक्षमा १६ र विपक्षमा ६ मत खस्यो। यो दक्षिण एसियाली आप्रवासीलाई केन्द्रमा राख्दै गरिएको हो। त्यसअघि फेब्रुअरी २१ मा अमेरिकाको सियाटल नगर परिषद्ले नगरको भेदभाव विरोधी कानुनमा जातको विषय थपेको थियो। अनि सियाटल जातीय भेदभावलाई प्रतिबन्ध लगाउने पहिलो अमेरिकी शहर र दक्षिण एसियाबाहिर यस्तो कानुन पारित गर्ने विश्वको पहिलो शहर बन्यो। केही हिन्दू अमेरिकीहरू यसलाई त्यति मन खोलेर स्वागत गर्ने पक्षमा देखिएका छैनन्। माइग्रेसन पलिसी इन्स्टिच्युटअनुसार विदेश बसोबास गर्ने भारतीयले धेरै रूचाएको दोस्रो गन्तव्य हो अमेरिका। भारतीय धेरै र त्यसमा पनि हिन्दू बाहुल्यता भएकाले यी दुवै प्रस्ताव त्यसै सम्प्रदायप्रति लक्षित छ। सन् २०१० को जनगणनाका ३५ लाख दक्षिण एसियाली अहिले बढेर ५४ लाख पुगेको साउथ एसियन अमेरिकन्स लिडिङ टुगेदरले जनाएको छ, जसमा नेपालीलगायत बंगलादेशी, भुटानी, भारतीय, पाकिस्तानी, र श्रीलंकाली पर्छन्। तीन वर्षयता, शिक्षण संस्था जातीय भेदभाव प्रतिबन्धमा जुटेका छन्। सन् २०१९ डिसेम्बरमा बोस्टन नजिकैको ब्रान्डिस विश्वविद्यालय आफ्नो गैरभेदभाव नीतिमा जात समावेश गर्ने पहिलो अमेरिकी कलेज बन्यो। क्यालिफोर्नियाका विश्वविद्यालयः कोल्बी कलेज, ब्राउन विश्वविद्यालय र क्यालिफोर्निया विश्वविद्यालय, डेभिस सबैले त्यस्तै अवलम्बन गरेका छन्। हार्भर्ड विश्वविद्यालयले स्नातक तहको विद्यार्थी युनियनसँगको सम्झौताको अंशमा सन् २०२१ मा विद्यार्थी कामदारका लागि जातीय संरक्षण स्थापना र्गयो। अमेरिका, क्यानडा, बेलायत, अष्ट्रेलियामा मा संस्थागत रूपमा जातीय भेदभाव छैन। राज्यले गर्दैन। व्यक्तिव्यक्ति रूपमा, सानो समूहमा देखिँदो छ। तपाईंले अनलाइनमा यससम्बन्धी प्रशस्त समाचार पाउनुहुन्छ। यसलाई हिन्दूहरू, यो विषय नै होइन। किन विषय बनाएको ? भन्दैछन्। अब हिन्दू गुरुहरूले के स्पष्ट पार्नुपर्छ भने हिन्दू समाजमा कामको विभाजन पहिले भयो, जसलाई जातमा उतारियो र भेदभाव थालिएको हो र यो गलत हो। भारतीय मात्र के नेपाली पनि यी देशमा बढ्दा छन। भोलि नेपालीप्रति यसरी नै औलो ठडिन नसक्ला भनेर के भन्न सकिन्छ र ?"
अन्तर्राष्ट्रिय बुद्धिचाल प्रतियोगितामा भारतीय खेलाडीको वर्चस्व,"दोलखा : दोलखा सदरमुकाम चरिकोटमा शुक्रबारबाट सुरु भएको छैटौँ अन्तर्राष्ट्रिय बुद्धिचाल (चेस) प्रतियोगिताको उपाधि भारतीय खेलाडी इन्द्रजित महिन्द्रकारले जितेका छन्। ८५ अंकसहित प्रथम भएका महिन्द्रकारले नगद एक लाखसँगै शिल्ड, मेडल र प्रमाणपत्र प्राप्त गरे। स्व भीमबहादुर तामाङको स्मृतिमा आयोजना गरिएको प्रतियोगितामा नेपाल, भारत, श्रीलंका, अमेरिका र फ्रान्सका एक सय ५६ जना खेलाडीको सहभागिता रहेको थियो। प्रतियोगिताको दोस्रो र तेस्रो स्थान पनि भारतीय खेलाडीहरूले नै हात पारेका छन्। प्रतियोगितामा उपविजेता (दोस्रो) भारतकै वेदान्त नगरकाट्य र तेस्रो मोहित कुमार सोनी भएका छन्। ७५ अंक सहित उपविजेता बनेका नगरकाट्यले ६० हजार नगद सहित शिल्ड, मेडल र प्रमाणपत्र तथा ७ अंक सहित तेस्रो बनेका सोनीले नगद ४० हजार सहित शिल्ड, मेडल र प्रमाणपत्र प्राप्त गरेका आयोजक दोलखा चेस होमका अध्यक्ष गोविन्द मान श्रेष्ठले जानकारी दिए। प्रतियोगितामा १२ वर्षमुनिको अर्को प्रतिस्पर्धामा पनि भारतकै ६ वर्षीया बालिका अनुपरिया यादव विजेता बनेकी छन्। उनले ४ अंक प्राप्त गरेको आयोजकले जनाएको छ। नेपाल च्याम्पियन रुपेश जैसवाल ६५ अंकसहित दशौ भएका थिए भने ६ अंकसहित नेपालका खेलाडी नविन तण्डुकार बेष्ट भेटरान बनेका छन्। त्यसैगरी महिला तर्फ ६ अंक सहित श्रीलंकाको खेलाडी एसडी रनसिंगे प्रथम भएकी छन्। प्रतियोगिताका विजयीहरूलाई नेपाली कांग्रेसको केन्द्रीय सदस्य एवं प्रतिनिधिसभा सदस्य शंकर भण्डारीले पुरस्कार वितरण गरेका थिए।"
विश्वकप छनोटमा नेपालले आयोजक जिम्बावे र वेस्ट इन्डिजविरुद्ध खेल्ने,काठमाडौं : नेपालले विश्वकप क्रिकेट छनोटमा आयोजक जिम्बावे र वेस्ट इन्डिजसँग खेल्ने भएको छ। आइसीसीले भारतमा हुने विश्वकप क्रिकेटको छनोट खेलको तालिका सार्वजनिक गरेको छ। जसमा नेपालले पहिलो खेल जिम्बावेविरुद्ध खेल्ने भएको हो। तालिकाअनुसार नेपालले असार ३ गते जिम्बावेसँग खेल्नेछ। त्यस्तै दोस्रो खेल अमेरिकाविरुद्ध असार ५ गते खेल्नेछ भने असार ७ गते वेस्ट इन्डिजविरुद्ध खेल्नेछ। नेपालले समूह चरणको अन्तिम खेल असार ९ गते नेदरल्यान्ड्सविरुद्ध खेल्नेछ। समूहचरणको खेलअघि नेपालले दुइटा अभ्यास खेल खेल्ने भएको छ। नेपालले जेठ ३० गते युएईविरुद्ध र जेठ ३२ गते ओमानविरुद्ध अभ्यास खेल खेल्नेछ। क्यानले जिम्बावे टूरका लागि नेपालको प्रारम्भिक टोली सोमबार घोषणा गरेको छ। टोलीमा रोहित पौडेलको कप्तानीमा २२ जना समेटिएका छन्।
बंगलादेशलाई हराउँदै नेपाल सेमिफाइनलमा (फोटो फिचर),"काठमाडौं : बंगलादेशलाई ३० सेटले पराजित गर्दै नेपाल एनएससी काभा महिला भलिबल च्यालेन्ज कपको सेमिफाइनलमा प्रवेश गरेको छ। नेपाल भलिबल संघको आयोजनामा पहिलोपटक आयोजना भएको च्यालेन्ज कपमा समूह ए मा रहेको नेपालले आफ्नो दोस्रो खेलमा बंगलादेशमाथि २५१०, २५८, २५९ ले पराजित गर्दै एक खेल अगावै सेमिफाइनल प्रवेश गरेको हो। पहिलो खेलमा कीर्गिस्तानलाई हराएर ३ अंक बटुलेको नेपालले बंगलादेशमाथिको जितसँगै ६ अंक बनाएको हो। यसै समूहबाट भारतले कीर्गिस्तानमाथि ३० को सहज जित निकाल्दै सेमिफाइनल यात्रा तय गरेको हो। भारतले कीर्गिस्तानलाई २५१७, २५८, २५८ को जित निकालेको हो। समूह विजेता र उपविजेताको छिनोफाने भोलि बुधबार हुने नेपाल र भारत बीचको खेलले निर्धारण गर्नेछ। कीर्गिस्तान र बंगलादेशले अब वरियताका लागि प्रतिस्पर्धा गर्नेछन्। त्यस्तै मंगलबार नै भएको समूह बी को खेलमा काजाकिस्तानले श्रीलंकामाथी निकैनै प्रतिस्पर्धात्मक खेलमा ३१ सेटको जित निकाल्न सफल भयो। पहिलो र दोस्रो सेट २५१६, २८२६ ले आफ्नो पक्षमा पारेको काजाकिस्तानले तेस्रो सेट १८२५ ले श्रीलंकालाई सुम्पियो। त्यस्तै चौथो सेटमा निकैनै प्रतिस्पर्धात्मकरूपमा २९२७ ले काजाकिस्तानले जित्दै जित आत्मसाथ गर्यो। यस जितका साथै काजाकिस्तानको ६ अंक भएको छ। पहिलो खेलमा काजाकिस्तानले मालदिभ्सलाई पराजित गरेको थियो। तस्बिर : सुनिता डंगोल"
निक्षेप संकलनमा सुधार,"नेपाल बैंकर्स संघले सोमबार सार्वजनिक गरेको तथ्यांकअनुसार सञ्चालनमा रहेका २१ वाणिज्य बैंकको भने पछिल्लो १ महिनामा ११ बैंकको निक्षेप वृद्धि घटेको छ। काठमाडौं : लामो समयसम्म निक्षेप संकलन नबढ्दा लगानी योग्य पुँजी अभाव खेपेका वाणिज्य बैंकको परिसूचकमा सुधार देखिएको छ। वैशाख मसान्तसम्ममा समग्र वाणिज्य बैंकको निक्षेप संकलन बढेको छ। यसो हुँदा कर्जा निक्षेप अनुपात (सीडी रेसियो) सीमाभित्र आएको छ। नेपाल बैंकर्स संघकाअनुसार वैशाखसम्ममा वाणिज्य बैंकको सीडी रेसियो औसत ८४८८ प्रतिशतमा सीमित छ। यसो हुनु भनेको बैंकको कर्जा दिने क्षमता हुनु हो। यसअघि बैंकको यस्तो अनुपात कसीलो अर्थात् तोकेको सीमा ९० प्रतिशतभन्दा माथि पुगेको थियो। जसले गर्दा नेपाल राष्ट्र बैंकले सीमामा राख्न सचेत गर्नेदेखी नगद जरिवानासमेत गरेको थियो। अझ पछिल्लो समय व्यवसायीहरू बजारमा वस्तुको माग नभएकाले अफ्ठेरोमा परेको र महँगो कर्जाको ब्याजदर तिर्नुपरेको गुनासो गर्दै आएका थिए। यसबीच बैंकमा कर्जाको माग पनि घटेको थियो। अर्कोतर्फ केही व्यवसायहिरू बैंकविरुद्ध आन्दोलित हुँदा थप कर्जा दिन बैंकरहरू सशंकित भएका थिए। तर, बैंकर्सहरूको भद्र सहमतीबाट वैशाखदेखी मुद्दती निक्षेपको ब्याजदर दोहोरो अंकबाट घटाएर एकल अंकमा झारेका छन्। जसअनुसार वाणिज्य बैंकले वैशाख १ गतेदेखि एक वर्षे मुद्दतीको ब्याज ११ प्रतिशतबाट ९९९ प्रतिशत कायम गरे। यस्तै, संस्थागत निक्षेपकर्ताको ब्याजदर ७९९ प्रतिशत, कल डिपोजिटको ब्याजदर २७ प्रतिशतमा सीमित र साधारण बचतको ब्याजदर ५४ देखि ७४ प्रतिशत कायम राखेको छ। यसरी वैशाखमा निक्षेपको व्याजदर घट्दा पनि निक्षेप संकलन भने घटेन। उल्टै सुधार भएको छ। गत असारदेखि यता १० महिनामा बैंकिङ प्रणालीमा निक्षेप २ खर्ब ९९ अर्ब रुपैयाँले थपिएको छ। यसरी थपिँदा वैशाखसम्ममा कुल निक्षेप ४८ खर्ब ४० अर्ब ४४ करोड रुपैयाँ पुगेको छ। चैतको तुलनामा वैशाखमा १२ अर्ब ७३ करोड रुपैयाँ प्रणालीमा थपिएको नेपाल बैंकर्स संघले सार्वजनिक गरेको तथ्यांकमा उल्लेख छ। जबकी चैतमा कुल निक्षेप ४८ खर्ब २७ अर्ब ७२ करोड रुपैयाँ थियो। अझ वार्षिक रुपमा तुलना गर्दा गत आर्थिक वर्षको वैशाखमा ४३ खर्ब ७० अर्ब रुपैयाँ निक्षेप संकलन भएको थियो। यसको तुलनामा वाणिज्य बैंकमा वार्षिकक ४ खर्ब ७० अर्ब रुपैयाँ निक्षेप बैंकिङ प्रणालीमा थपिएको संघले बताएको छ। अहिले रेमिट्यान्स बढेकाले पनि निक्षेप संकलनमा ठूलो सुधार हुन सम्भव भएको बैंकर्स संघका कार्यकारी निर्देशक अनिल शर्मा बताउँछन्। रेमिट्यान्स गत वर्षको तुलनामा २४२ प्रतिशतले बढेको छ। यसले गर्दा निक्षेपमा ठूलो सुधार छ। यससँगै अरु हिसावले पनि निक्षेप बाहिरिएन, उनले अन्नपूर्णसँग भने। नेपाल बैंकर्स संघले सोमबार सार्वजनिक गरेको तथ्यांकअनुसार सञ्चालनमा रहेका २१ वाणिज्य बैंकको भने पछिल्लो १ महिनामा ११ बैंकको निक्षेप वृद्धि घटेको छ। ती बैंकको निक्षेप वृद्धि घटे पनि कुल निक्षेपमा भने सुधार छ। चालू आवको १० महिनासम्म सबैभन्दा बढी निक्षेप ग्लोवल आईएमई बैंकको छ। हालसम्म सो बैंकको निक्षेप ४ खर्ब १९ अर्ब ५७ करोड रुपैयाँ पुगेको छ। यसपछि दोस्रो बढी निक्षेप नबिल बैंकको ३ खर्ब ६९ अर्ब ५७ करोड रुपैयाँ छ। यसपछि नेपाल इन्भेस्टमेन्ट मेगाको ३ खर्ब ५३ अर्ब ६२ करोड, एनआईसी एसिया बैंकको ३ खर्ब १६ अर्ब ५४ करोड र कुमारी बैंकको ३ खर्ब १२ अर्ब ३५ करोड र राष्ट्रिय वाणिज्य बैंकको ३ खर्ब ४९ करोड रुपैयाँ पुगेको छ। यसपछिका बैंकको ३ खर्बभन्दा कम २ खर्ब कुल निक्षेप हुने बैंकमा प्रभु, हिमालयन, नेपाल र सिद्धार्थ, बैंक छन्। यस बाहेकका बैंकको २ अर्बभन्दा कम १ अर्बमाथि कुल निक्षेप रहेको छ । वैशाखसम्ममा ४३ खर्ब कर्जा प्रवाह वाणिज्य बैंकको लगानीयोग्य पुँजी क्षमता (तरलता) अहिले सहज छ। तर, गत चैतको तुलनामा वैशाखमा भने १० अर्ब ७६ करोड रुपैयाँले कर्जा प्रवाहमा संकुचन आएको छ। यद्यपी गत असारको तुलनामा भने वैशाखमा थप १ खर्ब २३ अर्ब ७७ करोड रुपैयाँ प्रणालीबाट थप लगानी हुँदा कुल ४२ खर्ब ९८ अर्ब ६१ करोड रुपैयाँ कर्जा प्रवाह भएको छ। तर, गत आवको वैशाखको तुलनामा थप १ खर्ब ८ अर्ब कर्जा गएको छ। गत आवको वैशाखमा कुल ४१ खर्ब ९१ अर्ब रुपैयाँ कर्जा प्रवाह भएको थियो। यसै क्रममा संघका कार्यकारी निर्देशक शर्मा भने पछिल्लो समय सबै व्यवसायमा सुस्तता भएकाले बजार चलायमान नहुँदा कर्जा माग खुम्चिएको बताउँछन्।"
नापी नहुँदा सिंगो गाउँवासी जग्गाविहीन,"सरकारले धेरै जग्गाविहीनलाई जग्गाको व्यवस्था गरेको छ। हरेक सरकारले सुकुम्बासी समाधान र गुठी व्यवस्थापनका लागि आयोग र समितिहरू बनाएर अर्बौं खर्च गरिसकेको छ। भेड्पूका नागरिक सुकुम्बासी हुन भन्दा जग्गाजमिन र घर छ। सुकुम्बासी होइनन् भन्नलाई जग्गाधनी पूर्जा अहिलेसम्म छैन। दोलखा : मेलुङ गाउँपालिका भेड्पूमा नापी नहुँदा गाउँवासी जग्गाविहीन बनेका छन्। १८३९ वर्ग किलोमिटर रहेको भेड्पूको सिंगो गाउँमा अहिलेसम्म नापी नहुँदा गाउँबासी पूर्जाविहीन बनेका हुन्। साविक भेड्पू गाविस भीमेश्वर गुठीमा भएका कारण नापी हुन नसकेको हो। दोलखा मेलुङ गाउँपालिका४ भेड्पूका दिलबहादुर खड्का उमेरले ९६ वर्ष पुगे। उमेरले सय टेक्न लाग्दासमेत अहिलेसम्म उनको नाममा एक टुक्रा पनि जग्गा छैन। खड्का सुकुम्बासी पनि होइनन्। सुकुम्बासी हुन कानुनी परिभाषा अनुसार कतै पनि आफ्नो घर जग्गा नै नभएको हुनु पर्छ। तर, खड्काको पुस्तौंदेखिको घर जग्गा छ। घर जग्गा भएता पनि अहिलेसम्म पुस्तौंदेखि भोगचलन गर्दै आएको जग्गाको पूर्जा नहुँदा सुकुम्बासी सरह जीवनयापन गर्न बाध्य छन्। उनको त उमेरले पनि अस्ताउने बेला भयो। तर, उनका नातीसम्मको पुस्तालाई समेत पुस्तौंदेखिको भोगचलन गर्दै आएको जग्गाजमिन र घर आफ्नो हुने नहुने अझै टुंगो छैन। भेड्पूका खड्काको परिवार मात्र जग्गाधनी पूर्जा नभएको भने होइन। साविक भेड्पू गाविस हालको मेलुङ गाउँपालिका वडा नं ४ सिंगो वडाका १६ सय ५ घरका ५ हजार ७ सयजना नै अहिलेसम्म जग्गाधनी पूर्जाविहीन छन्। सबैको व्यथा खड्काको जस्तै छ। मेलुङ गाउँपालिकाका पूर्वअध्यक्ष नरबहादुर श्रेष्ठले नापी गराउन गाविस अध्यक्ष हुँदादेखि नै धेरै पहल गर्दा नसकेको स्वीकार गरे। भीमेश्वर गुठीको नाममा खेत र बारी रहेको भनेर नापी आउने बेला नापी हुन दिइएन। नापी नभएको सबै जग्गा भने गुठीको नभएको स्थानीयको भनाई छ। नापी आउँदा सबै जग्गा नापी हुनुपर्छ भन्दा सिंगो गाविस नै नापीबाट छुटेको हो। स्थानीयसँग अहिले पनि ४ नं फाराम र पुराना रसिद छन्। त्यसैका आधारमा मेरो जग्गा यती र उती भनेर वर्षौंदेखि भोगचलन गर्दै आएका छन्। व्यवहारिक अंशवण्डा पनि त्यसैको आधारमा हुन्छ। गाउँपालिका केन्द्र भेड्पूमा भएका कारण सरकारी पूर्वाधार भने बनिरहेका छन्। बैंक भेड्पूमै छ। तर, जग्गाधनी पूर्जा नहुँदा बैंकबाट ऋण लिन स्थानीयले पाएका छैनन्। भेड्पू धेरै जनसंख्या भएको वडामा पर्छ। जनसंख्या र भूगोल ठूलो भएकै कारण चुनावताका यहाँ २ वटा मतदानस्थल बनाइन्छ। हरेक निर्वाचनमा राजनैतिक दलका नेता र पार्टीको भेड्पूबासीलाई जग्गाधनी पूर्जाको व्यवस्था गर्ने नारा रहन्छ। तर, अहिलेसम्म एक दर्जन बढी चुनाव र पञ्चायतकाल, बहुदलीय व्यवस्था हुँदै गणतन्त्र नेपाल भएको पनि १५ वर्ष वित्यो तर चुनावी नारा कहिले पूरा हुन सकेन। जग्गाको पूर्जा नहुँदा जग्गाको न्यूनतम मूल्यमा व्यवहारिक कागजातका आधारमा मात्र किनबेच हुन्छ। जग्गा धितो राखेर बैंकबाट ऋण लिन र कुनै व्यवसायबाट सरकारी अनुदान लिन व्यवसाय गर्न समेत स्थानीयलाई असहज भएको छ। आफ्ना भोगचलन गर्दै आएको जग्गामा उत्पादन भएका रुख र जडीबुटी व्यवस्थापन गर्न समेत नसकेको स्थानीय विकल खड्काले गुनासो गरे। डेढ वर्षअघि भीमेश्वर गुठीबाट प्रतिनिधिहरू भेड्पू पुगे। स्थानीय जनप्रतिनिधिसँग पनि छलफल भयो। भेड्पूका समस्या समाधान हुनेमा स्थानीय पनि आशावादी भए तर त्यसको कुनै प्रगति के भयो पत्तो छैन। मेलुङ गाउँपालिका अध्यक्ष हिरा थोकरले भेड्पूको समस्या समाधानका लागि पहल गरे तापनि २०६४ मा सर्वोच्च अदालतको आदेश बाधक भएको बताए। अब सरकारले चाँडै गुठी विधेयक पास गरे भेड्पूबासीको समस्या समाधान हुनेमा आशावादी रहेको उनले बताए। सरकारले धेरै जग्गाविहीनलाई जग्गाको व्यवस्था गरेको छ। हरेक सरकारले सुकुम्बासी समाधान र गुठी व्यवस्थापनका लागि आयोग र समितिहरू बनाएर अर्बौं खर्च गरिसकेको छ। भेड्पूका नागरिक सुकुम्बासी हुन भन्दा जग्गाजमिन र घर छ। सुकुम्बासी होइनन् भन्नलाई जग्गाधनी पूर्जा अहिलेसम्म छैन। वर्षौंदेखि भोगचलन गर्दै आएको जग्गाको अहिलेसम्म पूर्जा नहुनु आश्चर्यलाग्दो कुरा हो। यहाँको सबै जग्गा गुठीको हो होइन छुट्याउनु पर्ने जरुरी छ। गुठीकै जग्गा भए गुठीको जग्गाको व्यवस्थापन गरेर स्थानीयको व्यवस्थापन गर्नु अहिलेको आवश्यकता रहेको छ।"
नेप्से परिसूचकमा उच्च अंकको वृद्धि,"काठमाडौं : धितोपत्र बजारमा शेयर कारोबार मापक नेप्से परिसूचक उच्च अंकले वृद्धि भएको छ। नेपाल स्टक एक्सचेञ्जका अनुसार आज नेप्से परिसूचक ५१ दशमलब ३१ अंकले उकालो लागेर एक हजार नौ सय ४२ दशमलब ६३ मा पुगेको छ। ठूला कम्पनीको शेयर कारोबार मापक सेन्सेटिभ परिसूचक आठ दशमलब ८५ अंकले उकालो लागेर तीन सय ६७ दशमलब ७४ मा पुगेको छ। कारोबार भएका कूल १३ उपसमूहको शेयर मूल्यमा नै वृद्धि भएकाले आज बजारमा हरियाली छाएको हो। कूल ६० लाख ६७ हजार चार सय ३२ कित्ता शेयर रु दुई अर्ब २० करोड २३ हजार नौ सय ४५ मूल्यमा खरिद बिक्री भएको छ। कारोबारका आधारमा शिवम् सिमेन्ट शीर्ष स्थानमा छ। सो कम्पनीको रु १० करोड पाँच लाख १५ हजार चार सय ३९ मूल्य बराबरको शेयर कारोबार भएको छ। त्यस्तै, नेपाल दूरसञ्चार कम्पनी रु आठ करोड ९९ लाख २७ हजार नौ सय ४५, एनआइसी एशिया बैंक रु सात करोड २३ लाख ६१ हजार दुई सय १३, हिमालयन एभरेष्ट इन्स्योरेन्स कम्पनी रु सात करोड १९ लाख ९७ हजार दुई सय ३३ र हिमालयन डिस्टिलरी रु छ करोड ७९ लाख छ हजार तीन सय ७५ बराबरको कारोबार भई शीर्ष पाँचभित्र पर्न सफल भएका छन्। नेप्सेका अनुसार, कालिका लघुवित्त, खप्तड लघुवित्त, आत्मनिर्भर लघुवित्त र सामुदायिक लघुवित्तको शेयर मूल्यमा १० प्रतिशतले वृद्धि भई सकारात्मक सर्किट लागेको छ। त्यस्तै रिभर फल्स पावर कम्पनीका लगानीकर्ताले आठ दशमलब ३७ प्रतिशतले कमाएका छन्। सनराइज फस्ट म्युचुअल फण्ड दुई, ग्लोबल आइएमई बैंकको ऋणपत्र एक दशमलब ९८, लक्ष्मी उन्नती कोष एक दशमलब ६५, लक्ष्मी बैंकको ऋणपत्र एक दशमलब ६५ र आर्दश लघुवित्तका लगानीकर्ताले एक दशमलब २३ प्रतिशतले गुमाएका छन्। आजको कारोबारपछि बजार पुँजीकरण रु २८ खर्ब ३४ अर्ब बराबर पुगेको छ।"
स्थानीय धानका बोरामा भारतीय ब्रान्डको स्टिकर,"विराटनगर : मोरङको सुनवर्षीमा भारतीय ब्रान्डको भनेर झुक्याउँदै स्थानीय धानलाई बीउका रूपमा बिक्री गरिएको फेला परेको छ। मोरङ प्रहरीका प्रवक्ता डीएसपी रन्जनकुमार दाहालका अनुसार नगरपालिका९ साहु टोलका रविनकुमार साहले स्थानीय धानलाई प्याकिङ गरेर भारतीय ब्रान्डको भन्दै बिक्री गरिएको हो। उत्पादन राम्रो दिने भएकाले भारतीय ब्रान्डको बीउमा कृषक आकर्षित हुने गरेका छन्। त्यसको फाइदा उठाउँदै स्थानीय धानलाई नै भारतीय भनेर ब्रान्डिङ गर्दै बिक्री गरिएको प्रहरीले जनाएको छ। इलाका प्रहरी कार्यालय रंगेलीका इन्स्पेक्टर चन्द्रबहादुर खड्का नेतृत्वको टोलीले आइतबार दिउँसो रविनको घरमा छापा मारेको थियो। साहले भारत कोलकाताको प्यान सिड्स प्राइभेट लिमिटेड नामक कम्पनी उल्लेख गरिएको बोरामा सोही कम्पनीको स्टिकरसमेत टाँसेर स्थानीय धान प्याक गरिएको फेला परेको डीएसपी दाहालले बताए। दाहालले बोरा र स्टिकर कोलकाताबाटै ल्याइएको हो कि नेपालमै बनाइएको भन्ने बारेमा अनुसन्धान भइरहेको जनाए। कोलकाताको सिड्स नामक कम्पनीले तयार पारेको धानको बीउ नेपाल आइपुग्दा प्रतिबोरा २ हजार ५ सय रुपैयाँभन्दा बढी पर्छ। नेपालमै उत्पादित धानलाई प्याकिङ गरेर भारतीय ब्रान्डभन्दै २५ किलोको १ हजार ८ सयदेखि ३ हजार रुपैयाँसम्ममा बिक्री हुने गरिएको हो। डीएसपी दाहालका अनुसार साहको घरबाट बोरामा प्याक गर्न तयारी अवस्थामा राखिएको स्थानीय धान ८ सय ४५ किलो, बोरामा प्याकिङ गरिएको २ सय ७५ किलो र झोलामा प्याकिङ गरिएको ३० किलो तथा कोलकाताको कम्पनीको नाम उल्लेख गरिएको स्टिकर १ सय ७५ पिस र जुटको खाली बोरा १ सय २३ पिसलगाएत बोरा सिलाउने मेसिन बरामद भएको छ। प्रहरीले सुनवर्षी९ डाइनियामा विजयकुमार साहले सञ्चालन गर्दै आएको मुकेश खाद बीज भण्डार नामक पसलबाट कोलकाताकै कम्पनीको नाम उल्लेख गरिएको बोरामा प्याकिङ गरिएको ६ सय किलो धान बरामद गरेको छ। भारतीय ब्रान्डको भनेर धानको नक्कली बीउ बिक्री गर्ने रविनकुमार साह र उनकी पत्नी निशाकुमारी सिंहलाई प्रहरीले पक्राउ गरेको छ। उक्त घटनाको अनुसन्धान भइरहेको डीएसपी दाहालले जनाए।"
"सरकारलाई स्वर्णीम वाग्लेले भने, यथार्थपरक बजेट ल्याउनू","काठमाडौं : रास्वपाका सांसद स्वर्णीम वाग्लेले यथार्थपरक बजेट ल्याउन सरकारलाई आह्वान गरेका छन्। मंगलबार नीति तथा कार्यक्रममाथिको छलफलमा सहभागी हुँदै उनले जेठमा ठूलो बजेट ल्याउने र माघमा साइजमा लैजाने प्रवृत्ति हटाउनुपर्ने बताएका हुन्। उनले सरकारले नचाहेसम्म नीति तथा कार्यक्रमको कमा र फुलस्टपसम्म परिवर्तन नहुने भएकाले सुझाव दिने काम मात्र हुने बताए। रास्वपाले रचनात्मक सुझाव दिने बताउँदै वाग्लेले नीति तथा कार्यक्रम परम्परा धान्नलाई ल्याइएको दस्तावेज भएकोसमेत बताए। नीति तथा कार्यक्रममा उत्ताउलोपन देखाउनु नपर्ने बताए। वाग्लेले आगामी दिनमा पूर्वाधारको मोडल परिवर्तन गर्नु आवश्यक रहेको बताए। उनले भने,पूर्वाधारको मोडल परिवर्तन गर्नुपर्छ। नयाँ शिराबाट बहस गर्नुपर्छ।"
सेतो हात्ती बनाइँदै छ पोखरा विमानस्थल,"पोखरामा अन्तर्राष्ट्रिय उडान ल्याउन नियामक निकाय प्राधिकरणसँग कुनै योजना देखिँदैन। आफ्नो तर्फबाट विमानस्थल बनिसकेको हुँदा अन्तर्राष्ट्रिय उडानका लागि आवश्यक भौतिक पूर्वाधार तयार रहेको प्राधिकरणले बताउँदै आएको छ। काठमाडौंपोखरा : पोखरा अन्तर्राष्ट्रिय विमानस्थल जग्गा अधिग्रहणको ४७ वर्षपछि सञ्चालनमा त आयो तर ऋणै ऋणको बोझमा छ। यो विमानस्थल बनाउँदा लागेको चीनको झन्डै २२ अर्ब ऋण २०७९ चैत १ देखि २०९२ असोज १ गतेभित्र भुक्तानी गरिसक्नुपर्ने हुन्छ। जुन रकम चिनियाँ मुद्राको सटही दर बढ्दा करिब २६ अर्ब पुगेको छ। विमानस्थल सञ्चालनमा आएको तीन महिना नपुग्दै पहिलो किस्ता बुझाउनुपर्यो। तर, कमाइ नै नभएपछि नेपाल नागरिक उड्डयन प्राधिकरणले नै उक्त रकम बेहोर्यो। फेरि अब असोज १ गते पुनः किस्ता तिर्नुपर्ने हुन्छ। भुक्तानी तालिकामा ऋण प्रतिबद्धता जनाइएको रकम १ अर्ब ३७ करोड ८७ लाख ४० हजार चिनियाँ रकम युआन (करिब २६ अर्ब रुपैयाँ) रहेको उल्लेख छ। चीनको एक्जिम बैंकसँग ऋण सम्झौता हुँदा प्रति १ युआन करिब १६ रुपैयाँ थियो। अहिले यसको सटकी दर करिब १९ रुपैयाँ पुगेको छ। सात वर्षको ग्रेस अवधिसहित २० वर्षमा ऋण तिर्नुपर्नेछ। नेपाल सरकारले चीनको एक्जिम बैंकसँग २ प्रतिशत ब्याजमा लिएको ऋण प्राधिकरणलाई दिँदा ५ प्रतिशत तोकेको छ। प्राधिकरणले २०७९ चैत १ गतेदेखि ५ करोड ३० लाख २८ हजार ४६५५४ युआन (करिब ८५ करोड रुपैयाँ)का दरले ऋण तिर्दै जानुपर्नेछ। भुक्तानी पद्धति समान अर्धवार्षिक ऋण सेवा हुने उल्लेख छ। तर, अन्तर्राष्ट्रिय उडान त होइन, चार्टड उडानसमेत हुन नसक्दा यो ऋणको भार प्राधिकरणले नै बेहोर्नुपरेको हो। विमानस्थल बनाउन लिएको ऋणको साँवाब्याज र सञ्चालन खर्च गरी वार्षिक ३ अर्बको आर्थिक व्ययभार बेहोर्नुपर्ने हुन्छ। विमानस्थलको वार्षिक सञ्चालन खर्च करिब १ अर्ब रुपैयाँसम्म हुने प्राधिकरण स्रोत बताउँछ। वार्षिक करिब पौने २ अर्ब साँवाब्याज तिर्नुपर्छ। योसहित वार्षिक खर्चको बोझ करिब ३ अर्ब पुग्ने देखिन्छ। त्यस हिसाबले मासिक रूपमा कम्तीमा २५ करोडभन्दा बढी कमाए खर्च धान्छ। यसमा आन्तरिकलाई समेटिएको छैन। व्यावसायिक कार्ययोजनाबिना नै भएको लगानीले जोखिम बढेको अर्थविद् रामेश्वर खनाल बताउँछन्। आयोजनाले कमाउनुभन्दा पहिले नै ऋणको साँवा भुक्तानी गर्नुपरेको अर्थविद् रामेश्वर खनालको भनाइ छ। विमानस्थल निर्माणका क्रममा नै पूर्वतयारी गर्नुपथ्र्यो। अन्तर्राष्ट्रियभन्दा पनि क्षेत्रीय उडान माल्दिभ्सपोखरा, भारतका केही सहरबाट पोखरा वा चीनका सहरहरूलाई जोड्न सकिन्थ्यो, उनी भन्छन्। रणनीतिक महत्वको आयोजनाले अहिले आम्दानी नगरे पनि दीर्घकालमा आम्दानी हुन्छ भनेर पनि लगानी गर्न आवश्यक रहेको उनी बताउँछन्। अन्तर्राष्ट्रिय उडान हुँदा उडानसँगै हुने ग्राउन्ड हेन्डलिङ, विभिन्न शीर्षकमा उठाइने सेवा शुल्क, पसलकवललगायत आम्दानीको स्रोत बढ्ने र नाफा हुने हो। तर, उडान नै नहुँदा र कहिले हुन्छ भन्ने एकिन नहुँदा विमानस्थल घाटामा गएको जानकार बताउँछन्। केही वर्ष घाटामै गए पनि उडान पाउने र नाफा कमाउनेमा प्राधिकरणका अधिकारी ढुक्क देखिन्छन्। तर, कसरी उडान ल्याउने र सहज बनाउने भन्नेमा मुखामुख गर्ने अवस्था छ। अहिलेलाई ऋण भार बेहोर्न सक्ने क्षमतामा प्राधिकरण रहेको बताउँछन् पूर्वमहानिर्देशक वीरेन्द्र देउजा। प्राधिकरणको वित्तीय अवस्था राम्रै छ। विमानस्थल राम्रोसँग नचलेसम्म भार त हुने नै भयो, उनी भन्छ्न्, तर चलेपछि विमानस्थल आफैंले तिर्न सक्छ। ऋणको ब्याज महँगोभन्दा पनि पूर्वाधार बनेकाले यसले पछि फाइदा हुने उनको भनाइ छ। प्राधिकरणले तिर्न नसके पनि राष्ट्रिय गौरवको आयोजना भएकाले सरकारले नै यसको दायित्व बेहोर्न सक्ने उनी बताउँछन्। त्रिभुवन अन्तर्राष्ट्रिय विमानस्थल मुख्य आयस्रोत भएको प्राधिकरणले वार्षिक करिब ६ अर्ब आम्दानी गर्छ। प्राधिकरणले कहिलेसम्म अर्को विमानस्थलको आम्दानीबाट ऋण तिरिरहन सक्छ ? किस्ता नै सुरु भएको अवस्थामा विमान ल्याउन नै पहल हुनुपर्ने पूर्वपर्यटनमन्त्री जीवनराम श्रेष्ठ बताउँछन्। कसरी सञ्चालनमा ल्याउने र नाफामा लैजाने भन्ने नै महत्वपूर्ण हुन्छ। आन्तरिक सेवालाई पनि बढाउँदै अन्तर्राष्ट्रिय उडान बढाउनुपर्यो, उनी भन्छन्। पोखरा पर्यटकीय दृष्टिले महत्वपूर्ण गन्तव्य भएको हुँदा ती देशबाट उडान सुरु गर्न प्राधिकरणले पहल गर्नुपर्ने भनाइ पूर्वमन्त्री श्रेष्ठको छ। पोखरा अन्तर्राष्ट्रिय विमानस्थल बनाउन चीनको एक्जिम बैंकबाट लिइएको ऋण हरेक ६ महिना तिर्नुपर्ने तालिका। यो विमानस्थल अंग्रेजी नयाँ वर्ष २०२३ को पहिलो दिन (पुस १७ गते) सञ्चालनमा आएको हो। तर, अन्तर्राष्ट्रिय उडानका लागि कुनै पनि प्रस्ताव नआएको नियामक निकाय प्राधिकरणले जनाएको छ। देशकै तेस्रो अन्तर्राष्ट्रिय विमानस्थलको उद्घाटन प्रधानमन्त्री पुष्पकमल दाहाल प्रचण्डले गरेका थिए। तर, पहिलो पाँच महिनामा अन्तर्राष्ट्रिय उडान हुन सकेको छैन। आन्तरिक उडान मात्रै भएका छन्। पोखराबाट विभिन्न देशमा सीधा उडान भर्न थाई स्माइल, जजिरा, साउर्थन चाइनालगायतले चासो देखाएर अध्ययन गरिरहेको बताए पनि उडान सुरु गर्न सकेका छैनन्। पोखरामा अन्तर्राष्ट्रिय उडान ल्याउन नियामक निकाय प्राधिकरणसँग कुनै योजना देखिँदैन। आफ्नो तर्फबाट विमानस्थल बनिसकेको हुँदा अन्तर्राष्ट्रिय उडानका लागि आवश्यक भौतिक पूर्वाधार तयार रहेको प्राधिकरणले बताउँदै आएको छ। अन्तर्राष्ट्रिय उडानका लागि प्रचार र कूटनीतिक पहल भइरहेको प्राधिकरणका राष्ट्रिय गौरव आयोजना प्रमुख बाबुराम पौडेल बताउँछन्। तर, पाँच महिना अन्तर्राष्ट्रिय चार्टर्ड उडान पनि सुरु भएको छैन। चीन, भुटान, बैंककका विमान कम्पनीले पोखरा उडानका लागि चासो देखाए पनि औपचारिक रूपमा उडानका लागि प्रस्ताव नगरेको प्राधिकरणका सहायक प्रवक्ता ज्ञानेन्द्र भुल बताउँछन्। प्राधिकरणले सन् २०१७ पछि हवाइ सम्झौता गरेका ४० देशमा नै अन्तर्राष्ट्रिय उडानका लागि पोखरा र गौतमबुद्ध अन्तर्राष्ट्रिय विमानस्थल पनि रहेको जानकारी गराइसकेको बताएको छ। हवाई सम्झौता नभएका तर पोखरा र भैरहवा उडान गर्न चाहने अन्तर्राष्ट्रिय कम्पनीहरूसँग अस्थायी सम्झौता गरेर उडान भर्न सक्ने भुल बताउँछन्। यो आयोजना इन्जिनियरिङ, प्रोकुमेन्ट र कन्सट्रक्सन(इपीसी) मोडलमा निर्माण गरिएको हो। प्राधिकरणका महानिर्देशक प्रदीप अधिकारीले २४ सै घण्टा चल्न सक्ने व्यवस्थित विमानस्थल बनेको बताएका थिए। उनका अनुसार वर्षमा १० लाख जना आउजाउ गर्न सक्छन्। प्रतिघण्टा ६ सय १० जना क्षमताको छ। त्रिभुवन अन्तर्राष्ट्रिय विमानस्थलको विकल्प भनिएको यो विमानस्थल सञ्चालनको ५ महिनासम्म पनि अन्तर्राष्ट्रिय उडान हुन सकेको छैन। सरकारले २०७८ असार २६ (सन् २०२१ जुलाई १०) भित्र निर्माण सम्पन्न गर्ने गरी २०७३ वैशाख १ मा शिलान्यास गरेको थियो। कोरोनाका कारण सामान आयातमा ढिलाइ र कामदार अभाव भएपछि एक वर्ष म्याद थपिएको थियो। प्राधिकरण र चिनियाँ ठेकेदार कम्पनी चाइना सीएएमसी इन्जिनियरिङ कम्पनी लिमिटेडबीच २०७१ जेठ १७ (सन् २०१४ मे ३१) मा ठेक्का सम्झौता भएको थियो। नेपाल र चीनको एक्जिम बैंकबीच २०७२ चैत ८ (२०१६ मार्च २१) मा ऋण सम्झौता भयोे। सरकारले प्राधिकरणसँग २०७३ जेठ २३ (२०१६ जनु ५ )मा ऋण सम्झौता गर्यो। एक्जिम बैंकले सन् २०१७ मे ३१ देखि ऋण प्रवाह गरेको थियो। पोखरामा अन्तर्राष्ट्रिय विमानस्थल बनाउन २०३२ सालमा जग्गा अधिग्रहण गर्न सुरु गरिएको थियो। त्यसपछि पटकपटक गरेर स्थानीयवासीको जग्गा अधिग्रहण गरिएको हो। विमानस्थल ३८ सय ९९ रोपनी क्षेत्रफलमा फैलिएको छ। पोखरामा पर्यटकीय आवागमन बढी नै भएको र पुरानो विमानस्थल सानो भएकाले नयाँ अन्तर्राष्ट्रिय विमानस्थल बनाइएको हो। नयाँ विमानस्थलमा प्रविधिबाट हुने उडान आइएफआर (इन्स्टुमेन्टल फ्लाइट रुल्स) हुँदै आएको छ। रात्रिकालीन उडान पनि सुरु भइरहेको छ। ढिलोचाँडो यो विमानस्थलबाट अन्तर्राष्ट्रिय उडान हुने प्राधिकरणका पूर्वमहानिर्देशक राजकुमार क्षेत्री बताउँछन्। पोखराबाट दैनिक ६० आन्तरिक उडान हुँदै आएको विमानस्थल प्रमुख विक्रम गौतमको भनाइ छ। आगामी असारसम्म विमानस्थलले आन्तरिक उडानबाट करिब ३० करोड आम्दानी गर्ने जनाइएको छ। तर, महंगो ऋण लगानीमा बनेको विमानस्थलको खर्च धान्न आन्तरिक उडानले मात्र सम्भव देखिँदैन। प्राधिकरणले एक किस्ताबापत मात्रै झन्डै ८५ करोड बुझाउनुपर्छ । वर्षमा २ पटक किस्ता बुझाउन पनि विमानस्थलले करिब पौने २ अर्ब कमाउन आवश्यक छ। तर, यसका लागि समय लाग्ने पूर्वमहानिर्देशक देउजाको भनाइ छ। देउजा यो विमानस्थललाई चलाउने र राजस्व उठाउनेतिर प्राधिकरणले व्यावसायिक नीति बनाउन जरुरी रहेको बताउँछन्। यसबाट राजस्व बढाउनेतिर सोच्न जरुरी छ। विमानस्थलले नन एरोनोटिकल गतिविधिबाट कमाउनेतिर सोच्न जरुरी छ। भएको पूर्वाधारलाई प्रयोग गर्नपर्यो, देउजा भन्छन्। पछिल्लो समय अन्तर्राष्ट्रिय उडानभन्दा पनि चार्टडका लागि चिनियाँ चासो देखिन्छ। आगामी २१ जुनमा चीनका सहरबाट पोखरा चार्टड उडान हुने विषय अन्तिम टुंगो लागेको विमानस्थल प्रमुख गौतमको भनाइ छ। चार्टड विमान आउने भनिए पनि चीनको कुन सहरबाट पोखरामा जहाज आउने हो भन्ने अहिले नै स्पस्ट नभएको उनले बताए। अन्तर्राष्ट्रिय उडानका लागि चार्टड फ्लाइट आइसब्रेक हुने र यसपछि व्यावसायिक उडान हुने गौतमले बताए। प्रधानमन्त्रीको भारत भ्रमणपछि भारतका विभिन्न सहरलगायत अन्तर्राष्ट्रिय उडानले गति लिने विश्वास विमानस्थलकोे छ। अन्तर्राष्ट्रिय उड्डयन संस्था (आइकाओ)को मापदण्डभित्र रहेर फोरडी मोडलमा विमानस्थल बनेको हो। यस विमानस्थलमा बोइङ ७५७ र एअबरस ३२० सम्मका मध्यम जहाज तथा न्यारोबडिसम्म उडान तथा अवतरण गर्न सक्छन्। त्रिभुवन अन्तर्राष्ट्रिय विमानस्थलमा उडान गर्ने आधा दर्जन बढी विमान कम्पनीले मध्यम किसिमका जहाज चलाउँछन्। तर, पोखराबाट उडानका लागि यी विमान कम्पनी पनि पर्ख र हेरको अवस्थामा रहेको प्राधिकरणका सहायक प्रवक्ता ज्ञानेन्द्र भुल बताउँछन्। विमानस्थल बने पनि पूर्णरूपमा सञ्चालनमा नआउनु दुःखको कुरा भएको पोखरा पर्यटन परिषद्का अध्यक्ष पोमनारायण श्रेष्ठ बताउँछन्। पोखराका उद्यमी, पर्यटन व्यवसायीले गएको महिना प्रधानमन्त्री पुष्पकमल दाहालदेखि चीनका राजदूतलाई समेत भेटेर छिटो अन्तर्राष्ट्रिय उडान सुरु गर्न अनुरोध गरेका थिए। पोखराबाट छिटो अन्तर्राष्ट्रिय उडान सुरु गर्नेलगायत आर्थिक समस्या समाधानकालागि पहल गर्न अनुरोधका लागि पोखरा पर्यटन परिषद्को नेतृत्वमा पोखराका पर्यटन व्यवसायीले प्रधानमन्त्री पुष्पकमल दाहाल र पर्यटन मन्त्रीलाई भेटेका थिए। नेपाल उद्योग वाणिज्य महासंघका पूर्वअध्यक्ष आनन्दराज मुल्मी विमानस्थल निर्माण सम्पन्न लामो समय बित्दा पनि अन्तर्राष्ट्रिय उडान हुन नसक्नु सरकारको कूटनीतिक असफता भएको बताउँछन्। भारतसँग नयाँ हवाई रुटमा सम्झौता गरेर उडान सुरु गरेको भए सहजता हुने विज्ञहरूको बुझाइ छ। नयाँ हवाई रुट नपाउँदा अन्तर्राष्ट्रिय विमान कम्पनीहरू आकर्षित हुन नसकेको पूर्वमहानिर्देशक राजकुमार क्षेत्रीको भनाइ छ। भारतले महेन्द्रनगर र भैरहवाबाट अन्तर्राष्ट्रिय विमान छिर्न अनुमति दिने हो भने पोखरा जान करिब १० मिनेट नजिक पर्ने थियो, उनले भने। अहिले विमान सिमरा हुँदै नेपाल छिर्छन्। यो विमानस्थल बनाउँदै गर्दा नै आइपर्ने समस्याबारे गृहकार्य गर्नुपर्नेमा सरकार चुकेको परराष्ट्रविद् दिनेश भट्टराईको भनाइ छ। पोखरा विमानस्थलसँगै यस क्षेत्रमा थपिएका पूर्वाधारको लगानी पनि जोखिममा परेको छ। विमानस्थल बन्ने भयो भन्ने भएपछि होटल क्षेत्रको पूर्वाधार निर्माणमा ४ खर्ब बढी लगानी थपिएको होटल संघ पोखरा नेपालका अध्यक्ष लक्ष्मण सुवेदीले बताए। अन्तर्राष्ट्रिय विमानस्थल सञ्चालन सँगै विदेशबाट सोझै पर्यटक पोखरा आउने र पर्यटकको आगमन पनि बढ्ने विश्वासमा लगानी बढाएका पर्यटन व्यवसायी अहिले चिन्तित भएका हुन्। बुद्ध एयरले भारतका तीन सहरमा उडान भर्न अनुमति मागेको थियो। तर, अहिलेसम्म कुनै जवाफ नआएको एयरलाइन्सले जनाएको छ। हामीले अनुमतिका लागि जेजति ठाउँमा निवेदन दिनु पर्ने हो त्याँ दिइसकेका छौं। तर, अहिलेसम्म कुनै जवाफ आएको छैन, बुद्ध एयरका सूचना अधिकारी दीपेन्द्र कर्णले बताए। अनुमति आउना साथ उडानका लागि तयारी अवस्थामा रहेको पनि कर्णले जानकारी दिए। बुद्धले अहिले काठमाडौंबाट बनारस उडान गरिरहेको र अनुमति पाए पोखराबाट बनारस, देहरादुन र दिल्ली पनि उडान गर्ने योजना बनाएको छ। उद्घाटनको बेलामा प्रधानमन्त्री प्रचण्डले विमानस्थलको यो ऋणलाई अनुदानमा बदल्न आग्रह पनि गरेको थिए। तर, यसप्रति चीन सरकार सकारात्मक देखिएको छैन। अब ऋणलाई अनुदानमा बदल्ने भन्दा पनि उडानका लागि कूटनीतिक र व्यावसायिक योजना बनाएर अघि बढ्नुपर्ने पूर्वमन्त्री श्रेष्ठ बताउँछन्। यो पनि पढ्नुहोस पोखरा विमानस्थल हतारमा किन हस्तान्तरण ? पोखरा विमानस्थलमा चीनको अनावश्यक स्वामित्व प्रदर्शन पोखरा विमानस्थल हतारमा किन हस्तान्तरण ? पोखरा विमानस्थलमा चीनको अनावश्यक स्वामित्व प्रदर्शन पोखरामा गिद्धले रोकिरहन्छ जहाज पोखरा विमानस्थल हतारमा किन हस्तान्तरण ? पोखरा विमानस्थलमा चीनको अनावश्यक स्वामित्व प्रदर्शन"
बक्यौता भुक्तानीको जिम्मा स्मार्ट टेलिकमको : दूरसञ्चार प्राधिकरण,"काठमाडौं : नेपाल दूरसञ्चार प्राधिकरणले बक्यौता रकम भुक्तानीको जिम्मा स्मार्ट टेलिकमकै हुने स्पष्ट पारेको छ। प्राधिकरणले आज एक सूचना जारी गर्दै व्यक्ति तथा प्राधिकरणलाई भुक्तानी गर्नुपर्ने बक्यौता रकम कम्पनीकै रहेको बताएको छ। 'स्मार्ट टेलिकम प्रालिले नियमानुसार अनुमतिपत्र नवीकरण नगरेकाले दूरसञ्चार ऐन, २०५३ को दफा २५ को उपदफा (५) वमोजिम वैशाख ३ गतेदेखि स्वतः रद्द भएकाले निजले नेपाल सरकार, प्राधिकरण तथा अन्य संस्थालाई तिर्नुपर्ने रकम असूल उपर गर्नका लागि अनुमतिपत्र बहाल नरहेका दूरसञ्चार सेवा प्रदायकको सम्पत्ति व्यवस्थापन नियमावली, २०७९ को नियम १८ वमोजिम निजको सम्पूर्ण सम्पत्ति र दूरसञ्चार पूर्वाधार, संरचना, दूरसञ्चार प्रणाली र दूरसञ्चार सञ्जाल प्राधिकरणले नियन्त्रणमा लिएको छ', प्राधिकरणले जारी गरेको सूचनामा भनिएको छ। प्राधिकरणले नियन्त्रणमा लिनु अगाडि स्मार्ट टेलिकमबाट संस्था, सर्वसाधारण व्यक्तिलाई भुक्तानी गर्नुपर्ने बक्यौता निज कम्पनीकै दायित्वसमेत भएको प्राधिकरणले जनाएको छ। प्राधिकरणले बक्यौता भुक्तानीको जिम्मा कम्पनीको मात्रै रहेको भन्दै प्राधिकरण तथा नेपाल सरकारको कुनै दायित्वसमेत नभएको जनाएको छ। स्मार्ट टेलिकमले नवीकरणवापतको २१ अर्ब ८६ करोड रुपैयाँ र त्यसको १५ प्रतिशत जरिवाना बुझाउनुपर्ने हुन्छ। कम्पनीले विभिन्न बैंक तथा वित्तीय संस्थाबाट दुई अर्ब रुपैयाँभन्दा बढी ऋण लिएको छ। कम्पनीले प्रकाशित गरेको गत आर्थिक वर्षको वित्तीय विवरणअनुसार प्राइम बैकबाट ७३ करोड ३९ लाख ५३ हजार तीन सय ४६ रुपैयाँ, नेपाल इन्भेस्टमेन्ट बैकबाट एक अर्ब ३१ करोड ७१ लाख रुपैयाँ र लक्ष्मी बैकबाट ८ करोड रुपैयाँभन्दा बढी ऋण लिइएको उल्लेख छ। मूल्य निर्धारण समिति प्राधिकरणले स्मार्ट टेलिकमको मूल्य निर्धारण समिति गठनका लागि सूची दर्ताको सूचना जारी गरेको छ। प्राधिकरणले दोस्रो पटक सार्वजनिक सूचना नै जारी गरी मूल्य निर्धारण समिति गठनका लागि सूची दर्ताका लागि आह्वान गरेको हो। प्राधिकरणले समितिको संयोजकका लागि सूचिकृत भ्यालुएटर भई कम्तिमा १५ वर्ष काम गरेको वा मान्यता प्राप्त शैक्षिक संस्थाबाट चार्टर्ड एकाउन्टेन्सी शैक्षिक उपाधि हासिल गरी कम्तिमा १५ वर्ष लेखा परीक्षकको रूपमा काम गरेको वा मान्यता प्राप्त शैक्षिक संस्थाबाट व्यवस्थापन विषयमा कम्तिमा स्नातकोत्तर उपाधि हासिल गरी व्यवस्थापन क्षेत्रमा कम्तिमा १५ वर्ष काम गरेको हुनुपर्ने उल्लेख गरेको छ। त्यस्तै सदस्यका लागि मान्यता प्राप्त शैक्षिक संस्थाबाट सीए शैक्षिक उपाधि हासिल गरेको एक जना, सूचिकृत सम्पत्ति भ्यालुएटर एक जना, सूचना प्रविधि वा दूरसञ्चार क्षेत्रको विज्ञ एक जना र कानुन वा व्यवस्थापनको क्षेत्रमा कम्तिमा दश वर्षको कार्यअनुभव भएको एक जना समितिमा सदस्यको रूपमा रहने उल्लेख छ।"
