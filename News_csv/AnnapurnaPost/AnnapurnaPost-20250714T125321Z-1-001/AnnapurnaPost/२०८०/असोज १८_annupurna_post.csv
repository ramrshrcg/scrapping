शीर्षक,विवरण
डाक्टर कुट्नेलाई खोइ कारबाही ?,"स्वास्थ्यजस्तो संवेदनशील क्षेत्रमा सेवा दिइरहेका चिकित्सकहरू असुरक्षित महसुस गर्नु पक्कै पनि दुःखद् छ। सेवा बन्द गरेर पेसागत सुरक्षाको माग राख्दै सडकमा उत्रनु चिकित्सकको रहर होइन। सुरक्षित कार्यस्थलको लागि सरकारसँग सहमति भए पनि बिरामीको उपचारमा खटिने चिकित्सकहरूमाथि दुव्र्यवहार एवं आक्रमणको घटना रोकिएको छैन। तर, चिकित्सकहरूले व्यवहारमा सुरक्षाको अनुभूति गर्न सकेका छैनन्। उपचारमा खटिँदाखटिँदै हातपात हुँदा मनमा त्रास छ। असुरक्षित महसुस भइरहेको छ। झरीको बेलामा पनि चिकित्सकहरू आन्दोलनमा उत्रनु परेको छ। सेवा गरिरहेका डाक्टरमाथि आक्रमण भइरहँदा नागरिक समाज एवं प्रहरी प्रशासन मूकदर्शक भइरहेको अवस्था छ। वास्तवमा आफूले उपचार गरिरहेको बिरामीको मृत्यु हुँदा चिकित्सक दुःखी महसुस गरिरहेको हुन्छ। किनकि मृत्यु शाश्वत सत्य हो। टारेर टार्न सकिँदैन। डाक्टर स्वयंले आफू र आफ्ना आफन्तको मृत्युसमेत डाक्टरले टार्न सक्दैन। यदि मृत्युलाई टार्न सक्ने क्षमता डाक्टरसँग हुन्थ्यो भने त स्वास्थ्यकर्मीका आफन्तहरू पनि बिरामी परेपछि जीवितै घर फर्किहाल्थे होलान्। स्वयम् चिकित्सक पनि मृत्युसँग पौठेजोरी खेल्दै हार स्वीकार गरी मृत्युशय्यामा पुगेका कैयौं दृष्टान्त छन्। यो कुरा किन बुझिएको छैन कि बुझ पचाइएको छ ? डाक्टरमाथि आक्रमण गरेर कस्तो समाज निर्माण गर्न खोजिएको हो ? यसतर्फ ध्यान दिनु पर्ने जरुरी छ। एक महिनायता मुलुकभर नौ जना चिकित्सकमाथि दुव्र्यवहार एवम् हातपात भएको छ। साउनको अन्तिम साता हेटौंडा१ स्थित सञ्चो अस्पतालमा कार्यरत डा प्रशान्त बिडारी र डा विकास थापामाथि आक्रमण भयो। बिरामी रेफर गरेको भन्दै चिकित्सकमाथि भौतिक आक्रमण हुनु अत्यन्तै दुःखद् विषय हो। अस्पताल परिसरमै चिकित्सकमाथि भौतिक आक्रमण हुँदा अराजकता सिर्जना भएको छ। यस घटनामा आक्रमणकारीलाई कारबाही र व्यक्तिगत सुरक्षाको माग राख्दै डाक्टरहरू बहिरंग सेवा नै बन्द गर्न बाध्य भए। तर, अहिले एक महिना बितिसक्दा पनि आक्रमणकारीलाई के कस्तो कारबाही भयो ? यसको तथ्यगत जानकारी पाउन सकिएको छैन। पछिल्लो समय काठमाडौं मेडिकल कलेजमा पनि डाक्टरमाथि आक्रमण भएको छ। आक्रमणमा संलग्नहरूमाथि कारबाही भएको छैन। यस खालको अवस्था अन्ततः मुलुक र सर्वसाधारणलाई नै आघात पुग्छ। धनीहरू उपचारको लागि विदेश जालान्। सर्वसाधारणको कस्ले गर्ने ? किनकि शृंखलाबद्ध आक्रमणपछि डाक्टरहरू विदेश पलायनको मनस्थितिमा छन्। यसतर्फ सरकार, राजनीतिक दल, नागरिक समाज गम्भीर हुनु जरुरी छ। स्वास्थ्यजस्तो संवेदनशील क्षेत्रमा सेवा दिइरहेका चिकित्सकहरू असुरक्षित महसुस गर्नु पक्कै पनि दुःखद् छ। सेवा बन्द गरेर पेसागत सुरक्षाको माग राख्दै सडकमा उत्रनु चिकित्सकको रहर होइन। चिकित्सकहरू सेवा बन्द गरेर सडकमा उत्रनुको प्रमुख जिम्मेवार राज्य हो। किनकि, राज्य प्रणाली यस्तो छ कि सडकमा नआउँदासम्म मागको सम्बोधन हुँदैन। छिमेकी भारतमा पनि सघन उपचार एवं आपत्कालीन कक्ष बन्द गरेर पनि चिकित्सकहरू आन्दोलनमा उत्रने गरेका छन्। तर, नेपाली चिकित्सकहरू आपत्कालीन सेवा जारी राख्दै आन्दोलनमा उत्रेका छन्। पेसागत सुरक्षाको माग गर्दै आन्दोलन गर्दा पनि अत्यावश्यक सेवा बन्द गरेर आन्दोलनमा उत्रने ? भन्ने प्रश्न पनि स्वास्थ्यकर्मीमाथि लाग्ने गरेको छ। पेसागत सुरक्षाको सवाललाई लिएर नेपाल चिकित्सक संघले गृहमन्त्री नारायणकाजी श्रेष्ठ, स्वास्थ्य तथा जनसंख्यामन्त्री मोहनबहादुर बस्नेतलगायत सरोकारवालासँग छलफल पनि गरेको हो। गृहमन्त्री श्रेष्ठबाट दुव्र्यवहार र आक्रमण गर्नेलाई कारबाही गर्ने आश्वासन पाएका छौं। तर, आश्वासन पाएको चौबिस घण्टापछि नै काठमाडौं मेडिकल कलेजमा कार्यरत चिकित्सक कुटिनु पर्यो। आश्वासनले मात्र स्वास्थ्यकर्मीको पेसागत सुरक्षाको ग्यारेन्टी हुँदैन। हेटौंडाको घटनामा पीडकलाई प्रस्ट पहिचान हुने सीसीटीभी फुटेज थियो। तर, जाहेरी लिएर कारबाही बढाउन प्रहरी हिचकिचाएको अवस्था छ। प्रहरीमाथि दबाब पनि छ। पीडक राजनीतिक दलको कार्यकर्ता भए राजनीतिक संरक्षण पाउने अवस्था छ। त्यसैले पीडक जोसुकै होस् कारबाहीको दायरामा ल्याउनै पर्छ। स्वास्थ्यकर्मी तथा स्वास्थ्य संस्थाको सुरक्षासम्बन्धी ऐन, २०६६ (पहिलो संशोधन २०७९) बमोजिम स्वास्थ्यकर्मीको सुरक्षामा अवरोध पुर्याउने, हातपात गर्नेलाई कारबाही हुनुपर्छ। यसअघि जुम्लामा स्वास्थ्यकर्मीमाथि हातपात हुँदा कानुनी दायरामा ल्याउने काम पनि भएको थियो। तर, अदालतले धरौटीमा पीडकलाई छोड्यो। पीडित स्वास्थ्यकर्मीको भरसक जाहेरी नै नलिने र पीडक धरौटीमा छुट्ने कार्यले दण्डहीनताको संस्कृतिलाई मलजल पुग्छ। अहिले स्वास्थ्य क्षेत्रमा अराजकता सिर्जना भएको छ। अधिकांश घटनामा राजनीतिक दलका कार्यकर्ता संलग्न छन्। पीडकलाई राजनीतिक संरक्षण हुने गरेको छ। कतिपय आक्रमणका घटनामा त जनप्रतिनिधि पनि संलग्न भएको पाइएको छ। डाक्टर कुटपिट गर्दा केही फरक पर्दैन भन्ने सोच हाबी हुन थालेको छ। पोखराको मणिपालमा भएको घटनाले झस्काएको छ। पहिला डाक्टरलाई पिट्ने त्यसपछि पुनः प्रहरीद्वारा डाक्टरमाथि नै कुटपिट गर्ने प्रवृत्ति देखिएको छ। यसले डाक्टरहरू विदेश पलायन हुने क्रम बढाउँछ। त्यसैले स्वास्थ्यकर्मीका मागहरूको यथाशीघ्र सम्बोधन गर्नु पर्छ। चारवटा स अर्थात् सरकार, समाज, सरोकारवाला निकाय र सञ्चारमाध्यम स्वास्थ्य क्षेत्रको अवस्थाबारे गम्भीर हुनुपर्छ। स्वास्थ्यकर्मीले पनि आफ्नो आचरण, व्यवहार, कार्यशैली बिरामीमैत्री बनाउनु पर्छ। बिरामी र बिरामीको आफन्त पनि डाक्टरप्रति संवेदनशील हुनुपर्छ। स्वास्थ्यकर्मीका कमजोरी भए औंल्याउनु पर्छ। त्यसमा सुधार गर्न सकिन्छ। चिकित्सकरहित समाजलाई गणतन्त्रात्मक मुलुक भन्ने हो त ? यसतर्फ सरोकारवालाले पनि ध्यान दिनु पर्छ। युवा चिकित्सकहरूलाई पेसागत सुरक्षाको प्रत्याभूति दिनुपर्छ। विदेश पलायन हुनबाट रोक्नुपर्छ। यसका लागि सरकारले अभिभावकत्व ग्रहण गर्नुपर्छ।  डा कार्की, नेपाल चिकित्सक संघका अध्यक्ष हुन् ।"
वायुसेवा निगम सुधारको प्रतिवेदन बनाउने काम मात्रै नहोस्,"मुलुकमा सरकार परिवर्तन सँगै नेपाल वायुसेवा निगम सुधारका लागि समिति बन्छन्। सबैले निगम सुधार्न सुझाव पनि दिन्छन्। तर, निगममा भइरहेको राजनीतिक हस्तक्षेप र कर्मचारीको काम गर्ने तरिकाले निगम सुध्रनै पाउँदैन। १ जति पनि समितिका प्रतिवेदन छन्, सबै दराजमा थन्किएका छन्। कसैको भेट्रान चाहना मिल्यो भने मात्रै कार्यान्वयन होलान। नभए गाह्रै छ। समिति बनाउँदा समयसँगै आर्थिक लगानी पनि हुन्छ। अनि, समितिका प्रतिवेदन कार्यान्वयन नहुँदा त मुलुकको महत्वपूर्ण समय र आर्थिक रूपमा हानी मात्रै हुन्छ। २ नयाँ प्रतिवेदनले निगममा रणनीतिक साझेदारीमा लैजान दिएको विकल्प उपयोगी हुने देखिन्छ। विशेषगरी ठूला विमान कम्पनीसँग साझेदारीमा जाँदा सञ्चालनदेखि आम्दानी तथा खर्चको पनि सिकाइ हुन्छ। नत्र, भएका विमान चलाउन नसकेको निगमलाई नयाँ विमान किनेर चलाउन चुनौती नै हुन्छ। ३चिनियाँ जहाज कवाडीका रूपमा फालिएका छन्। भएका ट्वीनअटर पनि चलाउन सकिएका छैनन्। वाइडबडी र न्यारोबडीका लागि पनि यथेष्ट गन्तव्य छैनन्। आन्तरिक तथा बाह्य उडानका लागि बजार सिर्जना गर्न सकिएको छैन। यस्तो अवस्थामा नयाँ जहाज किन्ने विकल्प प्रभावकारी नहुन सक्छ। ४सोल्टीको सेयर बेचेर नयाँ जहाज किन्न दिइएको सुझाव ठीक भए पनि त्यो सेयर बेचेर निगमलाई कति फाइदा हुन्छ भन्ने पनि हेर्नुपर्छ। योसँगै विभिन्न ठाउँमा भएका जग्गाहरूलाई व्यवस्थापन गर्न जरुरी छ। ५निगम सुधार्ने हो सबैभन्दा पहिला ऋणको भार बोकाइरहेका चिनियाँ जहाज (वाइ १२ र एम ६०) ठीक छन् भनेर प्रतिवेदन बनाउनेहरूलाई कारबाही गर्नुपर्यो। ती जहाज के कारणले आर्थिक, प्राविधिक रूपमा नेपालका लागि ठीक छन् भनियो ? र, अहिले के कारणले ठीक नभएर थन्किएका हुन् ? भन्नेमा निगमले चासो दिएको छैन। ती व्यक्तिहरूलाई कारबाही नगर्ने तर संस्थालाई थप ऋण भार बोकाउन मात्रै नयाँ जहाज किन्न खोजिएको हो ठीक होइन। (पहाडी, नेपाल वायुसेवा निगम सञ्चालन समितिका पूर्वसदस्य हुन्)"
जलवायु परिवर्तनको जोखिम,"जलवायु परिवर्तनको चरम जोखिममा नेपाल पनि पर्छ। जलवायु परिवर्तनका केही प्रभावहरूलाई अनुकूलनका सामान्य उपायबाट मात्र न्यूनीकरण गर्न सकिँदैन। यही तथ्यलाई आत्मसात् गर्दै नोक्सान तथा क्षतिको अवधारणाले अन्तर्राष्ट्रिय जलवायु वार्तामा प्राथमिकता पायो। संयुक्त राष्ट्रको फ्रेमवर्क कन्भेन्सनको सन्दर्भमा जलवायु परिवर्तनसम्बन्धी विषयले विशेष प्राथमिकता पाएको हो। सन् २००८ देखि नै नोक्सान र क्षतिको विषयमा अध्ययन हुन थालेको थियो। दुई वर्षपछि सन् २०१० को कानकान सम्झौतासम्म पुग्दा मुख्य मुद्दाका रूपमा उठान भयो। नोक्सान र क्षतिको पहिचान गर्ने सबैभन्दा महत्त्वपूर्ण प्रगति तीन वर्षपछि मात्र भयो। सन् २०१३ मा मा पोल्यान्डको वार्सामा भएको १९औं (कोप १९) मा भएको थियो, जहाँ नोक्सान र क्षतिको लागि वार्सा अन्तर्राष्ट्रिय संयन्त्र स्थापना भएको थियो। त्यो संयन्त्रले नोक्सान र क्षतिको प्रभावहरूको बुझाइ बढाउने, समन्वय र सहयोगमा सुधार गर्ने, जलवायु परिवर्तनका प्रतिकूल प्रभावहरूसँग सम्बन्धित हानि र क्षतिलाई सम्बोधन गर्ने स्पष्ट दृष्टिकोणको विकासलाई प्रवद्र्धन गर्ने लक्ष्य राखेको छ। यसले देशहरूलाई ज्ञान, अनुभव, र हानि र क्षतिको सामना गर्नका लागि उत्कृष्ट अभ्यासहरू बाँड्ने, कमजोर देशहरूलाई वित्तीय र प्राविधिक सहयोगमा पनि काम गर्छ। सन् २०१५ को पेरिस सम्झौताले जलवायु परिवर्तनको विश्वव्यापी प्रतिक्रियामा अर्काे महत्त्वपूर्ण कदम अघि बढाएको थियो। तर त्यतिबेला पनि नोक्सान र क्षतिलाई छुट्टै तत्त्वको रूपमा स्पष्ट रूपमा समावेश गरिएको थिएन। पेरिस सम्झौतापछि नोक्सान र क्षतिको वित्तीय स्रोत व्यवस्थापन, बिमा संयन्त्र, प्रविधि हस्तान्तरण र कमजोर देशहरूको लागि क्षमता विकासमा सहायताको कुरा अघि बढ्दै गएको छ। जलवायु परिवर्तनका कारण हुने विभिन्न घटनाले समाज र संस्कृतिका विभिन्न क्षेत्रमा असर पुग्छ। कुनै पनि देशको साझा इतिहास र संस्कृतिको प्रतिनिधित्व गर्ने सम्पदाहरू नै मेटिन सक्छन्। समाजिक विरासतलाई नै असर गर्ने यस्ता क्षति पनि हुन सक्छन्। समग्र प्राकृतिक पारिस्थितिक प्रणालीमै अपूरणीय क्षति पनि हुन सक्छ। भावनात्मक क्षति पनि हुन सक्छ। विनाशकारी प्रभाव प्रायः कमजोर समुदायमै पर्छ। टापु राष्ट्र, आदिवासी समूह र विकासोन्मुख देशहरूले यस्तो प्रभावको सामना धेरै गर्नुपर्छ। सीमित स्रोतसाधन र अनुकूलन क्षमता नभएका यस्तै समुदायहरू जलवायु परिवर्तनका परिणामहरूको सिकार हुने अग्रपंक्तिमा हुन्छन्। चुनौतीहरूको बीचमा प्रतिकूलतालाई लचिलोपन र दिगो विकासको मार्गमा परिणत गर्ने अनुपम अवसर पनि छ। जलवायु परिवर्तनको चरम जोखिममा रहेको मुलुकमा नेपाल पनि पर्छ। भौगोलिक बनावट तथा मौसमी अवस्थाका कारणले गर्दा नेपाल संसारकै उच्च जोखिम भएका १० मुलुकको सूचीमा रहेको छ। चुनौतीहरूको बीचमा प्रतिकूलतालाई लचिलोपन र दिगो विकासको मार्गमा परिणत गर्ने अनुपम अवसर पनि नेपालसँग छ। बढ्दो तापक्रम, अनियमित मनसुन, हिमनदी पग्लने र चरम मौसमी घटनाका कारणले गर्दा हिमाली राष्ट्रहरूको सामना गर्ने जलवायु चुनौतीहरू हुन्। तर यसका लागि नेपालसँग स्रोतको सीमितता छ। नोक्सानी र क्षति सम्बन्धितको छलफलको एउटा महत्त्वपूर्ण पक्ष के हो भने यसले विश्वव्यापी उष्णता (ग्लोबल वार्मिङ) का केही परिणामहरू अपरिहार्य छन्। अनुकूलन उपायहरू पनि छन्। यसलाई स्वीकार पनि गरिएको छ। यसले जीवन, पारिस्थितिकीय प्रणाली (इकोसिस्टम) सांस्कृतिक सम्पदा र जीविकोपार्जनको अपूरणीय क्षति, साथै सामाजिक विस्थापन र भावनात्मक संकटजस्ता गैरआर्थिक क्षतिहरूलाई छलफलको अंग बनाएको छ। सबैभन्दा पहिलो कुरा नेपाल धेरै क्षति र नोक्सानीको जोखिममा रहेको यथार्थ लुकेकै छैन। पछिल्लो समय भएका अध्ययन तथा अनुसन्धानले नेपालको जोखिम उच्च रहेको उल्लेख गरेका छन्। नेपालको जुन भौगोलिक विविधता छ यसैले गर्दा बाढी, पहिरो, हिमताललगायत जलवायुसम्बन्धी खतराहरूको विस्तृत शृंखलाको जोखिम रहेको छ। विविधता भएपछि जोखिम पनि धेरै रहेका छन्। जस्तो डुबानका कारणले तराईमा हुने समस्या फरक छन्। हिम पहिरोले ल्याउने पहाडी क्षेत्रका समस्या फरक हुन्छन्। यसका लागि रोकथामदेखि न्यूनीकरणका धेरै समय र स्रोत चाहिन्छ। नेपालको ऊर्जाको मुख्य स्रोत जलविद्युत् हो। ऊर्जाको स्रोतका साथै हरित ऊर्जा र शून्य कार्बनको यात्राको ठूलो सारथि हो। समग्र ऊर्जा सुरक्षासँगै अर्थतन्त्रको मुख्य हिस्सेदार पनि हो। यही क्षेत्र जलवायु परिवर्तनको असरको जोखिममा रहेको छ। नेपाल जैविक विविधतामा धनी छ। वन तथा जलस्रोतको उपलब्धतता यहींबाट प्राप्त हुन्छ। जलवायु परिवर्तनले यही मुख्य निधिमा प्रहार गर्छ। यतिमात्र नभएर अन्तरदेशीय कुप्रभावले पनि जोखिम बढिरहेको हुन्छ। गृह मन्त्रालयका अनुसार नेपालमा पछिल्लो सात वर्षमै अर्बौं रुपैयाँको नोक्सानी भएको छ। यही वर्षमात्र जलविद्युत् आयोजनामा अर्बौं रुपैयाँको क्षति भएको पाइएको छ। एकातिर नोक्सानी बढ्दैछ भने अर्कोतिर त्यसको न्यूनीकरणको क्षमता बढ्न सकेको छैन। नेपालजस्ता विकासोन्मुख मुलुकको जलवायु परिवर्तनको कारकका रूपमा भूमिका छैन। तर यसबाट प्रभावित हुन्छन्। यहाँ हुने नोक्सानीको भर्पाई कसरी हुने भन्ने सबाल मुख्य रूपमा उठेको छ। भर्पाई अधिकांश मुलुक देश सहमत भए पनि ठ्याक्कै कसरी दिने र पाउने सन्दर्भमा मोडलको तय गर्न अझै बाँकी रहेको छ। यद्यपि यो अवधारणामा भइरहेको छलफलबाट अन्तिममा निस्किने परिणाम हाम्रो मुलुकका लागि लागि अवसर हुन सक्ने पक्कै छ। अन्तर्राष्ट्रिय जलवायु कोषले जलवायुका कारणले भएको नोक्सानी र क्षति सामना गर्ने देशहरूलाई आर्थिक सहयोग गर्दै आएका छन्। नेपालले जलवायु उत्थानशील पूर्वाधार, प्रारम्भिक चेतावनी प्रणाली र समुदायमा आधारित अनुकूलन परियोजनाहरू विकास गर्न यी कोषहरूबाट सहायता लिन सक्छ। प्रतिस्पर्धी प्रस्ताव प्रस्तुत गरेर, नेपालले आफ्नो अनुकूलन क्षमता निर्माण गर्न र भविष्यमा हुने नोक्सानलाई कम गर्न आर्थिक सहयोग प्राप्त गर्न सक्छ। मुलुकले विपद् पूर्वतयारीलाई सुदृढ गर्दै आफ्नो विपद् पूर्वतयारी र प्रतिरक्षा संयन्त्रलाई अभिवृद्धि गर्न सक्छ। त्यस्तै क्षतिको छलफललाई उपयोग गर्न सक्छ। अन्तर्राष्ट्रिय साझेदारहरूसँग सहकार्य गर्दै चरम मौसमी घटनाहरू र प्राकृतिक प्रकोपहरूको प्रभावलाई कम गर्न उन्नत पूर्वानुमान प्रविधिहरू र जोखिम मूल्यांकन उपकरणहरू अनुकूलन गर्न सकिन्छ। जलवायु जोखिम बिमाको अन्वेषणले नेपालमा जोखिममा परेका समुदायका लागि सुरक्षा उपलब्ध गराउन सक्छ। अन्य देशहरूसँग स्रोतहरू जम्मा गरेर, नेपालले किफायती बिमा योजनाहरू विकास गर्न सक्छ जसले आर्थिक भार न्यूनीकरणमा सहयोग पुग्छ। हानि नोक्सानी छलफलमा सक्रिय संलग्नताले जलवायु न्यायको वकालतमा आफ्नो आवाजलाई बलियो बनाउन सकिन्छ। विकसित राष्ट्रहरूलाई बलियो जलवायु कदम चाल्न र आफ्ना प्रतिबद्धताहरू पूरा गर्न आग्रह गरि जलवायु परिवर्तनका असरहरूलाई सम्बोधन गर्न र जोखिममा परेका राष्ट्रहरूलाई सहयोग गर्ने जिम्मेवारीलाई जोड दिन सकिन्छ। विशेषगरी हानि नोक्सानीको यो अवधारणामा धेरै देश सहमत भएका छन्। यसमा सैद्धान्तिक सहमति भए पनि त्यसको कार्यान्वयनको फ्रेमवर्क अझै तय भएको छैन। अहिलेसम्म वित्तीय सहायताको सामान्य अभ्यासमात्र भएको छ। यसमा विशिष्ट बहुपक्षीय कोषको माग तीव्र भइरहेको छ। कुनै पनि प्रकोप जलवायु परिवर्तनका कारणले भए वा नभएको यकिन भएपछिमात्र सहायता उपलब्ध हुने वा त्यो कुन संयन्त्र र मोडलबाट आउने लगायतका धेरै ठोस कुरा बाँकी छन्। यद्यपि अहिलेदेखि नै नेपालले आफ्नो तयारीलाई बलियो बनाउनुपर्ने आवश्यकता छ। जलवायु परिवर्तनका चुनौतीहरूको सामना गर्दै जाँदा यस्ता अन्तर्राष्ट्रिय बहस र छलफलसँग निकट हुनुपर्छ। अन्तर्राष्ट्रिय जलवायु फोरमहरूमा सक्रिय रूपमा सहभागी भई, जलवायु वित्तको सदुपयोग गरेर, विपद् पूर्वतयारीलाई सुदृढ गर्दै र अनुकूलन अभ्यासहरूलाई बढावा दिएर नेपालले हरियाली, सुरक्षित र समृद्ध भविष्यको लागि बाटो प्रशस्त गर्न सक्छ। जलवायु परिवर्तनले विश्वभरका राष्ट्रहरूको लचिलोपनको परीक्षण गरिरहँदा नेपालले अनिश्चित जलवायु भविष्यमा दिगो प्रगतिको अवसरमा प्रतिकूलतालाई रूपान्तरण गरेर उदाहरण दिन सक्छ। संग्रामबहादुर शाह"
विश्वकप क्रिकेटको उद्घाटन खेलमा इंगल्यान्डविरुद्ध न्युजील्यान्डको शानदार जीत,काठमाडौं : न्युजिल्यान्डका डेभोन कोनवे र रचिन रविन्द्रले शतकीय पारी खेल्दै डीफेन्डिङ च्याम्पियन इंगल्यान्डविरुद्ध शानदार जीत हात पारेका छन्। भारतको अहमदावादस्थित नरेन्द्र मोदी रंगशालामा भएको एक दिवसी विश्वकप क्रिकेटको उद्घाटन खेलमा न्युजील्यान्डले ९ विकेटको जित हात पारेको हो। इंग्ल्यान्डले २८३ रनको दिएको लक्ष्य न्युजील्यान्डले ३६२ ओभरमै पूरा गरेको हो। न्युजील्यान्डका लागि डेभोन १५० रन र रचिन १२३ रनमा अविजित रहे। १२१ बल खेलेका डेभोनले १९ चौका र ३ छक्का प्रहार गरेका थिए भने रचिनले ११ चौका र ५ छक्का प्रहार गरेका थिए। ओपनर विल योङ भने शून्य रनमै पेभेलियन फर्किएका थिए। यसअघि टस हारेर ब्याटिङको निम्तो पाएको इंगल्यान्डले ९ विकेटको क्षतिमा २८२ रन बनाएको थियो। इंगल्यान्डका लागि जोय रुटले सर्वाधिक ७७ रन बनाए। कप्तान जोस बट्लर ४३ रनमा आउट हुँदा जोनी बेयरस्टो ३३ रन बनाएर पेभेलियन फर्किए। न्युजील्यान्डका लागि म्याट हेनरीले ३ विकेट लिए भने मिचेल सन्टनर र ग्लेन फिलिप्सले २२ विकेट लिए। रचिन र ट्रेन्ट बल्टले एकएक विकेट लिए। भोलि पाकिस्तान र नेदरल्यान्डबीच खेल हुनेछ।
क्रिकेट खेलाडी स्वदेश फिर्ता,काठमाडौं : चीनको हाङझाओमा जारी १९ औँ एसियाली खेलकुदमा सहभागी भएर नेपाली राष्ट्रिय क्रिकेट टोली स्वदेश फर्किएको छ । नेपाली क्रिकेट टोलीलाई बिहीबार त्रिभुवन अन्तराष्ट्रिय विमानस्थलमा ब्यान्ड बाजासहित स्वागत गरिएको छ । एसियन गेम्समा नेपाल भारतसँग क्वार्टरफाइनलमा पराजित हुँदै प्रतियोगिताबाट बाहिरीएको थियो । कडा टक्करका बाबजुत नेपालले भारतको युवा टिमसँग हार ब्यहोरेको थियो । स्वदेश फर्किएपछि नेपाली राष्ट्रिय क्रिकेट टोलीका कप्तान रोहितकुमार पौडेलले सोचेजस्तो नजिता नआएपनि समग्रमा प्रतियोगीता राम्रो भएको बताए। उनले विश्व कीर्तिमान बन्दा टिम धेरै नै खुशी भएको भन्दै निरन्तर रुपमा बलियो देशसँग खेल्न पाए अनुभव हासिल हुने धारणा राखे। प्रतियोगीताको पहिलो खेलमा नेपालले मंगोलियामाथि थुप्रै विश्व कीर्तिमान कायम गर्न सफल भएको थियो भने दोस्रो खेलमा माल्दिभ्सलाई फराकिलो अन्तरले पराजित गरेको थियो ।
विश्व कीर्तमान बनाएका दीपेन्द्र सिंह ऐरी प्रहरी सहायक हवल्दारमा बढुवा,काठमाडौं : अन्तर्राष्ट्रिय क्रिकेटमा कीर्तिमानी अर्धशतक प्रहार गरेका दीपेन्द्र सिंह ऐरी प्रहरी सहायक हवल्दारमा बढुवा भएका छन्। नेपाल प्रहरीको सेवारत रहेका ऐरीलाई बढुवा गरेको नेपाल प्रहरीका प्रवक्ता कुवेर कडायतले जानकारी दिए। मंगोलियाविरुद्ध ९ बलमै अर्धशतक प्रहार गरे ऐरीले क्रिकेटका हस्तीहरूको कीर्तिमान तोडेका थिए। सोही सम्मानमा प्रहरीले प्रहरी सहायक हवल्दारमा बढुवा गरेको बताइएको छ। नेपाल प्रहरी क्रिकेट टोलीका कप्तानसमेत रहेका ऐरी २०१६ देखि प्रहरी सेवामा प्रवेश गरेका थिए। एसियन गेम्स खेलेर ऐरी आजै स्वदेश फिर्ता भएका थिए।
क्यानोइङमा नेपाली खेलाडी सेमिफाइनलमा,काठमाडौं : चीनको हाङझाउमा जारी १९औं एसियाली खेलकुद प्रतियोगितअन्तर्गत क्यानोइङमा नेपालका गणेश गुरुङ सेमिफाइनल चरणका लागि छनोट भएका छन्। दुई चरणको हिट्समा सहभागी भएका गुरुङ सेमिफाइनल चरणमा पुगेका हुन्। क्यानोइङमा १६ खेलाडी सेमिफाइलमा पुग्ने प्रावधान छ। पहिलो हिट्समा १६ खेलाडी सहभागी भएकामा उनी १४औं स्थानमा रहे। पहिलो हिट्सबाट आठ खेलाडी सेमिफाइनल चरणमा पुगेका थिए। त्यसैगरी दोस्रो हिट्समा नेपालका गुरुङसहित आठ खेलाडीले प्रतिस्पर्धा गरेकामा उनी सातौं भएर छनोटमा परेका हुन्। दोस्रो हिट्सका खेलमा सबै खेलाडी सेमिफाइनल चरणका निम्ति छनोट भएका छन्। सेमिफाइनल चरणमा १६ खेलाडी छनोट भएका छन्। छनोट भएका १६ जनामध्ये १० जनाले फाइनलमा प्रतिस्पर्धा गर्नेछन्।
"एसियाली खेलकुदमा ३८ राष्ट्रलाई पदक, चीन शीर्षस्थानमा कायमै","१९औँ एसियाली खेलकुदमा नेपाल पदकविहीन हुनबाट जोगिएको छ। महिला कबड्डीतर्फ नेपालले पदक पक्का गरेको हो। काठमाडौं : १९औँ एसियाली खेलकुद, २०२२ अन्तर्गत बुधबारसम्म एक हजार दुई सय आठ पदकको छिनोफानो भएको छ। बुधबारसम्मको खेल प्रदर्शनका आधारमा १९औँ एसियाली खेलकुदमा सहभागी कुल ४५ राष्ट्रमध्ये हालसम्म ३८ राष्ट्रले पदक प्राप्त गर्न सफल भएका छन्। हालसम्म चीन एक सय ७२ स्वर्ण, ९५ रजत र ५२ कास्यसहित तीन सय १९ पदक प्राप्त गर्दै शीर्षस्थानमा कायमै रहेको छ। यस्तै जापान ३७ स्वर्ण, ५१ रजत र ५९ कास्यका साथ एक सय ४७ पदक प्राप्त गर्दै दोस्रो स्थानमा छ। दक्षिण कोरिया ३३ स्वर्ण, ४५ रजत, ७० कास्यसहित एक सय ४८ पदकका साथ पदक तालिकाको तेस्रो स्थानमा रहेको छ। भारत १८ स्वर्ण, ३१ रजत र ३२ कास्यसहित ८१ पदकका साथ चौथो स्थानमा छ। उज्वेकिस्तान १६ स्वर्ण, १६ रजत र २२ कास्यसहित ५४ पदकका साथ पाँचौँ स्थानमा छ। यसैगरी चाइनिज ताइपेई १३ स्वर्ण, १४ रजत र २१ कास्यसहित ४८ पदक प्राप्त गर्दै छैटौँ, थाइल्याण्ड १० स्वर्ण, १२ रजत र २४ कास्यसहित ४६ पदकका साथ सातौँ, बहराइन १० स्वर्ण, एक रजत र पाँच कास्यसहित १६ पदकका साथ आठौँ, दक्षिण कोरिया नौ स्वर्ण, १२ रजत र आठ कास्यसहित २९ पदकका साथ नवौँ तथा हङ्कङ चाइना सात स्वर्ण, १५ रजत र २८ कास्यसहित कुल ५० पदक प्राप्त गर्दै पदक तालिकाको १०औँ स्थानमा रहेका छन्। नेपाल पदकविहीन हुनबाट जोगियो १९औँ एसियाली खेलकुदमा नेपाल पदकविहीन हुनबाट जोगिएको छ। महिला कबड्डीतर्फ नेपालले पदक पक्का गरेको हो। चीनको हाङझाउमा जारी प्रतियोगिताअन्तर्गत बुधबार सम्पन्न खेलमा इरानले बङ्गलादेशलाई ५४१६ अङ्कले पराजित गरेसँगै नेपाल समूह बीको उपविजेताका रूपमा सेमिफाइनल प्रवेश गरेको थियो। सेमिफाइनलमा प्रवेश गरेसँगै नेपालले जारी एसियाली प्रतियोगितामा कम्तिमा कास्य पदक प्राप्त गर्ने टुङ्गो लागेको हो। कबड्डीमा सेमिफाइनल पुग्ने चारवटै टोलीले पदक प्राप्त गर्ने प्रावधान छ। महिला कबड्डीतर्फ नेपालले पहिलोपटक एसियाली खेलकुदमा भाग लिएको हो। नेपाल रहेको समूह बी मा इरान र बङ्गलादेश रहेका थिए। इरान समूह बीको विजेताका रूपमा प्रतियोगिताको सेमिफाइनलमा प्रवेश गरेको छ। नेपालले पहिलो खेलमा सोमबार बङ्लादेशलाई ३७२४ अङ्कले पराजित गरेको थियो भने दोस्रो खेलमा मङ्गलबार इरानसित १९४३ अङ्कले पराजित भएको थियो। महिला कबड्डीतर्फ समूह एमा भारत, थाइल्याण्ड, चाइनिज ताइपेइ र दक्षिण कोरिया रहेका छन्। नेपालले अब समूह एको विजेता टोलीसित सेमिफाइनल खेल्ने छ। रासस"
'अप्ठ्यारोमा रहेको अर्थतन्त्रलाई समयमै रोकेर सुधार गरौं',"काठमाडौं : अप्ठ्यारोमा रहेको अर्थतन्त्रलाई थप जटिलतामा जानबाट रोक्न समयमै सुधार गर्नुपर्नेमा व्यवसायीहरूले जोड दिएका छन्। अर्थतन्त्रलाई छिट्टै सुधारतर्फ लैजान सरकारले पुँजीगत खर्च गर्नुपर्ने, निर्माण व्यवसायीहरूलार्ई भुक्तानी दिनुपर्नेमा नेपाल उद्योग परिसंघका (सिएनआई)का अध्यक्ष राजेश कुमार अग्रवालले सरकारको ध्यानाकर्षण गराएका छन्। परिसंघले नेपाल आर्थिक पत्रकार समाज (सेजन)को नयाँ कार्यसमितिलाई बधाई तथा शुभकामनासहित अर्थतन्त्रका विषयमा छलफल गर्दै अफ्ठ्यारोबाट छिट्टै सुधार गर्न उनले सरकारको ध्यानाकर्षण गरेका हुन्। यसैक्रममा परिसंघ अध्यक्ष अग्रवालले भने, अर्थतन्त्रलाई डीप डिप्रेसनमा जानबाट रोक्न समयमै सुधार गर्नुपर्छ, ढिलो गरी गरिने सुधारले काम नगर्न पनि सक्छ। आर्थिक मन्दीका कारण उद्योग व्यवसायी, सरकार लगायत सर्वसाधारण समेत खर्च गर्न डराएका कारणले माग घटेकाले अर्थतन्त्रलाई चलायमान बनाउन बजारमा पैसा पठाउनुपर्नेमा उनले सुझाए। यससँगै राष्ट्र बैंकले प्रभावित क्षेत्रका लागि कर्जाको पुनर्संरचना र पुनर्कर्जाको पैसा दिनुपर्नेमा जोड दिए। मुलुकको अर्थतन्त्र जटिल अवस्थामा रहेकाले सुधारका लागि सबैको प्रयासको खाँचो रहेकोउनले बताए। अध्यक्ष अग्रवालका अनुसार विदेशी मुद्रा संचितिमा दबाब पर्दा लिइएको नीति, कोभिड १९ को असरबाट बाहिर निस्कन नपाउँदै प्रभावित क्षेत्रलाई दिइएको छुट तथा सुविधा एकै पटक हटाउँदा अर्थतन्त्र आजको अवस्थामा आइपुगेको हो। यस्तै, सेजनका नवनिर्वाचित अध्यक्ष ओलीले व्यावसायिक वातावरण बनाउन काम गर्नुपर्ने बताए। सेजन नीतिगत सुधारमा लागेको भन्दै कानुन तथा नीतिगत सुधारका लागि सहकार्य गरेर अगाडि बढ्न सकिने बताए। कार्यक्रममा परिसंघका उपाध्यक्षहरू विरेन्द्रराज पाण्डे, भीम घिमिरे, परिसंघ पदाधिकारी सदस्य गोकुल भण्डारी, सन्दिप सारडालगायतको सहभागिता रहेको थियो।"
"मागभन्दा बढी आवेदन, थपियो अवधि",काठमाडौं : सोनापुर मिनरल्स एन्ड आयलको आईपीओमा आवेदन दिने अवधि थपिएको छ। असोज १४ गतेदेखि खुलेको आईपीओमा असोज २८ गतेसम्म आवेदन दिन मिल्ने भएको छ। यद्यपि आईपीओमा मागभन्दा बढी आवेदन परिसकेको छ। बुधबार साँझसम्म ९ लाख ८६ हजार ७ सय ५० जनाले आवेदन दिएका छन्। आइतबारबाट बिक्री खुला भएको आईपीओमा बुधबार साँझ ५ बजेसम्म २ अर्ब ७९ करोड २१ लाख ९ हजार ५८ रुपैयाँबराबरको ११ लाख ७५ हजार २ सय ९० कित्ता सेयर माग गरेका हुन्। अर्थात् निष्कासन गरेको भन्दा माग भएको संख्या २० प्रतिशत बढी हो। उद्योग प्रभावित क्षेत्रका स्थानीय र वैदेशिक रोजगारीमा रहेका नेपालीलाई आईपीओ बिक्री गरेपछि बाँकी रहेको सेयरसमेत जोडेर कम्पनीले आइतबारदेखि सर्वसाधारणलाई आईपीओ बिक्री खुला गरेको हो। कम्पनीले १०० अंकित मूल्यमा १ सय ३७ रुपैयाँ ५८ पैसा प्रिमियम थप गरी प्रतिकित्ता २ सय ३७ रुपैयाँ ५८ पैसाका दरले ९७ लाख ३२ हजार ५ सय ४४ कित्ता सेयर सर्वसाधारणका लागि जारी गरेको छ। यता सिटिजन्स बैंकको डिबेन्चरमा पहिलो दिन २८ हजार ८ सय १३ इकाइको लागि आवेदन परेको छ। बुधबारदेखि निष्कासन तथा बिक्री खुला भएको ऋणपत्रमा ६ सय ९७ जनाले २ करोड ८८ लाख १३ हजार रुपैयाँबराबरको आवेदन दिएका हुन्। बैंकले ३ अर्ब रुपैयाँबराबरको १० वर्ष अवधिको वार्षिक १० प्रतिशत ब्याजदर पाइने सिटिजन्स बैंक डिबेन्चर २०९० निष्कासन गरेको हो। बैंकले प्रतिऋणपत्र एक हजार अंकित दरका ३० लाख कित्ता ऋणपत्र निष्कासन गरेको छ। जसमध्ये ४० प्रतिशत अर्थात् १ अर्ब २० करोड रुपैयाँबराबरको १२ लाख कित्ता सर्वसाधारणमा बाँडफाँट गरिनेछ। बाँकी ऋणपत्र बैंकले व्यक्तिगत तवरबाट बाँडफाँट गर्नेछ। सर्वसाधारणका लागि छुट्ट्याइएको ऋणपत्रमध्ये ६० हजार कित्ता ऋणपत्र सामूहिक लगानी कोषहरूका लागि रिजर्भ गरिएको छ। ऋणपत्रमा लगानीकर्ताले न्यूनतम २५ कित्ताका लागि आवेदन दिनु पर्नेछ। ऋणपत्र निष्कासन छिटोमा असोज २१ गते बन्द हुनेछ भने मागअनुसार आवेदन नपरेको खण्डमा ढिलोमा कात्तिक १ गते हुनेछ। ऋणपत्र निष्कासन तथा बिक्री प्रबन्धक हिमालयन क्यापिटल हो। क्रेडिट रेटिङ गर्ने कम्पनी इक्रा नेपालले बैंकलाई इक्रा एनपी इस्युअर रेटिङ ट्रिपल बिप्लस प्रदान गरेको छ।
"एमसीसी नेपालका लागि महत्वपूर्ण छ, कार्यान्वयनमा सरकार प्रतिबद्ध छ : अर्थमन्त्री डा महत","काठमाडौं : अर्थमन्त्री डा प्रकाशशरण महतले एमसीसी परियोजना नेपालको विकासका लागि महत्वपूर्ण परियोजना रहेको बताएका छन्। मेलेनियम च्यालेन्ज कर्पोरेशन (एमसीसी) नेपालको शुभारम्भ कार्यक्रममा बोल्दै अर्थमन्त्री डा महतले परियोजना कार्यान्वयनमा सरकार प्रतिबद्ध रहेको बताएका हुन्। एमसीसी अमेरिकी सरकारले सञ्चालन गरेको अनुदानको आयोजना मात्र नभएर लगानीको हिसाबले पनि नेपाल सरकारको पनि ठूलो योगदान रहने महतले बताए। यो परियोजना कार्यान्वयनमा आउने जति अवरोध छन्, त्यसको समाधान गर्न सरकार प्रतिबद्ध छ। उनले भने,यो आयोजनामार्फत् विद्युत आयात निर्यातका लागि ट्रान्समिसन लाइन निर्माण र प्रविधियुक्त सडक निर्माण हुनेछ। विशेषतः विद्युत व्यापारका लागि ट्रान्समिसन लाइन हाम्रा लागि महत्वपूर्ण छ। यो विभिन्न मन्त्रालयसँग जोडिएको छ। मन्त्रीहरु बोर्ड सदस्य हुनुहुन्छ, उहाँहरुले पनि यसलाई गम्भीरताका साथ लिनु हुन्छ भन्ने मैले विश्वास लिएको छु। अहिले ठेक्का लगाउने प्रक्रिया अगाडि बढाउँदा केही समस्या देखापरेको महतको भनाई छ। उनले भने, एमसीएले जुन लागत अनुमान गरेको थियो, त्योभन्दा बढी मूल्यमा ठेक्का प्रस्ताव गरेका छन्। यसले केही समस्या सिर्जना गरेको छ। तर एमसीए नेपालले यसलाई छिटै समाधान गर्न भन्ने मलाई विश्वास छ। सबैभन्दा ठूलो जिम्मेवार एमसीएको हो। एमसीए म्यानेजमेन्ट टिममा विज्ञलगायत आवश्यक जनशक्तिको व्यवस्था गरिएको छ। त्यसपछि सरकारको तर्फबाट अर्थमन्त्रालयले अगाडि बढाउँदैछ। एमसीसी आयोजना कार्यान्वयनका लागि सरकारले सहयोग गर्छ। संसदबाट अनुमोदन हुनुभन्दा अगाडि पनि अर्थसचिवको अध्यक्षतामा बनेको बोर्डले काम र संसदबाट अनुमोदन भएपछि मात्र यसले गति लिएको मन्त्री डा महतको भनाई छ। उनले भनेनेपालमा यो आयोजना कार्यान्वयन गर्न, ट्रान्समिसन लाइनलाई अगाडि बढाउने, एमसीसीमा सामाजिक र वातारणीय सर्तहरु एकदमै जटिल छ, त्यसलाई पूरा गरेर अगाडि बढाउने कुरा चानचुने होइन। पाँच वर्षमा यो आयोजना पूरा गर्नुपर्ने चुनौति रहेको मन्त्री डा महतले बताए। उनले भने, यो चुनौतिलाई मध्यनजर गरेर साइट एपसेस, मुआब्जा र ठेक्का लगाने तयारीलगायत सम्पूर्ण काम गर्ने जिम्मा व्यवस्थापन टिम (एमसीसीए) लाई दिइएको छ।"
मार्जिन ट्रेडिङमा रनभुल्ल,"काठमाडौं : दोस्रो बजारमा धितोपत्र (सेयर) खरिदबिक्री गर्दा नगदमै गर्नुपर्छ भन्ने छैन। सेयर किन्न चाहने व्यक्तिले खरिद मूल्यको केही प्रतिशतमात्र तिरेर आफ्नो खातामा सेयर प्राप्त गर्न सक्ने अभ्यास विश्वभर नै छ। बाँकी रकम दलाल व्यवसायी (ब्रोकर)ले नै बिक्रेतालाई भुक्तानी दिन्छन्, त्यसबापत लगानीकर्ताले ब्रोकरलाई ब्याज तिनुपर्छ। यस्तो सुविधा लिएर गरिने सेयर कारोबारलाई मार्जिन ट्रेडिङ भनिन्छ। ब्रोकरले लगानीकर्तालाई दिने कर्जालाई मार्जिन लेन्डिङ भन्ने गरिएको छ। मार्जिन ट्रेडिङमा चलेको अभ्यासअनुसार सेयर खरिद गर्दा सुरुमा लगानीकर्ताले सेयर किन्न चाहेको रकममध्ये ब्रोकरले तोकेको प्रतिशत मार्जिन खातामा जम्मा गर्नुपर्छ, बाँकी रकम ब्रोकरले ऋणस्वरूप लगानी गरिदिन्छ। नेपाल धितोपत्र बोर्डले २०७४ कात्तिक २० मा मार्जिन कारोबार सुविधासम्बन्धी निर्देशन पनि जारी गरेको थियो। जसअनुसार नेपाल स्टक एक्स्चेन्जले २०७५ वैशाख १९ मा यससम्बन्धी कार्यविधि बनाएर कार्यान्वयनको चरणमा पनि पुर्याएको थियो। धितोपत्र बोर्डले समयसापेक्ष बनाउने भन्दै २०७७ मा निर्देशनलाई संशोधन पनि गरेको थियो। सोही निर्देशन र कार्यविधिअनुसार दुई दर्जन ब्रोकर कम्पनीले मार्जिन कारोबारको अनुमति लिए, नासा सेक्युरिटिजले त कारोबार सुरु पनि गर्यो। तर, व्यावहारिक नभएको भन्दै सेवा बन्द गर्यो। हालको व्यवस्थाअनुसार कोही लगानीकर्तासँग ३० हजार रुपैयाँ छ र सेयर कारोबार गर्न उसलाई कम्तीमा १ लाख रुपैयाँ चाहिन्छ भने ब्रोकरबाट थप ७० हजार रुपैयाँ मार्जिन लोन ब्रोकरबाट लिन सकिन्छ। मार्जिन कारोबार गर्न लगानीकर्ताले ब्रोकरकहाँ मार्जिन खाता खोल्नुपर्छ। मार्जिन खाता खोलेपछि ब्रोकर र लगानीकर्ताबीच मार्जिन कारोबारसम्बन्धी सम्झौता हुन्छ। मार्जिन कारोबारबाट किनेको सेयर सो कर्जाको धितो हो जसको मूल्य घटे लगानीकर्ताले मार्जिन खातामा मार्जिन रकम थप गर्नुपर्छ, सेयर मूल्यको ३० प्रतिशत पुर्याउनुपर्छ। नत्र, ब्रोकरले सेयर बेचेर कर्जा रकम असुली गर्न सक्छ। किन प्रभावकारी हुन सकेन मार्जिन ट्रेडिङ ? अब के गर्ने ? हुन त दोस्रो बजारमा अहिले पनि अपूरो मार्जिन ट्रेडिङको अभ्यास भइरहेको छ। लगानीकर्ताले कोल्याटरल लोड गरेपछि त्यसको ४ गुणासम्म सेयर किन्न पाउँछन्। अर्थात् ७५ प्रतिशत मार्जिन कर्जा पाउन सकिन्छ। तर, सेयर खरिद गरेको पर्सिपल्टसम्म ब्रोकरलाई रकम भुक्तानी गरिसक्नुपर्छ र ब्याज पनि तिर्नु पर्दैन। मार्जिन ट्रेडिङको अभ्यासमा भने रकम भुक्तानी गर्नु पर्दैन, बाँकी रकम स्वतः कर्जाका रूपमा रहनेछ। र ब्रोकरलाई सो कर्जाको ब्याज तिर्नुपर्छ। अहिले मुख्यतः कोषको अपर्याप्तता र कर्जा रिकभरीको सुनिश्चितता अभावले मार्जिन ट्रेडिङ पूर्ण रूपमा कार्यान्वयन हुन सकेको छैन। विश्वभरि नै मार्जिन ट्रेडिङ ब्रोकरमार्फत हुन्छ तर नेपालमा कोषको अभावले मार्जिन लेन्डिङको भविष्य उज्ज्वल देखिँदैन। नेपाल धितोपत्र बोर्डले इक्विटीमा आधारित मार्जिन कर्जा प्रवाह गर्ने परिकल्पना गरेको छ तर इक्विटीमा सीमितता भएकाले मार्जिन कर्जाको स्रोतमा पर्याप्तता नहुन सक्छ। इक्विटीबाट कम्पनी पनि सञ्चालन पनि गर्नुपर्ने हुने भएकाले नयाँ स्रोत चाहिनेमा ब्रोकरले जोडबल गरिरहेका छन्। मार्जिन लेन्डिङ गर्दा ब्रोकरले दिने कर्जाको धितो सेयर नै हो यसर्थमा लगानीकर्ताले मार्जिन कर्जा नतिरेको स्थितिमा सजिलै सेयर बेचेर आफ्नो रकम असुली गर्न पाउनुपर्ने बुझाइ उनीहरूको छ। नेप्सेले हाल सञ्चालन गरिरहेको अनलाइन कारोबार प्रणालीमा पनि समस्यै छ। ग्राहकले मार्जिन लेन्डिङमार्फत कारोबार गर्छ भने ब्रोकर र नेप्सेलाई थाहा हुन जरुरी छ, अहिलेको अनलाइन प्रणालीमा नगद कि मार्जिन छुट्ट्याउन सक्दैन। ब्रोकरले म्यानुअल रूपमा कारोबार छुट्ट्याउनु परेको छ। अहिले सेयर खरिदबिक्री अनलाइनमार्फत नै हुने भएकाले खरिद आदेश दिँदै नगदमा वा मार्जिनमा भन्ने छुट्टिन आवश्यक छ। उल्लेखित व्यवस्था सजिलो भएमात्र नेपालमा मार्जिन ट्रेडिङको भविष्य उज्ज्वल छ। यसैगरी नगदमा कारोबार हुँदा लगानीकर्ताको खातामा पर्याप्त रकम भएको खण्डमा मात्र खरिद अर्डर राख्न मिल्ने व्यवस्थाको खाँचो छ। राफसाफअघि नै ब्रोकरले रकम पाउने ग्यारेन्टी नभएसम्म ब्रोकरलाई मार्जिनको महŒव हुँदैन। किनकि यदि कोही व्यक्ति उधारोमै कारोबार गर्न बानी परेको छ भने उसले मार्जिन लेन्डिङ कारोबार गर्न चाहँदैन। राफसाफ हुनुअघि नै लगानीकर्ताले ब्रोकरलाई सेयर खरिदको रकम भुक्तानी नगरे लगानीकर्तालाई नसोधी बेचेर असुल्न सक्ने कडा व्यवस्था गरेमात्र मार्जिन लेन्डिङको प्रभावकारिता रहन्छ। उधारोमा सेयर कारोबार हुने व्यवस्था अन्त्य गरेमात्र मार्जिन लेन्डिङको माग बढेर जानेछ, उधारोमै किनबेच गर्न पाइरहे मार्जिन लेन्डिङ कुहिरोको काग हुने पक्का छ। मार्जिन ट्रेडिङ पुँजी बजारको प्रोडक्ट भएकाले आवश्यक व्यवस्था धितोपत्र बोर्डले गर्ने हो तर, मार्जिन लेन्डिङमा ब्याजदरको कुरा आउँछ। नेपालमा बैंक तथा वित्तीय संस्थाले वा राष्ट्र बैंकले अनुमति दिए मात्र कसैले कर्जा लगानी गरेर ब्याज लिन पाउँछ। इक्विटीभन्दा फरक कोष जुटाउन आवश्यकता रहेकाले राष्ट्र बैंकबाट ब्रोकरले लगानीकर्ताले ठूलो आश गरेका छन्। तथापि, राष्ट्र बैंकले बेलाबेला सहयोगको उद्घोष गर्ने तर मौद्रिक नीतिमा चुइँक्क नबोल्ने प्रवृत्तिले लगानीकर्ता आजित छन्। अहिले ब्रोकरले आफ्नो पुँजीको २५ गुणासम्म सेयर कारोबार गर्न पाउँछन् भने सम्पत्तिको दुई गुणासम्म मार्जिन लेन्डिङ गर्न पाउँछन्। नेपाल धितोपत्र बोर्डले पाँच वर्षअघि जारी गरेको निर्देशिका मार्जिन कारोबारलाई नयाँ उचाइ दिन बाधक बनेको छ। कसैले मार्जिन कर्जा लिएको छ भने पनि एउटै कम्पनीको सेयर खरिदमा खर्च गर्न नसक्ने जस्ता अवरोध बोर्डको सो निर्देशिकाले गरेको छ। मार्जिन कारोबारमा नयाँ व्यवस्थाको तयारी मार्जिन ट्रेडिङको निर्देशिका कार्यान्वयनमा नवीनपनको खोजी भएपछि नेपाल धितोपत्र बोर्डले यसबारे नयाँ कार्यविधि बनाउन तीव्रता दिएको छ। बोर्डका अध्यक्ष रमेश हमालका अनुसार कार्यविधि बनाउन समिति बनाइएको छ, र समितिले कामलाई तीव्रता दिएको छ। मार्जिन ट्रेडिङबारे नयाँ कार्यविधि ड्राफ्ट तयार हुँदैछ, हमालले अन्नपूर्ण पोस्ट्सँग भने, यसअघिको निर्देशिका सतही थियो, कार्यान्वयन गर्न सकिने स्थिति रहेन। अब पूर्णरूपमा कार्यान्वयन गर्न सकिने र प्रभावकारी कार्यविधि बन्नेछ। मार्जिन लेन्डिङका विषयमा धितोपत्र बोर्डले नयाँ सिराबाट अध्ययन थालेको हो। विगतमा कहाँ कमजोरी भए र कस्तो सुधार गर्न सकिन्छ ? भन्ने निक्र्योल निकाल्ने बोर्डको तयारी छ। थप कोष उपलब्ध गराउन राष्ट्र बैंकले सहजीकरण गर्नुपर्ने देखिन्छ। ब्रोकरलाई छुट्टै कोष उपलब्ध गराएमात्र ब्रोकरले सही ढंगबाट मार्जिन लेन्डिङ प्रदान गर्न सक्नेमा सरोकारवालाको एकमत देखिन्छ। कुनै पनि कर्जा इक्विटीको आधारमा मात्र प्रदान गर्न पर्याप्त हुँदैन। मार्जिन लेन्डिङ पनि इक्विटीबाट प्रदान गर्दा पर्याप्त नहुन सक्छ। अर्कातर्फ मार्जिनमा दिइएको ऋणको रिकभर गर्न हामीलाई प्रस्ट कानुनी अख्तियारी छैन भने अहिलेको टीएमएसमा मार्जिन कारोबार र अन्य नियमित (नगदमा आधारित) कारोबार बीच फरक छुट्ट्याउने व्यवस्था पनि छैन। कर्जाको स्रोत व्यवस्थापनमा सहजीकरण गर्न नेपाल राष्ट्र बैंक र धितोपत्र बोर्डलाई पटकपटक सुझाव दिइरहेकै छौं। यसका बाबजुद पनि कसरी सहज तथा सरल तरिकाले मार्जिन लेन्डिङ उपलब्ध गराउन सकिन्छ भन्नेमा हामी ब्रोकरहरूबीच नियमित विचारविमर्श भइरहेको छ। उल्लेखित विषयमा सुधार आवश्यक छ। हाम्रो थप बुझाइ यो छ कि बैंक तथा वित्तीय संस्थाले हामीलाई थोक कर्जा प्रदान गरून् र त्यसमा प्रिमियम थपी लेन्डिङ गर्न पाउनुपर्छ। यो नै अन्तर्र्राष्ट्रियरूपमा प्रचलित र उत्तम विकल्प हो। धर्मराज सापकोटा, अध्यक्ष, स्टक ब्रोकर्स एसोसिएसन अफ नेपाल सेयर धितो राखेर बैंकबाट लिने कर्जा र ब्रोकरमार्फत प्राप्त गर्न सकिने मार्जिन लेन्डिङ फरक कुरा हुन्। मार्जिन ट्रेडिङअन्तर्गत नियामक निकायले इनिसियल मार्जिन तोकेको हुन्छ, जुन रकम लगानीकर्ताले तिरेपछि बाँकी रकम ब्रोकरले हालिदिन्छन्। सोबापत ब्रोकरलाई ब्याज तिर्नुपर्छ। इनिसियल मार्जिनमात्र तोकेर हुँदैन, दैनिक मेन्टेनेन्स मार्जिन पनि तोक्नुपर्छ। किनेको सेयरको मूल्य बढ्यो भने केही भएन घट्यो भने लगानीकर्ताले रकम थप्नुपर्छ। मूल्य घटेर अझै तल झरेपछि ब्रोकरले मार्जिन कल गर्न सक्छन्। मार्जिनस्वरूप धितो के राख्ने ? नगद, बैंक निक्षेप वा ट्रेजरी बिल पनि राख्न मिल्ने कार्यविधिले स्पष्ट पार्नुपर्छ। त्यसो भएपछि अहिलेको जस्तो यति करोड भनेर क्याप तोकिराख्नु पर्दैछ। यसअघि धितोपत्र बोर्डले मार्जिन कारोबारका लागि सामान्य निर्देशिका जारी गरेको थियो। सो निर्देशिकाले मार्जिन कारोबारलाई प्रोत्साहन गरेको देखिएकाले धितोपत्र बोर्डले नयाँ कार्यविधि ल्याउन आवश्यक छ। गोपाल भट्ट, धितोपत्र विज्ञ"
बागमतीका शीत भण्डार अलपत्र,"हेटौंडा : बागमती प्रदेशले कृषि क्षेत्रमा आमूल परिवर्तन गर्ने भन्दै सुरु गरेको अधिकांश शीत भण्डार अलपत्र अवस्थामा रहेका छन्। प्रदेश सरकारले आर्थिक वर्ष २०७५०७६ बाटै प्रदेशका १३ जिल्लामा शीत भण्डार निर्माणको कार्यको सुरुवात गरे पनि हालसम्म ९० प्रतिशत अलपत्र अवस्थामा रहेका छन्। प्रदेशको साबिकको भूमि व्यवस्था, कृषि तथा सहकारी मन्त्रालयले प्रदेशका १३ वटै जिल्लामा व्यावसायिक कृषकलाई लक्षित गरी शीत भण्डार निर्माणको काम सुरु गरे पनि हालसम्म एउटा मात्र प्रयोगमा आएको छ। मन्त्रालयले स्थानीय सहकारी संस्था तथा निजी क्षेत्रसँगको साझेदारीमा शीत भण्डार निर्माण अघि बढाएको थियो। प्रदेश सरकारले सहकारी निजी सहकार्यमा कुल लागतको निश्चित प्रतिशत रकम व्यहोर्ने गरी भण्डार निर्माणको सम्झौता गरेको थियो। हालको कृषि तथा पशुपन्छी विकास मन्त्रालय र साझेदार संस्थाको सहकार्यमा निश्चित रकम साझेदार संस्थाले व्यहोर्ने गरी संयुक्त लगानीमा भण्डार निर्माणको काम सुरु गरिएको मन्त्रालयका प्रवक्ता सुजन कँडेलले बताए। सरकारले ९७ करोड ८३ लाख ६३ हजार रुपैयाँ लागतमा प्रदेशमा १० भण्डार निर्माण सुरु गरेको थियो। गत आर्थिक वर्षमा मात्र मन्त्रालयले ६३ करोड ९८ लाख २५ हजार रुपैयाँ निर्माण कम्पनीलाई भुक्तान गरिसकेको उनले बताए। रसुवाको धैबुङ गाउँपालिका ५,दोलखाको जिरी नगरपालिका५, सिन्धुपाल्चोकको लिसंखुपाखर गाउँपालिका७ र इन्द्रावती गाउँपालिका७, रामेछापको मन्थली नगरपालिका१, सिन्धुलीको सुनकोसी गाउँपालिका५, दोलखाको भीमेश्वर८, काभ्रेको बनेपा नगरपालिका७, चितवनको खैरहनीनगरपालिका६, धादिङको बेनीघाट रोराङ गाउँपालिका७, नुवाकोटको विदुर नगरपालिका५ र बेलकोटगढी नगरपालिका१० मा भण्डार निर्माण सुरु गरेको थियो। जसमध्ये हालसम्म रसुवाको धैबुङ गाउँपालिकाको भण्डार मात्र सञ्चालनमा रहेको मन्त्रालयको कृषि महाशाखाका अधिकृत कामना न्यौपानेले बताइन्। प्रदेश सरकार स्थापना भएसँगै पहिलो बजेटमै उक्त कार्यक्रम समावेश गरेर २०७५ सालमा भण्डार निर्माणका लागि डीपीआर तयार पारेर ठेक्का आह्वान गरिएको थियो। ठेक्का आह्वान गरेको करिब ६ महिनापछि प्रदेश सरकारले भण्डार निर्माणको शिलान्यास गरेको थियो। प्रदेश सरकारले अधिकांश भण्डारको निर्माणका लागि दुई वर्षको समयसीमा दिएर ठेक्का सम्झौता गरेको थियो। उक्त सम्झौताअनुसार १० भण्डार २०७८ सालमै सम्पन्न भई हस्तान्तरण भइसक्नुपर्ने हो। तर, ती भण्डारको भौतिक संरचनाको निर्माणको काम अझै बाँकी रहेको पाइएको छ। प्रयोगमा नआएका शीत भण्डार प्रदेश सरकार स्थापनाकै वर्ष कृषि क्षेत्रमा गेम चेन्जर प्रोजेटको रूपमा अघि सारेको शीत भण्डार निर्माण योजना पूरा भए पनि स्थानीय सरकारलाई हस्तान्तरण हुन सकेका छैनन्। प्रदेश सरकारको १२ योजना थिए। धैबुङ गाउँपालिकाको भण्डार निर्माणका लागि मन्त्रालय र साना किसान कृषि सहकारी संस्थासँगको साझेदारीमा तीन सय टन क्षमताको भण्डार ३ करोड ७० लाख ३५ हजार रुपैयाँ लागतमा बनेको हो। यस्तै जिरी नगरपालिका, लिसंखुपाखर गाउँपालिका, मन्थली नगरपालिका, सुनकोसी गाउँपालिकामा गत वर्ष नै निर्माण पूरा भएका छन्। दोलखामा निर्माणाधीन भण्डार हाइटेन्सन लाइनको तल परेपछि र काभ्रेमा साझेदारी संस्थाले निर्माणस्थल उपलब्ध गराउन नसकेपछि निर्माण स्थगित गर्नु परेको अधिकृत न्यौपानेले बताइन्। चितवन र धादिङमा निर्माणाधीन भण्डार निर्माण पूरा भए पनि हालसम्म पनि टीओडी मिटर जडान हुन नसक्दा अलपत्र अवस्थामा रहेका छन्। नुवाकोटमा निर्माणाधीन दुई भण्डारको भने हालसम्म भौतिक प्रगति ६० प्रतिशतमात्रै रहेको मन्त्रालयले जनाएको छ।"
उखु किसानले साढे १५ करोड अनुदान रकम पाएनन्,"परासी : नवलपरासीका उखु किसानले साढे १५ करोड रुपैयाँ अनुदानबापतको रकम पाउन सकेका छैनन्। उखु बिक्री गरेबापत सरकारले उपलब्ध गराउने भनेको अनुदानको रकम अहिलेसम्म नपठाउँदा किसानहरु रकम पाउनबाट बञ्चित भएका हुन्। जिल्लाका चिनी उद्योगले कोष तथा लेखा नियन्त्रक कार्यालय परासीमा पठाएको विवरणअनुसार आव२०७९०८० मा चार वटा चिनी मिलले कुल २२ लाख ४७ हजार ४७९ क्विन्टल उखु क्रसिङ्ग गरेका छन्। उक्त आवमा बाग्मती चिनी उद्योग कुडियाले १० लाख ८० हजार ८४५ क्विन्टल, इन्दिरा चिनी उद्योग प्रतापपुरले ७ लाख २२ हजार ९०२ क्विन्टल, लुम्बिनी चिनी उद्योग सुनवलले ३ लाख ५६ हजार ४७४ र तत्व फर्म प्रालि प्रतापपुरले ८७ हजार २५६ क्विन्टल उखु क्रसिङ्ग गरेको विवरण बुझाएको कोष तथा लेखा नियन्त्रक कार्यालयका लेखापाल केशव पौडेलले जानकारी दिए। सरकारले किसानलाई प्रतिक्विन्टल ७० रुपैयाँका दरले अनुदान उपलब्ध गराउने निर्णय गरेको थियो। ७० रुपैयाँका दरले जिल्लाका किसानलाई कुल १५ करोड ७३ लाख २३ हजार रुपैयाँ अनुदानबापतको रकम सरकारले नपठाउँदा भुक्तानी गर्न नसकिएको लेखापाल पौडेलले बताए। गतवर्ष सरकारले उखुको प्रति क्विन्टल ६१० रुपैयाँ समर्थन मूल्य कायम गरेको थियो। जसमा उखुको मूल्य प्रतिक्विन्टल ५४० र ढुवानी भाडाबापतको प्रति क्विन्टल ७० रुपैयाँ सरकारले अनुदानबापतको रकम किसानलाई उपलब्ध गराउने निर्णय गरेको थियो। अघिल्लो वर्ष (आव २०७८०७९) मा जिल्लाका तीन चिनी उद्योगले उपलब्ध गराएको ९ लाख २३ हजार १२८ क्विन्टलबापतको कुल ९ करोड ४६ लाख अनुदान रकम किसानहरुलाई वितरण गरिएको कोष तथा लेखा लेखा नियन्त्रक कार्यालयका लेखापाल पौडेलले जानकारी दिए। सरकारले रकम पठाउने बित्तिकै किसानहरुलाई अनुदानबापतको रकम भुक्तानी गरिने कोष तथा लेखा नियन्त्रक कार्यालयले जनाएको छ। उद्योगबाट अझै भुक्तानी पाउन बाँकी गतवर्ष उखु उपलब्ध गराएका नवलपरासीका किसानले उद्योगबाट अहिलेसम्म पूरै रकम पाउन सकेका छैनन्। विगतमा जस्तो भुक्तानीका लागि वर्षौं कुर्नुपर्ने बाध्यता नरहे पनि किसानहरुले गतवर्ष उपलब्ध गराएको उखुबापतको केही रकम पाउन नसकेका हुन्। केही वर्षदेखि पुरानो बाँकी रकम नतिरेको इन्दिरा चिनी उद्योगले अहिलेसम्म पनि किसानको पूरै रकम भुक्तानी गरेको छैन। एक करोडभन्दा बढी भुक्तानी गर्न बाँकी रहेको उक्त उद्योगका सञ्चालक सम्पर्क आउन नसक्दा ताकेता गर्नसमेत नसकिएको जिल्ला प्रशासनले जनाएको छ। यसैबीच सरकारले गत वर्ष मूल्य निर्धारण नगर्दै उखु खरिद गरेको बाग्मती चिनी उद्योगले सरकारले बढाएको प्रतिक्विन्टल २० रुपैयाँ भुक्तानी नगरेको किसानहरुले बताएका छन्। मूल्य निर्धारण गर्न ढिलाइ गरेपछि बढेको मूल्य पछि भुक्तानी गर्ने सहमतिमा बाग्मतीले सरकारले अघिल्लो वर्ष (आव२०७८०७९) मा तोकेको ५२० मा उखु खरिद गरेको थियो। अघिल्लो वर्षभन्दा २० रुपैयाँ थपेर सरकारले गत वर्ष उखुको मूल्य अनुदानबाहेक प्रति क्विन्टल ५४० रुपैयाँ कायम गरेको थियो। बढेको सोही २० रुपैयाँ अहिलेसम्म नपाएको किसानहरुले गुनासो गरेका हुन्। सरकारले २०७९ को माघ महिनामा मात्र उखुको समर्थन मूल्य तोक्यो, अघिल्लो वर्षको मूल्यमा खरिद गरेकाले बढाएको प्रति क्विन्टल २० रुपैयाँका दरले किसानलाई तिर्न बाँकी छ। उद्योगका प्रबन्धक टंक काफ्लेले भने। किसानसँगको सहमतिअनुसार बढेको प्रतिक्विन्टल २० रुपैयाँ केही दिनमा किसानलाई भुक्तानी गर्ने काफ्लेले बताए। बाग्मतीले गतवर्ष १० लाख ८० हजार ८४५ क्विन्टल उखु क्रसिङ्ग गरेको छ। त्यसबापत हुन आउने २० रुपैयाँका दरले २ करोड १६ लाख रुपैयाँ भुक्तानी गर्नुपर्ने देखिएको छ। यसैबीच लुम्बिनी चिनी उद्योगले नाम छुट हुन गएका र विवरण यकिन हुन बाँकी रहेका किसानका बाहेक सबैको रकम भुक्तानी गरेको उद्योगका लेखा प्रमुख कुशप्रसाद सुवेदीले जानकारी दिए। उद्योगले करिब १० देखि १२ लाखसम्म रकम भुक्तानी गर्न बाँकी रहेको जनाएको छ। १०१२ लाख भुक्तानी गर्न बाँकी होला, विवरण र नाम फरक परेकाले रुजु गरेर त्यो पनि क्रमशः भुक्तानी गरिरहेका छौं, सुवेदीले भने। त्यसैगरी गतवर्षदेखि चिनी उत्पादन सुरु गरेको तत्व फर्म प्रालि प्रतापपुर, कठहवालाई भुक्तानीको अवस्थाका बारेमा जानकारी लिन खोज्दा सम्पर्क हुन सकेन।"
किन थलियो नेपाल एयरलाइन्स ?,"काठमाडौं : राष्ट्रिय ध्वजाबाहक नेपाल वायुसेवा निगम स्थापना २०१५ सालमा भयो। सुरुवाती लागत थियो ३८ लाख रुपैयाँ। २०५० सालतिर ४ बोइङ, ३ एभ्रो, ११ ट्वीनअटर र १ पिलाटस पोटर जहाज थिए। त्यतिबेला दक्षिण एसियाकै उत्कृष्ट वायुसेवाका रूपमा नाम थियो, शान थियो। तर, ०७८०७९ सम्म आइपुग्दा निगम यसरी थला पर्यो कि, यसको थाप्लोमा ४८ अर्ब ३ करोड ऋणको भार छ। अब यसको संरचनागत सुधार नगर्ने हो भने उस्किनै नसक्ने दयनीय अवस्थामा पुगेको अध्ययनले देखाएको छ। पूर्वगभर्नर दीपेन्द्रबहादुर क्षेत्री संयोजकत्वको ५ सदस्यीय समितिले निगम सुधारका विभिन्न विकल्पसहित पर्यटन मन्त्रालयलाई प्रतिवेदन बुझाएको छ। समितिले निगम सुधारका लागि तीनवटा विकल्प दिएको छ। १निगमको व्यवस्थापन सुधार गर्नुपर्ने। २ कम्पनीमा परिणत गर्नुपर्ने। ३ कम्पनीलाई तीन भागमा विभाजन गरी सञ्चालन गर्नुपर्ने। हुन त, निगम खस्कँदै गएपछि निगम सुधारका लागि यसअघि नै ८ वटा समिति बनेका थिए। ती समितिका प्रतिवेदन त्यत्तिकै दराजमा थन्किदा निगम झन्झन् धराशायी बन्दै गएको छ। संरचनागत सुधारका तीन विकल्प पूर्वगभर्नर क्षेत्री नेतृत्वको सुझाव समितिले निगम सुधारका लागि ३ विकल्प सिफारिस गरेको छ। पूर्वगभर्नर क्षेत्री संयोजक रहेको समितिमा चाटर्ड एकाउन्टेन्ट पिउस आनन्द, क्याप्टेन ओम गुरुङ, सञ्चारकर्मी टीकाराम राई र साहारा नेउपाने सदस्य थिए। अहिलेको व्यवस्थापन संरचनाबाट निगम अघि बढ्न नसक्ने समितिको निष्कर्ष रहेको संयोजक क्षेत्री बताउँछन्। समितिले गरेका सिफारिसलाई कार्यान्वयनमा लैजाने सर्तमा नै यो प्रतिवेदन तयार भएको पनि उनले जानकारी दिए। निगमलाई सुधारमा लैजान पहिलो विकल्प भनेको व्यवस्थापनको पुनर्संरचना रहेको छ। यो समितिले प्रमुख कार्यकारीको अवधारणालाई अघि सारेको छ। निगम ऐनअनुसार निगमको अध्यक्ष नेपाल सरकार (मन्त्रिपरिषद्) बाट नियुक्त हुन्छ। ऐनमा उक्त प्रावधान संशोधन गरी मन्त्रालयका सचिवलाई पदेन अध्यक्ष बनाउन समितिले सुझाव दिएको छ। यस्तै, निगमको प्रमुख कार्यकारी नियुक्ति भने राष्ट्रिय योजना आयोगका उपाध्यक्ष संयोजक भएको समिति गठन गरी उक्त समितिले निर्धारित गरेको छनोट विधिअनुसार खुला प्रतिस्पर्धाबाट गरिनुपर्ने प्रतिवेदनमा छ। त्यस्तो समितिमा पर्यटन मन्त्रालयका प्रतिनिधि र पर्यटन विज्ञ सम्मिलित गर्नुपर्ने उल्लेख छ। अहिलेसम्म नातावाद वा कृपावादका आधारमा निगममा नियुक्ति हुने गर्दा व्यस्थापकीय कमजोरी देखिएको समितिको बुझाइ छ। त्यसका लागि ऐन संशोधन गरी उक्त प्रावधान राख्नुपर्ने सुझाइएको छ। समितिले दिएको अर्को विकल्पमा निगमलाई कम्पनीको मोडलमा लगी रणनीतिक साझेदारसहित कम्पनी सञ्चालन गर्नुपर्ने उल्लेख छ। रणनीतिक साझेदारमा आएको कम्पनीलाई निश्चित प्रतिशत सेयर दिन सकिने छ। निगमको कार्य पद्धतिलाई व्यवस्थित गर्न विदेशी अनुभवी र बहुप्रकारका जहाज सेवा प्रदान गरिरहेका कम्पनीलाई रणनीतिक साझेदारका रूपमा भित्राउन सकिने विकल्प दिइएको समिति सदस्य गुरुङले जानकारी दिए। तेस्रो विकल्पमा कम्पनीलाई तीन भागमा विभाजन गर्न सुुझाव दिइएको छ। जसअनुसार मूल होल्डिङ कम्पनी, अन्तर्राष्ट्रिय सेवा प्रदान गर्ने सहायक कम्पनी र आन्तरिक हवाई उडान सेवा गर्ने सहायक कम्पनीको रूपमा विकास गर्न सुझाव दिइएको छ। समितिले मूल होल्डिङ कम्पनीले उड्डयनसम्बन्धी व्यावसायिक तालिम, विमानलगायत सम्बन्धित उपकरणको सम्भार, मर्मत क्याटरिङको व्यवस्था लगायतका काम गर्नुपर्ने सुझाव छ। यस्तै, विमान सञ्चालन, बजार व्यवस्थापन आदि काममा पूर्णस्वायत्त र विमान खरिद, मर्मत सम्भार आदिमा काम गर्न अन्तर्राष्ट्रिय उडान सहायक कम्पनी बनाउनुपर्ने प्रतिवेदनमा सुझाव छ। निगमको सञ्चित कुल ऋण ४८ अर्ब ३ करोड छ। निगमले कुल ऋणको करिब १० प्रतिशतभन्दा बढीको दरले ब्याज खेपिरहेको छ। निगमको दीर्घकालीन ऋण झन्डै ४७ अर्ब पुगेकोे छ। मुलुकको वर्तमान अवस्थामा ऋण चुक्ता भन्दा ऋण थपिने देखिन्छ। जहाज फ्लीट बढ्दा अन्तर्राष्ट्रिय तथा आन्तरिक दुवैतर्फ बजार हिस्सा बढी राजस्व र सञ्चालन मुनाफामा वृद्धि भएको छ। तर, विमान खरिदका लागि लिइएको ऋण तिर्न सक्ने अवस्था छैन। त्यस्तै, आन्तरिक उडानको व्यवस्थापन लगायतका काम गर्न आन्तरिक हवाई उडान सेवा कम्पनी स्थापना गर्नुपर्ने समितिको सुझाव छ। रणनीतिक साझेदारको व्यवस्थामा नजाने भए निगमको सेयर संरचनामा परिवर्तन गर्नुपर्ने पनि समितिको सुझाव छ। यससँगै निगममा दुई नयाँ विभाग रिसर्च एन्ड इनोभेसन र सूचना प्रविधि विभाग थप्नुपर्ने समितिले औंल्याएको छ। सञ्चालक समितिको प्रत्यक्ष मातहतमा सञ्चालन हुने गरी एक लेखासमिति र हालको वाणिज्य विभागलाई मार्केटिङ विभागमा रूपान्तरण गर्नुपर्ने प्रतिवेदनमा उल्लेख छ। जहाज थप्न समितिको सुझाव पुँजी अभाव, ऋणको बोझ र जहाज अभावको चर्को दवावमा निगम छ। ३८ लाख लगानीबाट सुरु भएको निगमको आर्थिक वर्ष २०७८०७९ सम्मसम्म ४ अर्ब ९० करोड ऋणात्मक पुँजी छ। निगमले व्यापार वृद्धि गरी ऋणभार घटाउने र सहुलियत ब्याजदरको ऋण प्राप्त गर्ने उपायको खोजी गर्नुपर्ने समितिको सुझाव छ। निगमले बजार व्यवस्थापनतर्फ उपेक्षा गरेका कारण उडान सेवा बजारमा यसको उपस्थिति कमजोर भएको र त्यसैकारण यसको ब्रान्डमा नकारात्मक असर परिरहेको समितिको निष्कर्ष छ। बजार व्यवस्थापनबारे कमजोर र स्पष्ट रणनीति नहुँदा निगमको बजार उपस्थिति कमजोर देखिएकाले बजार उपस्थिति प्रभावकारी बनाउनुपर्ने समितिको सुझाव छ। यसका लागि नयाँ जहाज किन्न सुझाव दिइएको छ। निगमले विभिन्न शीर्षकमा उठाउनुपर्ने रकम आर्थिक वर्ष ०७८०७९ मा २ अर्ब १९ करोड पुगेको छ। यसको प्रत्यक्ष प्रतिकूल असर निगमको नगद प्रवाहमा परिरहेको छ। उठाउनुपर्ने रकम उठेमा नयाँ विमान खरिदमा सहयोग पुग्ने हुँदा निगमले तदारुकता साथ रकम उठाउनुपर्ने प्रतिवेदनमा भनिएको छ। यस्तै, निगमको सोल्टी होटलमा रहेको सेयर बेच्न पनि प्रतिवेदनले सुझाव दिएको छ। सोल्टी होटलमा निगमको १ करोड ३ लाख ३३ हजार ६ सय ९९ कित्ता सेयर छ। ०८० भदौ १९ गतेसम्म उक्त शेयरको बजार मूल्य प्रतिकित्ता ४ सय ४३ छ। त्यसअनुसार सेयरबाट ४ अर्ब ५७ करोड ७८ लाख २८ हजार ६५ रुपैयाँ आउने समितिको मूल्यांकन छ। सोल्टी होटलको उक्त सेयर बिक्री गरी प्राप्त हुने रकम नयाँ जहाज खरिद गर्न उपयोग गर्न सकिने बताइएको छ। कहिले बहुरिन्छ ऋणबाट निगम ? निगमको सञ्चित कुल ऋण ४८ अर्ब ३ करोड छ। निगमले कुल ऋणको करिब १० प्रतिशतभन्दा बढीको दरले ब्याज खेपिरहेको छ। यो ऋणभारलाई घटाउन निगमले व्यापार बृद्धि गरी ऋणभार घटाउनुपर्ने र सहुलियत ब्याजदरको ऋण प्राप्त गर्ने उपायको खोजी गर्नुपर्ने समितिको निष्कर्ष छ। निगमको दीर्घकालीन ऋण झन्डै ४७ अर्ब पुगेकोे छ। निगमले वार्षिक ५ अर्ब नगद नाफा गर्ने हो भने पनि दीर्घकालीन ऋण भुक्तानी गर्न १० वर्ष लाग्ने देखिन्छ। मुलुकको वर्तमान अवस्थामा ऋण चुक्ताभन्दा ऋण थपिने देखिन्छ। किनभने निगमको आर्थिक वर्ष ०७८०७९ मा आम्दानी करिब १६ अर्ब हुँदा कुल लागत करिब १८ अर्ब छ। यस्तै संचित घाटा बर्सेनि बढ्दै गएको छ। मुख्यतया आर्थिक वर्ष ०७३७४ पछि अन्तर्राष्ट्रिय उडान भर्न दुई न्यारोबडी र दुई वाइडबडी विमान खरिदका लागि लिइएको ऋणका कारण मध्यम तथा दीर्घकालीन कर्जा बढ्दै गएको छ। आर्थिक वर्ष ०७८०७९ मा निगमको कुल सम्पत्ति (इक्विटी) मा कुल कर्जा अनुपात १११७ छ। जहाज फ्लीट बढ्दा अन्तर्राष्ट्रिय तथा आन्तरिक दुवैतर्फ बजार हिस्सा बढी राजस्व र सञ्चालन मुनाफामा वृद्धि भएको छ। तर, विमान खरिदका लागि लिइएको ऋण तिर्न सक्ने अवस्था छैन। जसको कारण निगमको नेटवर्थ स्थितिमा गिरावट आएको छ। थपिएको विमानको ठूलो ह्रासले पनि नाफा घट्न भूमिका खेलेको छ। गौरवपूर्ण इतिहास, कहालीलाग्दो वर्तमान ०१५ सालमा २८ सिट भएको डकोटा जहाजबाट निगमले सेवा सुरु गरेको थियो। त्यसताका सिमरा, जनकपुर, राजविराज, दाङ, पोखरा, भैरहवा र विराटनगरमा उडान हुन्थ्यो। निगमको अन्तर्राष्ट्रिय उडान भने ०२३ मा ४४ सिट भएको टर्बोप्रप्र जहाजबाट भएको थियो। उक्त जहाजमार्फत भारतको पटना, दिल्ली र कलकत्तामा सेवा सञ्चालित थियो। ०२८ र ०२९ सालमा ट्वीनअटर र बोइङ जहाजको प्रवेशपछि निगमले आफ्नो प्रगति र विकासमा फड्को मार्यो। २०५० सालतिर ४ बोइङ, ३ एभ्रो, ११ ट्वीनअटर र १ पिलाटस पोटर जहाज थिए। त्यसबेला निगमले आन्तरिकतर्फ ३९ र अन्तर्राष्ट्रियतर्फ ९ वटा मुलुकका १३ वटा गन्तव्यमा सेवा प्रदान गथ्र्यो। उक्त समयमा निगम दक्षिण एसियाकै उत्कृष्ट वायुसेवा संस्थाको रूपमा परिचित थियो। ०५० सालको अन्त्यतिर निगमले आफ्नो बोइङ ७२७ जहाज बिक्री गर्यो र भाडामा जहाज लिई अन्तर्राष्ट्रिय उडान गर्न थाल्यो। निगमले ट्विनअटर जहाज पनि निजी कम्पनीलाई भाडामा दिने नीति अख्तियार गर्यो। त्यो रणनीतिले निगमलाई आन्तरिक उपस्थितिमा कमजोर बनाएको विज्ञहरूले गुनासो समितिमा गरे। कमजोर उपस्थितिलाई सवल बनाउनका लागि चारवटा १७ सिट भएको स्टल रुट र ५६ सिट भएको दुइटा ट्रंक रुटको चिनियाँ जहाज भित्र्याइयो। अन्तर्राष्ट्रिय उडानमा उपस्थिति बलियो बनाउन ०७२ मा १५८ सिट क्षमता भएका दुइटा एयरबस ३२० जहाज र तीन वर्षपछि २७४ सीट क्षमता भएको एयरबस ३३० दुइटा जहाज खरिद गरीयो। यी चारवटा एयरबस जहाजमार्फत हाल निगमले विभिन्न ७ देशका ९ वटा गन्तव्यमा सेवा सञ्चालन गरिरहेको छ। आम्दानीभन्दा सञ्चालन खर्च बढी भएको कारण देखाउँदै ०७७ साउन १५ गतेदेखि ६ वटै चिनियाँ जहाज ग्राउन्डेड गरिए। निगमसँग भएका तीनवटा ट्विनअटर जहाजमध्ये पनि ०६९ देखि एउटा जहाज सञ्चालनमा छैन। २ ट्वीनअटरले दैनिक सरदर ६ उडान भरिरहेका छन्। ०५० मा आन्तरिकतर्फ ३९ गन्तव्यमा उडान भर्ने निगम १९ गन्तव्यमा सीमित भएको छ। अन्तर्राष्ट्रियतर्फ ०५० मा १३ वटा गन्तव्यमा सेवा सञ्चालन गरिरहेको थियो भने हाल ९ गन्तव्यमा मात्र सेवा प्रदान गरिरहेको छ। दैनिक १५ घण्टा सरदर उडान क्षमता भएको एक एयरवस जहाजले हाल प्रतिदिन सरदर १० देखि ११ प्रतिघण्टा मात्र उडान भरिरहेको छ। यी तथ्यांकले निगमको वर्तमान प्रगति ऋणात्मकतर्फ उन्मुख भएको समितिको निष्कर्ष छ। त्यसैले निगम तोकिएबमोजिमको उद्देश्य पूरा गर्न असफल छ। आन्तरिक उडानतर्फ निगमको उपस्थिति अत्यन्तै न्यून भएकाले आमयात्रुले चर्को भाडादरको समस्याबाट पीडित हुनु परिरहेको छ। डोल्पा, हुम्ला, जुम्ला, मनाङ जस्ता विकट जिल्लाका जनता सर्वसुलभ हवाईसेवा प्राप्त गर्नबाट बञ्चित छन्। निगमको ऋणात्मक प्रगतिलाई रोक्न र यसको उपस्थिति हवाई बजारमा सशक्त बनाउनुपर्ने समितिको सुझाव छ। न्यारोबडीबाहेक आन्तरिक उडान र वाइडबडी सञ्चालन घाटामै अन्तर्राष्ट्रिय उडानलाई प्रभावकारी बनाउने भन्दै निगमले ०७५ असार र साउनमा गरी दुइटा एयरबस ३३० भित्र्याएको थियो। सञ्चालनको ५ वर्षमा वाइडबडी करिब ६५ प्रतिशत क्षमतामा मात्र उडेको छ। सञ्चालनका प्रत्येक वर्ष घाटामा उडेको वाइडबडीले आर्थिक वर्ष ०७९८० को वैशाखसम्म १९ अर्ब १५ करोड घाटा बेहोरेको छ। उडानको पहिलो वर्ष ०७४०७५ मा १ अर्ब ५३ करोड, ०७५०७६ मा ३ अर्ब ५९ करोड, ०७६०७७ मा ४ अर्ब, ०७७०७८ मा ३ अर्ब ७३ करोड, ०७८०७९ मा ३ अर्ब र ०७९०८० को वैशाखसम्म ३ अर्ब २८ करोड घाटा बेहोरेको छ। यी जहाज खरिदका लागि लिएको ऋण ०७८०७९ सम्म सञ्चय कोष र नागरिक लगानी कोषको क्रमशः ११ अर्ब ९९ करोड र १२ अर्ब रुपैयाँ छ। न्यारोबडी जहाज भने आर्थिक वर्ष ०७७०७८ र ०७८०७९ बाहेक अन्य बेला नाफामा गरेका छन्। आर्थिक वर्ष ०७९८० को वैशाखसम्म ९५ करोड ७८ लाख रुपैयाँ २ न्यारोबडीले कमाएका छन्। यस्तै आन्तरिक उडान भर्ने २ ट्वीनटर पनि घाटामा नै उडिरहेका छन्। ट्वीनअटरको घाटा आर्थिक वर्ष ०७४०७५ मा २० करोड १७ लाख, ०७५०७६ मा ४२ करोड ८७ लाख, ०७६०७७ मा ४६ करोड ६ लाख, ०७७०७८ मा ५६ करोड ४८ लाख, ०७८०७९ मा ५५ करोड ९४ लाख र आर्थिक वर्ष ०७९८० को वैशाखसम्म ५० करोड ९९ लाख रुपैयाँ नोक्सानी छ। विगत ६ वर्षमा निगमको आम्दानी खर्च र नोक्सानीः निगमले विगत ६ आर्थिक वर्षमा १४ अर्ब ७७ करोड रुपैयाँ नोक्सानी व्यहोरेको छ। जबकि यस अवधीमा निगमको आम्दानी ८५ अर्ब ४८ करोड छ। खर्च भने १ खर्ब रुपैयाँभन्दा बढी देखिन्छ। अघिल्ला ८ प्रतिवेदनहरूले मुख्य रूपमा निगमको संरचनागत सुधारलाई प्राथमिकतामा राखेको देखिन्छ। यति धेरै अध्ययन प्रतिवेदनको ५० प्रतिशत मात्र कार्यान्वयन भएको भए अहिले निगम सबल बनिसक्ने भन्ने निगमका पूर्व वरिष्ठ कप्तान केबी लिम्बु बताउँछन्। रिपोर्ट बनाउनुभन्दा त्यसको कार्यान्वयन पक्ष संवेदनशील हुने बताउँदै लिम्बु भन्छन्, कसैलाई दोष दिनुभन्दा पनि अध्ययन प्रतिवेदनको गाम्भिर्यताबारेमा हामी सचेत नभएको देखिन्छ। यसअघिका समितिका प्रतिवेदन र सुझाव : २०५८ सालमा निगमले नै अध्ययन गरेर सरकारलाई सुझाव प्रतिवेदन बुझाएको थियो । २ अर्ब ४४ करोड बाह्य दायित्व व्यवस्थित गर्न सरकारबाट १ अर्ब ५० करोड दीर्घकालीन ऋण माग्ने र बाँकी बैंकहरूको अल्पकालीन ऋणलाई दीर्घकालीन ऋणमा रूपान्तरण गर्न पहल गर्ने तथा दीर्घकालीन ऋण दायित्वलाई वहन गर्न अन्तर्राष्ट्रिय उडानका लागि एउटा जहाज थप्न सुझाव दिइएको थियो । २०५८ सालमा सरकारले पूर्वमुख्यसचिव दामोदरप्रसाद गौतमको संयोजकत्वमा अर्को प्रतिवेदन तयार गरेको थियो । उक्त प्रतिवेदनले निगमलाई कम्पनीमा रूपान्तरण गर्न, आन्तरिक तथा अन्तर्राष्ट्रिय सेवालाई विभाजित गर्न, अनुत्पादक सम्पत्तिहरूको बेचबिखन गर्न, स्वचालित प्रणाली लागू गर्न, विमान खरिदमा अनियमितता हुन नदिन निगमले नै विमान खरिद गर्नेलगायत सुझाव दिएको थियो । राष्ट्रिय योजना आयोगका तत्कालीन सदस्य डा शंकरप्रसाद शर्माको संयोजकत्वमा पाँच सदस्यीय उच्चस्तरीय कार्य योजना समिति गठन भयो । उक्त कार्य योजना समितिलाई यसभन्दा अगाडि उल्लेखित निगम सम्बन्धी कार्यदलले मन्त्रालयमा बुझाएका प्रतिवेदन र गौतम उच्चस्तरीय समितिको प्रतिवेदनलाई अध्ययन गरी सुझाव दिने म्यान्डेट दिइएको थियो । निगमलाई विघटन गरी दुई विकल्पमध्ये एक विकल्प रोजी कार्य आरम्भ गर्न समितिले सुझाव दियो । पहिलो विकल्पमा निगमको जायजेथा र दायित्वको मूल्यांकन गरी सोलाई पुँजी मानी विदेशी साझेदार, नेपाली सर्वसाधरण, पर्यटन व्यवसायी र कर्मचारीलाई सेयर बिक्री गर्ने भन्ने थियो । दोस्रो विकल्पमा निगम विघटन गरी नयाँ दुई वायुसेवा कम्पनी (आन्तरिक र बाह्य) स्थापना गरी त्यसको जायजेथा कम्पनीमा हस्तान्तरण गर्ने भन्ने थियो । ०६२ सालमा केदारलाल जोशीको संयोजकत्वमा ६ सदस्यीय कार्यदल बन्यो । उक्त कार्यदलले ०६२ भदौ १६ गते प्रतिवेदन बुझायो । सुझावमा निगमलाई निजीकरणमा रूपान्तरण गर्नुपर्ने, नयाँ सीमित दायित्वको नयाँ कम्पनी दर्ता गर्ने, निगमलाई बिघटन गर्ने, विघटित निगमको व्यवसाय, सम्पत्ति, दायित्व तथा कर्मचारीहरू स्थानान्तरण गर्ने छन् । पर्यटन मन्त्रालयले शारदाप्रसाद त्रिताल संयोजक भएको चार सदस्यीय उपसमिति २०६४ भदौ २७ गते गठन गर्यो । उक्त उपसमितिलाई निगमलाई सार्वजनिक निजी साझेदारमा लैजाने सम्बन्धमा अध्ययन गरी सुझाव दिन म्यान्डेट दिइएको थियो । त्रिताल उपसमितिले ०६४ मंसिर ११ गते प्रतिवेदन पेश गर्यो । प्रतिवेदनले निगम(स्वामित्व परिवर्तन तथा हस्तान्तरणसम्बन्धी) ऐन, २०६४ र नेपाल वायुसेवा कम्पनी लिमिटेडको प्रबन्धपत्र २०६४ को मस्यौदा सिफारिस गरेको छ । यस्तै, विदेशी रणनीतिक साझेदारलाई जारी पुँजीको ३० देखि ६० प्रतिशत अन्तर्राष्ट्रिय बोलपत्र आह्वानमार्फत बिक्री गर्ने, बैंक तथा वित्तीय संस्थालाई १५ प्रतिशत, नेपाली सर्वसाधारणलाई १० प्रतिशत, कर्मचारीलाई ५ प्रतिशत र बाँकी नेपाल सरकारको नाममा राख्ने पनि सुझाएको थियो । आन्तरिक सेवालाई प्रभावकारी रूपमा सञ्चालन गर्न एक सहायक कम्पनी खडा गर्ने भनिएको छ । ०६६ पुस २६ गते मन्त्रालयका सहसचिव मुरारीबहादुर कार्कीको संयोजकत्वमा निगमलाई सार्वजनिक कम्पनीमा परिणत गर्न एक कार्यदल गठन गर्यो । कार्यदलले मिति २०६७ जेठ १२ गते प्रतिवेदन मन्त्रालय समक्ष बुझायो । प्रतिवेदनमा निगमलाई लिमिटेड कम्पनीमा रूपान्तरण गर्नका लागि प्रबन्धपत्र र नियमावलीको मस्यौदा संलग्न गरिएको छ । निगमको कुल सम्पत्ति एकिन गरी नयाँ कम्पनीको पुर्जि संरचना तयार गर्ने, नेपाल सरकारले गोल्डन सेयरमार्फत राष्ट्रिय हितको संरक्षण गर्ने, कम्पनीमा गए पनि ग्राउन्ड ह्यान्डलिङ सेवा निगमलाई नै दिने र अर्थ तथा पर्यटन मन्त्रालयले ५० ५० प्रतिशत सेयर स्वामित्व रहने गरी कम्पनीमा दर्ता गर्न सिफारिस गरिएको थियो । ०७६ साउन २२ मा नेपाल सरकारका पूर्वसचिव सुशील घिमिरेको संयोजकत्वमा नेपाल वायुसेवा निगम सुधार सुझाव कार्यदल गठन भयो । उक्त कार्यदललाई निगमसम्बन्धी विभिन्न अध्ययन प्रतिवेदनको विश्लेषण गर्नुका साथै निगमको कानुनी, संस्थागत, संगठनात्मक, व्यवस्थापकीय, एंव व्यवसायिक क्षमताको अध्ययन गरी तत्कालीन र दीर्घकालीन सुझाव दिन म्यान्डेट दिइएको थियो । उक्त समितिले तत्कालिन सुधारमा ऋण ब्याजदर हालमा १०५० प्रतिशतसम्म भएकाले त्यसलाई सबैभन्दा कम दरमा घटाउन पहल गर्ने, विदेशी संस्थाहरूसँग बढीमा ६७ प्रतिशत ब्याजदरमा ऋण लिन पहल गर्ने लगायत छन् । यस्तै, दीर्घकालीन सुधारमा भने नेपाल सरकारको ५१ प्रतिशत सेयर स्वामित्व रहने गरी संस्थागत संरचनालाई परिवर्तन गर्दै कम्पनीमा लैजाने, ग्राउन्ड ह्यान्डलिङ सेवालाई रूपान्तरित कम्पनीले सञ्चालन गर्ने लगायत भनिएको छ । अन्तर्राष्ट्रिय नागरिक उड्डयन संगठन (आइकाओ) ले ०६१ असोजमा निगमको सुधारसम्बन्धी अध्ययन प्रतिवेदन बुझाएको थियो । उक्त प्रतिवेदनले पनि निगमलाई कम्पनीमा रूपान्तरण गरी दुई अलग कम्पनीमा दर्ता गर्नुपर्ने, संस्थान र निजीकरणको कार्यक्रम सँगसँगै सम्पन्न गर्ने, ट्वीनअटर विमानहरू १९ देखि ३४ वर्ष पुरानो भएकाले मर्मत गर्न आवश्यक भएको र आगामी वर्षहरूमा आन्तरिक सेवाका लागि ५०६० सिट भएको दुईवटा विमान र एउटा थप जेट विमान थप्ने र निगमको सम्पत्ति मूल्यांकन गर्ने सुझाव दिएको छ । अघिल्ला ८ प्रतिवेदनहरूले मुख्य रूपमा निगमको संरचनागत सुधारलाई प्राथमिकतामा राखेको देखिन्छ । यति धेरै अध्ययन प्रतिवेदनको ५० प्रतिशत मात्र कार्यान्वयन भएको भए अहिले निगम सबल बनिसक्ने भन्ने निगमका पूर्व वरिष्ठ कप्तान केबी लिम्बु बताउँछन् । रिपोर्ट बनाउनुभन्दा त्यसको कार्यान्वयन पक्ष संवेदनशील हुने बताउँदै लिम्बु भन्छन्, कसैलाई दोष दिनुभन्दा पनि अध्ययन प्रतिवेदनको गाम्भिर्यताबारेमा हामी सचेत नभएको देखिन्छ ।"
"सेयर धितो कर्जामा १२ करोडको सीमा बढाइयो, व्यक्तिले १५ र संस्थाले २० करोडसम्म लिन पाइने","काठमाडौं : नेपाल राष्ट्र बैंकले सेयर धितो कर्जामा यसअघिको रु १२ करोडको सीमा बढाएको छ । राष्ट्र बैंकले एकीकृत निर्देशन २०८० मा संशोधन गर्दै मार्जिन प्रकृतिको सेयर धितो कर्जाको सीमा बढाएको हो। यसअघि सेयर धितो कर्जाकारूपमा समग्र वित्तीय प्रणालीबाट रु १२ करोडसम्मको मात्रै कर्जा पाउने व्यवस्था थियो। त्यसलाई बढाएर व्यक्तिको हकमा रु १५ करोड र संस्थाको हकमा रु २० करोड बनाइएको छ। 'कुनै एक वा सबै इजाजत प्राप्त संस्थाबाट शेयर धितोमा प्रवाह हुने मार्जिक प्रवृतिको कर्जाको अधिकतम एकल ग्राहक कर्जा सीमा कूल रु १५ करोड कायम गरिएको छ,' राष्ट्र बैंकले आज जारी गरेको संशोधित निर्देशिकामा भनिएको छ, 'धितोपत्र बजारमा लगानी गर्ने उद्देश्यले स्थापना भएका संस्थागत लगानीकर्ताका लागि यस्तो कर्जाको अधिकतम सीमा रु २० करोड कायम गरिएको छ।' त्यस्तै निर्देशिकामार्फत् वाणिज्य बैंकहरुले चालु आर्थिक वर्षको अन्त्यसम्ममा काउन्टर साइक्लिकल बफर शून्य दशमलव पाँच प्रतिशत कायम गर्नुपर्ने भएको छ।"
मिर्मिरेको एफपीओमा असोज २५ देखि आवेदन,काठमाडौं : मिर्मिरे लघुवित्त वित्तीय संस्थाको एफपीओमा असोज २५ गतेबाट आवेदन दिन मिल्ने भएको छ। एफपीओ जारी गर्ने अनुमति पाएसँगै आवेदन दिने मिति तय गरिएको हो। बैंक तथा वित्तीय संस्थासम्बन्धी ऐन २०७३ को दफा ९ बमोजिम सर्वसाधारणको पुँजी ३० प्रतिशत कायम गर्न लघुवित्तले एफपीओ जारी गर्न लागेको हो। लगानीकर्ताले लघुवित्तको १ करोड २३ लाख ८१ हजार ६ सय ४५ रुपैयाँ बराबरको प्रतिकित्ता १०० रुपैयाँ अंकित मूल्यका १ लाख २३ हजार ८ सय १६ दशमलव ४५ कित्ताका लागि असोज ३० गतेसम्म आवेदन दिन सक्नेछन्। उक्त अवधिभित्र पर्याप्त आवेदन नपरे निष्कासन अवधि कात्तिक ९ गतेसम्म लम्बिने बताइएको छ। लघुवित्तको एफपीओमा न्यूनतम १० कित्तादेखि एक हजार कित्तासम्मका लागि आवेदन दिन सकिनेछ। लघुवित्तको सेयर निष्कासन तथा बिक्री प्रबन्धक नेपाल एसबीआई मर्चेन्ट बैंकिङ हो। मिर्मिरेले असोज ४ गते फर्दर पब्लिक अफरिङ (एफपीओ) जारी गर्ने अनुमति पाएको हो।
"सबै चिजको मूल्य बढ्यो, सरकारप्रतिको लोकप्रियता घट्यो : प्रदीप पौडेल","काठमाडौं : नेपाली कांग्रेसका सांसद प्रदीप पौडेलले सरकारको लोकप्रियता घटेको दाबी गरेका छन्। बिहीबार प्रतिनिधि सभाको बैठकमा बोल्दै पौडेलले बजारमा मूल्यवृद्धि बढेको तर सरकारको लोकप्रियता घटेको दाबी गरेका हुन्। उनले देश आर्थिक मन्दीले थलिएको बताए। कालोबजारीलाई गर्ने र कृत्रिम अभाव गर्नेलाई कारबाही गर्न सरकारलाई आग्रह गरे। एक त देश आर्थिक मन्दीले थलिएको छ। ३५ प्रतिशत सटर बन्द भएको तथ्याङ्क सार्वजनिक भएको छ। यति नै बेला उपभोक्तालाई मार पर्ने गरी बजारमा मूल्यवृद्धि भइरहेको छ। १९ सयमा पाइने बोराको मूल्य ३ हजार पर्छ। चिनी, दाल, तरकारीको मूल्य आकासिएको छ।पौडेलले भने,यति बेला सबै चिजको मूल्य बढेको छ। सरकारप्रतिको भरोसा र लोकप्रियता मात्र नबढेको स्थिति हो। सरकारलाई अनुरोध गर्न चाहन्छु, देखावटी रुपमा साच्चै मूल्य नियन्त्रण र कालोबजारी गर्ने र कृत्रिम अभाव सिर्जना गर्नेलाई कारबाही गरी सरकारको उपस्थिति देखाओस्।"
"नेपाल एयरलाइन्सले अष्ट्रेलिया, कोलम्बो र सिओल उडान गर्ने","काठमाडौं : राष्ट्रिय ध्वजाबाहक नेपाल वायुसेवा निगम (नेपाल एयरलाइन्स)ले अष्ट्रेलियाको सिड्नी, श्रीलंकाको कोलम्बो र दक्षिण कोरियाको सिओलमा सिधा हवाई उडान सञ्चालन गर्ने भएको छ। निगमका कार्यकारी अध्यक्ष युवराज अधिकारीले छिट्टै सिड्नी, कोलम्बो र सिओलमा उडान भर्ने गरी कार्ययोजना बनाइएको जानकारी दिए। नेपाल वायुसेवा निगम र निजी क्षेत्रका नेपाल चेम्बर अफ कमर्सलगायत विभिन्न चारवटा संस्थाबीच आज समझदारीपत्र (एमओयु) हस्ताक्षर कार्यक्रममा अध्यक्ष अधिकारीले अष्ट्रेलिया उडान रोक्न केही पक्ष लागिपरेको भन्दै सबै प्रकारका दबाब र प्रभावका बीच सिड्नीसहितका गन्तव्यमा उडान विस्तार गरिने उल्लेख गरे। 'निगमले सिड्नीको उडानका लागि धेरै काम गरिसकेका छौं, तर केही सिन्डिकेटधारी समूह निगमको जहाज सिड्नी जान नदिन प्रयास गरिरहेका छन्, विभिन्न दबाबलाई चिर्दै हामी लक्ष्यमा पुग्न सफल हुनेछौं,' उनले भने। अध्यक्ष अधिकारीले निगमका अन्तर्राष्ट्रिय उडान गन्तव्य विस्तार गर्ने र भएका गन्तव्यमा उडान सङ्ख्या बढाएर लैजाने प्रयासमा रहेको बताए। उक्त प्रयोजनका निम्ति पनि जहाज खरिद गर्ने र जहाज लिजमा लिएर भए पनि सेवालाई प्रभावकारी बनाउने योजन रहेको उनले बताए। नेपालमा विदेशी पर्यटक भित्र्याउन निगमको भूमिका रहेको भन्दै अध्यक्ष अधिकारीले निगमको सेवालाई थप प्रभावकारी बनाउन सरकारले पनि निगमको व्यवस्थापकीय पक्षलाई ध्यान दिनुपर्ने खाँओ औंल्याए। राष्ट्रिय दायित्वलाई ध्यानमा दिएर दुर्गम भेगमा उडान गर्ने तीनवटा ट्वीनअटर जहाज खरिद प्रक्रियामा रहेको र यसले छिट्टै सार्थकता पाउने उनले विश्वास व्यक्त गरे। निगमका वाणिज्य विभाग निर्देशक टंकनिधि दाहालले जहाज थपेर गन्तव्य विस्तार गर्ने योजनामा रहेको बताए।"
