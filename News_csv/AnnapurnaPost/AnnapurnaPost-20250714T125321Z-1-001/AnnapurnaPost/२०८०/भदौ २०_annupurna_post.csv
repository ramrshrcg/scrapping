शीर्षक,विवरण
कांग्रेसका ३ कमजोरी,"कार्यपालिका, व्यवस्थापिका र न्यायपालिकाबीच शक्ति सन्तुलन हुनु जरुरी हुन्छ। विश्वेश्वरप्रसाद कोइरालाको सक्रियतामा २००३ सालमा नेपाली राष्ट्रिय कांग्रेसको रूपमा गठन भयो। २००६ सालमा नेपाली राष्ट्रिय कांग्रेस र नेपाल प्रजातन्त्र कांग्रेसबीच एकीकरण भएर नेपाली कांग्रेस जन्म्यो। जहानियाँ राणाशासनको अन्त्य गरी २००७ मा प्रजातन्त्रको स्थापना गरेको गौरवपूर्ण इतिहास यसले बोकेको छ। अनेक कालखण्डमा विभिन्न आन्दोलनको अगुवाइ पनि यसले गरेको छ। विश्वसामु नेपाललाई सम्पन्न राष्ट्र स्थापित गर्ने उद्देश्य लिएर अघि बढेको गौरवपूर्ण इतिहास बोकेको यो दल दिनानुदिन खस्कँदो छ। संस्थापक नेताहरूको सोचविचार, कैयन् प्रजातन्त्रका सेनानीहरूको त्याग, तपस्या र बलिदानले नेपाली कांग्रेसलाई यहाँसम्म ल्याइपुर्याएको हो। तर आज सहाराबिना चल्नै नसक्ने कमजोर र अशक्त दलको अवस्थामा पुगेको गुनासो पार्टीकै कार्यकर्ता गरिरहेछन्। आखिर कसको दोष र कसले गर्दा यस्तो भयो ? आन्तरिक कलह, गुटबन्दी, पार्टीभित्रका संयन्त्रहरू निष्क्रिय रहनु कांग्रेसमात्र हैन, अरू दलका पनि साझा समस्या हुन्। स्वतन्त्र व्यक्तिको हैसियतले २०६२०६३ पछिका राजनीतिक घटनाक्रमलाई विश्लेषण गर्दा कांग्रेसका तीन गल्ती मुख्य देखिएका छन्। पहिलो, कांग्रेसले बीपीको विचार र सिद्धान्तलाई बिर्सेको छ। त्यसलाई पन्छाएर अघि बढेको आभास हुन्छ। नेपालको तत्कालीन राजनीतिक, सामाजिक र आर्थिक अवस्थामा धेरै परिवर्तन आइसकेको छ। तथापि बीपीले जीवनको अन्तिम अवस्थातिर भनेका कतिपय कुरा अझै सान्दर्भिक छन्। मूलभूत कुरा बीपीको सिद्धान्त र दूरगामी प्रभाव पार्ने सल्लाह, सुझाव र विचारहरूलाई बेवास्ता गर्नु नै अभिशाप बन्यो। गणेशराज शर्माले बीपीका विचारहरूलाई संकलन गरी संग्रहको रूपमा राजा, राष्ट्रियता र राजनीति नामक पुस्तक प्रकाशित गरेका छन्। बीपीको जीवनका अन्तिम दिनहरूमा संकलन गरिएका विचारमध्ये एक सोही पुस्तकमा अन्तिम सन्देश (८ जेठ २०३९) शीर्षकमा संग्रृहीत छ। उक्त सन्देशमा बीपीले भनेका छन् हामी बडो अप्ठ्यारो परिस्थितिमा छौं। हाम्रो देश, हाम्रो जाति, हाम्रो राष्ट्र बडो अप्ठ्यारो परिस्थितिमा छ र। त्यसलाई जोगाउनु परेको छ। त्यसका निम्ति मेरो एउटा प्रयत्न रहेको छ। त्यस्ता संस्था, त्यस्ता शक्तिहरू जसले जोगाउन सक्छन्, तीसँग हामीले वैमनस्यको सम्बन्ध राख्नु हुँदैन जस्तो राजतन्त्रको बारेमा। लाग्छ, त्यो त्यस्तो संस्था छ हाम्रो नेपालका लागि, नेपालको राष्ट्रियताका लागि, अहिले जो विपत्ति परेको छ बाहिरियाबाट, त्यसलाई बचाउन बडो ठूलो योगदान त्यसले दिन सक्छ। त्यसो हुनाले त्यसको खिलाफ हामीले बडो सजग भएरमात्र कारबाही गर्नुपर्छ। नत्र भनेदेखि जुन तत्त्वले हाम्रो राष्ट्रलाई सिध्याउन लागेको छ। बीपीले आफ्नो पार्टीको हितका लागि अर्को महत्त्वपूर्ण सन्देश पनि छोडका छन् जुन यहाँ उल्लेख गर्नु उपयुक्त हुन्छ, अर्को कुरो, पार्टीका सम्बन्धमा केवल यही कुरो, मैले भनेको कुरोलाई पार्टीले मान्यो भने हाम्रो पार्टीको पनि भविष्य छ र नेपालको पनि भविष्य छ। यसलाई मानेनन् मैले जुन मेलमिलापको कुरा बताएँ, त्यसलाई मानेनन् भने र अर्को बाटो लिए भने या कुनै विदेशीको मद्दत नभैकन हुँदैन भन्ने बाटो लिए, या राजासँग झगडा गर्ने बाटो लिए, राजासँग झगडा छ मैले भन्याछु छैन भन्या छैन, तर मेलमिलापको जुन सैद्धान्तिक व्याख्या मैले गर्या छु त्यसलाई छाड्यो भने हाम्रो पार्टीको भविष्य छैन र देशको पनि कुनै भविष्य छैन। बीपीले भनेर गएको करिब २४ वर्षपछि २०६२०६३ मा आएर उनले दिएको सुझाव र उनका विचारभन्दा ठीकविपरीत बाटो तय गर्यो कांग्रेसले। सही के हो, गलत के हो छुट्ट्याउन नसक्नु नेतृत्वको गल्ती हुन सक्ला तर त्यही गल्तीले पार्टीको भविष्य नै दाउमा पर्नु आजको वास्तविकता हो। दोस्रो गल्ती कांग्रेसले २०७४ को निर्वाचनपूर्व गर्यो। सम्भावित निकटतम प्रतिद्वन्द्वी नेकपा एमालेको चुनावी रणनीतिको आकलन गर्नै सकेन वा आवश्यक नै ठानेन उसले। दलले आफ्नो दलको सुदृढीकरणका रणनीतिक योजना तथा कार्यक्रम बनाउन त पर्छ नै। साथै प्रतिस्पर्धी दलहरूको रणनीति, योजना र गतिविधिको निगरानी गर्नुपर्छ। ताकि आफूलाई कमजोर पार्न चालिएका कदमहरूको पूर्वानुमान गरी त्यसलाई निस्तेज पार्न सकियोस्। एमाले र माओवादीबीच हुन लागेको चुनावी एकता र यसबाट कांग्रेसले बेहोर्नु पर्ने सम्भावित परिणामको आकलन गर्नै सकेन वा गरेन। अन्तत्वोगत्वा ठूलो क्षति व्यहोर्नु पर्यो। गल्तीको परिणाम व्यहोरिरहेको छ। २०७७ पुस ५ गते आइतबार दुई ठूला कम्युनिस्ट पार्टीको एकतापछि बनेको केपी ओली सरकारले संसद् भंग गरी निर्वाचनको घोषणा गर्यो। संसद् भंग र मध्यावधि चुनाव संविधानविपरीत थियो भन्ने कुरामा ओली पक्षबाहेक सबै विपक्षी दल एक ठाउँमा खडा भए। कांग्रेस पनि संसद् विघटन र मध्यावधि चुनावको विपक्षमा थियो। नेपालको इतिहासमा २०१५ सालपछि बनेको शक्तिशाली बहुमतको सरकार ढल्दै थियो। र एउटा ठूलो दल दुई तीन टुक्रामा बदलिन लागेको थियो। तर सर्वोच्च अदालतको फागुन ११ को फैसलाले प्रधानमन्त्री ओलीको उक्त निर्णय उल्टाइदियो। नेकपाभित्रको आन्तरिक किचलो यति जर्जर बनिसकेको थियो कि सरकार अघि बढ्ने अवस्थै भएन। प्रधानमन्त्री ओलीले पुनः संसद् विघटन र निर्वाचनको बाटो लिए २०७८ जेठ ७ को मध्यराति। यसमा उनको कदमलाई कमजोर पार्न संसदीय व्यवस्थाको हिमायती कांग्रेसको भूमिका महत्त्वपूर्ण रह्यो। कांग्रेस सभापति शेरबहादुर देउवाको नेतृत्वमा सरकार बनाउन आवश्यक बहुमत सांसदको हस्ताक्षरसहित संसद् विघटनविरुद्ध सर्वोच्चमा परेको रिटउपर निर्णय हुँदा सर्वोच्चले परमादेश जारी गर्यो। अन्ततः देउवा प्रधानमन्त्री बने। यसले कांग्रेसलाई अल्पकालीन फाइदा त मिल्यो तर पार्टीलाई परनिर्भर र कमजोर बनायो। पार्टीले आत्मविश्वासै गुमाउनु पर्यो। कांग्रेसले २०७९ को निर्वाचनमा पनि गठबन्धन बनाएर चुनाव लड्नु पर्यो। यो कांग्रेसको तेस्रो गल्ती थियो। प्रधानमन्त्री हुँदा ओलीले गरेको संसद् विघटनका दुई प्रयास विफल भए। विपक्षी शक्तिहरूका लागि त्यो जित थियो। तर त्यस नजिरले अप्रत्यक्षरूपमा कार्यपालिकालाई नै कमजोर बनायो। शक्ति पृथकीकरणको सिद्धान्तमा सन्तुलन भएन। सरकार संसद्को शक्तिसामु निरीह हुनुपर्ने भयो। सरकारलाई स्थायित्व दिन व्यवस्था गरिएको प्रावधानले सरकारलाई नै कमजोर बनाएको जस्तोे देखिन थालेको छ। वर्तमान सरकारको लाचारनिरीह अवस्था हेर्दा शक्ति पृथकीकरणको अभ्यासमा सन्तुलन नभएको हो कि ? कार्यपालिका, व्यवस्थापिका र न्यायपालिकाबीच शक्ति सन्तुलन हुनु जरुरी हुन्छ। संसद्लाई बढी भार दिइएको हो कि भन्ने गाइँगुइँ सुनिन्छ। न्यायपालिका र कार्यपालिकालाई अविश्वास गर्ने र अभियोग लगाउने सामथ्र्य व्यवस्थापिका संसद्ले राख्छ। संसद्लाई कसले तह लाउने ? अभिमतका लागि जनता समक्ष नै जानुपर्ने बाध्यता छ। संवैधानिक यो बाटो लामो र घुमाउरो छ। प्रधानमन्त्री बढी शक्तिशाली र अधिकार सम्पन्न भयो भने अधिनायकत्व बढ्न सक्छ। संसद्ले कामै गर्न नदिने, अनिर्णयको बन्दि बनाइराख्ने स्थिति बन्यो भने पनि संसद्लाई अधिनायकबादी बनाउँछ। जुन सोचनीय विषय हो।"
नेताहरूमा खोइ नैतिक शक्ति ?,"अहिलेको सत्ता गठबन्धन भ्रष्टाचारका कुनै पनि काण्डमा शीर्ष नेताहरूलाई नछुने वा अनुसन्धान नगर्ने मनशायमा छ। मुलुकले जोबाट आशा गरेको थियो, ती नै भ्रष्ट र राजनीतिक संस्कारविहीन देखिए। त्यसको बाइप्रोडक्टका रूपमा केही नयाँ दल र व्यक्ति देखा परे। तर, नयाँ दल र केही युवा नेताको जग छैन। दुई चार जनाका अभिव्यक्ति हेर्दा लाग्छ, कुनै पनि सिद्धान्त वा नैतिक मूल्य मान्यता छैन। लोकरिझ्याइँको पछि दौड्दा धरातल छोड्न थालेको देखिन्छ। काठमाडौं महानगरपालिकाका प्रमुख बालेन्द्र (बालेन) साहले सामाजिक सञ्जालमा अराजक स्टाटस लेखे। होसमा हुने व्यक्तिले त्यस्तो स्टाटस लेख्दैन। त्यसैकारण भोलिपल्टै साह स्वयंले स्टाटस मेटे। साहको स्तर कस्तो रहेछ ? छर्लङ भयो। राजनीतिक संस्कार र संस्कृतिको ठूलो अर्थ हुन्छ। त्यो देखिएन। धरानका मेयर हर्कराज राई साम्पाङबाट पनि आवेगयुक्त स्वरहरू सुनिन थालेका छन्। जातीय एवं धार्मिक अतिवादको भासमा मुलुकलाई धकेल्ने प्रयास भएको छ। राष्ट्रिय स्वतन्त्र पार्टीका सभापति रवि लामिछानेको प्रवृत्ति अस्थायी हो। किनभने यो पार्टीको संगठन छैन। माओवादी छोडेर नेपाल समाजवादी पार्टीका अध्यक्ष बनेका डा बाबुराम भट्टराई बुद्धिजीवीलाई झुक्याउने, अल्मलाउने कामका सैद्धान्तिक भाष्यकार हुन्। ललिता निवासको जग्गा हिनामिना प्रकरणमा डा भट्टराई र एकीकृत समाजवादीका अध्यक्ष माधवकुमार नेपालको संलग्न भएको प्रस्ट छ। दुवै जना पूर्वप्रधानमन्त्री भएकाले अख्तियार दुरुपयोग अनुसन्धान आयोगले उन्मुक्ति दियो। सर्वोच्च अदालतले नेपाल र भट्टराईमाथि पनि अनुसन्धान गर्नु भनेर आदेश दिएको हो। तर, सरकारले नै उन्मुक्ति दियो। नक्कली भुटानी शरणार्थी, सुन प्रकरण र ललिता निवास जग्गा हिनामिना प्रकरण जस्ता ठूला काण्डमा माओवादीकै शीर्ष नेताको संलग्नता देखियो। यी काण्डहरूले गर्दा माओवादी केन्द्रका अध्यक्ष एवं प्रधानमन्त्रीतर्फ पनि सुई तेर्सिएको छ। अन्य ठूला घोटाला काण्डहरूमा पनि नेपाली कांग्रेस सभापति शेरबहादुर देउवा र एमालेका अध्यक्ष केपी शर्मा ओलीको नाम मुछिएको छ। अहिलेको सत्ता गठबन्धन भ्रष्टाचारका कुनै पनि काण्डमा शीर्ष नेताहरूलाई नछुने वा अनुसन्धान नगर्ने मनशायमा छ। विपक्षी दल नै नभए जस्तो स्थिति छ। किनभने, शीर्ष नेतालाई कारबाही गर्न नहुने सहमति छ। कुनै पनि पार्टीको शीर्ष नेतालाई बयानसमेत लिइँदैन भन्ने दृष्टान्त नेपाल, डा भट्टराई, आरजु देउवा हुन्। बयान लिँदैमा दोषी भइहाल्ने होइन नि ! तर, बयान नै लिइएन। द्वन्द्वकालीन मुद्दामा बन्दुक बोकेका कुनै पनि कमरेडलाई छुनु हुँदैन भन्ने मानसिकता माओवादीका शीर्ष नेताहरूमा छ। जनता समाजवादी पार्टीका अध्यक्ष उपेन्द्र यादव गौरहत्या घटना छानबिनबाट झस्किएका छन्। गौर हत्या काण्डमा २७ जनाको एकै चिहान बनाइयो। यसमा यादवले उन्मक्ति पाउँदैनन्। यो फाइल खुल्नुपर्छ। संसद्मा भ्रष्टाचारविरुद्ध स्वर उठ्न छोड्यो। नयाँ र पुराना भइसकेका नेताहरूमा नैतिक शक्ति छैन। लोकतन्त्रको चिरहरण मात्र होइन प्राण हरण गर्ने प्रक्रिया सुरु भएको छ। लोकतन्त्रको प्राण हरण हुँदा राष्ट्रकै स्पन्दन (ढुकढुकी) नरोकियोस्। लोकतन्त्रको प्राण हरण भयो र राष्ट्रको स्पन्दन रोकियो भने दोषभागी ठूला दलहरू नै हुने छन्।  (मानव अधिकार शान्ति समाजका संस्थापक सभापति पहाडी अधिकारकर्मी हुन् )"
नयाँ नेपाल किन बनेन ?,"नयाँ नेपालको सूत्रधार भनिएको माओवादी चार पटक सरकारको नेतृत्वमा पुगिसकेको छ। अहिले पनि छ। माओवादीले तत्कालीन समयमा यतिसम्म कि सम्पूर्ण राज्यका संरचना ध्वस्त पारेर नयाँ नेपाल निर्माण गर्नुपर्छ भन्थ्यो। नयाँ नेपाल निर्माणको अभियानमा चाहे त्यो ओखलढुंगा, सोलुखुम्बुको दुर्गम गाउँमा होस् वा रुकुम, रोल्पाको अनकन्टार कुनामा होस् वा सिराहाको गाउँ बस्तीमा होस् वा टीकापुरको थारू गाउँमा होस् वा मेचीमहाकाली जताततै जनआन्दोलनको रापताप प्रस्ट देख्न सकिन्थ्यो। मुलुक संक्रमणकालको अवस्थामा गुज्रिएको बेला माओवादीको के सोच थियो, थाहा छैन, तर नयाँ नेपाल बनाउनु पर्छ भन्ने उसको नारा थियो। तर अहिले नयाँ नेपाल कहाँ पुगेको छ ? उसलाई नै थाहा छैन। शान्ति प्रक्रिया र संविधानसभाबाट संविधान जारी हुँदासम्म नयाँ नेपाल गुमनाम हुन पुग्यो। अहिले नयाँ नेपालको बहस र छलफलसमेत हात्ती आयो हात्ती आयो फुस्साजस्तै भएको छ। त्यसबेला जानेर होस् वा नजानेर भए पनि आम नेपाली जनताको मुखमा नयाँ नेपाल भन्ने शब्द झुन्डिएको थियो। यो नाराको प्रयोगले गणतन्त्रको चेतनाको तहलाई भने सशक्त चाहिँ पक्कै पारेको थियो। तर यो नयाँ नेपालले भुइँ मानिसको जीवनमा के कति उन्नति गर्यो या गरेन भन्ने महत्त्वपूर्ण कुरा हो। नयाँ नेपालको जगमा संविधानसभाबाट संविधान जारी भएको आठ वर्ष हुन लागेको छ। जब संविधान जारी भयो तब यसले भएभरका समस्याहरूको समाधान गर्ने पोको बनेर आउँछ भन्ने आशामा थिए जनता। संविधानसभाले जनतामा उत्साह र आकांक्षा भने जगाउन सकेन। नेपाली जनता अहिले पनि संविधान नै रहला कि नरहला भन्ने चिन्तामा छन्। किनभने संविधानको शपथ खाएका राष्ट्रपति, प्रधानमन्त्री र सरोकारवालाका काम, कर्तव्यहरू हेर्दा संविधानविपरीत गतिविधि गरेको देखिन्छ। परिणामस्वरूप जनताको त्याग तपस्या र बलिदानबाट ल्याएको परिवर्तनलाई दूरदर्शिताका साथ संस्थागत गर्न नसक्दा आमनागरिकमा व्यापक असन्तुष्टि बढ्दै गइरहेको छ। मुलुक गणतन्त्रमा प्रवेश गरेको १७ वर्ष पार गरिसकता पनि सडकमा राजा आऊ देश बचाऊ भन्ने नारा यत्रतत्र सुनिँदैछ। किन यस्तो भइरहेछ ? मुलुक कतातिर गइरहेको छ ? नेतृत्वकर्ताहरू कहाँ चुके ? कहाँनेर कमजोरी भयो ? आन्दोलनका बेला भनिएको नारा नयाँ नेपाल कहाँ पुग्यो ? के नयाँ नेपालमा केही सीमित व्यक्तिमात्र अट्न सक्ने थियो ? के जनताले आफ्नो जीवनको सम्पूर्ण ऊर्जाशील समय यहीँ परिवर्तन ल्याउनका लागि लडेका थिए ? पक्कै पनि थिएन। नयाँ नेपालले महिला, दलित, आदिवासी जनजाति, लोपोन्मुख, पिछडिएको वर्ग, सीमान्तकृत समुदाय, गरिब, बेरोजगारी अशिक्षालगायतका मुद्दालाई सम्पन्न बनाउनु नै थियो। यस्तै नयाँ नेपालमार्फत गणतन्त्र, धर्मनिरपेक्षता, संघीयता, समावेशिता र समानुपातिक प्रतिनिधित्वलगायतका एजेन्डालाई संस्थागत गर्नु थियो। पूरै नयाँ नेपालले उठाएका माग सम्बोधन नगरेता पनि आंशिक मागहरू भने सम्बोधन गरेको देखिन्छ। यी एजेन्डाहरूलाई संस्थागत, संरचनागत एवं प्रक्रिया अनुरूप मजबुत बनाउनु अहिलेको आवश्यकता हो। खासगरी आन्दोलन र क्रान्तिले शासक र जनताबीच विद्यमान असमानता भत्काउनु पर्ने हो। तर नेपालमा क्रान्तिपछि नेता कार्यकर्ताहरूले आफूलाई सम्भ्रान्त वर्गमा परिणत गर्न सफल भए। नेतृत्व वर्गले असमानताको प्रत्याभूतिलाई सत्तामा पुगेपछि भत्काउने आट नै गरेनन्। नयाँ नेपालको नारा लिइएर अग्रस्थानमा रहेका नेता कार्यकर्ता सबै सुकिलामुकिला भएका छन्। उनीहरूको जीवनशैली अकासिएको छ। राज्यसत्ताको दुरुपयोग गरी राज्यको स्रोतसाधानको निर्लज्ज दोहन गरेको जनगुनासो सुनिन्छ। पात्रको रूप परिवर्तन भए पनि प्रवृत्ति र चरित्रमा खासै परिवर्तन ल्याउन सकेका छैनन्। उनीहरू सामान्य बिरामी पर्दा पनि विदेशका महँगामहँगा अस्पतालमा उपचार गर्छन्। छोराछोरीलाई नेपालभित्र र नेपाल बाहिर महँगामहँगा स्कुलकलेजमा पढाउँछन्। यता हिजो सत्तामा पुर्याउनका लागि आन्दोलनमा होमिएका जनताका छोराछोरी सिटामोल वा जीवनजलसम्म नपाएर अकालमा ज्यान गुमाउनु परेको छ। जीर्ण अवस्थामा गुज्रिरहेका सामुदायिक विद्यालय र कलेजलाई राजनीति प्रयोगशाला बनाएका छन्। युवाहरू देशमा अवसर नपाएर पलायन भइरहेका छन्। देश वयोवृद्ध, बालबालिका, नेता, कार्यकर्ता मात्र रहने अवस्थामा पुगेको छ। एक राजा हटाइयो, धेरै छोटे भित्त्याइयो। नयाँ नेपाल उस्तै तिमी पनि उस्तै हामी पनि उस्तै अवस्था रहिरह्यो। अर्थात्, सबै चिज छ, तर केही छैन। मुलुक भित्रभित्रै खोक्रो बनाइसकेका छन्। अहिले पनि समाजमा सामाजिक, आर्थिक र राजनीतिक वर्गीय द्वन्द्व यथावत् छ। अब पनि नेतृत्वमा पुग्नेहरूले आफ्ना कमजोरीहरूको आत्मालोचना नगरे जनताले बढारिदिने छन्। २०७९ सालको निर्वाचनले नै संकेत गरिसकेको छ। तर यसो भन्दै गर्दा नयाँ उदाउँदै गरेका दलहरूले पनि हामी गणतन्त्रकै देन हो भन्ने बुझ्नुपर्छ। नयाँ दलहरूले सरकारको कमजोरी देखाएर गणतन्त्रको औचित्य गलत साबित गर्नु खोज्नु सहिदहरूप्रतिको अपमान हो। राजनीतिक प्रणाली फेरबदल हुन सक्छ, पात्र र प्रवृत्तिहरू खराब हुन सक्छन् तर जनताको रगत र पसिनाले ल्याएको गणतन्त्रलाई सुदृढीकरण गर्दै लैजान सक्नुपर्छ। अहिलेका शासनहरूले पनि के कुरा बुझ्नुपर्छ भने मुलुकमा गणतन्त्र आयो भन्दैमा हिजोका दिनमा पुर्खाहरूले गरेका राम्रा कामको इतिहास मेट्ने काम गर्नु हुँदैन। बरु उनीहरूले गरेको योगदानको कदर गर्नुपर्छ। तसर्थ नवीन सोच भएका नेतृत्वहरूले मात्र राष्ट्रलाई विकास र समृद्धिको डोर्याउन सक्छन्। उदाहरणका लागि ली क्वान यूले सिंगापुर, महाथिरले मलेसिया, संयुक्त राज्य अमेरिकामा अब्राहम लिंकन, मन्डेलाले दक्षिण अफ्रिका र माओसेतुङले चीनमा कसरी सक्षम सरकार निर्माण गरी राष्ट्रलाई प्रगतिपथमा लैजान सफल भएका थिए। त्यसैले नेपालका नयाँ, पुराना दलका नेता कार्यकर्ताहरूले आफ्नो आचरण, कार्यशैली र कमीकमजोरीलाई आत्मालोचना गरेर नयाँ ढंगबाट सुनिनु जरुरी छ। राजनीतिक घटनाक्रमहरूमार्फत विकास र समृद्धिको मार्ग कोर्न सक्नुपर्छ। अनि मात्र मुलुकमा सुशासन, स्थिरता, विकास, समृद्धि, शान्ति र स्थायित्व सुरक्षित रूपमा रहन्छ।"
भारत र पाकिस्तानविरुद्ध खेलेर स्वदेश फर्किएका नेपाली टोलीको भव्य स्वागत,काठमाडौं : एसिया कप खेल्न श्रीलंका पुगेका नेपाली क्रिकेट टोली स्वदेश फर्किएको छ। पाकिस्तान हुँदै श्रीलंका पुगेको नेपाली क्रिकेट टोली बुधबार स्वदेश फर्किएको हो। पहिलोपटक एसिया कपमा सहभागी भएको नेपालले क्रिकेटका महाशक्ति भारत र पाकिस्तानसँग खेलेको थियो। दुवै टोलीसँग पराजित भए पनि राम्रो प्रदर्शन गरेको भन्दै विश्वभरिबाट नेपाली टोलीको प्रशंसा भइरहेको छ।
खेलाडी संघमा पुनः श्रेष्ठ,"काठमाडौं : दक्षिण एसियाली खेलकुद (साग)का दोहोरो स्वर्ण विजेता दीपक श्रेष्ठ नेपाल राष्ट्रिय तथा अन्तर्राष्ट्रिय खेलाडी संघ (एनएनआईपीए) को पुनः अध्यक्षमा निर्वाचित भएका छन्। मंगलबार भएको साधारणसभा तथा निर्वाचनले दुई वर्षका लागि १५ सदस्यीय केन्द्रीय कार्यसमिति निर्विरोध चयन गरेको हो। संघको उपाध्यक्षमा आयशा शाक्या (तेक्वान्दो) र दीपक थापा (ब्याडमिन्टन), महासचिवमा शिवसुन्दर गोथे (टेबुलटेनिस), सचिवमा मन्देकाजी श्रेष्ठ (कराते) र कोषाध्यक्षमा आङबाबु लामा (उसु) छन्। पदाधिकारीमा दीपक थापा बाहेक अघिल्लो कार्यसमितिमा सबै अहिलेकै जिम्मेवारीमा थिए। अघिल्लो कार्यसमितिमा दीपक सदस्य थिए। बास्केटबलका सदीश प्रधान, फुटबलका विकेश कुथु, उसुकी जुनी राई, बक्सिङका अजित गुरुङ, फेन्सिङका सञ्जीव लामा, टेबुलटेनिसका पुरुषोत्तम वज्राचार्य, सुटिङकी फुलमाया क्याप्छाकी, भलिबलका मानबहादुर श्रेष्ठ र जुडोका सञ्जीत डंगोल सदस्यमा चयन भए। अब एक उपाध्यक्ष र तीन सदस्यको मनोनयनपछि केन्द्रीय कार्यसमितिले पूर्णता पाउने छ। नवनिर्वाचित पदाधिकारीलाई नेपाललाई पहिलो अन्तर्राष्ट्रिय पदक दिलाएका पूर्व धावक जितबहादुर केसीले सफल कार्यकालका लागि शुभकामना दिएका थिए। त्यसअघि साधारणसभाको नेपाल ओलम्पिक कमिटीका महासचिव निलेन्द्रराज श्रेष्ठले उद्घाटन गरेका थिए।"
एसियन शारीरिक सुगठन तथा फिजिक्स स्पोर्ट्स : रजनीलाई स्वर्ण,"काठमाडौं : नेपालकी रजनी श्रेष्ठले काठमाडौंमा जारी ५५ औं एसियन शारीरिक सुगठन तथा फिजिक्स स्पोर्ट्स च्याम्पियनसिपमा स्वर्ण पदक जितेकी छन्। महिला शारीरिक सुगठनको ५५ केजी तौल समूहमा भारतकी सविता बानियाँलाई पछि पार्दै रजनीले स्वर्ण पदक जितेकी हुन्। रजनीले यसअघि माल्दिभ्समा आयोजना भएको ५३औंमा एसियन शारीरिक सुगठन तथा फिजिक्स स्पोर्ट्स च्याम्पियनसिपमा रजत र कांस्य पदक जितेकी थिइन्। तेस्रो स्थानमा भियतनामकी दिन्ह किम लोन रहिन्। महिलातर्फकै १५५ सेमीसम्मको मोडल फिजिकमा तारा खाइजुले रजत पदक जितिन्। थाइल्यान्डकी किरातिया छन्त्रतले स्वर्ण जित्दा भारतकी निमा डोमा लामाले कांस्य पदकमा चित्त बुझाइन्। एसियाली शारीरिक सुगठन तथा फिजिक्स स्पोर्ट्स फेडेरेसनको आयोजना तथा नेपाल शारीरिक सुगठन तथा फिटनेस महासंघको ब्यवस्थापनमा जारी च्याम्पियनसिपको १७० सेमी सम्मको पुरुष फिजिकमा राजु राईले रजत पदक पक्का गरे। उनले मालदिभ्समा सम्पन्न अघिल्लो संस्करणमा कांस्य पदक जितेका थिए। थाइल्यान्डका वान्चाइ कान्जानापिमिनेले स्वर्ण र भियतनामका तरान होङ थुआनले कांस्य पदक पाए। यस्तै १७ सेमीमाथिको प्रतिस्पर्धामा रञ्जित लामाले कांस्य पदक पाए। पहिलो स्थानमा थाइल्यान्डका दाम्रोङसाक सोयश्री र मकाउका अउ मान किटले रजत पदक प्राप्त गरे। पुरुषको ७५ केजी तौल समूहमा ललित धिमालले नेपालका लागि रजत प्राप्त गरे। भारतका राहुल चिन्डाले स्वर्ण र भारतकै जगन्नाथ खुन्तियाले कांस्य पाए। ८० केजी तौल समूहमा नेपालका कृष्णप्रसाद श्रेष्ठले कांस्य पदक पक्का गर्दा थाइल्यान्डका पतैवात अल्कावतले स्वर्ण र भारतका प्रकाश प्रधानले रजत जिते। च्याम्पियनसिपमा नेपालले तीन स्वर्ण, ६ रजत र ३ कांस्य पदक जितेको छ। नेपालका विशाल पौडेलले शारीरिक सुगठनको ७५ केजीमाथिको तौल समूह र सनम मुलगुठीले महिला स्विम सुट फिजिक खुला विधामा स्वर्ण जितेका हुन्। नेपालले अब चार विधामा प्रतिस्पर्धा गर्न बाँकी छ।"
चन्दा मागेर भलिबल खेलाडीलाई पारिश्रमिक,"काठमाडौं : स्थापनाको ४७ वर्षपछि नेपाल भलिबल संघले राष्ट्रिय पुरुष तथा महिला भलिबल खेलाडीलाई मासिक रुपमा पारिश्रमिक दिने भएको छ। राष्ट्रिय पुरुष तथा महिला टोलीका १२१२ गरी २४ खेलाडीलाई मासिक पाँच हजारका दरले पारिश्रमिक दिने घोषणा संघले गरेको हो। मंगलबार आयोजित कार्यक्रममा संघका अध्यक्ष जितेन्द्रबहादुर चन्दले यो सुरुवात भएको जनाउँदै आगामी दिनमा रकम बढाउँदै लगिने बताए। तत्कालका लागि हामीले अमेरिकामा बसोबास गर्ने पूर्व भलिबल खेलाडीलगायत २४ जनाबाट प्राप्त सहयोगबाट खेलाडीलाई मासिक पारिश्रमिक वितरण गरेका हौं। आगामी दिनमा पनि यसले निरन्तरता पाउने छ। सहयोग जुटाएर वा पदाधिकारीबाट रकम संकलन गरेर भए पनि हामी यसलाई निरन्तरा दिने छौं, उनले भने। संघले पहिलो चरणमा सेप्टेम्बरदेखि नोभेम्बरसम्म तीन महिनाको १५ हजारका दरले २४ जना खेलाडीलाई रकम प्रदान गरेको थियो। भलिबल संघका अध्यक्ष जितेन्द्रबहादुर चन्दले खेलाडीलाई रकम हस्तान्तरण गरेका थिए। अमेरिकामा बसोबास गर्ने पूर्वभलिबल खेलाडीसहित अन्य २४ जनाले सहयोग जम्मा गरी पठाएको रकमबाट खेलाडीलाई पारिश्रमिक उपलब्ध गराइएको हो।"
नेपाली राष्ट्रिय क्रिकेट टोली स्वदेश फिर्ता,"काठमाडौं : एसिया कप क्रिकेट खेलेर नेपाली राष्ट्रिय क्रिकेट टोली स्वदेश फिर्ता भएका छन्। पाकिस्तान र श्रीलंकाको रंगशालामा पाकिस्तान र भारतसँग क्रिकेट खेलेर नेपाली राष्ट्रिय क्रिकेट टीम आज स्वदेश फर्किएको छ। नेपाली टोलीलाई नेपाल क्रिकेट संघ (क्यान)का पदाधिकारीले त्रिभुवन अन्तर्राष्ट्रिय विमानस्थलमा स्वागत गरेका थिए। प्रतियोगितामा सहभागी ६ टोलीलाई दुई समूहमा विभाजन गरिएको थियो। समूह एमा नेपाल, भारत र पाकिस्तान, समूह बीमा बंगलादेश, श्रीलंका र अफगानिस्तान रहेका थिए। नेपालले एसिया कप क्रिकेटअन्तर्गत भारतविरुद्धको खेलमा साहसिक ब्याटिङ गरेको छ। गत बुधबार घरेलु टोली पाकिस्तानविरुद्ध कमजोर प्रदर्शन गरेको नेपाली खेलाडीले भारतविरुद्ध डटेर ब्याटिङ गरेका थिए। नेपालका प्रारम्भिक जोडी कुशल भुर्तेल र आसिफ शेखले उत्कृष्ट सुरुवात दिलाएपछि मध्यक्रमका खेलाडीले सम्मानजनक योगफलसम्म पुर्याएका थिए। श्रीलंकाको पाल्लेकेल रंगशालामा टस हारेर पहिले ब्याटिङ गरेको नेपालले उत्कृष्ट सुरुवात गर्दै ४८२ ओभरमा अलआउट हुँदै २ सय ३० रनको योगफल खडा गरेको थियो। २ सय ३१ रनको लक्ष्य पछ्याउँदै जवाफी ब्याटिङ थालेको भारतले नेपाललाई १० विकेटले हरायो। २१ ओभरमा १७ रन बनाएको अवस्थामा भारी वर्षा भएपछि खेल करिब दुई घण्टा रोकिएको थियो। वर्षा रोकिएपछि पुनः खेल सुचारु भएको थियो। डकवर्थ लेबिस नियमका आधारमा भारतले २३ ओभरमा १ सय ४५ रनको नयाँ लक्ष्य पाएको थियो। १ सय ४५ रनको लक्ष्य भारतले २०१ ओभरमा पूरा गरेको थियो। यसैगरी एसिया कपको उद्घाटन खेलमा नेपाल आयोजक पाकिस्तानसँग २३८ रनले पराजित भएको छ। पाकिस्तानले दिएको ३४३ रनको विशाल लक्ष्य पछ्याएको नेपालले १०४ रन बनाएर अलआउट भएको थियो। पाकिस्तानी बलरसामु निरीह बनेको नेपाली खेलाडीहरूले २३४ ओभरमात्र खेल्न सकेका थिए।"
विश्वकप एसिया छनोट : नेपाल र युएईबीचको खेल वर्षाको कारण रद्द,"मलेसियाको क्वालालम्पुरस्थित सेलाङग्रटर्फ क्लबमा हुने भनिएको दुई देशबीच खेलमा वर्षाका कारण टस समेत हुन नसकेपछि दुवै टोलीले एक एक अङ्क बाड्दै खेल टुङ्गाए । काठमाडौं : मलेसियामा जारी आइसिसी महिला टि२० विश्वकप एसिया क्षेत्र छनोटअन्तर्गत नेपाल र संयुक्त अरब इमिरेट्स (युएई) बीचको खेल वर्षाको कारण रद्द भएको छ । मलेसियाको क्वालालम्पुरस्थित सेलाङग्रटर्फ क्लबमा हुने भनिएको दुई देशबीच खेलमा वर्षाका कारण टस समेत हुन नसकेपछि दुवै टोलीले एक एक अङ्क बाड्दै खेल टुङ्गाए । यससँगै युएई समूह ए को विजेता बन्दै सेमिफाइनलमा पुग्यो भने नेपाल समूह ए को उपविजेताको रुपमा सेमिफाइनलमा पुग्यो । दुवै टोलीले समान पाँच खेलमा ९ अङ्क जोड्दै नेटरनरेटकका आधरमा विजेता र उपविजेता टोलीको रुपमा सेमिफाइनलमा पुगेका हुन । नेपालले अब समूह बी को विजेतासँग यही भदौ २२ गते सेमिफाइनल खेल्नेछ । नेपाल फाइनलमा पुग्न सके सन् २०२४ मा हुने ग्लोबल टि२० विश्वकप छनोट खेल्न पाउनेछ । त्यसैगरी समूह बी मा हङकङ तीन खेलमा ६ अङ्कका साथ शीर्ष स्थानमा छ । थाईल्याान्ड पनि समान तीन खेलमा ५ अङ्कका साथ दोस्रो स्थानमा छ । हङकङ र थाईल्यान्डबीचको खेल आजै हुनेछ । उक्त खेलको विजेतासँग नेपालले सेमिफाइनलमा खेल्नेछ भने युएईले उपविजेतासँग खेल्नेछ । यसअघि नेपालले समूह चरणको खेलमा अपराजित रहेको थियो । नेपालले घरेलु टोली मलेसियालाई पाँच रन, बहराइनलाई १० विकेट, भुटानलाई ३ विकेट र कतारलाई ९ विकेटले पराजित गर्दै विजयी भएको हो । रासस"
थप ११ कम्पनीले पाए धितोपत्र कारोबार सदस्यता,"काठमाडौं : नेपाल स्टक एक्सचेन्ज लिमिटेडले थप ११ व्यवसायीलाई धितोपत्र कारोबार सदस्यता दिएको छ। सीमित कार्य गर्ने धितोपत्र दलालका रूपमा यी कम्पनीलाई स्टक एक्सचेन्जले अनुमति दिएको हो। नयाँ सदस्यता पाउने कम्पनीमा गरिमा सेक्युरिटिज लिमिटेड, पाही इन्भेष्टमेन्ट प्रालि, इन्दिरा सेक्युरिटिज प्रालि, आकाशभैरव सेक्युरिटिज लिमिटेड, एनएमबी सेक्युरिटिज लिमिटेड र सानिमा सेक्युरिटिज लिमिटेड रहेका छन्। त्यस्तै मिल्की वे शेयर ब्रोकर कम्पनी लिमिटेड, क्यापिटल हब प्रालि, स्टक्स्कार्टस सेक्युरिटिज लिमिटेड, एसपीएसए सेक्युरिटिज लिमिटेड र ब्लु चिप सेक्युरिटिज लिमिटेडले अनुमति पाएका छन्। नेपाल स्टक एक्सचेञ्ज लिमिटेडले गत असार २१ गते सात, गत साउन १२ गते सात, र साउन १९ गते तीन वटा कम्पनीलाई यस्तो सदस्यता दिएको थियो। यसरी हालसम्म धितोपत्र दलालका रूपमा ६७ वटा कम्पनीले काम गरिरहेकामा अब थप ११ वटा व्यवसायी थपिएका छन्।"
"तत्कालै लाभांश हेर्ने, छैन प्रविधि","काठमाडौं : नेप्सेमा सूचीकृत कम्पनीले गत वर्ष गरेको नाफाबाट सेयरधनीलाई लाभांश वितरण गर्ने प्रस्ताव सुरु गरिसकेका छन्। आर्थिक वर्ष २०७९०८० को लागि केही म्युचुअल फन्ड, वाणिज्य बैंक र मर्चेन्ट बैंकर गरेर करिब डेढ दर्जनले लाभांश घोषणा गरेको देखिन्छ। यद्यपि यसको बाँडफाँड भने कम्पनीको वार्षिक साधारणसभा (एजीएम)ले स्वीकृत गरेपछि मात्रै हुनेछ। यसरी घोषणा गरेको लाभांशमा सेयरधनीले कति पाउँछन् भनेर तत्कालै हेर्न पाउने व्यवस्था नहुँदा आफ्नै सम्पत्ति जानकारीको अधिकारबाट वञ्चित भएका छन्। किनभने हालसम्म लगानीकर्ताले विभिन्न बैंक तथा वित्तीय संस्था, जलस्रोत, होटल, सिमेन्ट कम्पनीलगायतमा गरेको लगानीबापतको लाभांश कति पाइयो भनेर घोषणा गरेलगत्तै अझै छिट्टै विवरण उपलब्ध हुने व्यवस्था छैन। लाभांश घोषणा गरेको ४५ महिनापछि मात्रै नेपाल स्टक एक्सचेन्ज (नेप्से)मा सूचीकृत भएपछि मात्रै सीडीएससीले जारी गरेको मेरो सेयरमा गएपछि मात्रै सेयरधनीले लाभांश विवरण थाहा पाउने अवस्था छ। तर कम्पनीका बिक्री प्रबन्धक रहेका क्यापिटलले लगानीकर्ताले पाउनुपर्ने लाभांशको विवरणको सम्बन्धमा तत्कालै थाहा पाउने खालको प्रविधि प्रयोग नगर्दा पनि ढिलाइ भएको छ। अहिलेसम्म कुनै पनि प्रविधिको प्रयोग नगर्दा लाभांशको विवरण सहजै उपलब्ध नभएकाले यसमा सहजीकरण गर्न सरोकारवालाले जोड दिएका छन्। सञ्चालनमा रहेका कुनै पनि क्यापिटलले लगानीकर्ताले पाउनुपर्ने लाभांशको विवरणको सम्बन्धमा हालसम्म कुनै पनि प्रविधिको प्रयोग नगर्दा छिटो सूचना पाउनबाट वञ्चित भएको भन्दै नेपाल धितोपत्र बोर्ड (सेवोन) मा समेत गुनासो परेको छ। उक्त समस्याले लगानीकर्ताले लगानी गरेको ठाउँबाट प्राप्त लाभांशको विवरण तथा सम्बन्धित जानकारी सहजै उपलब्ध नभएकोले सहज तरिकाले अनलाइन हेर्न मिल्ने व्यवस्था हुनुपर्ने माग छ। यसकारण यस्तो प्रविधि आवश्यक भएको भन्दै राख्नका लागि नेपाल धितोपत्र बोर्ड (सेवोन)मा समेत निवेदन पुगेको छ। तर सोही विषयलाई लिएर थोरै निवेदनभन्दा अझै लगानीकर्ताबाट यस्तो गुनासो आयो भने सेवोनले यसलाई निर्देशन दिने पक्षमा छ। सेयर लगानी गरेका लगानीकर्ताले आफ्नो लगानीबारे पारदर्शी प्रणाली चाहियो। भनेको बेला हेर्न पाइयोस् भन्ने गुनासो आएमा सेवोनले जोड दिने बताएको छ। नेपाल धितोपत्र बोर्ड (सेवोन) का कार्यकारी निर्देशक मुक्तिनाथ श्रेष्ठ भने उक्त गुनासो बोर्डमा आए पनि यसबारे निर्णय नभई सकेको बताउँछन्। ऐन, नियम हेरेर यसबारे निर्णय गर्न मिल्ने वा नमिल्नेबारे निक्र्यौल गर्न आवश्यक हुन्छ, उनले जानकारी दिए। सेयरधनीले लाभांस तत्काल हेर्न पाउने व्यवस्था छैन मर्चेन्ट ब्याज लोभमा प्रविधि प्रयोग गर्न चाहँदैनन् अहिले लाभांश (डेभिडेन्ट) वितरण गरेको करिब ४५ महिनामा मात्रै सेयरधनीलाई थाहा हुन्छ। तर यस्तो सूचना लगानीकर्ताले लत्काल पाउन सक्ने प्रविधि मर्चेन्टले नराख्दा आम लगानीकर्ताले तत्कालै आफ्नो लगानीबापतको लाभांशको विवरण जानकारीमा ढिलाइ भएको सरोकारवाला बताउँछन्। वित्तीय प्रणालीका संस्थाले लाभांशलाई रोकेर ब्याज खाने भाँडोको रूपमा प्रयोग गरेका छन्। मर्चेन्ट कम्पनीले प्रविधिमा लगानी गरेर लाभांश घोषणा गरेपछि तुरुन्तै प्रणालीमा देखाउन सकिन्छ तर कम्पनीहरूले यस्तो प्रविधिमा लगानी गरेकै छैनन्, सम्बद्ध सोतले भन्यो, यसको सफ्टवेयर छ। जस्लाई आईटी कम्पनीले सेयर वेवमा डेभिडेन्ट मोडलमा ल्याएको छ। यसलाई प्रोफेसनल सेयर म्यानेजमेन्ट सिस्टम अर्थात् सर्टफर्ममा सेयर प्लस डेभिडेन्ट मोडल भनिन्छ। यसको सिस्टमअन्तर्गत लाभांश घोषणा गर्नासाथ मर्चेन्ट क्यापिटल कम्पनीमा सेयरधनीले बीओआईडी (लाभग्राही सञ्चालक पहिचान नम्बर), कम्पनीको सर्ट कोड, डेभिडेन्ट कति हो र कति लटमा आउँछ त्यो देखाउँछ। तर यो सिस्टम राख्न मर्चेन्टले लगानी गर्नुपर्छ तर गरेका छैनन्। यद्यपि नेपाल स्टक एक्सचेन्ज (नेप्से)मा सूचीकृत भएपछि मात्रै सीडीएससीले जारी गरेको मेरो सेयरमा गएर लाभांश घोषणा गरेको ४५ महिनापछि मात्रै सेयरधनीले थाहा हुन्छ। तर मर्चेन्ट कम्पनीबाट लगानीकर्ताले तत्कालै थाहा पाउने र प्रणालीमा आउने प्रविधि राख्न सम्भव छ। तर बैंक तथा मर्चेन्टहरूले यस अवधिको ब्याज खानलाई यस्तो प्रविधिमा लगानी नगरेको सरोकारवाला बताउँछन्। यस्तो सिस्टम कम्पनीले निश्चित मूल्यमा किन्नुपर्ने हुन्छ। तर कमिसनको खेलले गर्दा मर्चेन्टहरूले यस्तो प्रविधि प्रयोग नगरेको स्रोतको दाबी छ। डेभिडेन्ट कनेक्ट आईपीएसबाट पठाउँदा पैसा काट्ने भएकाले मर्चेन्टको आआफ्नै बैंकमा ब्याज खान पाउने गरी उक्त लाभांशबापतको रकम राख्ने प्रवृत्ति पनि भएको सरोकारवाला औंल्याउँछन्। बैंकले पनि आम्दानी बढाइदिएको भन्दै मर्चेन्टलाई थमथम्याउने काम गरेको देखिन्छ। तर यो प्रणाली परिवर्तन गरेर तत्कालै सेयरधनीले हेर्न पाउने र उनीहरूको खातामा जम्मा हुने व्यवस्था मिलाउने प्रविधि प्रयोग गर्न पटकपटक भनेको तर नटेरेको एक कम्पनीका प्रतिनिधि बताउँछन्। उनी भन्छन्, सेयरधनीले मेरो लाभांश कहिले आउँदै छ, कति आउँछ भन्ने जिज्ञासालाई मर्चेन्टले प्रविधि प्रयोग गरे भने तत्काल हेर्न पाउँछन्। तर अहिले यो अधिकारबाट वञ्चित छन्। वास्तवमा डेभिडेन्ट पठाउने काम बैंकको होइन मर्चेन्टको हो। मर्चेन्ट आफ्नो जिम्मेवारीबाट पन्छिएको छ। यता मर्चेन्ट बैंकर्स एसोसियसन अफ नेपालका महासचिव रमेन्द्र रायमाझी भने क्यापिटलले तत्कालै लाभांश हेर्न मिल्ने खालको प्रविधि प्रयोग नगरे पनि छिट्टै हेर्न सक्ने सुविधा आएकाले प्रविधिमा लगानी जरुरी नभएको बताउँछन्। उनी भन्छन्, पहिला रजिस्ट्रार हुने बेला एउटाले मात्रै हेर्ने अवस्था थियो तर अहिले आरटस्ए भएपछि सम्बन्धित डीपीआईडीमा लगानीकर्ताको खाता हुन्छ। मर्चेन्टले प्रबन्धक भएर काम गरिरहँदा सबै त्यही क्यापिटलको डिम्याट होल्डर नहुने भएकाले लाभांश घोषणा गर्नासाथ अनलाइनबाट हेर्न सम्भव हुन्थ्यो तर सबै प्रबन्धक मर्चेन्टको डिम्याट होल्डर नहुने भएकाले पनि सम्भव हँुदैन। यद्यपि तत्कालै हेर्न सक्ने प्रविधि भए पनि मर्चेन्टले यसलाई प्रयोगमा ल्याउन व्यावहारिक छैन। तर सीडीएससीको मेरो सेयरबाट पनि छिट्टै सम्बन्धित सेयरधनीले हेर्न पाउने भएकाले उक्त प्रविधि प्रयोग नगर्दा पनि खासै प्रभाव नपर्ने उनको तर्क छ। सम्बन्धित सेयरधनीले दिएको डिम्याट खातामा भएको विवरण छ भने कम्पनीले लाभांश घोषणा गरेको २५ दिनमै जम्मा हुन्छ। तर बैंक खाता विवरण नमिलेकोमा भने ढिलाइ हुने गरेको उनले स्विकारे। यसर्थ यसमा सेयरधनी नै उत्तरदायी हुनुपर्छ। त्यही भएर मर्चेन्टहरूले सेयरधनीलाई आफ्नो खाता अध्यावधिक गराउनु भनेर नोटिस राखिदिने गरेको छ। खाता अध्यावधिक नगरे सम्बन्धितको खातामा जान समस्या हुने हो नत्र भने जान्छ।"
दीर्घकालीन विद्युत् व्यापारका लागि नेपालमा छैन प्रसारणलाइन,"काठमाडौं : भारतको मन्त्रिपरिषद्ले नेपालबाट १० वर्षमा १० हजार मेगावाट बिजुली किन्ने प्रस्ताव अनुमोदन गरेको छ। भारतको केन्द्रीय मन्त्रिपरिषद्ले दुई देशबीच भएको प्रारम्भिक दीर्घकालीन विद्युत् व्यापार सम्झौता (पीपीए) स्वीकृत गरेसँगै नेपालमा विद्युत् विकासको नयाँ रोडम्याप तय भएको हो। गत जेठमा भएको प्रधानमन्त्री पुष्पकमल दाहाल प्रचण्डको भारत भ्रमणमा दुई देशबीच ऊर्जा व्यापारसम्बन्धी समझदारीपत्रमा हस्ताक्षर भएको थियो। नेपाल र भारतका ऊर्जा सचिवबीचको समझदारीलाई नेपालले प्रधानमन्त्रीको भारत भ्रमणलगत्तै अनुमोदन गरे पनि भारतले हालैमात्र अनुमोदन गरेको हो। भारतले पनि अनुमोदन गरेसँगै दुई देशका ऊर्जा सचिवले पुनः हस्ताक्षर हुनेछ। भारतीय प्रधानमन्त्री नरेन्द्र मोदीले संयुक्त पत्रकार सम्मेलनमा प्रधानमन्त्री दाहालले ऐतिहासिक सम्झौता भएको बताएका थिए। प्रधानमन्त्री प्रचण्डको भारत भ्रमण लगत्तै नेपाली अधिकारीहरूले दीर्घकालीन पीपीएको मस्यौदा भारत समक्ष पेस गरेको थियो। ऊर्जा, जलस्रोत तथा सिँचाइ मन्त्रालयका सचिव दिनेश घिमिरेले २५ वर्षका लागि दीर्घकालीन पीपीए गर्न भारतले स्वीकृति दिएको जानकारी प्राप्त भएको पुष्टि गरे। त्यसअघि भारतका लागि नेपाली राजदूत शंकर शर्माले सामाजिक सञ्जाल एक्स मार्फत भारतले आगामी १० वर्षमा १० हजार मेगावाट बिजुली खरिद गर्ने निर्णय गरेको जानकारी दिएका थिए। उक्त निर्णयले नेपालको आर्थिक विकास र अर्थतन्त्र पुनर्संरचनामा महत्वपूर्ण योगदान पुर्याउनेमा विश्वास उनको छ। ऊर्जा सचिव घिमिरेले नेपालले चाहे जसरी दीर्घकालीन पीपीएको बाटो खुलेको दाबी गरे। भारतीय ऊर्जा सचिवको अनुकूलता हेरी चाँडै नै काठमाडौं मै दीर्घकालीन पीपीए सम्झौता गरिने सचिव घिमिरेले जानकारी दिए। १० वर्षमा १० हजार मेगावाटको दीर्घकालीन सम्झौताका लागि दुई देशका सचिवस्तरीय ज्वाइन्ट कमिटी बैठकले कुन समयमा कति मेगावाट भन्ने निक्र्योल गर्नेछ, घिमिरीले अन्नपूर्ण पोस्ट्सँग भने, ज्वाइन्ट कमिटी बैठकले नै १० वर्षपछि पनि कति मेगावाट चाहिन्छ भन्ने तय गर्नेछ। भारतले दीर्घकालीन पीपीएलाई मन्त्री परिषद्बाट स्वीकृत गर्नु स्वागतयोग्य भएको पूर्वऊर्जा सचिव देवेन्द्र कार्कीको भनाइ छ। तर, भारतले सहमति जनाउने, घोषणा गर्ने गरे पनि कार्यान्वयनमा भने समस्या भएको हुँदा ऊर्जा मन्त्रालयले यसमा ध्यान दिनुपर्ने उनको सुझाव छ। वैकल्पिक ऊर्जासहित हाल नेपालमा विद्युत्को कुल जडित क्षमता २ हजार ८ सय ६४ मेगावाट पुगेको छ। यसमध्ये २ हजार ६ सय ६४ मेगावाट जलविद्युत् हो। यस्तै थप ५ हजार ६ सय ४८ मेगावाटको पीपीएका लागि दरखास्त परेको ऊर्जा मन्त्रालयले जानकारी दिएको छ। देशभर भारतको डेडिकेटेड र डाइरेक्ट लगानीमा ४ हजार ८ सय ५४ मेगावाट क्षमताका जलविद्युत् परियोजना निर्माण भइरहेका छन्। जसमा ९ सय मेगावाटको अरुण३, ९ सय मेगावाटको माथिल्लो कर्णाली, ७ सय ५० मेगावाट माथिल्लो सेती, ६ सय ७९ मेगावाटको तल्लो अरुण, ६ सय ९५ मेगावाटको अरुण चौथो, ४ सय ५० मेगावाटको सेती खोला६ र ४ सय ८० मेगावाटको फुकोट कर्णाली जलविद्युत् परियोजना छन्। अन्य थप आयोजना भारतीय लगानीमा बन्ने पहल भइरहेको छ। सो सूचीमा ७ सय ५६ मेगावाटको तमोरलगायत अन्य आयोजना छन्। तर, दीर्घकालीन पीपीए भइहाले पनि भारतलाई दिने ठूला आयोजना तत्काल तयार भइसकेको छैन। हाल उत्पादित क्षमताको करिब ६ सय मेगावाट दैनिक खेर गइरहेकामा त्यसलाई भारत निर्यात गर्न सकिनेको जानकार विश्वस्त छन्। तर, त्यसमा भारतको स्पष्ट कार्यनीति हुनुपर्ने उनीहरूको तर्क छ। दीर्घकालीन विद्युत् व्यापारका लागि छैन प्रसारणलाइन नेपालसँग थप विद्युत् निर्यात गर्ने प्रसारणलाइनको अभाव छ। अहिले ४ सय केभीको ढल्केवरमुज्जफपुर प्रसारकणलाइनबाट ८ सय मेगावाटसम्म निर्यात गर्न सकिन्छ। सो प्रसारणलाइनबाट ४ सय ५२ मेगावाट भारत निर्यात भइरहेको छ। अर्को बुटवल गोरखपुर ४ सय केभीको प्रसारणलाइन बनाउन अझै करिब ४ वर्ष लाग्नेछ। तुरुन्तै नयाँ प्रसारणलाइन सञ्चालनमा आउने सम्भावना छैन। यीबाहेक बिहारसँग विद्युत् व्यापार गर्न १३२ (किलोभोल्टकेभी)का चार प्रसारणलाइन छन्। ती प्रसारणलाइन रक्सौलपरवानीपुर, कुशाहाकटैया, नानपाराकोहलपुर र मैनियानौतनवा हुन्। यसअघि यी लाइनबाट आयात मात्र गरिरहेकामा आगामी वर्षादेखि निर्यात पनि गर्ने नेपालको प्रस्तावमा भारतले सैद्धान्तिक सहमति जनाइसकेको छ। प्राधिकरणले पीटीसी इन्डिया लिमिटेडसँग यही जुनमा ३ सय मेगावाट एक्सचेन्ज बजारमा नै बेच्न स्वीकृति मागेको थियो। विहारको प्रतियुनिट ह्विलङ चार्ज करिब ४५ पैसा पर्छ, त्यो चार्ज तिरेर विद्युत् निर्यातका लागि भनिएको थियो। नयाँ अन्तरदेशीय प्रसारणलाइन नबनेसम्म भएका लाइनको प्रयोगमा प्राधिकरणले जोड दिएको हो। टनकपुरबाट विद्युत् निर्यातको बाटो खुल्यो यसैबीच सुदूरपश्चिममा रहेको टनकपुर प्रसारणलाइनबाट विद्युत् निर्यातका लागि भारतले सहमति दिएको छ। ७० मेगावाट बिजुली बुधबार रातिबाट भारतको एक्सचेन्ज मार्केटमा निर्यात हुने प्राधिकरणले जानकारी दिएको छ। अपर कालांगाघाट ३८४ मेगावाट र अपर चमेलिया ४० मेगावाटले भारतमा निर्यातका लागि स्वीकृति पाएको हो। योसँगै हालसम्म ५ सय २२ मेगावाट एक्सचेन्जमा मार्केटमा निर्यातका लागि स्वीकृति दिएको छ। यस्तै, मध्यकालीन पीपीएअन्तर्गत प्रस्तावित २ सय मेगावाटमध्ये ११० मेगावाटलाई पनि भारतले किन्ने जानकारी प्राधिकरणले दिएको छ। सोलुखोला ८३४२ मेगावाट, सुपर मादी ४२६८ मेगावाट, माथिल्लो बलेफी ए ३४९२ मेगावाट, दोर्दीखोला २६१९ मेगावाट र माथिल्लो चाकु ए १२७९ मेगावाटको आयोजनाको बिजुली ५ वर्षको पीपीएका लागि भारत समक्ष प्रस्ताव गरिएको थियो। जसमा सोलु र दोर्दी खोलाको आयोजनामा मध्यकालीन पीपीएका लागि भारत तयार भएको हो। यो विद्युत् ढल्केवरमुज्जफपुर हुँदै भारतको हरियाणा टावरमा जाने बताइएको छ। यो पनि पढ्नुहोस नेपालबाट दस हजार मेगावाट बिजुली किन्ने प्रस्ताव भारतको मन्त्रिपरिषद्बाट स्वीकृत"
