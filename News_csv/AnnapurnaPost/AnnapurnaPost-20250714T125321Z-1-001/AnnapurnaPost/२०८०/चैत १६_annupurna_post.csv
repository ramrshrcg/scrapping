शीर्षक,विवरण
"पुरानाको पतनोत्सव, नयाँको करणाभाव","जर्ज अर्बेलले भनेका छन्, राजनीतिक भाषामा झूटलाई सत्य र हत्यालाई सम्मानजनक बनाउन शुद्ध हावालाई पनि बाहकका रूपमा डिजाइन गरिएको हुन्छ। सुनकाण्डमा ठूलो माछा समातिएको विषयलाई भावनामा बगेर उपप्रधानमन्त्री तथा गृहमन्त्री रवि लामिछानेले अस्पतालमा उपचारसहित पूर्वउपप्रधानमन्त्री कृष्णबहादुर महरालाई सामान्य हाजिरी जमानतमा छाडेर सरकारको करणा भन्दै सुशासनको उपहास गरे। माओवादीमा सादगी क्रान्तिकारी नेता, जनजाति पृष्ठभूमिका जनयुद्ध कमान्डर रामबहादुर थापा बादल हठात् नेकपा एमाले प्रवेश गरे। एमाले र माओवादी मिलेर बनेको नेकपालाई अदालतले पुरानै अवस्थामा फर्काउँदा थापा एमालेमै रहे। यसअघि मोहन वैद्यसँग सहकार्य गरेर थापाले माओवादी विभाजन गरे। पछि फेरि माओवादीमै फर्के। उनको राजनीति गृह मन्त्रालयका लागि सुरक्षित भयो। अदालतबाटै कम्युनिस्ट पार्टी फुटाइँदा एमालेमा बसे। नागरिकलाई नक्कली भुटानी शरणार्थी बनाएर अमेरिका पठाउने प्रकरणमा थापापुत्र प्रतीक, सल्लाहकारसमेत जोडिएपछि थापाको राजनीति गुमनाम जस्तै छ। २०६४ मा उदाएको क्रान्तिकारी शक्ति र शक्तिमा हालिमुहालीका लागि पार्टी फेर्ने नेता थापाको क्रान्तिकारिता पतनको सिकार भएर उठ्नै नसक्ने अवस्थामा पुगेको छ। नेकपा विभाजनपछि माओवादी र एमाले फरक कित्तामा रहँदा पत्नीलाई समेत मन्त्री र सांसद बनाउन भ्याए थापाले। भने, प्रचण्डलाई जेल हालिन्छ, जनताले चिडियाखानामा हेर्न पाउनेछन्। कम्युनिस्ट पार्टीमा कसैलाई दुश्मनको कित्तामा राख्न परे गरिने प्रहारमा थापाले कुनै कसर बाँकी राखेनन्। उनीसँगै एमाले छिरेर पार्टी सचिव र उपप्रधानमन्त्री बनेका टोपबहादुर रायमाझी पुर्पक्षमै छन्। अर्घाखाँचीको भूगोलमा लगभग एक्लै र विजेताको पगरी केही दशकलाई सुरक्षित रायमाझीले छोरालाई गर्न नहुने अपराध नक्कली भुटानी शरणार्थी प्रकरणमा संलग्नता नगराएको भए सन्तानसहित जेलको यात्रा तय हुने थिएन। माओवादी र एमालेमा रहँदा बरोबर सत्ताको चास्नीमा डुबुल्की मारिरहँदा पनि गरिएको लोभले क्रान्तिकारी छविमा लागेको दाग मेटाउन कठिन हुने देखिन्छ। नेपाली जनता २०६४ यता इन्टरनेट साक्षर छन्। तिनले नयाँ शक्तिलाई जुरुक्क काँधमा बोकेर पुराना भनिएका र कुकर्ममा जोडिएका नेतालाई ठूलै पार्टीमा भए पनि नकार्न सक्छन् भन्ने पछिल्लो प्रमाण निर्वाचनमा देखाए। सत्तारोहणको १६ वर्षमा माओवादी पृष्ठभूमिका होनहार, दिग्दर्शक, पथ प्रदर्शक भनिएका नेतृत्व काया धमाधम पतनोत्सवका नयाँ पात्र भइरहे। फेरि जोडिएका पूर्वसभामुख, पूर्वउपप्रधानमन्त्री, माओवादी युद्धकालका धेरै नेताका गुरू सत्तारुढ पार्टीका बहालवाला उपाध्यक्ष कृष्णबहादुर महरा। महराका छोरा राहुल पक्राउ परिसकेका छन्। यसअघि पनि महरा यौन दुराचारको सांस्कृतिक काण्ड मा मुछिएर जेल परे। सभामुख पद गुमाए। रवि लामिछानेले गृहमन्त्री पद गुमाएजस्तै। पार्टी अध्यक्ष लगातार प्रधानमन्त्रीमा बहाल रहँदा र १४ महिनाका बीचमा तेस्रोपटक विश्वासको मतमा सुरक्षित भइरहँदा उपाध्यक्ष समातिनु पक्कै प्रधानमन्त्री प्रचण्डका लागि सहज विषय थिएन। पूर्वउपराष्ट्रपति नन्दबहादुर पुनका छोरा दीपेश पनि पक्राउ परिसकेका छन्। बाबुछोरा नै समातिनेमा माओवादी पृष्ठभूमिका नेताहरू टन्नै छन्। रामबहादुर थापा, टोपबहादुर रायमाझी, कृष्णबहादुरका बाबुछोरा नै भ्रष्टाचार, ठगी, मानव तस्करी, सहकारी ठगी प्रकरणमा जोडिँदा माओवादी नेतृत्वमाथि प्रश्नचिह्न खडा भएको छ। नेपाली जनतालाई बहुविवाह, तास र क्यारेमबोर्ड खेल्दा तासको पत्ता र क्यारेम गोटी चबाउन लगाएर श्वेतसमाजको परिकल्पनामा लागेका नेताहरूको लगातारको बिचलनले नेपाली कम्युनिस्ट आन्दोलन धुजामुजा देखिन्छ। एकातिर सत्ताको बागडोरमा रहेकै पार्टीका नेताको चरित्र एकपछि अर्को उत्रन थालेपछि कम्युनिस्ट आन्दोलनका नाममा सहकारीफोर र सुनचोरहरूको सरकार भनेर स्वयं कम्युनिष्ट घटक जनमोर्चाका चित्रबहादुर केसीले संसद्मै आलोचना गरे। खबरदारीका नाममा सत्तामा रहिरहने, प्रतिपक्षीलाई पाखा पारिरहने र सत्तामा रहँदा गर्न नहुने काम पनि फत्ते गर्न दबाब दिने कामसँगै नेपाली जनताको रगत पसिना चुस्ने काममा चैं चरम सत्तालम्पट अवसरवादी भएर निर्लज्ज प्रस्तुत भएको घटनाले कम्युनिस्ट आन्दोलनका दोस्रो र तेस्रो पुस्ताका नेताहरूले जनयुद्धको अरू अपमान गरे। डेढ दशकमै नेपाली राजनीतिक दलका नेताहरू अपराध लुकाउन, जोगाउन, आफन्त संरक्षण गर्न सत्ता दुरुपयोग गरिरहेका छन् भन्ने जनताको आरोपमा नयाँपुराना सबै पार्टीका नेतृत्व कम छैनन् भन्ने पनि देखियो। सुनको कारोबारमा कम्युनिस्ट नेताको बलियो र अपत्यारिलो उपस्थितिले पक्कै राम्रो सन्देश प्रवाह भइरहेको छैन। बाँकी कम्युनिस्ट शक्ति पनि सत्ताका लागि मिल्ने र फुट्ने गरिरहेका छन् भन्ने सन्देश प्रवाह भइरहँदा चित्तबुझ्दो जवाफ दल र सरकारले दिन सकेको छैन। प्रतिपक्षीको बेन्चमा बसेको शक्ति सरकारलाई खबरदारीभन्दा सत्ताको साँचो किस्तीमा बोकेर बुझाउन हतारो गरिरहेको देखिँदा जनतामा घोर दिक्दारी देखिएको छ। गणतन्त्र घोषणाको १६ वर्षमै गणतन्त्र संस्थागत गर्न खटिएका व्यवस्थापकहरूका कारण व्यवस्थामाथि धावा बोल्ने जनमत निर्माण भइरहेको छ। हामी यति मूल्य दिन्छौं, तत्तत् नेताहरू मार्न पाउँ भन्ने आवाज ठूलो हुँदै गइरहेको छ। जनतालाई रुमानी सपनाले लपक्कै भिजाएर गणतन्त्रको कार्यभार पूरा गर्न हिँडेका व्यवस्थापक जब सत्तामा पुगेर गर्न नहुने उद्यममा बढी जोडिन थाल्छन्, व्यवस्थाप्रति नै प्रश्न उठ्नु स्वाभाविक हो। पहिलोपटक प्रधानमन्त्री पुष्पकमल दाहालले जनताको आक्रोश सम्बोधनको प्रयास गर्न खोजेकोजस्तो देखिएको छ। पुराना सहकर्मी डा बाबुराम भट्टराईको पार्टीमा समेत प्रधानमन्त्रीले प्रहार गरे। भट्टराई नेतृत्वको पार्टीको एउटा हिस्सा माओवादीसँग विलीन भएको छ। भट्टराईले पनि वंशवादको विरुद्ध जनतालाई उभ्याएर आफ्नो सिट प्रचण्डलाई छाडेर छोरीलाई काठमाडौंमा टिकट दिलाएकै हुन्। सहकर्मीहरू धमाधम छुट्टिँदै जानु अनि भएकाहरू पनि अनेक बदमासीमा जोडिएर समातिँदा पक्कै प्रधामन्त्रीलाई पीडाबोध भएको होला। सारथिहरूको यो हालत कल्पनाको विषय थिएन पक्कै। तर नयाँ शक्तिको उदयसँगै व्यवस्था र व्यवस्थापकविरुद्ध जनतामा बढेको आक्रोशको आँकडा समाधानका लागि जुन अभ्यास भएका छन्। यसले सार्थकता पाए यही व्यवस्था र नेतृत्वले जनतामा सुशासन अनुभूत गराउन सक्ने देखिन्छ। उदाएका नयाँ शक्तिले पनि पहिलो परीक्षणमै भावनामा बगेर करुणरसको सहायता लिन थालेपछि सत्ता गठबन्धनका अरू परिदृश्य कस्ता होलान् ?"
प्रश्न प्रभावकारी परीक्षाको,"व्यवस्थापकीय हिसाबले जति अप्ठेरो देखिए पनि उत्तरपुस्तिका घरघरमा लगेर जाँच्ने पद्धति रोक्नै पर्छ। सिंगै शैक्षिक कार्यक्रम, त्यसको पाठ्यक्रम र पाठ्यसामग्री, शिक्षण पद्धति, विद्यालय व्यवस्थापनका साथै विद्यार्थी र शिक्षक समेतको मूल्यांकनको एउटा महत्वपूर्ण पद्धति परीक्षा हो। लिखित, मौखिक, सीप र प्राकृतिक समस्याको समाधान गर्ने सामथ्र्य परीक्षाकै माध्यमबाट व्यावसायिक परिषद्हरूले कुनै व्यक्तिलाई खास सेवा प्रदान गर्न योग्य भएको प्रमाणित गर्ने वा नगर्ने निर्धारण गर्छन्। प्रतिस्पर्धाद्वारा कुनै पदपूर्ति गर्न पर्दा पनि उपयुक्त परीक्षा विधि अपनाइने गर्छ। उत्तीर्ण दर कम रहेका कतिपय शैक्षिक कार्यक्रममा उत्तीर्ण हुने उद्देश्यले कतिपय विद्यार्थीले अनुचित उपाय अवलम्बन गर्न खोज्ने प्रवृत्ति त छ नै, त्यसमाथि यदाकदा सम्बन्धित स्कुलक्याम्पससमेत त्यस्तो प्रयासमा लागेको खबर सुनिन्छ। सीमित स्रोत, साधन र अवसर भएको हाम्रो जस्तो देशमा यदाकदा खास गरी छात्रवृत्ति सिटका लागि वा राम्रो जागिरका लागि परीक्षा प्रणालीलाई प्रभावित पार्न कोसिस हुने गर्छन्। यस्तो परिवेशमा परीक्षालाई स्वच्छ, अनुशासित, मर्यादित, प्रभावकारी र भरपर्दो बनाउन सक्दो उपाय अपनाउन आवश्यक हुन आउँछ। शैक्षिक पात्रो पूर्ण लागू भई समयमै परीक्षा हुन परीक्षा सञ्चालन गर्ने कार्यालय वा संयन्त्रको चुस्तताले मात्रै पुग्दैन। यसका लागि सम्बन्धित शैक्षिक संस्थाको आम स्वस्थता आवश्यक पर्छ। शिक्षक, विद्यार्थी र सम्बन्धित व्यवस्थापन अनुशासित र नियमित हुन आवश्यक छ। शैक्षिक कार्यभार धान्न पुग्ने भौतिक पूर्वाधार, सक्षम शिक्षक र प्रशासनकर्मीको व्यवस्था आवश्यक हुन्छ। शैक्षिक गतिविधिमा विद्यालयको आन्तरिक वा बाह्य कुनै तप्काले पनि अवरोध पुयाउन हुँदैन। अहिलेलाई शैक्षिक पात्रोको बृहत् विषयमा प्रवेश नगरी पाठ्यक्रम वा पद्धतिले तोकेको परीक्षाकै मर्यादाको चर्चा गरौं। परीक्षामा अनियमितता गर्न खोज्नेले त्यस्तो प्रयास नगरे हुन्थ्यो भन्ने सबैलाई लाग्छ, तर तिनलाई नैतिक शिक्षा पढाएर मात्रै अवस्था सुध्रिने धेरै आस गर्न सकिन्न। गोप्यतामा जोड : प्रश्नपत्र निर्माण गर्न, परिमार्जन गर्न, अन्तर्वार्ता लिन, कापी जाँच्न विशेषज्ञ नियुक्त गर्नेदेखि प्रश्नपत्र छाप्ने, वितरण गर्ने, परिक्षार्थीको संकेत नम्बरलाई परीक्षकबाट लुकाउन कोड नम्बर राख्ने र त्यसलाई विद्यार्थीको संकेत नम्बरमा बदल्नेलगायत सम्पूर्ण काम गोप्य तवरले गर्नपर्ने नियमलाई कडाइका साथ लागू गर्न आवश्यक छ। त्यस्तो नियम वा अभ्यास नभएका ठाउँमा सुधार गर्न आवश्यक छ। १० वर्षजति पहिलेको कुरो हो, एक विशेषज्ञले उत्तरपुस्तिका झोलामा हालेर निस्किन नभ्याउँदै निजी क्षेत्रद्वारा सञ्चालित एक क्याम्पसको प्रशासनमा काम गर्ने व्यक्तिले मोबाइल फोनमार्फत कापी जाँच्दा आफ्ना विद्यार्थीप्रति नरम भैदिन अनुरोध गरेछन्। शिक्षकलाई अप्ठेरो लागेछ र आफू कापी जाँच्न असमर्थ रहेको जानकारीसहित सो कापी फिर्ता गरिदिए छन्। थोरै विशेषज्ञमात्र उपलब्ध भएका विषयमा विद्यार्थी अनुमानको भरमा पनि कापी कसकहाँ गयो होला अन्दाज गर्न सक्छन्। दुई दशक पहिलेको कुरो हो, फार्मेसीको कुनै एक विषयको कापी परीक्षणमा त्यहाँ उपस्थित शिक्षक संलग्न थिएनन्। परीक्षक पत्ता लगाउने प्रयासमा कुनै अनुत्तीर्ण विद्यार्थीले सोध्दा आफूले कापी नजाँचेको कुरा बताउन मिल्दैनथ्यो, बताएमा उसोभए कापी फलानोले जाँचेको हुनुपर्छ अनुमान गरिहाल्थे। बरु विद्यार्थी फेल गरिदिएको दोष थाप्नै उचित थियो। कतिपय अवस्थामा कापी जाँचिने वा जाँच्न वितरण गरिने स्थानमा विशेषज्ञ झुल्केको देखेको सूचनाको आधारमा कापी जाँच्न होला, परीक्षा विभागका व्यक्तिले कुनै पत्र कुनै विशेषज्ञको कार्यकक्षमा चिठी ल्याएर छाडेको सूचनाको आधारमा प्रश्नपत्र निर्माणका लागि होला भन्ने अनुमान गरेको पनि देखिएको छ। देख्न सकिन्छ, गोप्यताका लागि परीक्षामा संलग्न व्यक्तिको बढी जिम्मेवारी भए पनि संलग्न नभएका व्यक्तिको पनि ठूलो भूमिका रहन्छ। धेरै विशेषज्ञ परिचालन कापी जाँच्ने काम सकेसम्म धेरै जनालाई लगाए र लोकसेवा आयोगले झैं एउटै विषयको कापी पनि प्रश्नहरूको समूहसमूह बनाई धेरै जनालाई जाँच्न दिए नतिजामा परीक्षकको स्वभावगत प्रभावसमेत कम पर्छ। १९८० को दशकमा लेखकले चाइना फार्मास्युटिकल विश्वविद्यालयमा शिक्षकहरू एउटै टेबलमा लहरै बसी कापीको आआफ्नो अंश जाँचेको देखेको थियो। त्यस्तो चलन अहिले पनि धेरै ठाउँमा छ। कापी परिक्षणमा धेरै शिक्षक संलग्न हुने थाहा पाएपछि प्रभाव पार्न खोज्नेहरू पनि थाक्छन्, परीक्षार्थी धेरैतिर धाउनभन्दा पढ्नमा नै ध्यान केन्द्रित गर्छन्। नाम चलेका शिक्षक पनि आफ्ना विद्यार्थीले जाँचमा राम्रो गरुन् भनी अध्यापनमा बढी दत्तचित्त हुन्छन्। निर्दिष्ट स्थलमै उत्तरपुस्तिका परीक्षण : व्यवस्थापकीय हिसाबले जति अप्ठेरो देखिए पनि उत्तरपुस्तिका घरघरमा लगेर जाँच्ने पद्धति रोक्नै पर्छ। बोक्ने क्रममा उत्तरपुस्तिका मोटरसाइकलबाट खसेको, पानीले भिजेको, बच्चाले केरेको, सहकर्मी र विद्यार्थीले देखेको धेरै उदाहरण छन्। परीक्षकले विद्यार्थीसित सौदाबाजी गरेको आरोपसमेत लागेको छ। विशेषज्ञलाई कापी लैजानै नदिएपछि यस्ता समस्या स्वत: समाधान हुन्छन्। विशेषज्ञ आचरणबाट चिप्लिएर परीक्षणमा विचलन आउने सम्भावना पनि घट्छ। दश कक्षा, बाह्र कक्षाका देशव्यापी परीक्षाका कापी, त्रिभुवन विश्वविद्यालयका देशभरि परीक्षा केन्द्र र परीक्षक छरिएर रहेका विषयका कापी निर्दिष्ट स्थलहरूमै जाँच्ने व्यवस्था गर्न पक्कै पनि सजिलो छैन। तर यो गर्नै नसकिने कामचाहिँ होइन। यसमा राज्य, विश्वविद्यालय र सबै सम्बन्धित निकायले ध्यान दिनैपर्छ, ठूलै लगानी गरेर पनि कापी परीक्षण कक्षहरूको व्यवस्था गर्नैपर्छ। घरमा कापी लैजान नपाएपछि अहिले दिइने गरिएको पारिश्रमिकले नपुग्न सक्छ, कतिपयलाई यातायात खर्च र कतिलाई त कापी जाँचुन्जेल आवास सुविधासमेत दिनपर्न सक्छ। सम्बन्धित निकाय यस्तो खर्च बेहोर्न तयार हुनपर्छ। त्यस्तो खर्चलाई फजुल सम्झिन हुँदैन। सुरक्षा, चुस्त अभिलेखन र आधुनिक प्रविधिको प्रयोग : परीक्षाका काम हुने र सम्बन्धित सामग्री राखिने स्थानमा कमभन्दा कम, सम्बन्धित व्यक्तिलाई मात्र प्रवेश दिने, मोबाइल सेट, क्यामेरा र अन्य डिजिटल उपकरण साथमा लिई प्रवेश गर्न नदिनेजस्ता सुरक्षा सावधानी अपनाइएमा कागजात र सूचना चुहिने सम्भावना कम हुन्छ। कतिपय अवस्थामा हराएका भनिएका उत्तरपुस्तिका पछि भण्डारमै भेटिएका कुरा पनि उठेका छन्। चुस्त अभिलेखन, मुसा, आगो, ओसले नछुने र खोजेको बेलामा पाइने कुशल भण्डारण शैली, कम्प्युटर र सिसिटिभीजस्ता प्रविधिको प्रयोगबाट यस्तो समस्यालाई न्यूनीकरण गर्न सकिन्छ। यति सबै कुरा गरिसकेपछि कापी हराउनमा कसको कमजोरी हो भन्ने निर्णय लिन पनि सजिलो हुन्छ। माथि उल्लिखित उपायहरू अपनाउन धेरै कठिन छैन। तिनले परीक्षा प्रणालीको प्रभावकारिता र विश्वसनीयतामा निकै ठूलो बढोत्तरी ल्याउने छन्।"
बागमती प्रदेशस्तरीय भलिबल प्रतियोगिता वैशाख ७ गतेदेखि,"नुवाकोट : आगामी वैशाख ७ गतेदेखि बागमती प्रदेशस्तरीय भलिबल प्रतियोगिता सञ्चालन हुने भएको छ। नुवाकोटको म्यागङ गाउँपालिकाले सामरीमा प्रतियोगिता सञ्चालन गर्न लागेको हो। प्रतियोगिता वैशाख १२ गतेसम्म सञ्चालन हुने छ। प्रतियोगिताका विजेता भलिबल टिमले उपाधिसँगै नगद तीन लाख तीन हजार ३ सय ३३ रुपैयाँ, द्वितीयले दुई लाख दुई हजार २ सय २२ रुपैयाँ र तृतीयले ५० हजार ५ सय ५५ रुपैयाँसहित शिल्ड, मेडल र प्रमाणपत्र पुरस्कार प्राप्त गर्ने छन्। प्रतियोगितामा एक पालिका टिमको दर्ता शुल्क २० हजार रुपैयाँ तोकिएको छ। विभिन्न जिल्लाको ३० पालिका टिम सहभागी हुने अपेक्षा राखिएको आयोजकले जनाएको छ।"
आयरल्याण्ड वल्भसविरुद्ध नेपाल 'ए'ले पहिला बलिङ गर्दै,"काठमाडौं : नेपाल 'ए' ले टी२० अभ्यास खेलमा आयरल्याण्डविरुद्ध पहिला बलिङ गर्दैछ। त्रिवि क्रिकेट मैदानमा टस जितेर नेपालले पहिला बलिङ रोजेको हो। खेल अहिले १ बजे सुरू हुँदैछ। बिहीबार खेल वर्षाका कारण स्थगित भएको थियो। टी२० खेल्ने टिम नेपालएमा कप्तान विनोद भण्डारीसँगै लोकेश बम, देव खनाल, पवन सर्राफ, किरण ठगुन्ना, आरिफ शेख, अर्जुन घर्ती, नारायण जोशी, बशिर अहमद, रसिद खान, सागर ढकाल, बिपिन खत्री, कमल सिंह ऐरी, हेमन्त धामी र विकास आग्री रहेका छन्।"
नेपाल 'ए' ले आयरल्याण्ड वल्भससँग खेल्दै,"काठमाडौं : नेपाल 'ए' ले पहिलो टी२० खेलमा आज आयरल्याण्ड वल्भससँग खेल्दैछ। बिहीबार दिउँसो १ बजे त्रिवि क्रिकेट मेदानमा खेल सुरू हुनेछ। बिहीबार खेल वर्षाका कारण स्थगित भएको थियो। टी२० खेल्ने टिम नेपालएमा कप्तान विनोद भण्डारीसँगै लोकेश बम, देव खनाल, पवन सर्राफ, किरण ठगुन्ना, आरिफ शेख, अर्जुन घर्ती, नारायण जोशी, बशिर अहमद, रसिद खान, सागर ढकाल, बिपिन खत्री, कमल सिंह ऐरी, हेमन्त धामी र विकास आग्री रहेका छन्।"
लोकेश र आरिफको उत्कृष्ट इनिङका बावजुद आयरल्यान्ड 'ए'सँग हार्यो नेपाल 'ए',"काठमाडौं : नेपाल ए २१ रनले पराजित भएको छ। टियु क्रिकेट मैदानमा शुक्रबार भएको टी२० शृंखलाको पहिलो खेलमा नेपाल ए आयरल्यान्डसँग २१ रनले पराजित भएको हो। लोकेश बम र आरिफ शेखले उत्कृष्ट पारी खेल्दै नेपाललाई जित नजिक पुर्याए पनि अन्तिमका ६ खेलाडीको ब्याट नचल्दा नेपाल पराजित भएको हो। अन्तिम ६ जना खेलाडीले ६ रन मात्र बनाएका थिए। किरन ठगुन्ना २, बासिर अहमद ३ र सागर ढकाल १ रन बनाउँदा रासिद खान, कम ऐरी र हेमन्त धामी शून्य रनमै आउट भए। त्यसअघि लोकेश र आरिफले ४६ बलमा १२१ रनको उत्कृष्ट पारी खेलेका थिए। लोकेश बम शतकसहित १०६ रनमा आउट हुँदा आरिफ ४९ रनमा आउट भए। त्यस्तै कप्तान विनोद भण्डारीले १६ र अर्जुन घर्तीले ३ रन बनाउँदा देव खनाल शून्य रनमै आउट भएका थिए। यसअघि टस हारेर ब्याटिङ गरेको आयरल्यान्ड एले निर्धारित ओभरको खेलमा ५ विकेट गुमाएर २२२ रन बनाएको थियो। आयरल्यान्डका लागि पिटर मुरले सर्वाधिक ४९ रन बनाए। त्यस्तै केड कारमिचेलले ३८, स्टेफेन दोहनीले ३४, निल रकले ३८ र ग्रेथ डीलेनीले अविजित ३० रन बनाए।"
"पहिलो ओभरमा नेपाल 'ए' लाई सफलता,ऐरीले लिए विकेट","काठमाडौं : टी२० अन्तर्गतको खेलमा आयरल्याण्डविरुद्ध नेपाल 'ए'लाई पहिलो सफलता मिलेको छ। नेपालका लागि पहिलो ओभरमा दोस्रो बलमा कमल सिंह ऐरीले नेपाललाई सफलता दिलाएका हुन्। त्रिवि क्रिकेट मैदानमा नेपाल ए को कप्तान विनोद भण्डारीले टस जितेर पहिलो फिल्डिङ गर्ने निर्णय लिएका हुन् टी२० खेल्ने टिम नेपालएमा कप्तान विनोद भण्डारीसँगै लोकेश बम, देव खनाल, पवन सर्राफ, किरण ठगुन्ना, आरिफ शेख, अर्जुन घर्ती, नारायण जोशी, बशिर अहमद, रसिद खान, सागर ढकाल, बिपिन खत्री, कमल सिंह ऐरी, हेमन्त धामी र विकास आग्री रहेका छन्।"
आयरल्यान्ड एले नेपाल एलाई दियो २२३ रनको लक्ष्य,"काठमाडौं : आयरल्यान्ड एले नेपाल एलाई २२३ रनको लक्ष्य प्रस्तुत गरेको छ। त्रिबि क्रिकेट मैदानमा शुक्रबार टस हारेर ब्याटिङ गरेको आयरल्यान्डले निर्धारित ओभरको खेलमा ५ विकेट गुमाएर २२२ रन बनायो। आयरल्यान्डका लागि पिटर मुरले सर्वाधिक ४९ रन बनाए। त्यस्तै केड कारमिचेलले ३८, स्टेफेन दोहनीले ३४, निल रकले ३८ र ग्रेथ डीलेनीले अविजित ३० रन बनाए। नेपालका लागि कमलर ऐरीले ३ विकेट लिए। त्यस्तै सागर ढकाल र आरिफ शेखले ११ विकेट लिए।"
आयरल्यान्ड एविरुद्ध लोकेश बमको शतक प्रहार,काठमाडौं : लोकेश बमले आयरल्यान्ड एविरुद्ध शतक प्रहार गरेका छन्। टियु क्रिकेट मैदानमा शुक्रबार भएको बमले शतक प्रहार गरेका हुन्। उनले ५२ बलमा शतक प्रहार गरेका हुन्। उनले ८ चौका र ८ छक्का प्रहार गरेका हुन्। उनी १०६ रन बनाएर आउट भए।
सूचीकृत कम्पनीको वर्गीकरण,"कुनै पनि चिजवस्तुको वर्गीकरणले त्यसको गुणवत्ताको स्थितिलाई जनाउँछ। नेपाल स्टक एक्सचेन्ज लिमिटेड (नेप्से) मा सूचीकृत कम्पनीको वर्गीकरण गर्ने गरिएको छ। तर, यो वर्गीकरणले कम्पनीको गुणवत्तालाई जनाएको छैन। विद्यमान वर्गीकरण वर्गीकरणको लागि वर्गीकरण जस्तो मात्र भएको छ। धितोपत्र सूचीकरण तथा कारोबार नियमावली, २०७५ को नियम ६ ले सूचीकृत कम्पनीलाई वर्गीकरणको लागि (क) चुक्ता पुँजी, (ख) सूचीकरण अवधि, (ग) लाभांश वितरण, (घ) रेटिङ, (ङ) नियमनकारी निकायले तोकेको ढाँचामा वित्तीय विवरण राखेनराखेको र (च) वार्षिक साधारणसभा समयमा सम्पन्न गरेनगरेको गरी ६ वटा आधार तोकेको छ। वर्गीकरणको योग्यता नियमावलीले दिएको अधिकार उपयोग गरी नेप्सेले धितोपत्र सूचीकरण विनियमावली, २०७५ को विनियम ११ अनुसार सूचीकृत कम्पनीलाई ए बी जी र जेड गरी चार वर्गमा वर्गीकरण गर्छ। ए वर्गमा वर्गीकृत हुनका लागि (१) कम्तीमा एक अर्ब रुपैयाँ चुक्ता पुँजी, (२) सूचीकरण भएको कम्तीमा तीन वर्ष पूरा भएको, (३) तीन आर्थिक वर्ष नाफामा रहेर लाभांश वितरण गरेको, (४) औसत वा सोभन्दा माथिको रेटिङ, (५) नियामकले तोकेको ढाँचामा वित्तीय विवरण राखेको, (६) आर्थिक वर्ष समाप्त भएको मितिले ६ महिनाभित्र साधारणसभा सम्पन्न गरेको जस्ता सर्त पूरा गरेको हुनुपर्छ। त्यस्तै, बी वर्गको लागि (१) कम्तीमा ५० करोड रुपैयाँ चुक्ता पुँजी, (२) सूचीकरण भएको कम्तीमा तीन वर्ष पूरा भएको, (३) तीन आर्थिक वर्षमा कम्तीमा दुई आर्थिक वर्ष नाफा गरेको, (४) कम्तीमा औसतभन्दा एक तहमुनिको रेटिङ, (५) आर्थिक वर्ष समाप्त भएको मितिले ६ महिनाभित्र साधारणसभा सम्पन्न गरेको (६) सञ्चित नोक्सानीमा नरहेको जस्ता सर्त पूरा गरेको हुनुपर्छ। जी लाईवर्ग नभन्दा पनि हुन्छ, किनभने यस वर्गमा नवसूचीकृत कम्पनी स्वतः पर्छन्। नेप्सेले कम्पनीको वर्गीकरण हरेक त्रैमासिकमा अद्यावधिक गर्छ कि कम्पनीको वर्गीकरण गरी त्यसको विवरण सार्वजनिक गरेपछि कुनै कम्पनीलाई उल्लिखित समूह (वर्ग) मा पर्नु नपर्ने भन्ने लागेमा त्यसको कारणसहित ३५ दिनभित्र दाबी पेस गर्नुपर्छ। सर्तको सान्दर्भिकता वर्ग ए र बी मा वर्गीकृत हुनको लागि तोकिएको पुँजी सर्वथा अनुचित छ। पुँजीको आधारमा वर्गीकरण गर्नुको कुनै अर्थ देखिन्न। पुँजीले मात्र कम्पनी गतिलो र उत्कृष्ट हुने हैन। चुक्ता पुँजीको सट्टामा नेटवर्थलाई लिनुपर्छ। नेटवर्थ लिँदा सम्पत्ति पुनर्मूल्यांकनबाट सिर्जित कोषलाई बाहेक गरी सञ्चित कोषलाई मात्र लिनुपर्छ। विद्यमान वर्गीकरणअनुसार कम्पनीचाहिँ ए वर्गमा छ तर, त्यसको खुद सम्पत्ति (नेटवर्थ) सम्पत्ति पुनर्मूल्यांकनबाट सिर्जित कोषसमेत जोड्दा पनि १ सय ५० रुपैयाँ हुन्न। यसको ठीक विपरीत कम्पनीचाहिँ बी वर्गमा छ तर, सञ्चित कोषमा रहेको रकमले मात्र नेटवर्थ दोब्बरभन्दा बढी हुन्छ। त्यस्तै, प्रतिसेयर आम्दानी र लाभांश वितरणको इतिहास पनि उल्लेख्य हुन्छ। यस्तो बेलामा कुन कम्पनी ठीक भन्ने अन्योल स्वाभाविक रूपमा आउँछ। यस्तो अवस्थामा वर्गीकरणको औचित्य के रह्यो त ? वर्गीकरणले त्यसको क्रमअनुसारकै सुनिश्चित दिनुपर्ने हैन र ? त्यस्तै, ए वर्गको लागि तोकिएको एउटा सर्तमा नियामकले तोकेको ढाँचामा वित्तीय विवरण राखेको भन्ने छ। यस सर्तले कुन नियामकको कुरो गरेको हो कतै खुल्दैन। कम्पनी ऐन, २०६३ को दफा १०८ (२) मा कम्पनीले दोहोरो लेखा प्रणालीमा आधारित र कम्पनीको कारोबारको यथार्थ स्थिति स्पष्टरूपमा प्रतिविम्बित हुने गरी प्रचलित कानुनबमोजिम अधिकार प्राप्त निकायले लागू गरेको लेखामान (एकाउन्टिङ स्ट्यान्डर्ड) अनुसार राख्नुपर्ने व्यवस्था छ। त्यसकारण विनियमावलीमा गरिएको नियामकले तोकेको ढाँचामा भन्ने व्यवस्थाले कुनै अर्थ दिँदैन। यस्ता अर्थ नभएका विषय उल्लेख गरेर बुँदा बढाउनेबाहेक अरू केही काम गरेको छैन। यही सर्त वर्ग बी का लागि तोकिएको छैन। ए वर्गका लागि चाहिने तर, बी वर्गको लागि नचाहिने भन्ने कुनै तर्क हुन्न। ए वर्गमा पर्नका लागि तोकिएको लाभांश वितरण गरेको भन्ने गोश्वारा वाक्यको सट्टा न्यूनतम १० प्रतिशत नगद लाभांश तोक्नुपर्छ। जुनसुकै नाम दिइएको प्रिमियमबाट बोनस सेयर वितरण गरेर लाभांश दिएँ भन्ने देखाउने प्रवृत्तिलाई निरुत्साहित गर्न पनि नगद लाभांशलाई प्रोत्साहन गर्नुपर्छ। नगद लाभांशले कम्पनीको नगद प्रवाह स्थितिलाई इंगित गर्छ। कम्पनीको सबलता मापन गर्ने एउटा पाटो नगद प्रवाह पनि हो। योग्यता ए वा बी बस्नुपर्ने जेड नवसूचीकृत कम्पनी दुई वर्षसम्म अनिवार्यरूपमा जी वर्गमा बस्नुपर्छ। दुई वर्ष पूरा भएपछि कुनै न कुनै गन्तव्यमा जानुपर्ने हुन्छ। यहाँबाट जाने गन्तव्य ए र बी हो तर, यी दुवै गन्तव्यमा अझ एक वर्षसम्म जान पाइँदैन। किनभने यी दुवै समूहमा जानको लागि सूचीकरण भएको तीन वर्ष पूरा गर्नुपर्छ। योग्यता ए वा बी को छ तर, एक वर्षको लागि जबर्जस्ती जेड समूहमा झारिन्छ। सबै योग्यता पुग्दापुग्दै पनि जेड मा बस्नुपर्ने नियम छ। नवसूचीकृत कम्पनीको स्थिति कस्तो थियो भन्ने थाहा नहुने कारण जी वर्गमा तीन वर्षसम्म बस्नुपर्ने व्यवस्था राखेको भए केही हदसम्म औचित्य देखिने थियो। ए वा बी समूहमा पर्नका लागि सूचीकरण भएको दुई वर्ष अवधि पूरा गरेको सर्त राखिएको भए उक्त अवधि पूरा गरेपछि आआफ्नो गन्तव्यमा लाग्थे। यी कुनै पनि सर्त नहुँदा अब्बल कम्पनी पनि एक वर्षसम्म जेड अर्थात् शून्य समूहमा थन्किनु परेको छ। गुणवत्ता नदेखाउने वर्गीकरण सामान्यतयाः वर्गीकरणले कम्पनीको उत्कृष्टताको क्रम बताउँछ। ए वर्गले सकारात्मक सूचक, सुशासन, नियामकीय अनुपालना गरेको जस्ता कुरा दर्शाउँछ। यस्ता कम्पनीमा लगानी गर्न त्यति धेरै जोखिम छैन भन्ने संकेत गर्छ। यसको मतलव यस्ता कम्पनीको सेयरलाई जति मूल्य तिरे पनि हुन्छ भन्ने चाहिँ हैन। मूल्यगत जोखिमलाई आफैँले आंकलन गर्नुपर्छ। बी वर्गले एभन्दा अलि बढी जोखिम भन्ने जनाउँछ भने जेड वर्गले ए र बी वर्गभन्दा बढी जोखिम छ भन्ने जनाउँछ। तर, धितोपत्र सूचीकरण तथा कारोबार नियमावली, २०७५ ले दिएको वर्गीकरणका ६ वटा आधार अर्थहीन भएकाले वर्गीकरणले लगानीकर्तालाई लगानीको लागि कुनै पनि प्रकारको गुणवत्ता दिँदैन। वर्गीकरणका लागि आधार दिने माउ कानुन नै अर्थहीन भएकाले त्यसको अधिनमा बनेको धितोपत्र सूचीकरण विनियमावली, २०७५ ले गुणवत्ता दिने कुरै भएन। वर्गीकरणले लगानीका लागि कुनै गुणवत्ता दिन सक्दैन भने वर्गीकरण गर्नुको औचित्य छैन। वर्गीकरण गरेर केही हदसम्म गुणवत्ता दिने हो भने यस्ता कानुनको कुनै अर्थ नहुने हुँदा वर्गीकरणको आधार दिने धितोपत्र सूचीकरण तथा कारोबार नियमावली, २०७५ लाई अविलम्ब संशोधन गर्नु आवश्यक छ र सोहीअनुसार धितोपत्र सूचीकरण विनियमावली, २०७५ को विनियम ११ पनि संशोधन गरी वर्गीकरणलाई यथार्थपरक बनाउनुपर्छ।"
कोशी प्रदेश सरकारद्वारा कृषि मूल्य सूचना प्रणाली सञ्चालन,"कोशी प्रदेश सरकारले कृषि मूल्य सूचना प्रणाली सञ्चालनमा ल्याएको छ। कृषि व्यवसाय र उपभोक्ताको हितलाई ध्यानमा राखी कृषि मूल्य सूचना प्रणाली सञ्चालनमा ल्याइएको हो। प्रदेशको प्रमुख कृषि बजारमा पाइने कृषि उपजहरूको सूचना प्रवाह गर्ने उद्देश्यले बुधबारदेखि उक्त प्रणाली सञ्चालनमा आएको हो । कोशी प्रदेशका उद्योग, कृषि तथा सहकारी मन्त्री रामकुमार खत्रीले मूल्य सूचना प्रणाली सार्वजनिक गरे। कोशी प्रदेशमा उत्पादन भएका कृषि उपजहरूको बारेमा उत्पादक किसान, व्यवसायी, उपभोक्ताबीचमा सहज सूचना प्रवाह गर्न मूल्य सूचना प्रणाली प्रभावकारी हुने भएकाले कोशी प्रदेशमा पहिलो पटक सुरुवात गरिएको मन्त्रालयले जनाएको छ। उत्पादित उपजको बजार मूल्यका बारेमा जानकारी नपाउँदा किसानले सस्तोमा वस्तु बिक्री गर्नुपर्ने बाध्यता हटाउने सूचना प्रणालीले सहयोग पुग्ने दाबी गरिएको छ। फरकफरक बजारमा वस्तुको फरक मूल्य हुने भएकाले किसान र व्यापारीले बजार छनोट गर्न सक्ने अवसर पनि यो प्रणालीमा उपलब्ध गराउने मन्त्रालयका वरिष्ठ कृषि विकास अधिकृत पशुपति पोखरेलले बताए। यो प्रणालीमा कोशी प्रदेशका तीन ठूला कृषि बजारहरू बिर्तामोड, धरान र इनरुवाको थोक तथा खुद्रा मूल्य समावेश गरिएका छन्। विराटनगरको कृषि बजार भने मूल्य सूचना प्रणालीमा समावेश भएको छैन। विराटनगर कृषि थोक तथा खुद्रा बजार व्यवस्थापन समितिले आधिकारिक रूपमा वस्तुको मूल्य संकलन गर्ने परिपाटी विकास नगरेका कारण कृषि मूल्य प्रणालीमा समावेश गर्न नसकेको अधिकृत पोखरेलले जानकारी दिए। यसबाहेक अरू केही साना कृषि बजारबाट पनि सूचना संकलन गरी नियमित वेबसाइटमा प्रकाशन गरिने कार्यक्रममा जानकारी दिइएको छ। कार्यक्रममा बोल्दै मन्त्री खत्रीले कृषि मूल्य सूचना प्रणाली किसान र उपभोक्तालाई फाइदा पुग्ने बताए। तीन तहका सरकारहरू मिलेर किसानलाई उचित सूचना, मल, बिउ, तथा परामर्श आदि सेवाहरू दिँदै कृषि उत्पादन बढाउन लाग्नुपर्नेमा उनले जोड दिए। मन्त्रालयका सचिव लेखराज दाहालले कृषि सूचना प्रणालीलाई निरन्तरता दिँदै परिस्कृत गर्दै लगिने बताए। यसको लाभ सबैभन्दा बढी व्यापारीले र त्यसपछि किसानले लिनुपर्ने उनले बताए।"
"खानीमा मालैमाल, सरकारले पाएन अझै चाल","बुटवल : प्यूठानको दुर्गम गाउँ गौमुखी गाउँपालिका४ जाडगाउँ र बाग्लिवाङमा तामाखानी भेटिएको करिब तीन दशक नाघिसक्यो। ०५३ सालमा खानी तथा भूगर्भ विभागकै टोली खानी स्थलमा पुगेर तामा भएको पुष्टि गरेको थियो। एउटा पुस्ता हुर्किसक्यो, तर यहाँको तामाखानी अझै उत्खनन हुन सकेको छैन। तामाखानी उत्खनन गरेर गाउँको मुहार फेरिने आशामा बसेका यहाँका नागरिकका लागि हात्ती आयो, हात्ती आयो फुस्सा जस्तै भएको छ। स्थानीय सेतीभीरको जंगलैभरि तामा छ। स्थानीय नरबहादुर सुनारका अनुसार उनका बुवाबाजेहरूले गाउँकै स्रोत साधनले खनेर तामा निकालेका थिए, त्यसबाट बनेका भाँडाकुँडा अझै गाउँमा सुरक्षित छन्। तामाको प्रशस्त सम्भावना भएर पनि उत्खनन नहुँदा सिंगो गाउँका नागरिक चिन्तित बनेको उनको भनाइ छ। हाल खानी तथा भूगर्भ विभागबाट उक्त तामाखानी उत्खननका लागि कुनै पनि उद्योगहरूले इजाजत लिएका छैनन्। प्यूठानको तामाखानीजस्तै देशभरका सयौं खानी तथा खनिज पदार्थहरू ओझेलमा परेका छन्। राज्यको ध्यान नपुग्दा यस्ता प्राकृतिक सम्भावनाहरूको उत्खनन हुन सकेको छैन। खानी तथा भूगर्भ विभागले हालसम्म देशभर १ सय ५६ वटा खानीहरूको उत्खननका लागि विभिन्न उद्योगहरूलाई इजाजत दिइसकेको छ। तर, धेरैजसो उद्योग वा कम्पनीहरूले खानीमा पुगेर उत्खननको काम गरेका छैनन्। विभागको तथ्यांकअनुसार सबैभन्दा धेरै खानीहरू बागमती प्रदेशमा ५८ वटा छन्। त्यसपछि लुम्बिनी प्रदेशमा ५४ वटा खानी उत्खननका लागि पहिचान भइसकेको खानी तथा भूगर्भ विभागका सूचना अधिकारी एवं सिनियर डिभिजनल जियोलोजिस्ट नारायण बास्कोटाले जानकारी दिए। उनका अनुसार देशभर ३० वटा जिल्लाका लागि खानी उत्खनन गर्न इजाजत दिइएको छ। स्थानीय स्तरमा भएका प्राकृतिक स्रोत साधनको पूर्णअधिकार स्थानीय सरकारलाई नै दिनुपर्छ। अहिले संघीय सरकारले रोयल्टीबापत आउने रकमको ५० प्रतिशत आफैं राख्छ। बाँकी २५२५ प्रतिशत प्रदेश र स्थानीय सरकारले पाइरहेका छन्। यो वैज्ञानिक छैन। गाउँमा भएका प्राकृतिक स्रोत साधनको पूर्णअधिकार पालिकाहरूले नै पाउनेगरी कानुन बनाउनुपर्छ। प्राकृतिक सम्पदाहरूको बिक्री वितरण गर्दा स्थानीय तहहरू आत्मनिर्भर हुन्छन्। आत्मनिर्भर हुन् भन्ने तर अधिकार नदिने कुरा मिल्दोजुल्दो छैन। जनक पुन, अध्यक्ष, रुन्टीगढी गाउँपालिका रोल्पा मधेस प्रदेशका कुनै पनि जिल्लामा खानीहरू पहिचान भएका छैनन्। अन्य ६ वटै प्रदेशमा विभिन्न खानीहरू पहिचान गरिएका छन्। पहिचान भइसकेका खानीहरूमध्ये धेरैजसो चुनढुंगा खानी छन्। देशभर ९६ वटा स्थानमा चुनढुंगा उत्खननका लागि विभिन्न उद्योग र कम्पनीहरूलाई इजाजत दिइएको विभागका सूचना अधिकारी बास्कोटाले जानकारी दिए। कोइला, फलाम, सिसा, काइनाइट, ग्रेनाइट, रातो क्लाइ, टाल्क (माटो खनिज), डोलोमाइट, मार्बल, म्याग्नेसाइटलगायतका खानीहरू मुलुकका विभिन्न भूभागमा पहिचान भएर बसेका छन्। पाल्पाको कोइला उत्खनन रोकियो पाल्पाको माधागढी गाउँपालिकाभरिमा १० दशमलव ७५८ वर्ग किलोमिटर क्षेत्रफलमा कोइलाखानी छ। खानी उत्खननका लागि महालक्ष्मी कोल प्रालिले इजाजत लिएर काम गरेको थियो। तर, तोकिएको क्षेत्रभन्दा बाहिर गएर उत्खनन गरेको भन्दै स्थानीयको विरोधपछि खानी उत्खनन अहिले रोकिएको छ। गाउँपालिका४ स्थित ज्यामिरेमा कोइलाखानी रहेको गाउँपालिका अध्यक्ष यमबहादुर चिदीले जानकारी दिए। गाउँका खानी र उद्योगहरू सञ्चालन गर्नुपर्छ भन्नेमा हामी लागिरहेका छौँ, चिदीले भने, तर, उत्खननको अनूमति पाएको कम्पनीले नियमअनुसार काम गरेन भनेर रोकिएको छ। नियमसंगत काम गर्ने गरी पहल गरिरहेका छौं। उनले उत्खनन हुँदा सातामा दुईतीन टिपर कोइलाहरू गाउँबाट उत्खनन भएको सुनाए। ०७० सालदेखि ०७९ सम्म खानी उत्खनन भएर हाल रोकिएको उनले बताए। स्थानीयलाई रोजगारी, गाउँपालिकालाई रोयल्टी र गाउँका बाटाहरू बनाउन खानीले योगदान पुयाएको चिदीले जानकारी गराए। रोल्पामा सुनखानी रोल्पाको सुनछहारी गाउँपालिका ३ बाहिरीगाम र वडा नम्बर ७ जेलबाङमा सुनखानी भएको पुष्टि भएको छ। गाउँपालिका अध्यक्ष धनबहादुर पुनमगरका अनुसार ०५१ सालमा यहाँ सुन रहेको पुष्टि भएको थियो। अमेरिकी एक लुथुङ नामक कम्पनीले समेत सुन भेटिएको पुष्टि गर्दै उत्खनन गर्ने तयारी भएको बेला जनआन्दोलन भयो। त्यसैकारण उत्खनन काम रोकिएको पुनको भनाइ छ। पुनका अनुसार ०७७ सालमा खानी तथा भूगर्भ विभागले सुन उत्खननका लागि टेन्डर आह्वान गरेको थियो। चीनको एक कम्पनीसहित दुइटा कम्पनीले उत्खननका लागि ठेक्का पाएका थिए। तर, ती कम्पनीहरूले कामै नगरेर आफ्नो इजाजतसमेत भूगर्भ विभागमा नविकरण नगरेको पाइएको पुनले सुनाए। देशभर १ सय ५६ वटा उद्योगहरूले खानी उत्खननका लागि अनुमति लिएका छन्। ४ सय ५० वटाले खोजतलासका लागि अनुमति पाएका छन्। खानी तथा भूगर्भ विभागले यी दुई थरीको इजाजत उद्योगहरूलाई दिने गर्छ। कतिपय खानीहरूको अनवेषण गर्ने काम नेपाल सरकारले पनि गरिरहेको छ। नारायण बास्कोटा, सूचना अधिकारी एवं सिनियर डिभिजनल जियोलोजिस्ट, खानी तथा भूगर्भ विभाग गाउँपालिका नजिकै सुनछहारी झरना छ। त्यही झरनाको नामबाट गाउँपालिकाको नामाकरणसमेत गरिएको छ। गाउँका अधिकांश नागरिक अहिले पनि सुन भएको क्षेत्रमा पुगेर सुन खोज्ने गरेको अध्यक्ष पुनले बताए। दैनिक २ देखि ३ हजारसम्म ज्याला पाउने गरी नागरिकले सुन खोज्छन्, पुनले भने, भेटिएको सुन गाउँको सुनचाँदी पसलमा लगेर बिक्री गर्छन्। उनले सुनखानीको उत्खनन गरेमा सिंगो जिल्लाकै आर्थिक अवस्था परिवर्तन हुनेमा विश्वास व्यक्त गरे। घरदैलोमै सुनखानी हुँदा पनि उत्खननमा राज्यले चासो नदिएपछि यहाँका नागरिकहरूका लागि लंकामा सुन छ, कान मेरै बुच्चै नेपाली उखानजस्तै भएको छ। खानीको ठूलो हिस्सा चुनढुंगा मुलुकमा भेटिएका खानीहरूमध्ये सबैभन्दा ठूलो हिस्सा चुनढुंगाले लिएको छ। देशका अधिकांश डाँडाकाँडाहरूमा टिपर दौडन्छन्। सिमेन्ट उद्योग सञ्चालन गर्न प्रयोग गरिने चुनढुंगा उद्योगहरू देशभर ९६ वटा छन्। उत्खनन गर्न पनि समय धेरै नलाग्ने र बिक्री हुने सम्भावना धेरै भएकाले चुनढुंगाप्रति लगानीकर्ताको समेत आकर्षण बढेको देखिन्छ। चुनढुंगाको पहिचान भएका लुम्बिनी प्रदेशका अधिकांश डाँडाकाँडाहरूलाई लगानीकर्ताले खानी विभागमा दर्ता गरेर राखेको पाइएको छ। देशभरिमै सबैभन्दा धेरै लुम्बिनी प्रदेशमा ४५ वटा उद्योगले चुनढुंगाको इजाजत लिएका छन्। यस प्रदेशका ६ वटा जिल्ला प्यूठान, रोल्पा, पाल्पा, गुल्मी, अर्घाखाँची र दाङ पहाडी भेगमा छन्। बुटवल, दाङ, भैरहवा, नवलपरासीलगायत ठाउँमा सञ्चालन भएका सिमेन्ट उद्योगमा यी जिल्लामा भएको चुनढुंगा पुग्छ। सिसा, खानीमै सीमित दार्चुलाको शैल्यशिखर नगरपालिका५ स्थित बरमुढेमा सिसा खानी छ। खानी तथा भूगर्भ विभागका अनुसार ३ दशमलव ८५ वर्ग किलोमिटर क्षेत्रमा सिसा खानीको पहिचान भएको हो। तर, उत्खननको काम भने काम भएको छैन। यसको उत्खनन गर्न ब्लायक हेड माइनस नेपाल प्रालिले अनुमति पाएको छ। हाम्रो पालिका क्षेत्रमा भएको खानीको उत्खननका बारेमा जानकारी त हुनुपर्ने हो, नगरपालिकाका प्रमुख प्रशासकीय अधिकृत भोजराज भट्टले भने, अहिलेसम्म त्यस्तो कुनै जानकारी छैन। खानी छ तर उत्खनन हुन नसकेको उनले बताए। भट्टले कार्यक्षेत्रभित्र नपर्ने भएकाले प्राकृतिक सम्भावनाहरू ओझेलमा पर्ने गरेको प्रतिक्रिया दिए। उनले उत्खननको अनुमति लिएका उद्योगहरूलाई काम गर्नसमेत सुझाव दिए। दार्चुलाकै मालिकार्जुन गाउँपालिकामा पनि २ दशमलव ८५ वर्ग किलोमिटर क्षेत्रफलमा सिसा खानी पहिचान भएको छ। यसको उत्खननका लागि खानी तथा भूगर्भ विभागले टोरेक्स माइनस नेपाल प्रालिलाई अनुमति दिएको छ। खानीमा पालिकाको बेवास्ता दाङको पहाडी भूभागमा अवस्थित बंगलाचुली गाउँपालिकामा कोइला खानी छ। गाउँपालिकाभरि कुल ५ दशमलव ४९५ वर्ग किलोमिटर कोइला खानी रहेको खानी तथा भूगर्भ विभागले जनाएको छ। उत्खननका लागि लुम्बिनी खनिज उद्योग प्रालि, सप्तश्री खनिज उद्योग प्रालि र शुभम खनिज उद्योग प्रालिले इजाजतसमेत लिएका छन्। तर, अहिले उत्खननको काम भएको छैन। उत्खननका लागि पहलसमेत गरिएको छ। स्थानीय तहको आर्थिक वृद्धि र रोजगारी सिर्जना गर्न गाउँमा भएका खनिज पदार्थहरूको उत्खनन र बिक्री वितरण महत्वपूर्ण मानिन्छ। गाउँका खनिज पदार्थ समृद्धिका भरपर्दो स्रोत हुन्। स्वदेशका डाँडापाखामा भएका प्राकृतिक स्रोत र साधनको उपयोग गर्न सरकारले विशेष चासो दिनुपर्छ। गाउँको आर्थिक चलायमान, रोजगारी र विकास निर्माणमा खानीहरूको उत्खननले विशेष महत्व राख्छन्। गौमुखीको बाग्लीवाङको तामाखानीमा पुग्दा पोखराको महेन्द्र गुफाभित्र पुगेजस्तो अनुभूति हुन्छ। महावीर राना, उपाध्यक्ष, गौमुखी गाउँपालिका प्यूठान खानीहरूको पहिचान र उत्खनन गर्ने क्षेत्राधिकार स्थानीय सरकारसँग छैन। संघीय सरकार मातहत खानीको पहिचान र उत्खनन गरिन्छ। तर, आफ्नो गाउँनगर क्षेत्रमा रहेको स्थानीय सरकारले त्यसको सहजीकरण गर्न सक्छ। खानी उत्खनन र बिक्री वितरण भएपछि त्यसको प्रत्यक्ष लाभ स्थानीय सरकारले समेत लिने गर्छ। पालिका क्षेत्रमा भएका प्राकृतिक स्रोत साधनहरूको उपयोग गरेबापत राज्यले तोकेअनुसारको रोयल्टी स्थानीय पालिकाहरूले पनि पाउने गर्छन्। आर्थिक विकासमा यतिधेरै योगदान पुयाउने प्राकृतिक स्रोत साधनहरूको पहिचान र उत्खननमा स्थानीय सरकारले चासो दिएका छैनन्। आफ्नो कार्यक्षेत्राधिकारभित्र पर्दैन भनेर पालिकाका जनप्रतिनिधिहरू पन्छिने गरेका छन्। बंगलाचुली गाउँपालिकाका अध्यक्ष तुल्सीराम पुनमगरले पालिकाभित्र भएको कोइलाखानी उत्खननको बारेमा आफूलाई कुनै जानकारी नभएको प्रतिक्रिया दिए। यो हाम्रो क्षेत्रभित्र पर्दैन, पुनमगरले भने, खै आजभोलि उत्खनन गरेजस्तो मलाई लाग्दैन। उत्खनन गर्ने उद्योगहरूसँग आफ्नो कुनै समन्वय नभएको समेत उनले प्रतिक्रिया दिए। ४५० वटाको खोजतलास अनुमति खानी तथा भूगर्भ विभागले दुई थरीको इजाजत उद्योगहरूलाई दिने गर्छ। एउटा पहिचान भइसकेकाहरूको उत्खनन र अर्को नयाँ पहिचानका लागि खोजतलास अनुमति दिन्छ। विभागका सूचना अधिकारी एवं सिनियर डिभिजनल जियोलोजिष्ट नारायण बास्कोटाका अनुसार देशभर ४ सय ५० वटा उद्योगहरूलाई नयाँ खानीको पहिचानका लागि अनुमति दिइएको छ। खानी गाउँका समृद्धि स्थानीय तहको आर्थिक वृद्धि र रोजगारी सिर्जना गर्नका लागि गाउँमा भएका खनिज पदार्थहरूको उत्खनन र बिक्री वितरण गर्नुपर्ने गौमुखी गाउँपालिका प्यूठानका उपाध्यक्ष महावीर रानाले प्रतिक्रिया दिए। हाम्रो पालिकाको पुँजामा तामाखानी भेटिएको तीन दशक बढी समय भइसक्यो, रानाले भने, उत्खननमा ठोस काम भएको देखिएको छैन। उनले स्वदेशका डाँडापाखामा भएका प्राकृतिक स्रोत र साधनको उपयोग गर्नका लागि सरकारले विशेष चासो दिनुपर्नेमा उनको जोड थियो। खानी उत्खनन गर्नका लागि स्थानीय सरकारको क्षेत्राधिकारभित्र नपर्ने भएकाले संघीय सरकारले प्रभावकारी रूपमा काम गर्नुपर्ने उनले सुझाव दिए। गाउँको आर्थिक चलायमान, रोजगारी र विकास निर्माणमा खानीहरूको उत्खननले विशेष महत्व राख्ने उनको भनाइ छ। रानाले गौमुखीको बाग्लीवाङस्थित तामाखानीमा रहेको गुफाभित्र छिर्दा पोखराको महेन्द्र गुफाभित्र पुगेजस्तो अनुभूति दिलाउने समेत बताए। खानीलाई उत्खननसँगै सिंगो गाउँलाई घुम्नलायक पर्यटकीय क्षेत्रका रूपमा समेत विकास गर्न सकिने सम्भावना रहेको उनले जनाए। उनले तामाखानीको उत्खननका लागि पटकपटक संघीय सरकारका मन्त्रालय र खानी विभागमा पुगेर ध्यानाकर्षण गराएको समेत बताए। गाउँपालिकाको ९० प्रतिशत आन्तरिक आय चुनढुंगाबाट रोल्पाको दुर्गम क्षेत्रमा पर्ने रुन्टीगढी गाउँपालिकाले वार्षिक करिब ७६ लाख रुपैयाँ आन्तरिक आम्दानी गर्छ। गाउँपालिकाका अध्यक्ष जनक पुनका अनुसार आन्तरिक आम्दानीको ९० प्रतिशत हिस्सा गाउँमै सञ्चालनमा रहेका चुनढुंगाले ओगटेको छ। गाउँपालिका क्षेत्रमा २२ वटा चुनढुंगा खानीहरू दर्ता भएको पुनले बताए। त्यसमध्ये ७ वटा उद्योगहरूले उत्खननको अनुमति पाएका छन् भने २ वटा उद्योगहरू नियमित सञ्चालनमा छन्। १५ वटा उद्योगले खोजतलासको अनुमति लिएर आएको उनले जानकारी गराए। पालिकाको आयमा चुनढुंगाले धेरै योगदान गरेको छ, पुनले भने, आन्तरिक आयबाट पालिकाले धेरै योजनाहरू सञ्चालन गरेको छ। उनले पालिकाभित्र दर्ता भएका २२ वटै चुनढुंगा उद्योग सञ्चालन हुँदा पालिकाको आन्तरिक आयमा धेरै वृद्धि हुनेसमेत जानकारी दिए। समग्र गाउँपालिकाको समृद्धिका लागि प्राकृतिक स्रोत साधनको उपयोगमा जोड दिनुपर्ने उनको अनुभव छ। स्थानीय स्तरमा भएका प्राकृतिक स्रोत साधनको पूर्णअधिकार स्थानीय सरकारलाई नै दिन उनले संघीय सरकारलाई सुझावसमेत दिए। चुनढुंगा उत्खनन र बिक्री वितरण बापतको ५० प्रतिशत रोयल्टी संघ सरकारले राख्ने गर्छ। बाँकी २५२५ प्रतिशत प्रदेश र स्थानीय सरकारले पाउँछन्। तर, गाउँपालिका अध्यक्ष पुनले सबै अधिकार स्थानीय तहलाई नै दिनुपर्नेमा जोड दिए। खानी र वन पैदावारका सम्पदाहरूको बिक्री वितरण गर्दा स्थानीय तहहरू आत्मनिर्भर हुनका लागि बाटो खुल्ने उनको अनुभव छ। दिनहुँ चुनढुंगा बोक्ने टिप्पर हिँड्दा धुँलो, धुवा गाउँका नागरिकले खान्छन्, पुनले भने, तर, पैसा जति संघ सरकारले लैजान्छ। यो वैज्ञानिक छैन। दाङमा सञ्चालित सिमेन्ट उद्योगमा गाउँको चुनढुंगा पुग्ने गरेको उनले सुनाए।"
"सुनको मूल्यमा नयाँ रेकर्ड, तोलाको १ लाख ३० हजार पुग्यो",काठमाडौं : नेपाली बजारमा सुनको मूल्यले नयाँ रेकर्ड कायम गरेको छ। आज प्रतितोला सुनको मूल्य १ लाख ३० हजार रुपैयाँ पुगेको छ। नेपाल सुनचाँदी व्यवसायी महासंघका अनुसार २ हजार रुपैयाँले बढेर आज प्रतितोला सुनको मूल्य १ लाख ३० हजार रुपैयाँ पुगेको हो। यसअघि बिहीबार एक तोला सुनको मूल्य १ लाख २७ हजार ९ सय रुपैयाँमा कारोबार भएको थियो। तेजाबी सुन प्रतितोला १ लाख २७ हजार ३ सयमा कारोबार भइरहेको महासंघले जनाएको छ। सुनको मूल्य बढेसँगै चाँदीको पनि बढेको छ। प्रतितोला चाँदी १ हजार ५२५ रुपैयाँमा कारोबार भइरहेको छ।
भारतबाट ३ महिना विद्युत् आयातको अनुमति,"काठमाडौं : भारतले नेपाललाई दिने विद्युत् आयातको सम्झौता तीन महिनाका लागि ससर्त नवीकरण गरेको छ। भारतले जुन ३० अर्थात् असार १६ गतेसम्मका लागि सम्झौता नवीकरण गरेको ऊर्जा, जलस्रोत तथा सिँचाइ मन्त्रालयका सहसचिव एवं प्रवक्ता नवीनराज सिंहले बताए। नेपाल विद्युत् प्राधिकरणले तीन महिनाअघि नै एक वर्षका लागि सम्झौता नवीकरण गर्न भारत समक्ष प्रस्ताव पेस गरेको थियो। भारतले भने तीन महिनाका लागि मात्र सम्झौता नवीकरण गरेको हो। नवीकरणका लागि भारतले राखेको सर्त भनेको सोलार आवर (खासगरी दिउँसोको समय) मा बिजुली दिने हो। भारतले बिहानको ६ बजेदेखि साँझको ६ बजेसम्मका लागि बिजुली आयातको अनुमति दिएको प्राधिकरण बताउँछ। यसअघि २४ घण्टाका लागि विद्युत् आयात दिँदै आएको भारतले आयातको परिमाणसँगै बिजुली दिने घण्टा (१२ घण्टा) पनि कटौती गरेको छ। तीन महिनाका लागि ५५४ मेगावाट विद्युत् आयातका गर्न स्वीकृति दिएको नेपाल विद्युत् प्राधिकरण भार सम्प्रेषण केन्द्रका प्रमुख एवं प्रवक्ता चन्दन घोषले बताए। ५ सय मेगावाट ढल्केवरमुज्जफपुर अन्तरदेशीय प्रसारण लाइनबाट र ५४ मेगावाट टनकपुरबाट आयात गर्न स्वीकृति दिएको उनले जानकारी दिए। टनकपुरबाट १६ मेगावाट भने निःशुल्क विद्युत् आयात हुने गरेको छ। यसअघिका वर्षहरूमा एक वर्षका लागि सम्झौता नवीकरण हुँदै आएको थियो। भारतको डे अ हेड मार्केट (ऐक्सचेन्ट मार्केट) बाट बिजुली किन्नका लागि पाँच वर्षको सम्झौता गरिएको छ। जुन हरेक वर्षको मार्चमा नवीकरण गर्नुपर्छ। भारतको पछिल्लो स्वीकृतिअनुसार अब दिनको समयमा मात्र तोकिएको परिमाण बराबरको बिजुली नेपालले किन्न पाउनेछ। विद्युत्को उच्च मागको समय खासगरी साँझको समयमा नेपालले आन्तरिक उत्पादनबाट माग व्यवस्थापन गर्नुपर्ने देखिएको छ। सुक्खायामको विद्युत्को आन्तरिक माग धान्नका लागि भारतबाट बिजुली किनिँदै आइएको छ। भारतको एक्सचेन्ज मार्केटमा १५१५ मिनेटमा बोलकबोलबाट बिजुली किनिने गरिन्छ। २०२४ को मार्च ३० (शनिबार) सम्मको सम्झौताअनुसार नेपालले भारतबाट दैनिक साढे ६ सय मेगावाटसम्म विद्युत् आयात गर्न सक्छ। तर, नवीकरणसँगै झन्डै एक सय मेगावाट विद्युत् आयात भारतले कटौती गरेको छ। अहिलेको विद्युत्को आन्तरिक उच्च माग (पिक डिमान्ड) सरदर १९ सय मेगावाट छ। अहिले दैनिक ऊर्जा खपत करिब ३० हजारदेखि ३२ हजार मेगावाट आवरको हाराहारीमा छ। तीन हजार मेगावाट जडित क्षमता भए पनि हिउँदमा आन्तरिक उत्पादन करिब ७ सय मेगावाट छ। उत्पादन र मागबीचको सन्तुलनलाई मिलाउनका लागि दैनिक करिब ६ सय मेगावाटसम्म बिजुली आयात हुँदै आइरहेको छ। उद्योगहरूमा लोड कटौती गर्दा पनि अन्तरदेशीय प्रसारण लाइन ढल्केवरमुज्जफपुरबाट साँझको समयमा करिब साँढे ४ सय मेगावाटसम्म विद्युत् आयात हुँदै आइरहेको छ। मासिक करिब ३ देखि ४ अर्ब रुपैयाँको बिजुली भारतबाट आयात हुँदै आइरहेको छ। अहिलेको माग धान्नका लागि भारतबाट आयातित बिजुलीको हिस्सा एक तिहाइभन्दा बढी छ। त्यसो त प्राधिकरणले भारतबाट दिउँसो र रातिको समयमा मात्र बिजुली किनेर पिक मागको समयमा आन्तरिक उत्पादनले धान्ने बताउँछ। पिक समयमा कुलेखानी, माथिल्लो तामाकोसी, कालीगण्डकी, मध्यमस्र्याङ्दी, चमेलियालगायतका जलाशययुक्त र अर्धजलाशययुक्त आयोजनालाई त्यो समयमा चलाउने गरिएको छ। प्राधिकरणले दिनमा र रातिको समयको कम मूल्यको बिजुली किनेर उच्च मागको समयमा कम बिजुली आयातको नीति लिएको छ। दिउँसो र रातिको समयमा करिब ३ भारु (भारतीय रुपैयाँ)सम्म विद्युत् पाइन्छ भने बिहान र साँझको उच्च मागको समयमा प्रतियुनिट बिजुलीको मूल्य १० भारुसम्म पुग्ने गरेको छ। अहिले भारतको सरदर बिजुलीको दर करिब ६ भारु छ। गत वर्षको सुक्खायाममा करिब १९ अर्ब रुपैयाँबराबरको विद्युत् आयात गरिएको थियो। यस वर्ष खुद निर्यातकर्ता बन्ने भनिरहेको प्राधिकरणले यसै वर्षको वर्षायाममा करिब १४ अर्बको बिजुली भारत निर्यात गरेको थियो। सुक्खा बढेसँगै नदी प्रवाहमा आधारित विद्युत्को उत्पादन करिब १२ प्रतिशतमा झरेको छ। यसले गर्दा अझै वैशाखको अन्तिमसम्म बिजुली भारतबाट नकिने विकल्प छैन। त्यसपछि पनि भने खोलामा बहाब बढ्ने र आन्तरिक उत्पादन नै भारत निर्यात गर्नुपर्ने हुन्छ। भारतको पछिल्लो स्वीकृतिले असारसम्म बिजुली आयातको बाटो खुलेको छ तर लगभग जेठको दोस्रो साताबाट नै बिजुली उत्पादन बढी भई भारत निर्यात गर्नुपर्ने हुन्छ। आगामी सुक्खायामसम्म उत्पादन थपिने हुँदा माग र आपूर्ति शृंखला नै परिवर्तन हुन सक्ने भन्दै मन्त्रालयका प्रवक्ता सिंहले अहिले नै पछिको बारेमा सोच्न जरुरी नभएको बताए। आगामी सुक्खायामको माग र आपूर्तिलाई हेरेर विद्युत् आयातको प्रस्ताव पठाइने सिंहले बताए। अहिले ५५४ मेगावाटको अनुमति दिएको भारतले पछि त्योभन्दा बढी विद्युत् आयातको अनुमति दिन बाटो खुलेको भन्दै अहिलेलाई समस्या टरेको प्राधिकरणका प्रवक्ता चन्दन घोषको भनाइ छ। र, अप्रिल १ अर्थात् चैत्र १८ गतेबाट नै आन्तरिक माग उच्च भएको समयमा प्राधिकरणले लोड व्यवस्थापन कसरी गर्छ भन्ने पर्ख र हेरको अवस्था सिर्जना भएको प्राधिकरणका पूर्वकार्यकारी निर्देशक मुकेश काफ्ले बताउँछन्।"
