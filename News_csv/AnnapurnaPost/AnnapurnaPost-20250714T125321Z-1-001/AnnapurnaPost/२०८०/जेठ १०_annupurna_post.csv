शीर्षक,विवरण
व्यवस्थाको अवस्था,"अहिलेको समस्या केवल पात्र परिवर्तनको मात्र होईन। पात्रसँगै प्रवृत्तिा, अवधारणा र राष्ट्रनिर्माणको मार्गचित्रको पनि भएकाले त्यसको परिवर्तन आवश्यक छ। पछिल्लो आमचुनावले सरकार सञ्चालनका निम्ति कुनै एक दललाई स्पष्ट बहुमत प्रदान गरेन। तथापि चुनावपूर्व कायम रहेको नेपाली कंग्रेस र माओवादी नेतृत्वको सात दलीय गठबन्धनले सरकार निर्माण गर्न करिब आवश्यक बहुमत प्राप्त गर्यो। स्वाभावतः चुनावमा जाँदा बनेको गठनबन्धनले नै प्राप्त जनादेशबमोजिम सरकार बनाउनुपर्ने हो। तर, नेपाली राजनीतिमा कायम रहेको सत्तालिप्सा, अवसरवादी र सिद्धान्तहीन चरित्रका कारण चुनावमा एकअर्काका प्रतिद्वन्द्वीमात्र होइन, शत्रुवत व्यवहारमा उत्रिएका नेकपा एमाले र माओवादीबीच सहकार्यमा नाटकीय रूपले नयाँ वामपन्थी गठबन्धनको सरकार निर्माण भयो। वामपन्थी गठबन्धनको उक्त सरकार निर्माणमा राजावादी राष्ट्रिय प्रजातन्त्र पार्टी र सुशासन पक्षधर नवोदित दल राष्ट्रिय स्वतन्त्र पार्टीसमेतको बिडम्बनापूर्ण सहभागिता भयो। प्रधानमन्त्री पद प्राप्तिका निम्ति मात्र माओवादीका अध्यक्ष पुष्पकमल दाहाल प्रचण्डले उपयोग गरेका एमाले, राप्रपा र रास्वपासँग लामो समय सहकार्यको सम्भावना थिएन। फलस्वरूप दुई महिना नपुग्दै प्रचण्डले सो गठबन्धन तोडेर पुनः नेपाली कांग्रेससँगको गठबन्धनलाई पुनर्जागृत गरे। नेपाली राजनीति फेरि एकपटक फोहरी दलदलमा फस्यो। लोकतन्त्रको आवरणमा अहिले देशमा लुटतन्त्र कायम छ। यो प्रवृत्ति बढ्दो छ। हालै उजागर भएको नक्कली भुटानी शरणार्थी प्रकरणले प्रमुख राजनीतिक दल, नेता र राज्यसंयन्त्र नै संगठित भ्रष्टाचार र अपराधमा संलग्न रहनु दुर्भाग्यपूर्ण छ। स्थानीय तहदेखि केन्द्रसम्म फैलिएको भ्रष्टाचारको जालोले देशलाई जर्जर अवस्थामा पुर्याएको छ। धर्मनिरपेक्षताको आडमा योजनाबद्ध र संगठित रूपमा भैरहेको धर्मपरिवर्तनले नेपालको राष्ट्रिय पहिचान र एकताको आधारलाई कमजोर बनाइदिएको छ। दुई दशकयता रोजगारी सिर्जना गर्ने ठोस र प्रभावकारी आर्थिक योजना कार्यान्वयन नहुँदा अहिले बेरोजगारी समस्या विकराल बनेको छ। करिब ४० लाख युवा रोजगारीको खोजिमा विदेश पलायन हुन बाध्य छन्। देशको समग्र अर्थतन्त्र संकटग्रस्त हुँदैछ। विप्रेषणको प्रवाह र विदेशी मुद्राको सञ्चिति सकारात्मक देखिए पनि घट्दो राजस्व, बढ्दो व्यापारघाटा, अनियन्त्रित चालुखर्च र पुँजीगत खर्च परिचालनमा कमीजस्ता प्रवृत्ति नकारात्मक छन्। महँगी बढेको छ, क्रयशक्ति घटेको छ। अहिले प्रत्येक नेपाली आर्थिक बोझको मारमा छन्। २०६३ सालमा गरिएको राजनीतिक परिवर्तनले अपेक्षित परिणाम दिन सकेन। गत १७ वर्षको राजनीतिक अभ्यास र प्रयोगको आलोकमा विद्यमान राजनीतिक प्रणाली, शासकीय स्वरूप, राज्यसंरचना एवं नीतिमा समयानुकूल सुधार गर्नु अनिवार्य भइसकेको छ। विद्यमान संकटको दलदलबाट देशलाई मुक्त तुल्याउन दुई प्रवृत्ति सतहमा देखिन्छन्। पहिलो पक्ष, यथास्थितिवादी हुन्। देशको शासन सत्तामा तीन दशकदेखि हालिमुली गरिरहेका र २०६३ को परिवर्तनका संवाहक भन्नेहरू सुधार आवश्यक छ तर सतही सुधार गरेपुग्छ भन्ने मान्यतामा छन्। वर्तमान अवस्था र व्यवस्थामा निर्वाध ब्रम्हलुट गर्न पाइरहेकाहरूले परिवर्तनलाई रोक्न खोज्नु स्वाभाविक हो। अर्कोतर्फ, संकट र समस्यालाई स्विकार गर्ने तथा वर्तमान विकृति र विसंगितको चर्को विरोध गर्ने तर केवल पात्र परिवर्तन मात्र गर्न चाहने नवोदित शक्तिहरू अहिले सशक्त रूपमा देखापरेका छन्। समाधानको उपायहरूको सम्बन्धमा उनीहरूमा कुनै मौलिक सोच, अवधारणा वा मार्गचित्र छैन। अहिलेको समस्या केवल पात्र परिवर्तनको मात्र होइन। पात्रसँगै प्रवृत्ति, अवधारणा र राष्ट्रनिर्माणको मार्गचित्रको पनि भएकाले त्यसको परिवर्तन आवश्यक छ। यसमा समयानुकूल तर ऐतिहासिक महत्वको परिवर्तन आवश्यक छ। २०६३ सालको परिवर्तनको भाष्य नै त्रुटिपूर्ण छ। सनातन धर्म, संस्कृति, परम्परा, प्राचीन संस्था एवं एकात्मक राज्य प्रणाली राष्ट्रनिर्माणको ठूलो शत्रु हो तथा देशले भोग्नुपरेको रोग, भोक, अशिक्षा र गरिबीको जड हो भन्ने भाष्य यथार्थपरक थिएन र होइन। त्यसर्थ, परिवर्तनको प्रस्थानबिन्दु त्यही भाष्यको सुधारबाट हुनुपर्छ। पुराना दलहरूले थोपरेको विकृति र विसंगति तथा बैचारिक वर्चस्वलाई विस्थापित गरेर सबल र समृद्ध नेपाल निर्माण आजको आवश्यकता हो। उपरोक्त लक्ष्य हासिल गर्न देहायबमोजिम राप्रपा नेपालको बैचारिक र सांगठनिक कार्यदिशा हुनेछ : संविधान र संवैधानिक व्यवस्थासँग सहकार्य ः संविधान र संवैधानिक व्यवस्थासँग सहकार्य गर्दै जनअभिमतबाट आफ्ना मान्यताहरू स्थापित गर्नेछौं। संविधान जारी गर्दा भएका कमिकमजोरी सुधार गर्न, संविधानमा सबैपक्षको अपनत्व कायम गर्न तथा विगतको अनुभव र अभ्यासलाई दृष्टिगत गर्दै राज्य प्रणाली, शासकीय स्वरुप, व्यवस्था र संविधानमा परिमार्जन, पुनर्विचार वा आबश्यक भए संविधानको पुनर्लेखन नै गर्नेबारे अब राष्ट्रिय बहस प्रारम्भ गर्न सबैपक्षको ध्यानाकर्षित गर्छ। सम्बद्र्धनवाद वैचारिक दर्शन: राष्ट्रियता, लोकतन्त्र, सनातन हिन्दूराष्ट्र, उदार अर्थतन्त्र र सुदृढ स्थानीय स्वायत्त शासन प्रणालीको मान्यतामा आधारित सम्बद्र्धनवाद पार्टीको वैचारिक दर्शन हुनेछ। राष्ट्रप्रेम र देशभक्तिको भावना, निरन्तरता सहितको परिवर्तन, एकात्मक एवं समन्वयात्मक मानवतावाद, सांस्कृतिक राष्ट्रवाद, वर्ग समन्वय, शोषणरहित समाज, लोककल्याणकारी राज्यव्यवस्था, सामाजिक न्याय र समानता, असंलग्न परराष्ट्र नीति, विविधतामा एकता सम्बद्र्धनवादका आधारभूत विशेषता हुन्। हिन्दूराष्ट्र पुनस्र्थापना मुख्य कार्यनीति: सर्वधर्म समभाव र पूर्णधार्मिक स्वतन्त्रता सहितको सनातन हिन्दूराष्ट्रको पुनःस्थापना अर्को मुख्य एजेण्डा हुनेछ। राजनीतिक स्वार्थ परिपूर्तिका निम्ति अल्पसंख्यकलाई रिझाउने र बहुसंख्यकलाई कमजोर बनाउने कांग्रेस र कम्युनिस्टको नीति दीर्घालीन रूपमा प्रत्युत्पादक हुनेछ। विगतको समीक्षा गर्दै सनातन धर्मसंस्कृतिको रक्षार्थ हिन्दूराष्ट्र पुनस्र्थापनाको विषयलाई सशक्त रूपमा अघि बढाउने छौं। प्रदेशतहको संरचना खारेजी : संघीय संरचना आर्थिकरुपमा बोझिलो तथा अनेकौं राजनीतिक विकृति र विसंगतिको कार्यथलो सावित भएको छ। राजनीतिक अस्थिरता र भ्रष्टाचारको अखडा भएको छ। त्यसर्थ, संघियताको वर्तमान स्वरुपमा आमूल परिवर्तन गरिनु अनिवार्य भइसक्यो। राज्य संरचनाको वर्तमान स्वरुपलाई परिवर्तन गरी केन्द्रमा बलियो सरकार र स्थानीयतहमा अहिलेभन्दा बढी अधिकार सम्पन्न सुदृढ स्थानीय स्वायत्त सरकार गरी दुई तहको संरचना (सरकार) कायम गरिनुपर्छ। पार्टीले पार्टीका प्रदेशतहका सबै एकाई विघटन गर्ने निर्णय गरेको छ। निर्वाचन प्रणालीमा सुधार : २०६४ देखि भएका चारवटा आमचुनावको परिणाम हेर्ने हो भने चुनाव अत्यन्त खर्चिलो भएको, चुनावको आपराधीकरण हुँदै गएको, चुनावमा गलत स्वार्थ बोकेका व्यापारी र ठेकेदारहरूको वर्चस्व बढदै गएको पाइन्छ। कुनै एक दलले सरकार बनाउन आबश्यक बहुमत ल्याउन सक्ने अवस्था न्युन रहेको, चुनावमा सत्ता र मसलको प्रयोग व्यापक भएको तथा निर्वाचित जनप्रतिनिधिको गुणस्तर खस्किँदै गएको जस्ता प्रवृत्ति र विकृतिहरू देखिएका छन्। सांसद नै मन्त्रि, प्रधानमन्त्रि हुने भएकाले संसद् नीति निर्माण, कानुन निर्माण र व्यवस्थापकीय कार्यभन्दा सत्ता संघर्षमा केन्द्रित हुन पुगेको छ। समग्रमा निरन्तरको अस्थिरता र अराजकताको स्रोत बन्न पुगेको विद्यमान मिश्रित निर्वाचन प्रणालीको सट्टा पूर्ण समानुपातिक निर्वाचन प्रणाली कायम गर्नुपर्छ। प्रत्यक्ष निर्वाचित कार्यकारी प्रधानमन्त्री : परम्परागत शैलीको संसदीय व्यवस्था नेपालका निम्ति उपयुक्त देखिएन। २००७ सालदेखि हालसम्म कुनै पनि सरकारले निर्धारित पाँच वर्षे कार्यकाल पूरा गर्न सकेको छैन। २०४७ सालमा बहुदलीय व्यवस्था पुनस्र्थापना भएयताको ३३ वर्षमा २७ सरकार बने। २०६३ को राजनीतिक परिवर्तनपछि अस्थिरता बढेको छ, यो १७ वर्षमा १४ सरकार परिवर्तन भएका छन्। सरकार निर्माणमा अपवित्र र सिद्धान्तहिन गठवन्धन गर्ने प्रवृत्ति हावि छ। सरकार बनाउने र गिराउने काममा बाह्यशक्तिहरूको दवाव र प्रभाव समेत व्यापक भएको छ। यी सबै तितो वास्तविकतालाई मध्यनजर राख्दै मुलुकको सर्वाङ्गीण विकासको लक्ष्य हासिल गर्न, राजनीतिक स्थिरता कायम गर्न तथा प्रजातान्त्रिक व्यवस्था सुदृढ तुल्याउन जनताबाट प्रत्यक्ष निर्वाचित हुने कार्यकरी प्रधानमन्त्रीय पद्धति अबलम्बन गर्नुपर्छ भन्ने हाम्रो निष्कर्ष छ। मन्त्री बन्न सांसद हुन नपर्ने तथा दुई कार्यकालभन्दा बढी प्रधानमन्त्री हुन नपाउने व्यवस्था अवलम्बन गर्नुपर्छ। थापा राष्ट्रिय प्रजातन्त्र पार्टी नेपालका अध्यक्ष हुन्।"
कल्पनामा रमाएका सन्तुष्टिहरू,"वास्तविकताको संसार तथा ज्ञानको आफ्नै सीमा हुन्छ। तर, कल्पनाको संसारको कुनै सीमा छैन। वास्तविकतामा कहिल्यै महसुससम्म नभएको संसारमा पनि कल्पनाले मानिसलाई लैजान सक्छ। मानिसले आफूलाई एक्लो महसुस नगर्ने दुनियाँ हो, कल्पनाको संसार। वास्तविक संसारका अभावलाई प्राप्त गर्ने थलो पनि हो, कल्पनाको संसार। यथार्थतासँगै दुःख र वेदनाका पोकालाई एकैछिन आफूबाट अलग राखेर मानिसले आफैंभित्र खुसी खोजिरहेको हुन्छ। चाहना र लक्ष्यहरूले शारीरिक एवं मानसिक रूपमा मानिसलाई पछ्याइरहेको हुन्छ। कहाँ के कति लक्ष्यहरू जितसँग साटिए ? के कतिमा हारका आँसुसँग नाता गाँसिए। सुखदुःख, आँसुहाँसो, सफलताअसफलता जे जति प्राप्त भए वा भएनन्, त्योबाहेक पनि मानिसको दुनियाँमा कल्पनाको संसार छ। भौतिक संसारमा नपाएका जुनै वस्तु तथा अनुभव र आशाका किरणहरू कल्पनाको दुनियाँमा मानिसले सहजै प्राप्त गरिरहेको हुन्छ। आँसुको सागरभित्र पनि खुसीको महल ठड्याउन सक्छ। निस्पट अन्धकारहरू हुन् या दुःखका धापहरू कल्पनाको संसारमा बाधा बन्न सक्दैनन्। वास्तविकताको संसार तथा ज्ञानको आफ्नै सीमा हुन्छ। तर, कल्पनाको संसारको कुनै सीमा छैन। वास्तविकतामा कहिल्यै महसुससम्म नभएको संसारमा पनि कल्पनाले मानिसलाई लैजान सक्छ। कल्पनाले मनसँग प्रत्यक्ष सम्वन्ध राख्छ। मनको सहारामा कल्पनाले पहुँच स्थापित गरेको हुन्छ। सक्रिय मनले मानिसलाई कल्पनाको संसारमा सयर गराइरहन्छ। विचारबिना मन सक्रिय हुँदैन। सरस्वतिनन्द खप्तडबाबाले विचार विज्ञानमा लेखेका छन् मन नै विचार हो र विचार नै मन हो एवं श्वास लिनु नै विचार गर्नु हो र विचार गर्नु नै श्वास लिनु हो। बिनाविचारको मानिस श्वास लिन सक्दैन र बिनाश्वास विचार गर्न सक्दैन अर्थात् मन, विचार र श्वासको यस्तो घनिष्ठ सम्बन्ध छ कि यसबाट कुनै एकको संयमले तीनवटैको संयम भएर प्राणशक्तिको स्पन्दन प्रतीत हुन्छ। रुज एन्ड भिक्टरले पनि सन् १९९९ इएमजे पेपरमा वर्णनात्मक, रचनात्मक र चुनौतीपूर्ण गरी तीन किसिमले कल्पनालाई परिभाषा गरेका छन्। वास्तविकता र कल्पना नितान्त अलग कुरा हो। वास्तविकताहरू प्रयोग र अनुभवसहित स्थापित भइसकेका हुन्छन्। तर कल्पनाहरू वर्णनात्मक, रचनात्मक र चुनौतीपूर्ण चरणहरूमा संघर्ष गर्दै आसा र भरोसामा बाँचेको हुन्छन्। लक्ष्य प्राप्त गरिसकेका कल्पनाहरू नै पछि वास्तविकतामा रूपान्तरित हुने हुन्। काल्पनिक संसारको सहाराबिना मानिस लक्ष्यहिन बन्छ। कल्पना मानवहृदयको आँखा पनि हो। कल्पनाले मानिसलाई जिउन सिकाइरहेको हुन्छ। मानिसलाई थाहा छ कल्पनाको संसारमा यथार्थता छैन। तथापी कल्पनाभन्दा बाहिर गएर आफूले आफैंलाई भरोसा गर्न सक्दैन। कल्पनाको दुनियाँमा रमाउँदै वास्तविकतामा लक्ष्य भेट्ने प्रयासमा हुन्छन्। कल्पनामा बुनिएका आसाले अनुभवमाथि विजयी गरिरहेको हुन्छ। नयाँ नयाँ खोज तथा आविष्कारहरूले पनि जन्म लिइरहेका हुन्छन्। कल्पनाले मानिसलाई कहिलेकाही मुर्ख पनि बनाइदिन्छ। नदीभित्र बालुवाको महल ठड्याइदिन्छ त कहिले पैदलै आकाश सयर। तर मुर्खपनभित्र पनि मानिसले खुसी भने प्राप्त गरिरहेको हुन्छ। साहसको आवाज र खुसीको दुनियाँ पनि हो कल्पनाको संसार। दुःखभित्रको सुख अनि अन्धकारभित्रको उज्यालो पनि हो कल्पना। कल्पनाको संसार शून्यदेखि सम्पूर्णको भण्डार पनि हो। कही नलेखिएका अक्षरदेखि नकोरिएको चित्रसम्म, कही नबोलिएका भाषादेखि नदेखिएका बिम्बसम्म सबै पाइन्छन्। निमेषभरमा आँसुको सागरबाट मानिसलाई खुसीको शिखरमा चुमाइदिन्छ त कहीँ आनन्दको चुलीबाट पीडाको दहमा पछारिदिन्छ। सुख र दुःखका अनुभूतिहरूका भकारी पनि हो, कल्पनाको संसार। विज्ञहरूले विशेषताका आधारमा सिन्थेटिक र रचनात्मक गरी दुई प्रकारका रूपमा कल्पनालाई व्याख्या गरेको पनि पाइन्छ। सिन्थेटिक कल्पनाले मान्यताप्राप्त तथा स्थापित भइसकेका विचार, अवधारणा, तथ्य र सिद्धान्तहरूलाई नयाँ स्वरूपमा समावेश गराउँछ। रचनात्मक कल्पनाले निष्क्रिय वा अचेतन तŒवहरूको अन्तक्र्रियाबाट नयाँ वस्तु सिर्जना गर्छ। वास्तविक संसारमा गरिने परिभाषाहरूले कल्पनाको संसारलाई अथ्र्याउँदा परिभाषा पूर्ण नहुन सक्छ। कल्पनाको संसार न कुनै सीमिततामा बाँधिएको छ। न कुनै अर्को वस्तुसँग नै दाँजिन्छ। असिमितताभित्र विविधताको जगमा बसेको हुन्छ, कल्पनाको संसार। सिधै मानव हृदय र मस्तिष्कसँग सम्वन्ध राख्छ। मानिसलाई कल्पना कहाँबाट आउँला ! मानिसको जीवनमा विभिन्न घटना घटिरहेका हुन्छन्। ती घटना परिघटनालाई मानव मस्तिष्कले सम्झनाको रूपमा दिमागमा भण्डारण गरिराखेका हुन्छन्। तिनै भण्डारण गरिएका जानकारी कल्पनाको माध्यम बन्छ। कल्पनाले सामान्यत शारीरिक रूपमा उपस्थित नभएका भावनालाई मानसिक रूपमा प्रतिनिधित्व गर्ने क्षमता राख्छ। कहिल्यै नदेखेको तथा अनुभव नगरेका स्वाद र वस्तु पनि सोच्ने ल्याकत राख्छ। भौतिक विज्ञानले खोज तथा आविष्कार गरेका सुख सुविधाहरू हुन् या दुःखका भुमरीमा लपेटिएका मानिसका चाहनाहरू सबै सृष्टिको सुरुआत कल्पनाबाटै हुने हो। मानिसले कल्पनाभित्र सन्तुष्टि खोजिरहेको हुन्छ। सन्तुष्टिले कल्पनाको वजनलाई मापन गर्छ। कल्पनामा प्राप्त सन्तुष्टिले मानिसको वास्तविक संसारलाई समेत प्रभाव पार्छ। विचार अर्थात् मनलाई प्रभावित गर्नसक्ने सन्तुष्टिको अचुक माध्यम हो, कल्पनाको संसार।"
चौथो सुदूरपश्चिम स्पोर्टस अवार्ड असार ८ गते हुने,"धनगढी : चौथो संस्करणको सुदूरपश्चिम स्पोर्टस अवार्ड असार ८ गते हुने भएको छ। नेपाल खेलकुद पत्रकार मञ्च कैलालीले बुधबार धनगढीमा पत्रकार सम्मेलन गर्दै चौथो संस्करणको सुदूरपश्चिम स्पोर्टस अवार्डको मिति घोषणा गरेको हो। पछिल्ला तीन वर्षदेखि हुँदैआएको चौथो सुदुरपश्चिम स्पोर्टस अवार्ड २०७९ आगामी असार ८ गते धनगढीमा आयोजना गर्नका लागि तयारीमा जुटेको मञ्चका अध्यक्ष प्रदीप पाठकले जानकारी दिए। २०७९ सालको वैशाखदेखि चैत मसान्तसम्म सुदूरपश्चिम प्रदेशका खेलाडीले गरेको प्रदर्शनको आधारमा विभिन्न ८ वटा विधामा अवार्ड वितरण गरिने छ। वर्षको उत्कृष्ट खेलाडी पुरुष र महिला, वर्षको उत्कृष्ट प्रशिक्षक, वर्षको युवा खेलाडी, सुदुरपश्चिम आइकन पुरुष तथा महिला, लाइफटाइम अचिभमेन्ट अवार्ड र स्पेशल अवार्ड वितरण गरिने अध्यक्ष पाठकले बताए। लाइफटाइम अचिभमेन्ट अवार्ड र स्पेशल अवार्डको घोषणा कार्यक्रमकै दिन गरिनेछ भने अन्य ६ वटा विधामा तीनतीन जनाको मनोनयन सार्वजनिक गरी कार्यक्रम हुने दिन विजेताको घोषणा गरिने छ। अवार्ड कार्यक्रमभन्दा अघि क्रमशः मनोनयनमा परेकाको नाम सार्वजनिक गरिने मञ्चका महासचिव हरि जोशीले जानकारी दिए। वर्षको उत्कृष्ट खेलाडी पुरुष र महिलाले नगद ३५ हजारसहित ट्रफी प्राप्त गर्नेछन्। सुदूरपश्चिम आइकन पुरुष तथा महिलाको विजेताले नगद २० हजारसहित ट्रफी प्राप्त गर्नेछन्। वर्षको प्रशिक्षकले ३० हजार नगद प्राप्त गर्दा लाईफटाईम एचिभमेन्ट अवार्ड, स्पेशल अवार्ड र वर्षको युवा खेलाडीले नगद २५ हजार सहित ट्रफी प्राप्त गर्नेछन्। सुदूरपश्चिम प्रदेशमा खेलकुद तथा खेलाडीहरुका लागि विभिन्न काम गर्दै आएको नेपाल खेलकुद पत्रकार मञ्च कैलालीले पछिल्ला तीन वर्षदेखि सुदूरपश्चिम स्पोर्टस अवार्ड आयोजना गर्दै आएको छ।"
"नेपाल भारतसँग पराजित, सेमिफाइनलमा कजाकस्तानसँग खेल्ने","काठमाडौं : प्रतिस्पर्धात्मक खेलमा नेपाललाई पराजित गर्दै भारत काभा महिला भलिबल च्यालेन्जकप २०२३ को समूह ए विजेता बनेको छ। त्रिपुरेश्वरस्थित राष्ट्रिय खेलकुद परिषद (राखेप)को कभर्डहलमा सम्पन्न खेलमा भारतले ३१ को रोमाञ्चक जित निकाल्यो। प्रतिस्पर्धात्मक खेलमा नेपालले प्रतिस्पर्धात्मक खेल प्रस्तुत गरे पनि ब्लक र डिफेन्समा अपेक्षित प्रदर्शन गर्न नसक्दा नेपालले हार टार्न सकेन। निर्णायक बनेको चौथो सेटमा नेपाल अन्तिम समयमा लगातार पाँच अंक गुमाउँदा चार अंकले पछि पर्यो। रिसिभ र ब्लकमा सटिक देखिएको भारतले चौथो सेट २५२१ ले आफ्नो पक्षमा पार्यो। त्यसअघि तेस्रो सेटमा पहिलो पटक नेपालले १९२३ बनाएर चार अंकको अग्रता लिएको थियो। तर, प्रगति नाथले सर्भिस कोर्टमा राख्न नसक्दा अंक २०२३ मा पुगेको थियो। यद्यपि, सरस्वती चौधरीले चतुर्याईँपूर्वक अंक जितेपछि नेपाल सेट प्वाइन्ट नजिक पुगेको थियो। फेरि एक पटक भारतको सशक्त स्पाइक नेपालले उठाउन नसक्दा अंक २१२४ मा पुगेको थियो। यद्यपि, भारतको सर्भिस आउट भएसँगै नेपालले तेस्रो सेट २१२५ ले आफ्नो पक्षमा पार्यो। नेपालले तेस्रो सेट जित्दा निरुता ठगुन्नाले सर्वाधिक ६ तथा सरस्वती चौधरीले चार अंक जोडेकी थिइन्। दोस्रो सेटमा भारतलाई कठिन चुनौती दिएको नेपालले २६२४ ले सेट गुमाउनु पर्यो। प्रतिस्पर्धात्मक सेटमा नेपालले पटकपटकको अग्रता जोगाउन नसक्दा नजिक पुगेर पनि सफल भएन। राम्रो सुरुआत गरेको नेपालले १३१६ को अग्रता बनाएको थियो। अन्तिम समयमा २१२३ को अग्रता जोगाउन नसक्दा नेपालले भारतलाई तीन अंक दिएरमात्र एक अंक लिन सक्यो। सोही अंकसँगै २४२४ मा पुगेको खेलमा भारतले निरन्तर दुई अंक जोड्दै २० सेटको अग्रता बनायो। त्यसअघि पहिलो सेटमा हतास देखिएको नेपालले राम्रो सुरुआत गर्न सकेन। संगम महतोले क्विक स्पाइकमार्फत सेटको दोस्रो अंक जोड्दै ११ बराबरी गराएकी थिइन्। तर, त्यसपछि डिफेन्स र ब्लकमा निरीह बनेको नेपालविरुद्ध भारतले लगातार अंक जोड्दै अग्रता ११२ मा पुर्याएको थियो। त्यसपछि सम्हालिन नसकेको नेपालले २५१२ ले पहिलो सेट आफ्नो पक्षमा पार्यो। जितसँगै भारत समूह एको विजेता बनेको छ। सुरुआती दुई खेलमा जित निकालेका भारत र नेपाल सेमिफाइनलमा पुगिसकेका छन्। नेपालले समूह बीको विजेता कजाकस्तानसँग खेल्ने छ। त्यस्तै भारतले समूह बीको उपविजेता उज्वेकिस्तानको सामना गर्नेछ। नेपालले १३औं दक्षिण एसियाली खेलकुदमा पहिलो पटक भारतविरुद्ध दुई सेट जितेको थियो। यद्यपि, सम्हालिन नसक्दा ऐतिहासिक जित निकाल्न असफल भएको थियो।"
काभा महिला भलिबल च्यालेन्ज कप : कजाकस्तान समूह विजेता,"काठमाडौं : उज्वेकिस्तानविरुद्ध ३१ सेटको जित निकालेसँगै कजाकस्तान काभा महिला भलिबल च्यालेन्ज कप २०२३ को समूह 'बी' विजेता बनेको छ। बुधबार त्रिपुरेश्वरस्थित राष्ट्रिय खेलकुद परिषद् 'राखेप'को कभर्डहलमा भएको प्रतिस्पर्धात्मक खेलमा उज्वेकिस्तान पहिलो सेट जितेको थियो। पहिलो सेट २४२६ ले गुमाएको कजाकस्तानले त्यसपछिका लगातार तीन सेट जित्यो। कजाकस्तानले दोस्रो सेट २५१६, तेस्रो सेट २५११, चौथो सेट २५१८ ले आफ्नो पक्षमा पार्दै कजाकस्तान तीन अंक जोड्न सफल भयो। जितसँगै कजाकस्तानले तीन खेलबाट नौ अंक जोडेर समूह विजेता बनेको हो। हारका बावजुद उज्वेकिस्तान पनि समूह उपविजेता बन्दै सेमिफाइनलमा पुगेको छ। यो समूहबाट श्रीलंका र माल्दिभ्स अन्तिम खेल बाँकी रहदै प्रतियोगिताबाट बाहिरिसकेका छन्। यसअघि कजाकस्तानले माल्दिभ्सलाई सोझो सेटमा र श्रीलंकालाई ३१ को सेटमा हराएको थियो। उज्वेकिस्तानले यसअघि माल्दिभ्स र दोस्रो खेलमा श्रीलंकालाई समान ३० को सोझो सेटमा हराएको थियो।"
असारको पहिलो सातादेखि अष्ट्रेलियाको सिड्नीमा उडान गर्ने नेपाल एयरलाइन्सको तयारी,"काठमाडौं : नेपाल वायुसेवा निगम (नेपाल एयरलाइन्स)ले अष्ट्रेलियाको सिड्नी विमानस्थलमा उडानको समय (स्लट) पाएको छ। सिड्नी विमानस्थलले निगमलाई सातामा दुई उडानका लागि अनुमति र स्लट दिएको हो। विमानस्थलले बिहीबार र शनिबारका लागि स्लट दिएको निगमले उल्लेख गरेको छ। विमानस्थलबाट उडानका लागि अनुमति पाएसँगै निगमले अष्ट्रेलियाली नागरिक उड्डयनसँग उडान अनुमतिका लागि आवश्यक कागजात बुझाएको छ। निगमका सहायक प्रवक्ता गणेशकुमार घिमिरेका अनुसार निगमको जहाज तत्काललाई सिंगापुरमा टेक्निकल अवतरण गरेर सिड्नी उड्नेछ। 'आगामी असार ६ गते (जुन २१ तारिख)लाई लक्षित गरेर उडान स्वीकृतिका लागि स्लट, अवतरण पर्मिटलगायतका लागि आवश्यक प्रक्रिया अगाडि बढिरहेको छ, स्लट पाइएको छ, बाँकी प्रक्रियामै छ,' उनले भने। उडानका लागि निगमले हाल जिएसए (जनरल सेल्स एजेन्ट) छनोटलगायत प्रक्रिया पनि अगाडि बढाएको छ। त्यस्तै, निगमले सिंगापुर र सिड्नीमा इन्धनका लागि पनि कम्पनी छनोटको काम गरिरहेको उल्लेख गरेको छ। सिंगापुर र सिड्नी विमानस्थलका लागि एमआरओ (मेन्टेनन्स, मर्मत र अपरेशन) समेत छनोट गरिसकेको छ। निगमले वाइडबडी ए ३३० जहाजबाट अष्ट्रेलियाको सिड्नीमा सिधा उडानको तयारी गरेको जनाएको छ।"
काठमाडौंमा सम्पदा घुम्ती बस सेवा,"पाटन दरबार स्क्वायर, काठमाडौं दरबार स्क्वायर, नारायणहिटी दरबार संग्रहालय, पशुपतिनाथ मन्दिर, बौद्धनाथ र स्वयम्भुसम्म सहज पहुँच हुने गरी मंगलबारदेखि सम्पदा घुम्ती बस सेवा को परीक्षण सञ्चालन गरिएको हो। काठमाडौं : काठमाडौं उपत्यकामा रहेका प्रमुख सम्पदा क्षेत्रहरूको प्रवद्र्धन गर्ने उद्देश्यले सम्पदा घुम्ती बस सेवा सुरु गरिएको छ। संस्कृति, पर्यटन तथा नागरिक उड्डयन मन्त्रालय र नेपाल पर्यटन बोर्डले साझा यातायात, ललितपुरको सहकार्यमा विश्व सम्पदा सूचीमा सूचीकृत सम्पदामा घुम्ती सेवा सुरु गरेको हो। पाटन दरबार स्क्वायर, काठमाडौं दरबार स्क्वायर, नारायणहिटी दरबार संग्रहालय, पशुपतिनाथ मन्दिर, बौद्धनाथ र स्वयम्भुसम्म सहज पहुँच हुने गरी मंगलबारदेखि सम्पदा घुम्ती बस सेवा को परीक्षण सञ्चालन गरिएको हो। पर्यटनमन्त्री सुदन किराती र ललितपुर महानगरपालिका मेयर चिरिबाबु महर्जनकले ललितपुरबाट सम्पदा घुम्ती बस सेवाको शुभारम्भ गरे। बस सेवाको उद्घाटन गर्दै मन्त्री किरातीले यो बस सेवा सञ्चालनले काठमाडौं उपत्यकामा रहेका प्रमुख सम्पदा क्षेत्रको प्रवद्र्धन हुने अपेक्षा गरिएको बताए। उनले उपत्यकाको पर्यटन प्रवद्र्धनका लागि यो सानो प्रयास भएको बनाउँदै यसको परीक्षणपश्चात् सेवा विस्तार गरिने जानकारी दिए।"
"नेप्से परिसूचक १६ अंकले बढ्यो, १ अर्ब ८७ करोड बढिको सेयर कारोबार",काठमाडौं : नेप्से परिसूचक दोहोरो अंकले वृद्धि भएको छ। कारोबार साताको चौथो दिन आज बुधबार नेप्से परिसूचक १६४९ अंकले बढेर १९५९१२ विन्दुमा पुगेको छ। सेन्सेटिभ इन्डेक्स ३५८ अंकले वृद्धि भएर ३७१३१ विन्दुमा पुगेको छ। १ अर्ब ८७ करोड बढि मूल्यको सेयर कारोबार भयो। आज २७० कम्पनीको ४८ लाख ६५ हजार ४७५ कित्ता सेयर १ अर्ब ८७ करोड ३० लाख १८ हजार २४ रुपैयाँमा खरिदबिक्री भयो। नेप्से बढेसँगै दुई कम्पनीको सेयर मूल्य सकारात्मक सर्किट लेभलमा कारोबार भयो। आत्मनिर्भर लघुवित्त वित्तीय र युनिलिभर नेपालको सेयर मूल्य सर्किट लेभलमा कारोबार भएको हो। कारोबार रकमका आधारमा शिवम् सिमेन्ट शीर्षस्थानमा रह्यो। सो कम्पनीको १४ करोड बढि मूल्यको सेयर कारोबार भयो। यस्तै नेसनल लाइफ इन्स्योरेन्सको ७ करोड बढि मूल्यमा सेयर कारोबार भयो। कारोबारमा आएका १३ उपसमूहमध्ये १० को मूल्य बढ्यो भने ३ को घट्यो। मनु एन्ड प्रोको ४६९ प्रतिशतले मूल्य बढ्यो।
कर्जामाथि कडा निगरानी बढाउँदै राष्ट्र बैंक,"काठमाडौं : नेपाल राष्ट्र बैंकले अब बैंक तथा वित्तीय संस्थाबाट लिएको ऋणको प्रयोग बारेमा खोजी गर्ने भएको छ। बैंकबाट जुन गतिमा कर्जा प्रवाह भएको छ, सोअनुसार अर्थतन्त्रमा त्यसको प्रतिफल अपेक्षित रूपमा नदेखिएकाले सूक्ष्म रूपमा ऋणको उपयोगिता र प्रभावकारितामा अध्ययन गर्ने भएको हो। उक्त अध्ययनका लागि आवेदन दिन योग्य इच्छुक परामर्शदाता फर्मलाई बोलपत्र आह्वान गरिएको छ। अहिलेसम्म ऋणको उपयोगिताका बारेमा अध्ययन नभएको राष्ट्र बैंक आर्थिक अनुसन्धान विभागका कार्र्यकारी निर्देशक डा प्रकाशकुमार श्रेष्ठ बताउँछन्। उनका अनुसार पछिल्लो समय यसबारे सरोकारवालाबाट अर्थतन्त्रमा उपलब्धि नदेखिएको गुनासो आएकाले यसबारे योग्य परामर्शदाताबाट अध्ययन गर्न खोजिएको हो। कर्जाको निरीक्षण गर्न खोजिएको छ, उनले अन्नपूर्णसँग भने। कतिपय उद्योगी तथा व्यवसायीले एक शीर्षकमा कर्जा लिएर अर्कोमा लगानी गरिएको चर्चा भएको थियो। धेरैको आशंका अन्य शिर्षकमा कर्जा लिएर घरजग्गा, शेयरमा लगानी गरिएकोे आशंका छ। यसैले राष्ट्र बैंकले पनि कर्जाको दुरुपयोग नहोस् भनेर चालू पुँजी कर्जामा कडाई गरिएको थियो। जुन शीर्षकमा कर्जा लिएको हो, त्यसैमा मात्रै खर्च होस भनेर केन्द्रीय बैंकले यस्तो कदम चालेको थियो, उनले भने, तर यो लागू भएसँगै व्यवसायीले विरोध गरे। हुन पनि यो व्यवस्थापछि बजार सुस्ताए देखियो। बैंकमा कर्जाको माग पनि कम भयो। यद्यपि अब यस्ता कर्जाको दुरुपयोग नहोस् भनेरै केन्द्रीय बैंकले स्वायत्त योग्य संस्थाबाट अध्ययन गरेर त्यसअनुसार नीतिगत व्यवस्था बनाउन खोजेको छ। केन्द्रीय बैंकमा जनशक्ति कम भएकाले बाहिरी विज्ञ, परामर्शदाता फर्मबाट अध्ययन गर्न लागेको उनले बताए। केन्द्रीय बैंकको सम्पत्ति र सेवा व्यवस्थापन विभागले मंगलबार सूचना जारी गर्दै नेपालमा निर्देशित ऋण कार्यक्रमको उपयोगिता र प्रभावकारिताको अध्ययनका लागि परामर्शदाता फर्मलाई आवेदन दिन पुनः अनुरोध गरेको छ। यो सूचना यसअघि गत चैत १३ गते पनि जारी गरिएको थियो। तर, त्यतिबेलाको आवेदन अवधि ८ महिनाको अवधि राखेर अर्थात् आगामी मंसिरसम्ममा आवेदन दिन सक्ने भनिएको थियो। तर सो आवेदन अवधि लामो भएकाले यसलाई छोट्याउँदै अबको करिब साढे १ महिनाभित्रमा आवेदन दिइसक्न पुनः खुलाएको हो। इच्छुक संस्थाले आगामी असार २१ गते दिउँसो १२ बजेसम्म अनलाईन तथा ईजीपी प्रणालीमार्फत आवेदन दिन सक्नेछन्। राष्ट्र बैंकका अनुसार परामर्श फर्म र प्रमुख कर्मचारीको योग्यता ५० प्रतिशत, अनुभव ४० प्रतिशत र क्षमता १० प्रतिशतको आधारमा आशयपत्र (ईओआई) मूल्यांकन गरिनेछ। ईओआई पास गर्नका लागि न्यूनतम स्कोर ७० तोकिएको छ। ईओआईको मूल्यांकनको आधारमा, प्राविधिक र वित्तीय प्रस्ताव पेश गर्न संक्षिप्त सूची (सर्टलिस्ट) गरिएका फर्मलाई मात्र आमन्त्रित गरिनेछ, बोलपत्रमा उल्लेख छ। म्याक्रो इकोनोमिक मोडेल अध्ययन यससँगै राष्ट्र बैंकले वृहत अर्थशास्त्र (म्याक्रो इकोनोमिक) मोडेल अपडेटको अध्ययन गर्नसमेत बोलपत्र आव्हान गरेको छ। यसर्थ बृहत् आर्थिक मोडेल अपडेट गर्ने अध्ययनको लागतमा कोष छुट्याएको छ। यो अध्ययनका लागि पनि उस्तै प्रावधान लागू गरिएको छ। राष्ट्र बैंकका आर्थिक अनुसन्धान विभागका कार्यकारी निर्देशक डा श्रेष्ठ अहिले सामान्य मोडलबाट काम गरिरहेकाले अब म्याक्रो इकोनोमिक मोडेलबाट गर्न खोजेकाले यसको अध्ययन गर्न खोजीएको जानकारी दिन्छन्। उनकाअनुसार यसबाट म्याक्रो इकोनोमिकको लागि एड्भान्स मोडल बनाउने र यो मोडलले अनुमान, प्रक्षेपणका लागि प्रयोग गर्न सहज हुन्छ।"
ग्याजीको तामाखानी उत्खनन गर्न टेन्डर,"गोरखा : बिगतका वर्षहरूमा सरकारले अनुसन्धान तथा खोजतलास गरिरहेको बारपाक सुलीकोट७ ग्याजीस्थित तामाखानीको जिम्मा निजी क्षेत्रलाई दिन टेन्डर आह्वान गरेको छ। खानी तथा भूगर्भ विभागले निजी क्षेत्रलाई पहिलो चरणमा अनुसन्धान गर्न दिने र पछि तामा उत्खननका लागि पनि ठेक्का दिने विभागका सूचना अधिकारी नारायाण बास्कोटाले जानकारी दिए। वषौंँदेखि गर्भमा रहेको तामा उत्खननका लागि विभागले तदारुकता देखाएको छ। विभागले ग्याजीको ५९५ वर्गकिलोमिटर क्षेत्रभित्र तामाखानी अन्वेषण तथा खोजतलासका लागि दुई पटकसम्म टेन्डर गरेको छ। पहिलोपटक विभागले गत फागुन १४ गते खानीको अनुसन्धानका लागि टेन्डर आह्वान गरेको थियो। सार्वजनिक खरिद ऐनअनुसार ठेक्का स्वीकृत गर्न कम्तीमा तीनजनाको ठेक्का पर्नुपर्ने व्यवस्था छ। पहिलोपटक तीन जनाको ठेक्का पर्नुपर्नेमा नपरेको हुनाले फेरि वैशाख २१ गते दोस्रोपटक ठेक्का आह्वान गरिएको छ, सूचना अधिकारी बस्नेतले भने, यसपटक कति जनाको पर्छ हेरौं। जे होस्, यो तामा खानी सञ्चालनका लागि खानी तथा भूगर्भ विभाग अत्यन्त उत्सुक छ। कम्तीमा १७ लाख ८० हजार रुपैयाँ राजस्व तिरेर त्यहाँको अन्वेषण गर्न निजी क्षेत्रका लागि टेन्डर आह्वान गरिएको बास्कोटाले बताए। खानी तथा खनिज पदार्थ ऐन २०४२ तथा खानी तथा खनिज पदार्थ नियमावली २०५६ अनुसार पहिलो चरणमै सरकारले निजी क्षेत्रलाई तामा उत्खनन अनुमति दिन मिल्दैन। त्यसैले सुरुमा अनुसन्धान, अन्वेषण तथा खोजतलासका लागि भनेर अनुमति दिनका लागि ठेक्का आव्हान गरिएको छ। प्रक्रिया सुरु भएको छ। कुनै न न कुनै दिन कामको सुरुवात होला नि !, वडाअध्यक्ष कृष्ण गुरुङ भन्छन्, खानी तथा भूगर्भ विभागले सुरुदेखि नै चासोका साथ हेरिरहेको छ। व्यक्ति तथा समुदायले आँखाले देखेको भए पनि त्यसलाई खास खनिज भन्न सकिँदैन। सरकारी मापदण्डअनुसार अनुसन्धान गरेपछि मात्र सो तामालाई खास खनिज भन्ने सरकारी प्रावधान छ। गतवर्ष खानी तथा भूगर्भ विभागले सर्फेस अनुसन्धान गर्दा त्यहाँ तामाको गुणस्तर राम्रो रहेको पाइएको वडा अध्यक्ष गुरुङले बताए। एक महिना लामो अध्ययन गर्दा ग्याजीमा राम्रो क्वालिटीको तामा छ भन्ने निश्कर्ष निकालिएको विभागका सिनियर डिभिजनल जुओलोजिस्ट ठाकुरप्रसाद कँडेलले जानकारी दिए। २०२८ सालअघि सो ठाउँमा तामाको खानी सञ्चालनमा रहेको सो वडाका वडाअध्यक्ष गुरुङले जानकारी दिए। २०२८ सालसम्म तामाखानी चालु थियो भन्ने बुढापाकाको भनाइ छ। त्यतिबेलाको तामाको भाँडाहरू गाउँमा अहिले पनि पाइन्छ, उनले भने, तर पछि खानी तथा भूगर्भ विभागले नै उत्खनन बन्द गराएको हो। अब उत्खनन कार्य सुरु गर्न हामीले दबाब दिइरहेका छौं। खानी सञ्चालन भए देश धनी हुने, स्थानीय सरकार धनी हुने विश्वास उनले व्यक्त गरे।"
