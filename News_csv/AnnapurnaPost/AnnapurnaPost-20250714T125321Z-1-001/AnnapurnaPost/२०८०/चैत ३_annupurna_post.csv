शीर्षक,विवरण
कोशी प्रदेश राष्ट्रिय टी२० को उपाधि आर्मीलाई,"विराटनगर : विराटनगरमा सम्पन्न प्रथम कोशी प्रदेश ट्रफी राष्ट्रिय टी२० च्याम्पियनसिपको उपाधि त्रिभुवन आर्मी क्लबले जितेको छ। आर्मीले शनिबार भएको फाइनल स्पर्धामा कर्णाली प्रदेशलाई ९ विकेटले हराएर उपाधि कब्जा गरेको हो। प्रतियोगिताको विजेता बनेको आर्मीले ५ लाख नगद पुरस्कारसहित ट्रफी पाएको छ। उपविजेता बनेको कर्णालीले ३ लाखमा चित्त बुझाएको छ। कर्णालीले दिएको १ सय ११ रनको लक्ष्य आर्मीले १ विकेटको नोक्सानी बेहोर्दै १२ दशमलव २ बलमा पूरा गरेको थियो। पहिलो विकेटका लागि आर्मीका ओपनर सन्तोष कार्की र इमरान शेखले २५ रनको साझेदारी गरेका थिए। कार्की २१ रनमा क्याच भएपछि मैदानमा प्रवेश गरेका तृतराज दासले आक्रमक शैलीमा जित सुनिश्चित गरेका हुन्। आर्मीको जितमा इमरानले ३० बलमा अविजित ३८ रन र तृतराजले ३३ बलमा अविजित ५० रन बनाएका छन्। च्याम्पियनसिपमा पहिलो अर्धशतक बनाएका तृतराजले २ छक्का र ५ चौका प्रहार गरे। इमरान र तृतराजले ५४ बलमा ८७ रनको साझेदारी गर्दै खेल आफ्नो पक्षमा पारे। आर्मीका तृतराज दास, वसिर अहमद, सहाव आलम र सुमित श्रेष्ठले समान २२ विकेट लिए। टस जितेर ब्याटिङ गरेको कर्णालीले निर्धारित २० ओभरमा सबै विकेट गुमाई १ सय १० रनको सामान्य योगफल तयार पारेको थियो। आक्रमक सुरूआत गरेको कर्णालीका लागि विपिन रावलले २७ रन बनाउँदा कप्तान रवीन्द्र शाहीले २१ रन, मनिष थापाले २१ र दिनेश अधिकारीले १२ रन बनाए। कर्णालीका दिनेश अधिकारीले १ विकेट लिएका थिए। जारी सिजनमा ३ वटा प्रतियोगितामा फाइनल पुगेको आर्मीको यो पहिलो उपाधि हो। यसअघि पनि २ वटा प्रतियोगितामा आर्मी फाइनल पुगेर उपाधिविहीन बनेको थियो। आर्मी यसअघि पीएम कपमा नेपाल पुलिस र केपी ओली कपमा मधेस प्रदेशसँग पराजित भएपछि उपविजेतामा खुम्चियो। तर, कोशी प्रदेश ट्रफी टी२० को पहिलो संस्करणको उपाधि भने चुमेको छ। मोरङ क्रिकेट संघको आयोजनामा विराटनगरको वैजनाथपुर रंगशालामा गत फागुन २२ गतेदेखि प्रतियोगिता सुरु भएको थियो। प्रतियोगितामा त्रिभुवन आर्मी, नेपाल पुलिस र सशस्त्र प्रहरी बलसमेतको ३ विभागीय टिम तथा ७ वटा प्रदेश गरेर १० वटा टिमले सहभागिता जनाएको मोरङ क्रिकेट संघका अध्यक्ष मोहम्मद साद कुरैसीले जानकारी दिए। च्याम्पियनसिपमा प्लेयर अफ दी टुर्नामेन्ट र प्लेयर अफ दी फाइनलको पुरस्कार आर्मीका अलराउण्डर तृतराज दासले पाए। प्रतियोगितामा उदीयमान खेलाडी आर्मीका नितेश पटेल घोषित भए। प्रतियोगिताको विजेता टोली तथा खेलाडीलाई कोशी प्रदेशका मुख्यमन्त्री केदार कार्कीले पुरस्कार वितरण गरेका छन्।"
जितपुरसिमरा क्रिकेट कपमा पर्साको विजयी सुरुवात,"सिमराः आयोजक जितपुरसिमरा क्रिकेट क्लबलाई पराजित गर्दै पर्सा क्रिकेट संघले प्रथम जितपुरसिमरा टी२० क्रिकेट कप प्रतियोगितामा विजयी सुरुवात गरेको छ। औराहस्थित सेज क्रिकेट मैदानमा शनिबार भएको उद्घाटन खेलमा पर्साले आयोजकलाई ७७ रनले पराजित गरेको हो। पर्साका जीतमा अकिब अंसारी र अनुज चौहानले उत्कृष्ट ब्याटिङ गरेका थिए। टस जितेर ब्याटिङ रोजेको पर्साले निर्धारित २० ओभरमा ९ विकेट गुमाउँदै एक सय ३६ रन बनाएको थियो। १४ रनमै तीन विकेट गुमाएको पर्सालाई अकिब र अनुजले सम्हाल्दै सम्मानजनक स्थितिमा पुर्याएका थिए। अकिबले ६३ रन बनाउँदै अर्धशतक बनाए। आयोजकका कप्तान सुरज लामाको बलमा पेभेलियन फर्किनु अघि ५४ बलमा चार छक्का र चार चौका प्रहार गरेका थिए। यसैगरी अनुज चौहानले ३५ बलमा ३७ रन बनाउँदा पर्साका अन्य ब्याटरले दोहोरो संख्यामा रन बनाउन सकेनन्। आयोजकका लागि कप्तान सुरज लामाले चार ओभरमा १८ रन खर्चिएर चार विकेट लिए भने अजय पटेलले तीन विकेट र आजाद अंसारीले दुई विकेट लिए। राष्ट्रिय तथा अन्तर्राष्ट्रिय खेलको अनुभव बटुलेका खेलाडी सम्मिलित पर्साले १३७ रनको लक्ष्य पछ्याउन मैदानमा उत्रिएको आयोजक ५९ रनमै समेटियो। आयोजकका लागि इर्षाद अख्तरले १३ र अनिल खड्काले १० रन जोड्दा अन्य खेलाडीले दोहोरो संख्यामा रन बनाउन सकेनन्। पर्साका अल्फाज अंसारी, सम्साद मन्सुरी, अरबाज अंसारी र अकिब अंसारीले समान दुईदुई विकेट लिए। पर्साका अकिब खेलको प्लेयर अफ दि म्याच घोषित भए। अकिबलाई शुभारम्भ कलेजका प्रमुख शम्भु मण्डलले दुई हजार नगद र ट्रफी प्रदान गरेका थिए। शुभारम्भ कलेजले प्लेयर अफ दि म्याचको पुरस्कार प्रायोजन गरेको थियो। प्रतियोगिता अन्तर्गत आइतबार पर्सा क्रिकेट संघ र कलैया क्रिकेट क्लबबीच खेल हुनेछ। अभियान नेपालको आयोजना र जीतपुरसिमरा उपमहानगरपालिकाको मुख्य सहयोगमा आयोजित प्रतियोगिताको विजेताले एक लाख र उपविजेताले ५० हजार नगद प्राप्त गर्नेछन्। चैत्र १० गतेसम्म हुने प्रतियोगितामा ६ टिमको सहभागिता रहेको छ। राउण्ड रोबिनका आधारमा सञ्चालन प्रतियोगिताको समूह विजेताले उपाधिका लागि भिडन्त गर्नेछन्। प्रतियोगिता आयोजनाका लागि मधेस प्रदेश क्रिकेट संघ, बारा क्रिकेट संघ, पथलैया क्रिकेट क्लब र सिमरा क्रिकेट क्लबले व्यवस्थापकीय सहयोग गरिरहेको छ। यसअघि जितपुरसिमराका नगर प्रमुख राजन पौडेलले ब्याटिङ र उपप्रमुख भोलाप्रसाद अधिकारीले बलिङ गर्दै प्रतियोगिताको उद्घाटन गरेका थिए।"
सुन तस्करीमा संलग्न पूर्व उपराष्ट्रपति पुनका सल्लाहकार जीवन गुरुङविरुद्ध मुद्दा दर्ता,"काठमाडौं : १४ किलो सुन तस्करीमा संलग्न आरोपमा थुनामा रहेका जीवनकुमार गुरुङविरुद्ध जिल्ला अदालत काठमाडौंंमा मुद्दा दर्ता भएको छ। त्रिभुवन विमानस्थल भन्सार कार्यालयले गुरुङसँग १ अर्ब ४० करोड बिगो मागदाबी गर्दै शुक्रबार मुद्दा दर्ता गरेको हो। १४ किलो सुन तस्करीमा संलग्न गुरुङविरुद्ध मुद्दा दायर भएको हो। दुबईबाट आएको १४ किलो सुन तस्करीमा उनको कनेक्सन देखिएको थियो। यो सुन गोरखाका चन्द्र घलेले ल्याएका थिए। गुरुङ डिल्लीबजारमा सञ्चालित प्लाटिनम कलेजका प्रमुख कार्यकारी अधिकृत हुन्। सुनको अवैध पैठारी (तस्करी) नियन्त्रणसम्बन्धी जाँचबुझ आयोगले ९ जना चिनियाँँ नागरिकसहित २१ जनालाई कारबाही गर्न सिफारिस गरेको छ। आयोगले पूर्वसभामुखसमेत रहेका माओवादी केन्द्रका उपाध्यक्ष कृष्णबहादुर महरासहित १२ जनालाई कारबाही सिफारिस गरिएको हो। आयोगले बुझाएको प्रतिवेदन उपप्रधान तथा गृहमन्त्री रवि लामिछानेले शुक्रबार प्रधानमन्त्री पुष्पकमल दाहाललाई बुझाएका थिए। आयोगका अध्यक्ष डिल्लीराज आचार्यले सुन तस्करीमा ९ जना चिनियाँँ नागरिकको संलग्नता देखिएको पुष्टि गरे। उनले अनुसन्धानमा प्रहरीको समेत कमजोरी देखिएको बताए। अनुसन्धानको क्रममा जिम्मेवारमा रहेका प्रहरी कर्मचारीको पनि कमजोरी देखिएकाले विभागीय कारबाहीको सिफारिस गरेका छौं, आचार्यले अन्नपूर्णसँग भने। केन्द्रीय अनुसन्धान ब्युरो (सीआईबी) प्रमुख एआईजी किरण वज्राचार्यसहित एसपी सञ्जयसिंह थापा, डीएसपी रुगम कुँवर र दुर्गा दाहाललाई विभागीय कारबाही सिफारिस गरिएको गृह मन्त्रालय स्रोतले बतायो। आयोगले महरासहित पूर्वउपराष्ट्रपति नन्दबहादुर पुन सचिवालयका जीवन गुरुङ, जीवन चलाउने, प्रनिश पुन, मञ्जिल गुरुङलाई पनि कारबाही सिफारिस गरिएको छ। महराका छोरा राहुल यसअघि नै पक्राउ परी प्रहरी हिरासतमा छन्। त्यस्तै सरकारी वकिल कार्यालयका वासुदेव शर्मा र जनकराज घिमिरेको भूमिकामाथि पनि आयोगले शंका व्यक्त गरेको छ। उनीहरूलाई विभागीय कारबाहीको सिफारिस गरिएको आयोगका अध्यक्ष आचार्यले बताए। हङकङबाट तस्करी गरेर ल्याएको ६० किलो सुन र इलेक्ट्रिक चुरोट भेपमा लुकाएर दुबईबाट ल्याएको सुनबारे जाँचबुझ गर्न सरकारले गत असोजमा जाँचबुझ आयोग गठन गरेको थियो। आयोगले करिब साढे ५ महिना लामो अध्ययन, अनुसन्धान र जाँचबुझ गरेको थियो। आयोगमा पूर्वन्यायाधीश आचार्य अध्यक्ष र पूर्वएआईजी सहकुल थापा, पूर्वसहसचिव प्रेमराज जोशी र किशोरजंग कार्की सदस्य थिए। सीआईवीका दुई डीएसपीको जिम्मेवारी खोसियो सुन तस्करीमा संलग्नता देखिएको भन्दै आयोगले कारबाहीको सिफारिस गरेका दुई जना डीएसपीको जिम्मेवारी खोसिएको छ। डीएसपीद्वय दुर्गा दाहाल र रुगम कुँवर प्रहरी हेडक्वार्टर तानिएका छन्।"
पूर्वउपराष्ट्रपति पुनका परराष्ट्र विज्ञको सुन सञ्जाल,"काठमाडौं : गत मंसिर २१ गते मध्यरातमा फ्लाई दुबईको जहाज काठमाडौंस्थित त्रिभुवन अन्तर्राष्ट्रिय विमानस्थलमा ल्यान्ड गर्यो। जहाजमा १४ किलो सुन बोकेर एक व्यक्ति आउँदैछन् भन्ने पूर्वसूचना तत्कालीन प्रमुख भन्सार अधिकृत टोकराज पाण्डेकहाँ आइपुग्यो। मध्यरात ११ः४० बजे पाण्डे आफैं जहाजभित्रै पुगे र चन्द्र घले नाम गरेका सुन भरिया समाते। घलेलाई लिएर पाण्डे नेतृत्वको भन्सार टोली आगमन कक्षको नियमित चेकजाँच स्थल (वाकथ्रु मेटल डिटेक्टर गेट) पुग्यो। मेसिनले धातु पहिचान गरेपछि घलेको खानतलासी भयो। उनले छातीको दायाँबायाँ भागमा कपडामा बेरेर ७ थान सुनको बिस्कुट ल्याएका रहेछन्। ज्याकेट लगाएझैं उनले १४ किलो सुन पहिरिएका थिए। सुनजस्तो देखिने पहेँलो धातु भन्सार विभागको केन्द्रीय प्रयोगशालामा परीक्षण गर्दा सुन भएको प्रमाणित भयो। नेपालको कानुनअनुसार एक व्यक्तिले अधिकतम ५० ग्राम सुनमात्र ल्याउन पाउँछ। घलेले कानुनी सुविधाभन्दा २ सय ८० गुणा बढी सुन ल्याएका रहेछन्। त्यसबाहेक भन्सार छली गर्ने अभिप्राय देखिएपछि घलेलाई कानुनी परिबन्धमा कस्न सरकारी पक्षलाई सजिलो भयो। भन्सारको टोलीले यो सुन कसको हो ? भनी सोधपुछ गर्दा उनले जवाफ दिए, गोरखाका मीनबहादुर घलेको। गोरखा जिल्ला वारपाक निवासी मीनबहादुर काठमाडौंको धुम्बाराहीमा बस्दै आएका थिए। चन्द्र घलेकै आधारमा मीनबहादुर घले पक्राउ परे। मीनबहादुरले पनि सुन आफ्नै रहेको स्वीकारे। अध्ययनका क्रममा चन्द्र घले समेतले दुबईबाट पटकपटक गरी १ सय ३८ किलो सुन तस्करी भएको खुल्यो। यो काममा भएको भन्सार छली र जरिवानासहित १ अर्ब ४० करोड ५५ लाख ३० हजार रुपैयाँ बिगोसहित काठमाडौं जिल्ला अदालतमा मुद्दा दायर भयो। त्यसपछि आयो पूर्वउपराष्ट्रपतिको परराष्ट्र विज्ञको नाम त्रिवि भन्सार कार्यालयको अनुसन्धानमा यो कार्यमा चन्द्र घलेसहित १० जना संलग्न भएको देखियो। विस्तृत कल विवरणअनुसार एक उच्च ओहोदामा रहिसकेका व्यक्तिको नाम आयो। उनी थिए, तत्कालीन उपराष्ट्रपति नन्दकिशोर पुनका परराष्ट्र विज्ञ जीवनकुमार गुरुङ। अन्यविरुद्ध पुस १६ गते नै मुद्दा दायर गरिएको भए पनि गुरुङ फागुन १४ गते पक्राउ परे। त्यसपछि खोतलियो, गुरुङको संलग्नता। गुरुङ पर्वत महाशिला गाउँपालिका६ निवासी धनप्रसाद गुरुङका नाति तथा रामप्रसाद गुरुङका छोरा हुन्। गुरुङ १४ गते मध्यरातमा काठमाडौं२६ सामाखुसीबाट पक्राउ परेका थिए। गुरुङले आफू सो कार्यमा आफू संलग्न नरहेको इन्कारी बयान दिइरहे। तर, मीनबहादुर घलेसँग २०२२ वर्ष अघिदेखिको सामान्य चिनजान रहेको स्वीकारे। गुरुङका अनुसार घले र उनको भेट दोहोरी साँझमा भएको थियो। त्यसपछि पनि कहिलेकाहीँ उनीहरूको भेट हुन्थ्यो रे। तर घलेसँग ५ सय ५३ पल्ट फोन सम्पर्क गर्ने मोबाइल नम्बर ९८६९०००२०४ आफ्नो नभएको दाबी गरिरहे। गुरुङ सुरुमा नेपालमा दुबईको भिसा सेन्टर खोल्ने सन्दर्भमा दुबई आउने जाने गरिरहन्थे। सो कामका लागि दुबईका रिजवान आलम भन्ने व्यक्तिले सहजीकरण गरेका थिए। त्यसपछि नेपालको पानी दुबई निर्यात गर्ने निहुँमा बजार सर्वेक्षणका लागि भन्दै दुबई जाने आउने गर्थे। मीनबहादुर घले अन्तिमपटक गत मंसिर ३० गते दुबई भई तीन दिनपछि फर्केका थिए। घलेको फर्केको २३ दिनपछि पनि गुरुङघले संवाद भएको विस्तृत कल विवरणले देखाउँछ। गुरुङ दुबई आउन जानका लागि लाजिम्पाटस्थित राजश्री इन्टरनेसनल ट्राभल एन्ड टुर्सबाट टिकट काट्थे। राजश्री ट्राभलसँग सम्पर्क गर्ने चारवटा मोबाइल नम्बरमध्ये एउटा थियो घलेले प्रहरीलाई दिएको नम्बर ९८६९०००२०४। यही थियो, २०७९ पुस २७ देखि २०८० मंसिर २२ सम्म कुल ५ सय ५३ पल्ट फोन गर्ने नम्बर। गुरुङले यो नम्बर आफ्नो नभएको बारम्बार दोहोर्याइरहे। गुरुङ डिल्लीबजारस्थित प्लाटिनम कलेजका कार्यकारी अध्यक्ष पनि हुन्। मंसिर २२ गते घलेद्वय पक्राउ परेपछि गुरुङ लापत्ता थिए। तर, आफू महाशिला सामाजिक विकास संस्थाले पर्वतमा आयोजना गरेको भलिबल प्रतियोगितामा उपस्थित हुन तथा नेपालमा पानीको उद्योग खोल्न हिमाली भेगको भ्रमणमा गएको बताएका थिए। त्यसपछि खुल्यो सो नम्बर गुरुङकै भएको रहस्य गुरुङले दुबई जान आउन राजश्री ट्राभल्सबाट टिकट काट्थे। सो कम्पनीका सञ्चालक राजकुमार भारती हुन्। भारती र गुरुङको चिनजान भएको करिब ५६ वर्ष भयो। टिकट काट्ने सिलसिलामा नै उनीहरूको चिनजान भएको थियो। भारतीले गुरुङको तीन वटा भाइबर र ह्वाट्सएप नम्बरमा टिकट पठाउँथे। जसमध्ये एउटा थियो, घलेले प्रहरीलाई दिएको नम्बर ९८६९०००२०४। यही थियो, २०७९ पुस २७ देखि २०८० मंसिर २२ सम्म कुल ५ सय ५३ पल्ट फोन गर्ने नम्बर। जीवन गुरुङले काटेको टिकटको भुक्तानी नगदै गर्ने गरेका थिए। सुरुका दिनमा त गुरुङले भिजिट भिसामा दुबई जानेआउने दुईतर्फी टिकट काट्थे। केही समयपछि भने गुरुङले रेसिडेन्सिएल पर्मिट भएको भन्दै जाने टिकेट मात्र काट्ने गरे। टेलिफोन गर्न ९८६९०००२०४ सहित थप तीन मोबाइल नम्बर प्रयोग गर्थे। ती नम्बर हुन्, ९८०३७०३७४५, ९८१३४०२८३८, ९८४१३७९२४७। मंसिर २१ गते मध्यरातमा चन्द्र घले एयरपोर्टमा सुनसहित पक्राउ परेपछि गुरुङले राजश्रीबाट टिकट काट्न बन्द गरे। ९८६९०००२०४ जीवन गुरुङकै हो भन्ने अन्तिम प्रमाण थियो, उपराष्ट्रपतिकै कार्यालय। त्रिवि भन्सार कार्यालयले लेखेको पत्रको जवाफ दिँदै कार्यालयले भनेको छ, तत्कालीन सम्माननीय उपराष्ट्रपतिज्यूको वैदेशिक मामिला विज्ञका रूपमा नियुक्त जीवनकुमार गुरुङको कार्यालयको अभिलेखअनुसारको मोबाइल नम्बर ९८६९०००२०४ हो। तर, यो नम्बर गुरुङको नाममा दर्ता छैन। सुन्धारा, काठमाडौं निवासी लक्ष्मण महर्जनको नाममा भएको यो नम्बर दुरुपयोग गरिएको अध्ययनको ठहर छ। गुरुङले घलेसँग भएको कुराकानी लुकाउन र आफ्नो नम्बर होइन भनी दिएको बयानले अपराध अनुसन्धानलाई समेत प्रभावित पार्न खोजेको अध्ययनको निष्कर्ष छ। अरूका नाममा जारी भएको मोबाइल नम्बर प्रयोग गरेर गुरुङले गैरकानुनी ढंगबाट नेपालमा सुन भन्सार चोरी पैठारी गर्दै आएको कुरा पुष्टि भएको भन्दै शुक्रबार काठमाडौं जिल्ला अदालतमा गुरुङविरुद्ध मुद्दा दायर भइसकेको छ। अदालतमा जारी मुद्दामा गुरुङले आफ्नो राजनीतिक तथा व्यावसायिक शक्तिको दुरुपयोग गरेको दाबी गरिएको छ। गुरुङले सुन जोख्न ट्रिसा अफ स्विट्जरल्यान्ड लेखिएको नीलो र सिल्भर रङको डिजिटल तौलने मेसिन प्रयोग गर्दै आएका थिए। कस्तो कुराकानी गर्थे घले र पुन ? मीनबहादुर घलेको मोबाइलको डिजिटल फरेक्सिक ल्याब रिपोर्टअनुसार गुरुङको सो मोबाइल नम्बर घलेले जोन नाममा सेभ गरेका थिए। उनीहरूबीच यस्तो किसिमको मेसेज आदानप्रदान हुने गरेको थियो। गुरुङ : आज कति भाउ रहिछ र कति डाउन छ सोध्नु न नेबिलाई ? अनि ३ पिस अरिहन्तलाई दिनु बाँकी भन्छु। घले : ०९००० प्राइस, २५०० डाउन। अरहिन्तलाई आजै दिनी ? गुरुङ : आजै दिनु हो। गुरुङ र घलेबीचको कुराकानी शंकास्पद र कोड भाषामा हुने गरेको अनुसन्धानका क्रममा खुलेको छ। विमानस्थलकै कर्मचारी संलग्न बाहिरी देशबाट ल्याएको सुन विमानस्थलको शौचालयमा लुकाई चोरी निकासी गरी सम्बन्धित व्यक्ति वा स्थानमा पुर्याउने र रकम लिने कार्यमा त्रिभुवन विमानस्थलमा कार्यरत प्लम्बर, एयर कन्डिसन चलाउने सहायक, वरिष्ठ सहायक, कार्यालय सहयोगीसमेत संलग्न रहेको खुलेको छ। कृष्णकुमार श्रेष्ठ, शेरबहादुर बस्नेत, रमेश देउला, राधाकृष्ण श्रेष्ठ, लेकबहादुर तामाङ, अनिल श्रेष्ठ विमानस्थलभित्र विभिन्न पदमा कार्यरत छन्। उनीहरूले चन्द्र घले, मीनबहादुर घले, डीबी भन्ने दनबहादुर गुरुङ, वीना गुरुङसमेतलाई सघाउँदै सुन विमानस्थलबाट निकाल्ने गरेको खुलेको छ। तीमध्ये राधाकृष्ण नेपाल नागरिक उड्डयन प्राधिकरणका वरिष्ठ सहायक हुन्। उनी ३४ वर्षदेखि प्राधिकरणमा कार्यरत छन्। सेवा सुरु गरेदेखि नै विमानस्थलमा कार्यरत उनी एसी (एयर कन्डिसन) मेकानिक हुन्। तस्करी कार्यमा उनको भूमिका भीआईपी शौचालयमा रहेको सुन चलाखीपूर्वक विमानस्थलबाहिर ल्याउनु रहेको खुलेको छ। १२ वर्षदेखि विमानस्थलमा कार्यरत अनिल एसी मेकानिक नै हुन्। उनको भूमिका पनि राधाकृष्णको झैं छ। लेकबहादुर विगत ३५ वर्षदेखि प्राधिकरण मातहत कार्यरत कर्मचारी हुन्। जीवनकुमार गुरुङ संलग्न रहेका प्रमाणहरू : प्रमुख भन्सार प्रशासकसमेतको जाहेरी प्रतिवेदन बरामदी तथा खानतलासी मुचुल्का प्रतिवादीको ह्वाट्सएपलगायतका सामाजिक सञ्जालको टेक्स्ट तथा अडियो म्यासेज मीनबहादुर घलेको विस्तृत कल विवरण (सीडीआर) रिपोर्ट डिजिटल फरेन्सिक ल्याब रिपोर्टमा खुलेको घलेगुरुङ कुराकानी यात्रा विवरण म्यासेजको टेक्स्ट डिटेल, फोन कल डिटेल गुरुङको साथबाट बरामद भएको सिल्भर रङको डिजिटल तौलने मेसिन राजश्री ट्राभल्सका सञ्चालकको बयान उपराष्ट्रपतिको कार्यालयबाट जीवनकुमार गुरुङको खुलाई आएको मोबाइल नम्बर अपांगमैत्री शौचालयमा राखिएको सुन भीआईपी कक्षबाट चेकिङ पोइन्ट छल्दै भीआईपी शौचालयसम्म पुर्याउने काम उनको थियो। ४० वर्ष सेवा गरेका ७ वर्षअघि प्राधिकरणमै करारमा नियुक्त भएका थिए। विमानस्थलको पार्किङमा पुगेको सुन टोखास्थित दनबहादुर गुरुङलाई उपलब्ध गराउनु उनको काम थियो। प्लम्बर शेरबहादुर पनि प्राधिकरणले करारमै नियुक्त गरेका कर्मचारी हुन्। उनको काम तस्करीको सुन शौचालयमा आएनआएको रेकी गर्ने थियो। ४० वर्षे सेवाबाट अवकाश भएपछि पनि प्राधिकरणले उही कर्मचारीलाई पुनः करारमा नियुक्त गर्नु, एकै कर्मचारीलाई वर्षौंसम्म उही जिम्मेवारीमा एकै ठाउँ खटाउनु, उनीहरूलाई अल एरिया पास उपलब्ध गराउनु शंकास्पद देखिएको पनि त्रिवि भन्सारको अनुसन्धान प्रतिवेदनमा उल्लेख छ। यसरी बाहिरिन्थ्यो विमानस्थलबाट सुन सुन तस्करीका लागि घलेले विमानस्थलमा सहयोगी डीबी भनिने दनबहादुर गुरुङमार्फत सेटिङ मिलाएका हुन्। दुबईबाट नेपालसम्म सुन ल्याउने जिम्मा मंसिर २१ गते पक्राउ पर्ने चन्द्र घले र रूपन्देही तिलोत्तमा २, जानकीनगरका कृष्णकुमार श्रेष्ठको थियो। दुबई जान जहाजको टिकट र बस्न होटेलको प्रबन्ध गुरुङ मिलाउँथे। दुबईमा सुनको ज्याकेट लगाउँथे। त्रिभुवन अन्तर्राष्ट्रिय विमानस्थलमा उत्रन्थे। विमानस्थलको आगमन कक्ष प्रवेश गर्थे। सो कक्षमा रहेको शौचालय जान्थे। सुनको ज्याकेट खोल्थे। शौचालयभित्रको सफाइ गर्ने बाकसमा स्टोर गर्थे र बाहिरिन्थे। सुन आइपुगेको जानकारी डीबीले नागरिक उड्डयन प्राधिकरणका कर्मचारी देउलालाई दिन्थे। देउलाले बस्नेतलाई यकिन गर्न लगाउँथे र रमेश र लेकबहादुर तामाङलाई जानकारी गराउँथे। लेकबहादुर शौचालय जान्थे। बाकसभित्रको सुन राखिएको ज्याकेट लगाउँथे र भीआईपी कक्ष हुँदै अर्को शौचालय जान्थे। सुन भरिएको ज्याकेट खोल्थे। सुरक्षितसँग राख्थे र यसको जानकारी प्राधिकरणकै राधाकृष्ण श्रेष्ठलाई गराउँथे। त्यसपछि राधाकृष्ण भीआईपी कक्षको शौचालय पुग्थे। सुनको ज्याकेट लगाउँथे। आपत्कालीन ढोका हुँदै तेस्रो तलामा रहेको एसी मेन्टिनेन्स कक्षमा पुग्थे। सो कक्षबाट छत हुँदै अर्को आपत्कालीन सिँढीबाट तल झर्थे र अनिल श्रेष्ठलाई खबर गर्थे। आपत्कालीन ढोका अनिल खोल्थे। राधाकृष्णलाई बाहिर निकालेर ढोका बन्द गर्थे। सुन लिएर राधाकृष्ण पार्किङ कक्षमा पुग्थे। पार्किङदेखि टोखा पुर्याउने काम रमेशको थियो। रमेश सुन लिएर टोखास्थित डीबीको घरबाट मीनबहादुरले सुन लिएर जीवनकुमार गुरुलाई बुझाउँथे। मीनबहादुर सन् २०१४ यता ३६ पटक दुबई पुगेको देखिन्छ। चन्द्रबहादुर २०१७ यता ६० पल्ट दुबई पुगेका छन्। कृष्णकुमार चाहिँ २०१५ यता ६६ पटक दुबई पुगेको देखिन्छ। यो पनि पढ्नुहोस जाँचबुझ आयोगले गृहमन्त्री लामिछानेलाई बुझायो सुन तस्करीको प्रतिवेदन गृहमन्त्रीलाई सुन जाँचबुझ आयोगका सिफारिस कार्यान्वयन गर्न प्रधानमन्त्रीको निर्देशन सुन तस्करीमा संलग्नहरूलाई कारवाही गर्न सिफारिस सुन तस्करीमा संलग्न ९ चिनियाँ नागरिकलाई पनि कारबाही गर्न सिफारिस सुन प्रकरणमा अखिल क्रान्तिकारीका महासचिव दीपेश पुन पक्राउ सुन तस्करीसम्बन्धी जाँचबुझ आयोगको प्रतिवेदन कार्यान्वयन गर्ने सरकारको निर्णय सुन तस्करीमा संलग्न पूर्व उपराष्ट्रपति पुनका सल्लाहकार जीवन गुरुङविरुद्ध मुद्दा दर्ता"
"अर्थमन्त्री र गभर्नर झगडा गरेर बस्ने होइन, समन्वयमा काम गर्ने हो : वर्षमान पुन","काठमाडौं : अर्थमन्त्री वर्षमान पुनले अर्थमन्त्री र नेपाल राष्ट्र बैंकको प्रतिस्पर्धी नभएको स्पष्ट गरेका छन्। राष्ट्रिय बाणिज्य बैंक लिमिटेडले शनिबार राजधानीमा गरेको व्यवस्थापन सम्मेलन (म्यानेजमेन्ट समिट)२०२४ लाई सम्बोधन गर्दै मन्त्री पुनले अर्थ मन्त्रालय र राष्ट्र बैंक मिलेर अर्थतन्त्रका समस्या समाधान गरी बजार चलायनमान बनाउनुपर्ने बताए। सरकार र राष्ट्रबैंक दुवैले जनताको अपेक्षा, आकांक्षा र संविधानले दिशानिर्देश गरेअनुसारका कानुन र नियमावलीभित्र बसेर काम गर्ने भएकाले एकअर्कालाई आरोपित गर्नु गलत भएको उनको भनाइ थियो। पुनले सरकार र राष्ट्र बैंकबीच रचनात्मक, सहयोगात्मक र आपसी समन्वयात्मक सम्बन्ध हुनुपर्नेमा जोड दिए। राष्ट्र बैंक मौद्रिक नीतिमार्फत सरकारको वित्तीय नीति कार्यान्वयन गर्ने निकाय भएकाले एक अर्कामा समन्वय नभए त्यसको असर मुलुकको समग्र अर्थतन्त्रमा पर्ने बताए। 'जहिले पनि अर्थमन्त्री र गभर्नरलाई प्रतिस्पर्धी जस्तो बनाउने गरिएको छ,' पुनले भने, यो कसरी हुन सक्छ? हामी एकअर्कामा झगडा गर्ने र आफूलाई माथि देखाउन अरुको गल्ती औंल्याउने होइन। यो व्यक्तिगत नभई राज्य सञ्चालनको विषय भएकाले जहाँ समस्या हुन्छ त्यहाँ मिलेर काम गर्ने हो। अर्थमन्त्री पुनले राष्ट्रबैंक सञ्चालक समितिका ७ मध्ये ४ जना अर्थात बहुमत सदस्य सरकारले पठाएका व्यक्ति हुने भन्दै सरकारमा बस्नेले गर्भनरलाई आरोपित गर्न नमिल्ने स्पष्ट गरे। राष्ट्र बैंक सञ्चालक समितिमा सरकारका तर्फबाट अर्थसचिव र तीन जना विज्ञलाई सञ्चालकका रूपमा पठाउने व्यवस्था छ। त्यस्तै गर्भनर र दुई डेपुटी गभर्नर सदस्य हुन्छन्। बोर्डमा बहुमत भएको सरकारका प्रतिनिधिले गभर्नरलाई आरोपित गर्नु भनेको आफ्नो अयोग्यता र अक्षमता ढाकछोप गर्नु रहेको उनको टिप्पणी थियो। सरकार अर्थसचिव आफैंले बोर्डमा पठाउने। तीन जना अरु स्वतन्त्र विज्ञहरू बोर्डमा पठाउने। ७ मध्ये चार जना बहुमत लिएर बसेर गभर्नरलाई अराोपित गर्नु आफ्नो अयोग्यता र कमजोरी ढाकछोप गर्नु हो,' उनले भने, हामीले पठाएका सञ्चालक र सचिव योग्यतम वा ठीक छैनन् भने फिर्ता गर्ने या भगर्नर र डेपुटी गभर्नरसँग संवाद गरेर समस्याको समाधान गर्ने हो। ठूल्ठूला युद्धमा रहेका मुलुकका बीचमा समेत युद्ध रोक्न वार्ता हुने गरेको चर्चा गर्दै पुनले मुलुकको हितमा काम गर्ने उद्देश्यले अर्थमन्त्री र भर्गनरका बीचमा समस्या आए तत्काल संवादमार्फत समाधान खोज्न सकिने बताए। लोकतन्त्रमा समस्या आए संवाद गर्ने हो। ठूल्ेठूला युद्धमा रहेका देशले त संवाद गर्छन्। प्रतिस्पर्धीबीच पनि संवाद हुन्छ। हामी त प्रतिस्पर्धी होइनौं नि,' उनले भने। उनले हाल बजारमा पर्याप्त तरलता (लगानी योग्य रकम) भएकाले विगतमा तरलता अभाव भएका बेला ल्याइएका कठोर नीतिमा लचकता अपनाउन राष्ट्रबैंक नेतृत्वलाई आग्रहसमेत गरे।"
