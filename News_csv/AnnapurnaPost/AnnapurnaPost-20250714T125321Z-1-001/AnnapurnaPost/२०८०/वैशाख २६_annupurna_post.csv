शीर्षक,विवरण
वस्तु बजारको सेयर बजार,"देशले विकास र आर्थिक विकासमा कसरी सपन्नता हासिल गर्छ, त्यहीअनुरूप सबैले साझा रणनीति बनाऔं । कृषि क्रान्तिका लागि वस्तु बजार जसले आर्थिक सम्पन्नताको आधार तय गर्नेछ। महँगी तथा वैदेशिक मुद्रा अपचलनको व्यवस्थापन गर्न मद्दत गर्नुदेखि उत्पादनसम्म प्रत्यक्ष भूमिका खेल्न सक्छ। वस्तु बजार भर्चुअल बजारमा सीमित नहुने गरी रियल बजारको व्यवस्थापन र लक्ष्यसँग जोडेर लग्नुपर्छ। कमिसन र राजस्वको खेलमात्रमा सीमित रह्यो भने अर्को अभिशाप साबित हुनेछ। अर्थात् वर्तमान सेयर बजारको अवस्था जुवाको जस्तो अनुमान र आकलनको भारमा स्थापित गर्दा अर्को सम्पत्ति दोहन र जुवाको अखडामात्र खडा हुनेछ। त्यसैले वस्तु बजारको दीर्घकालीन व्यवस्थापनका आयामहरू तर्जुमा गरी कृषि बजार (खाद्य र अखाद्य) विकास र भविष्य निर्धारण गर्दै आर्थिक विकृति र अराजकतामाथि नियमन गर्न सकिन्छ। यसको उचित व्यवस्थापनले २१औं शताब्दीमा विकास र अर्थतन्त्रको वर्तमान दशा सुधार्न र अग्रगामी दिशानिर्देश गर्न मुख्य कडीको रूपमा स्थापना हुन सक्छ। वस्तु बजारजस्तै सेयर बजारप्रतिको सकारात्मक दृष्टिकोणले औद्योगिक क्रान्ति ल्याउन सक्ने अथाह अवसरहरू छन्। सेयर बजारप्रतिको दृष्टिकोण, सेयर बजार शिक्षा समरूपता र उद्देश्यप्रति स्पष्टता, कर नीति, विकास नीति पूरक नहुँदा यो बजार खुम्चिन र भरपर्दो रूपमा विकास हुन नसकेको यथार्थ हो। बजारको आकार र कारोबारले देश विकास, आर्थिक परिदृश्य र औद्योगिक उत्पादकत्व मापनको एउटा यन्त्रको रूपमा स्थापित हुनुको सट्टा केही व्यक्तिको स्वार्थ र लहैलहैको जोखिम बजारबाट मुक्त हुन सकेन। यो सट्टेबाज र पैसा लुट्ने, सूचना संयन्त्रको चुहावट गर्ने खेलको थलोको रूपमा स्थापित हुन पुग्यो। एप्रोच र एक्सन दृष्टिकोण र क्रियाबाट नियामक र संयन्त्रले एकदुई ठूला अस्पतालको जालमा फसाउने सोच स्थापित हुँदा यो बजार साना मध्यम लगानीकर्ता रित्तिने सक्ने देखिएको छ। दलाल, बैंकर र कर्मचारीतन्त्र बहुल विचारमा विभाजित विकासको गन्तव्य निर्धारण गर्ने संस्कारबाट नेपाली अर्थतन्त्र हाइज्याक भएको छ। जो भ्रष्टाचारी व्यवस्थाको पक्षपोषक अर्थात् मुख्यस्रोत हो भन्ने मान्यता सबै पक्षमा स्थापित छ। सेयर बजारको विकास गर्ने हो भने मुख्यत न्यून कमिसन ब्रोक्रेज (सेयर किनबेच गरेवापतको शुल्क घटाउनु) नै हो। व्यापारको आयाम, आयतन र आकारबाट सेवाशुल्क निर्धारित हुनुपर्छ। सही दृष्टिकोण र अवधारणा नियतबाट निर्देशित हुन्छ, नियत संस्कारले निर्धारण गर्छ। असल संस्कारका लागि नीतिनिर्माण आवश्यक छ। असल नीतिनिर्माणका लागि प्रणाली र पारदर्शिता अति नै आवश्यक हुन्छ। हाम्रो देशमा प्रणाली र पारदर्शिताको खडेरी परेको छ। जसका कारण असत्य, अराजकता र दण्डहीनताको जन्म हुने गर्छ। यसलाई शक्तिभक्षक, कमिसनतन्त्र र भ्रष्टाचार गर्नु त संस्कार बन्दै जानेछ। यो नै कुव्यवस्था हो। जहाँ हरेक असल नेतृत्व असफल बन्ने बाध्यकारी अवस्था बन्छ। वैदेशिक स्वार्थ स्थापित गर्न अझ मद्दत पुग्छ। सिंगो राष्ट्र नै असफलतातिर धकेलिन्छ। त्यसैले २१औं शताब्दीमा योग्यता क्षमता र अनुभवबिनाको नेतृत्व, नियामक र नियन्त्रक दलाल र खेलाडीहरू मतियार बन्नुको विकल्प हुँदैन। यो कुरा बुझ्न समय छँदै आवश्यक छ। सेयर बजारको विकास गर्ने हो भने मुख्यत न्यून कमिसन ब्रोक्रेज (सेयर किनबेच गरेवापतको शुल्क घटाउनु) नै हो। व्यापारको आयाम, आयतन र आकारबाट सेवाशुल्क निर्धारित हुनुपर्छ। कारोबार र बजारको मागअनुसार पुँजीको संयन्त्र व्यवस्थापन गरिनुपर्छ। संयन्त्र र स्रोत खोजिनु पर्छ। प्रविधिको विकास र यसको प्रभावले प्रणालीको क्षमता, विश्वसनीयता, सहज पहुँच एवं उपलब्धता सुनिश्चित हुन्छ। नेपालको सेयर बजारमा प्रविधिको ज्ञान वैकल्पिक साधनको अभाव देखिन्छ। यस क्षेत्रमा विश्व प्रतिस्पर्धा भए पनि नेपाली बजारमा प्रतिस्पर्धारहित अवस्था छ। किनकि व्यवस्था एक दुई नाम चलेका निजीको जालमा फसेको छ। खुला सहभागिता, वित्तीय सुशासन र नीतिको अस्पष्टता छ। देश विकासको मुद्दामा राजनीतिक दृष्टिकोण र विचार एवं स्वार्थबाट व्यवस्था निर्देशित छन्। यस बजारको नियामकदेखि कर्मचारी संघसंगठनसम्म लाभ र स्वार्थमा लिप्त हुनु बजारको दीर्घकालीन उद्देश्य प्राप्तिको बाधक छ। भ्रष्टाचारनिहित राजनीतिक नियुक्ति, ठेकेदारहरूको बोलबाला, नीतिगत त्रुटि विकासको मुख्य बाधक हुन्। औद्योगिक क्रान्ति, यान्त्रिकीकरण, बजार व्यवस्थापन, खाद्यअखाद्य वस्तुको भण्डारण सुविधा, प्रविधिको समुचित प्रयोग र निरन्तर अनुसन्धान, अन्वेषण र समग्र प्रविधि बजारमुखी र प्रतिस्पर्धी हुनुपर्छ। आधारभूत आन्तरिक वातावरणबिना आन्तरिक पुँजी निर्माण र उद्यम विकास दिवासप्न हुन्छ भने बाह्य लगानी लज्जास्पद ठट्टा मात्रमा सीमित हुनेछ। बचतको समुचित प्रयोग र आवश्यकताअनुसार कर्जा उपभोग, कर्जाको उपलब्धता र सुनिश्चितताका लागि नागरिकको कर्जा सीमा, क्षमता, कर्जा दरदेखि सम्पत्ति मूल्यांकनमा देखिएका नीतिगत अभाव, विषमता र दोहोरो नीति हटाउन आवश्यक छ। चुस्त मौद्रिक प्रवाहमा डिजिटलाइजेसन, आन्तरिक स्थायी पुँजी प्रवाहमा बाह्य हस्तक्षेप र कारोबार निरुत्साहित गर्ने रणनीति सोच आवश्यक छ। ऋणभन्दा संयुक्त पुँजी लगानी, आवधिक पुँजी लगानी, सीमित पुँजी लगानी प्रवृत्ति सिर्जना गर्न आवश्यक छ। यसका लागि जग्गाको मूल्य र दलाली शुल्क वृद्धिका लागि विकासको खर्च दर घट्नु र आयआम्दानी विस्तारका लागि उद्योगसंस्था, प्रविधि विकासमा योगदानको आवश्यक छ। नेपालको वर्तमानको अवस्था हेर्दा रकमको अभाव नेपाली मुद्राको अभाव देखिन्छ। मिटरब्याज, छोटो समयमा उग्रब्याज विधिले अर्थतन्त्र धर्मराएको महसुस हुन्छ। कर्जा सीमा र क्षेत्रगत कर्जा विस्तार नीतिमा दोष छ। खुल्ला सीमाको गलत प्रयोग भएको छ। गैरनागरिकले दोहोरो नागरिकता लिएका छन्। सीमापारि नेपाली रुपैयाँको अत्यधिक कारोबार छ। भारतीय बैंकबाट विदेशी बैंकमा पैसा जम्मा गर्न सक्ने सहज वातावरण छ। तस्करी सुनको अवैध कारोबार छ। बौद्धिक अतिक्रमण, आर्थिक दमन अनि देखाबटी सहारा राजनीतिक, आर्थिक अधिपति कायम नीति प्रस्ट छ। अब अनेकतामा एकतामात्र होइन, समग्रतामा एकताको नीति लिन आवश्यक छ। सिक्ने र गर्नेभन्दा कौशल र अनुभवीबाट देश बनाउनु छ। बाहरूको युग सकियो। यो नवयुवाको युग हो। यसरी परिर्वतनको सम्मान र सही सदुपयोग हुनेछ। अब देश विकासका लागि दलीय विचारमा विभाजन होइन, ऐक्यबद्धता आवश्यक छ। देशले विकास र आर्थिक विकासमा कसरी सपन्नता हासिल गर्छ, त्यहीअनुरूप सबैले साझा रणनीति बनाऔं। देश बलियो भए सम्पन्न समाज र सुसंस्कृत समाज बन्छ। यो अन्तिम घडीमा नयाँ प्रहर सुरु हुने विश्वास राखौं र सबै लागौं। सम्भव छ, संस्थागत सुदृढीकरण, संयन्त्रको विकास।"
सांसदको आचरण कस्तो ?,"सांसदहरूको चरित्र निर्माण गर्ने कुरामा राजनीतिक दलको ठूलो भूमिका र जिम्मेवारी हुन्छ। त्यही भएर राजनीतिक दलहरू पनि म्याचुयर्ड हुन जरुरी छ। सांसद जनप्रतिनिधि हुन्। जसले समाजलाई राम्रोसँग बुझेको हुनुपर्छ। अनि, बुझाउन सक्नुपर्छ। जनताले दुःख पाउँदा त्यो अनुभूति उनीहरूमा हुनुपर्छ र उक्त विषय संसद्मा राख्न सक्नुपर्छ। तर, पछिल्लो समय कतिपय अवस्थामा सांसदसमेत सर्वेसर्वा बन्ने सोचमा देखिन्छन्। आफ्नो कर्तव्य केहीले भुलेका छन्। सोमबार सदनमै अर्धनग्न बनेर विरोध गरेका सांसद अमरेशकुमार सिंहले देखाएको दृश्यले सामाजिक सञ्जाल ततायो। एकजना सांसदले बोल्न पाइनँ भनेर लुगा खोलेर विद्रोह गर्नु कति उचित हो ? राजनीति क्षेत्रमा मात्रै होइन यो देश, विदेशमा चर्चाको विषय बनेको छ। यसबाट नागरिकले के बुझ्छन् ? अहिलेका युवा पुस्ताले हामीले मागेको कुरा पाएनौं भने लुगा खोलेर विद्रोह गर्ने भन्ने नै बुझ्ने भएनन् त ? संसद्मा त महिला सांसदहरू पनि हुनुहुन्छ। उहाँहरूको अगाडि लुगा खोल्नु भनेको लैंगिक हिंसा भएन र ? सांसदको गरिमाको विषयमा पनि त ठूलो आघात भयो। समाजले पचाउन नसक्ने व्यवहार उहाँले संसद्मै देखाइदिनुभयो। हामी भ्रष्टाचारको विरोध गर्छौं। भ्रष्टाचारविरुद्ध ठूल्ठूला कुरा गर्ने हामीले यसो गर्नु आफैंमा भ्रष्टाचार भएन र ? संसद्को गरिमा बिर्सिएर यस्तो हर्कत गर्नु भनेको चानचुने काम होइन। सभामुखले नियमकानुन समातेर जे गर्नुपर्ने हो त्यो काम गर्न चुक्नु हुँदैन। मेरो प्रतिनिधिले मेरो र समाजका लागि आवश्यक कानुन बनाउँछ। सेवासुविधा सहज ढंगले प्रवाह गर्छ र देशको समग्र विकास गर्छ भनेर जनताले मत दिएका हुन्। यो भुल्नु हुँदैन। नेपालमा अन्य देशको जस्तो कोड अफ कन्डक्ट भनेर राखिएको छैन। यो एकदम खड्किएको विषय हो। अर्कोतर्फ उहाँहरू नेपालका राजनीतिक पार्टीबाट जितेर अथवा छानिएर आउनुहुन्छ। त्यसैले त्यो पार्टीको पनि भूमिका हुन्छ कि आफ्ना सांसदहरूलाई एउटा व्यवहार वा चरित्रमा राख्नु। सांसदहरूको चरित्र निर्माण गर्ने कुरामा राजनीतिक दलको ठूलो भूमिका र जिम्मेवारी हुन्छ। त्यही भएर राजनीतिक दलहरू पनि म्याचुयर्ड हुन जरुरी छ। नयाँ अनुहारहरू सदनमा देखिएका छन्। सबै जवाफदेही बन्नुपर्छ । कति नयाँ सांसदले लोकतन्त्र बुझेका छन् ? सभ्य छन् ? त्यो आफैं पनि एउटा प्रश्न होला। नयाँ आउनेहरू केही होइनन्, केही जान्दैनन् भन्न खोजिएको होइन। तर, तिनले जान्नु, बुझ्नु र गर्नुपर्ने विषय जे हो त्यो सबैमा नदेखेकै कारण यस्ता प्रश्न उब्जिएका छन्। यो हुनु किन सामान्य र स्वाभाविक पनि हो भने कतिपय राजनीतिक पार्टीहरूले जो पनि मान्छेलाई टप्प टिपेर सांसद बनाउने चलनको नतिजा हो। पार्टीले पनि आचारसंहिता उल्लंघन गर्ने सांसदहरूलाई दण्डित गर्न सक्नुपर्छ। (राष्ट्रियसभा सदस्य पौडेल, पूर्वपरराष्ट्रमन्त्री हुन्)"
भ्रष्टाचार नियन्त्रणमा सूचना,"नेपालजस्तो विकासोन्मुख राष्ट्रमा विकासको प्रमुख बाधक भ्रष्टाचार हो। संघीयताको कार्यान्वयनका क्रममा गाउँगाउँमा स्थानीय सरकार छन्। नेपालको संविधानद्वारा ३१ वटा मौलिक हक प्रत्याभूत गरिएका छन्। ती मौलिक हकमध्ये सूचनाको हकलाई संविधानको धारा २७ मा उल्लेख गरिएको छ। जसको प्रयोग गरी नागरिकले आफ्नो र सार्वजनिक महत्त्व बोकेको विविध विषयको सूचना प्राप्त गर्न सक्छन्। सार्वजनिक निकायमा भएका सार्वजनिक महत्त्व बोकेको विविध विषयको सूचना पाउनु नागरिकको संवैधानिक अधिकार हो। सोको उपयोग गरेर सर्वसाधारण नागरिकले समेत सार्वजनिक निकायमा हुने विविध गतिविधिको सूचना प्राप्त गर्न सक्छन्। त्यसकारण नागरिकले सूचनाको हकको उपयोग गरेर सम्बन्धित निकायलाई पारदर्शी र जनताप्रति थप उत्तरदायी बनाउन महत्त्वपूर्ण भूमिका निर्वाह गर्छ। नेपालमा सूचनाको हकसम्बन्धी ऐन कार्यान्वयनमा आएको एक दशकभन्दा बढी भइसकेको छ। सूचनाको हकलाई अझ व्यावहारिक रूपमा प्रभावकारी बनाउन राष्ट्रिय सूचना आयोगको पनि व्यवस्था गरिएको छ। सूचनाको हकसम्बन्धी ऐन कार्यान्वयनमा आएको करिब १५ वर्ष बित्दा पनि व्यावहारिक हिसाबले प्रभावकारी तवरमा कार्यान्वयन हुन सकेको छैन। व्यापक जनचेतनाको अभावका कारण सूचनाको हक प्रयोग गर्न नागरिक निकै पछि परेका छन्। त्यसकारण नागरिकलाई सार्वजनिक निकायमा हुने सार्वजनिक महत्त्वको विविध विषयको सूचना गतिविधिको हिसाबकिताबबारे जानकारी लिन चुक्छन्। फलस्वरूप सार्वजनिक महत्त्वका निकायहरू पारदर्र्शी, जवाफदेही, सेवामुखी र जनताप्रति उत्तरदायी नहुन सक्छन्। हिजोआज सार्वजनिक निकायमा निकै ढिलासुस्ती, भ्रष्टाचार दिन दुई गुणा रात चार गुणा बढिरहेको छ। सूचनाको हक सर्वसाधारण जनताको पहुँचमा पुर्याउन नसक्दा र नागरिक एक भई सार्वजनिक निकायमा भएको अनियमितताविरुद्ध खरो रूपमा उत्रनुपर्ने हो। तर यसरी खबरदारी गर्न नसक्दा भ्रष्टाचारको अवस्था झन् विकराल बन्दै गइरहेको छ। त्यसैले सार्वजनिक निकायलाई पारदर्र्शी, जवाफदेही र जनताप्रति उत्तरदायी बनाउन र व्यापक रूपमा भइरहेको भ्रष्टाचारको नियन्त्रणका लागि सारा नागरिकले सूचनाको हकको पर्याप्त रूपमा प्रयोग गर्नुपर्छ। नेपाल अहिले संघीय लोकतान्त्रिक गणतन्त्रात्मक राष्ट्र घोषणा भइसकेको छ। हाल नेपालमा संघ, प्रदेश र स्थानीय गरी तीन तहको स्वायत्त सरकार छन्। स्थानीय तहको आवश्यकता र समस्याबारे सबैभन्दा बढी जानकारी कसैलाई थाहा छ भने त्यो स्थानीय सरकार हो। यद्यपि विकास निर्माणको कार्यमा तीन तहको सरकारबीच जुन किसिमको समन्वय हुनुपर्ने हो, त्यो छैन। संघीय र प्रदेश सरकारले स्थानीय सरकारसँग कुनै जानकारी र समन्वय नगरिकनै स्थानीय तहमा आफूखुसी उपभोक्ता समिति गठन गर्ने र विकास निर्माणको कार्य अगाडि बढाउने काम भएका छन्। धरान उपमहानगरपालिकाका मेयर हर्क साम्पाङलगायत केही नगरपालिकाको मेयरले समेत आफ्नो नगरपालिकामा केन्द्रीय र प्रदेश सरकारमार्फत हुने गरेका विकास निर्माणका कार्य जानकारी नभएको र आयोजना सम्पन्न भइसकेपछि मात्रै थाहा पाएको बताएका छन्। यसरी केही मेयरले अब स्थानीय तहको सरकारसँगको समन्वयबिना आफ्नो पालिकामा केन्द्रीय र प्रदेश सरकारको मातहतबाट हुने विकास निर्माणको कार्यलाई सुचारु हुन नदिने बताइसकेका छन्। स्थानीय तहका आवश्यकता, समस्या र त्यसको प्राथमिकताबारे सबैभन्दा बढी जानकारी स्थानीय सरकारसँग भएको हुँदा केन्द्र र प्रदेशस्तरसँगको समन्वय बिना आफूखुसी काम गर्दा अनियमितता, भ्रष्टाचार र प्राथमिकतामा राखेको विषयको सम्बोधन नहुने देखिएको छ। कतै त विकासको नाममा विनाश हुन जान्छ। सार्वजनिक निकायले सार्वजनिक महत्त्वको विविध विषयको सूचना आमनागरिकलाई दिनुपर्छ। नगरप्रमुखलाई केन्द्रीय र प्रदेश सरकारमार्फत आफ्नो क्षेत्रमा हुने विकास निर्माणको आयोजनाबारे सूचना दिइँदैन भने सर्वसाधारणलाई सूचना दिनु परकै कुरा हो। सार्वजनिक निकायले सर्वजनिक महत्त्वको विषयहरूको जानकारी दिन नचाहे पनि आमनागरिकले आफ्नो मौलिक हकको प्रयोग गरेर विविध गतिविधिको सूचना लिने र आवश्यक परे खबरदारी गर्नुपर्छ। नेपालजस्तो विकासोन्मुख राष्ट्रमा विकासको प्रमुख बाधक भ्रष्टाचार हो। संघीयताको कार्यान्वयनका क्रममा गाउँगाउँमा स्थानीय सरकार छन्। विकास हुनुपर्ने यो बेला स्थानीय तहमा सीमित व्यक्तिले सत्ता र पैसाको दुरुपयोग गरिरहेका छन्। समाजका केही बौद्धिक मानिसलाई पक्षमा पारी आफू अनुकूलको व्यक्तिहरूबाट चरम अनियमितता र भ्रष्टाचार गरिरहेका छन्। हाल विकास निर्माणमा सबैभन्दा बढी भ्रष्टाचार उपभोक्ता समितिमार्फत भइरहेको छ। उपभोक्तामार्फत सर्वसाधारण नागरिक जो सूचनाको हकबाट वञ्चित छन्, तिनलाई न्यूनतम पारिश्रमिकसमेत नदिई काममा लगाएर श्रमशोषण गरी गोजी भर्ने काम भएको छ। उनीहरू पनि भ्रष्ट जनप्रतिनिधि र कर्मचारीकै जयजयकार गर्न विवश बनाइएका छन्। आमनागरिकले सम्बन्धित सार्वजनिक निकायसँग विविध क्षेत्रहरूमा विनियोजित बजेट, ठेक्का प्रक्रिया, विकास निर्माणमा प्रयोग हुने सामग्रीको गुणस्तर र बजारमूल्यबारे सूचना माग्नु पर्छ। यस्तै आयोजनाको स्थिति र प्रगति विवरण, निर्माणकार्यको गुणस्तर इत्यादिबारे सूचना माग्ने, अध्ययन, अनुगमन र अवलोकन गर्ने र आवश्यक परे सम्बन्धित निकायमा खबरदारी गर्ने काम हुनुपर्छ। नागरिकले सम्बन्धित सार्वजनिक निकायसँग जति धेरै सूचना माग्छ, अनियमितताको विरुद्ध खरो भएर उत्रन्छ, त्यही नै सो निकाय पारदर्शी र जनताप्रति उतरदायी बन्छ। नागरिकले सार्वजनिक निकायहरूमा खरिद गरेका वस्तुहरू गुणस्तरयुक्त छन् कि छैनन् ? खरिद मूल्य बजार मूल्यअनुसार छ कि छैन ? विकास निर्माणको आयोजनाको ठेक्का प्रक्रिया कानुनसम्मत छ कि छैन ? विकास निर्माणका लागि गुणस्तरयुक्त समग्री प्रयोग भएका छन् कि छैनन् ? विकास निर्माणका आयोजनाहरू तोकेको समय अवधिमा सम्पन्न हुने गरी अगाडि बढेको छ कि छैन ? छैन भने के कारणले ढिलासुस्ती भइरहेको छ ? यी यावत् विषयको सम्बन्धित निकायबाट सूचना लिइरहनु पर्छ। स्वअध्ययन, अनुगमन र अवलोकन गर्न सकिन्छ। यसरी सूचना लिने र आवश्यक परे सम्बन्धित निकायमा खबरदारी गर्नुपर्छ। यसो गरेमात्र आफूले तिरेको करको सदुपयोग हुन्छ। साथै अनियमितता र भ्रष्टाचार धेरै हदसम्म नियन्त्रण हुन जान्छ। फलस्वरूप सम्बन्धित सार्वजनिक निकाय पारदर्शी, सेवामुखी र नागरिकप्रति उत्तरदायी बन्छ। अनिमात्र मुलुकमा सुशासन मौलाउँछ।"
अन्नपूर्ण कर्पोरेट ब्याडमिन्टन असारमा,"प्रतियोगिता ७ क्याटेगोरीमा हुनेछ। कर्पोरेट डबल्स, एक्जुकेटिभ सिंगल, एक्जुकेटिभ डबल, (खुल्लातर्फ मेन्स सिंगल, मेन्स डबल्स, ओमेन्स सिंगल, मिक्स डबल्सतर्फ प्रतिस्पर्धा गराइने छ। काठमाडौं : अन्नपूर्ण मिडिया नेटवर्कले सञ्चालन गर्दै आएको कर्पोरेट ब्याडमिन्टन प्रतियोगिताको नवौं संस्करण असारमा हुने भएको छ। धुम्रपान नगरौं भन्ने मूल नाराका साथ आयोजना हुने प्रतियोगिता असार ६ गतेदेखि ११ गतेसम्म दशरथ रंगशालाको कबर्ड हलमा सञ्चालन हुने अन्नपूर्ण मिडिया नेटवर्कका उपमहानिर्देशक विकास श्रेष्ठले बताए। प्रतियोगिताको प्राविधिक पक्षमा नेपाल ब्याडमिन्टन संघको सहयोग रहने उनले जनाए। प्रतियोगिता ७ क्याटेगोरीमा हुनेछ। कर्पोरेट डबल्स, एक्जुकेटिभ सिंगल, एक्जुकेटिभ डबल, (खुल्लातर्फ मेन्स सिंगल, मेन्स डबल्स, ओमेन्स सिंगल, मिक्स डबल्सतर्फ प्रतिस्पर्धा गराइने छ। कर्पोरेट डबल्सतर्फ कुनै पनि अफिस चेयरमेन्स, निर्देशक, महानिर्देशक, सीईओ स्तरका सबैले भाग लिन पाउने छन्। तर, ४० वर्ष उमेर पुरा भएको हुनेपर्ने शर्त राखिएको छ। कामको व्यस्तताले घेरिएकाहरूलाई प्रतियोगिताले खुसी, उमंग र उत्साह प्रदान गर्ने हामीले विश्वास लिएका छौं । यस खेलमा नेपालभरिका राष्ट्रिय खेलाडीहरूको सहभागिता रहने छ । विकास श्रेष्ठ, उपमहानिर्देशक, अन्नपूर्ण मिडिया नेटवर्क कर्पोरेट सेक्टरले ब्याडमिन्टन संघसँग मिलेर प्रतियोगिता गर्दा खेलको स्ट्यान्डर बढाएको छ । अन्नपूर्ण मिडिया नेटवर्कसँग मिलेर हामीले अन्तर्राष्ट्रिय प्रतियोगिता पनि गरिसकेका छौं । रामजीबहादुर श्रेष्ठ, अध्यक्ष, नेपाल ब्याडमिन्टन संघ त्यसैगरी, एक्जुकेटिभ सिंगल र एक्जुकेटिभ डबल्सतर्फ कुनै पनि संस्थाका जो कोहीले प्रतिस्पर्धा गर्न पाउने छन्। खुल्लातर्फको मेन्स सिंगल, मेन्स डबल्स, ओमन्स सिंगल र मिक्स डबल्स क्याटेगोरीमा नेपालभरीका खेलाडीले सहभागिता जनाउन पाउने उपमहानिर्देशक विकास श्रेष्ठले जनाए। उनले भने, कामको व्यस्तताले घेरिएकाहरूलाई प्रतियोगिताले खुसी, उमंग र उत्साह प्रदान गर्ने हामीले विश्वास लिएका छौं।खेलले स्वस्थ र फुर्तिलो बनाउँछ। यस खेलमा नेपालभरीका राष्ट्रिय खेलाडीहरूको सहभागिता रहने छ। प्रतियोगिताले नेपालको ब्याडमिन्टन खेलको विकासमा महत्वपूर्ण भूमिका निर्वाह गर्ने उनले विश्वास पनि व्यक्त गरे। अन्नपूर्ण मिडिया नेटवर्कले सन् २०१३ बाट कर्पोरेट ब्याडमिन्टन प्रतियोगिता आरम्भ गरेको थियो। नेपाल ब्याडमिन्टन संघका अध्यक्ष रामजीबहादुर श्रेष्ठले अन्नपूर्ण मिडिया नेटवर्कले साइक्लििङ र स्पेशल रूपमा ब्याडमिन्टन प्रतियोगिता सञ्चालन गरेर राम्रो काम गरिरहेको बताए। नेपाल ब्याडमिन्टन संघ र अन्नपूर्ण मिडिया नेटवर्क मिलेर हामीले अन्तर्राष्ट्रिय ब्याडमिन्टन प्रतियोगिता पनि गरिसकेका छौं, उनले भने, कर्पोरेट सेक्टरले ब्याडमिन्टन संघसँग मिलेर प्रतियोगिता आयोजना गर्दा खेलको स्ट्याण्डर र हाइट बढाएको छ। जुन हिसाबले ब्याडमिन्टन खेलको मिडियामा कभरेज हुनुपर्ने हो, त्यस हिसाबले अहिलेसम्म स्थान नपाएको गुनासो गर्दै उनले थपे, मिडियासँगको सहकार्यमा प्रतियोगिता हुँदा जनमानसमा ब्याडमिन्टन ठूलो खेल हो भनेर स्थापित गराउँछ।"
गोर्खा रारा गोल्डकप : डाँडाबजार फाइनलमा,"धनकुटा : डाँडाबजार फुटबल क्लब राजारानीमा जारी १० औं गोर्खा स्ट्रङ रारा गोल्डकपको फाइनलमा प्रवेश गरेको छ। मंगलबार सम्पन्न सेमिफाइनल खेलमा सुनसरीको तालतलैया एकेडेमीलाई ट्राइब्रेकरमा ४२ गोलअन्तरले पराजित गर्दै डाँडाबजार फाइनलमा प्रवेश गरेको हो। निर्धारित समयको खेल एकएक गोलको बराबरीमा सकिएपछि ट्राइब्रेकरमा धकेलिएको थियो। ट्राइब्रेकरमा डाँडाबजारको तर्फबाट सिशष थापा, निरज थापा मगर, विशाल भण्डारी र ओशकरले गोल गरेका थिए। त्यस्तै तालतलैयाको तर्फबाट रोमन तामाङ र विवश गुरुङले गोल गरे भने। प्रेमा तामाङ र रोमन भूजेलको प्रहार डाँडाबजारका गोलकिपर प्रमिजय गच्छदारले रोके। पहिलो हाफमा दुवै टिमको गोल हुन सकेन। खेलको ७९ औं मिनेटमा फोफोनाले गोल गर्दै तालतलैयालाई अग्रता दिलाए। तर खेलको अन्त्यतिर ९० औं मिनेटमा विशाल भण्डारीले गोल गर्दै खेल वरावरीमा ल्याए। त्यसपछि दुवै टिमबाट थप गोल हुन सकेन। खेल ट्राइब्रेकरमा धकेलियो। खेलको म्यान अफ द म्याच डाँडाबजारका विशाल भण्डारी घोषित भए। उनले नगद ५ हजार सहित ट्रफी प्राप्त गरे। बुधबार प्रतियोगिताको दोस्रो सेमिफाइनल खेल सहलेश यूथ क्लब सिराहा र पथरी फुटबल क्लब मोरङ बीच हुने प्रचारप्रसार संयोजक सविन अधिकारीले बताए। भोलीको सेमिफाइनल विजेताले बिहीबार हुने फाइनल खेलमा डाँडाबजार फुटबल क्लबसँग प्रतिस्पर्धा गर्नेछ। राजारानीमा लाग्ने ऐतिहासिक चण्डी पूर्णिमा मेलाको अवसर पारेर आयोजना भएको गोल्डकपको विजेताले नगद तीन लाख रुपैयाँ सहित रारा गोल्डकपको ट्रफी र उपविजेताले एक लाख ५० हजार रुपैयाँ प्राप्त गर्ने आयोजक रारा क्लबका अध्यक्ष मणि चेम्जोङले बताए। विधागत रूपमा उत्कृष्ट हुने खेलाडीहरूले जनही नगद १० हजार रुपैयाँ ट्रफी र प्रतियोगिताको सर्वोत्कृष्ट खेलाडीले नगद २० हजार रुपैयाँ र ट्रफी प्रदान गरिने आयोजकले जनाएको छ।"
सुनको मूल्य प्रतितोला १ लाख ११ हजार २ सय पुग्यो,काठमाडौं : मंगलबार सुनको मूल्य थप ३ सय रुपैयाँले बढेको छ। नेपाल सुन चाँदी व्यवसायी महासंघका अनुसार आज छापावाल सुनको मूल्य प्रतितोला १ लाख ११ हजार २ सय रुपैयाँ पुगेको छ। तेजाबी सुन १ लाख १० हजार ६५० कायम भएको छ। अघिल्लो कारोबार दिन सोमबार ३०० रुपैयाँले बढेर प्रतितोला १ लाख १० हजार ९०० मा कारोबार भएको थियो। यसअघि वैशाख २१ गते सुनको मूल्य प्रतितोला १ लाख ११ हजार ८ सय रुपैयाँ पुगेको थियो। सुनको मूल्य बढेपनि चाँदी भने स्थिर छ। आज प्रतितोला चाँदी १४४५ रुपैयाँमा कारोबार भइरहेको महासंघले जनाएको छ।
काठमाडौं उपत्यकामा उच्च क्षमताका सबस्टेसन,"काठमाडौं : नेपाल विद्युत् प्राधिकरणले काठमाडौं उपत्यकाको विद्युत्् प्रसारण तथा वितरण प्रणाली सुधारका लागि उच्च क्षमताका आठ सबस्टेसन निर्माण गरिरहेको छ। काठमाडौं उपत्यकामा ४००, २०० र १३२ केभी क्षमताका सबस्टेसन निर्माणाधीन छन्। भविष्यमा वृद्धि हुन सक्ने विद्युत््को सम्भावित मागलाई सम्बोधन गर्न प्राधिकरणले सन् २०५० को समयसीमा निर्धारण गरी काठमाडौं उपत्यकाका प्रमुख क्षेत्रमा चरणबद्ध रूपमा प्रसारण तथा वितरण पूर्वाधार निर्माणको प्रक्रिया अगाडि बढाएको हो। सन् २०५० सम्ममा काठमाडौं उपत्यकाको विद्युत्को उच्चतम माग ३ हजार १ सय मेगावाट पुग्ने प्रक्षेपण गरी प्राधिकरणले थप २० नयाँ सबस्टेसन निर्माण प्रक्रिया अगाडि बढाएको छ। सबस्टेसन निर्माणका लागि जग्गा अधिग्रहण प्रक्रिया सुरु गरिएको छ। २२० केभी प्रसारण संरचनाले काठमाडौं उपत्यकाको बाहिरी परिधिलाई घेर्ने गरी २२० केभीको रिङ निर्माण गर्न सर्वेक्षण भइरहेको छ। काठमाडौंको लप्सीफेदी, मातातीर्थ, चोभार, फुटुङ, टेकु, मूलपानी र भक्तपुरको ठिमी तथा चाँगुनारायणमा सबस्टेसन निर्माणाधीन छन्। टेकु र चाँगुनारायण सबस्टेसन निर्माण अन्तिम चरणमा छन्। दुवै सबस्टेसन आगामी असारभित्र सञ्चालनमा ल्याउने गरी निर्माण भइरहेको छ। प्राधिकरणका कार्यकारी निर्देशक कुलमान घिसिङले काठमाडौं उपत्यकाभित्रको विद्युत््को बढ्दो माग धान्न र आपूर्तिलाई भरपर्दो तथा गुणस्तरीय बनाउन निर्माणाधीन सबस्टेसन आयोजना जतिसक्दो छिटो पूरा गर्ने गरी काम भइरहेको बताए। टेकुस्थित ६६११ केभी सबस्टेसनको सुदृढीकरण गरी १३२११ केभी र फुटुङमा १३२११ केभीको नयाँ सबस्टेसन निर्माण भइरहेका छन्। दुवै सबस्टेसनमा ४५४५ एमभीए क्षमताका दुई वटा पावर ट्रान्सफर्मर राखिने छ। बालाजुचपली १३२ केभी डबल सर्किट प्रसारण लाइनलाई फुटुङ सबस्टेसनमा ट्यापिङ गरी त्यस क्षेत्रमा विद्युत् आपूर्ति गरिनेछ। टेकु सबस्टेसनबाट स्थानीय रूपमा विद्युत् आपूर्तिका लागि ९ नयाँ फिडर निकालिनेछ, जसले काठमाडौंको केन्द्र भागको विद्युत्् आपूर्तिलाई सहज बनाउनेछ। काठमाडौं उपत्यकाको विद्युत् आपूर्तिलाई भरपर्दो, गुणस्तरीय र आधुनिक बनाउन नयाँ सबस्टेसन निर्माण, हालका सबस्टेसनलाई स्वचालित बनाउने, विद्युतीय तारलाई भूमिगत बनाउने, लगायतका आयोजना सञ्चालित छन्।"
बन्दै बुटिक विमानस्थल,"नेपालमा त्रिभुवन विमानस्थल एक मात्र अन्तर्राष्ट्रिय विमानस्थल हो। बाह्यसँगै नेपालमा सबैभन्दा ठूलो आन्तरिक विमानस्थलको रूपमा पनि सेवा प्रदान गर्दछ। विमानस्थलमा अहिले आन्तरिक र बाह्य गरी सरदर साढे ३ सय उडान हुने गरेको छ। यस्तै विमानस्थलले करिब २३ हजार यात्रुलाई दैनिक सेवा दिइरहेको छ। वार्षिक यात्रुको चहलपहल पनि करिब ७५ लाख पुगिसकेको छ। विमानस्थलको अन्तर्राष्ट्रिय टर्मिनलको क्षमता वार्षिक करिब ३५ लाख छ। क्षमताभन्दा बढी नै सेवा दिइरहेको त्रिभुवन विमानस्थल विस्तार आयोजनाका प्रमुख टीपेन्द्र श्रेष्ठ बताउँछन्। सन् २०३० मा अन्तर्राष्ट्रिय टर्मिनलबाट ८६ लाख यात्रुले सेवा लिने प्रक्षेपण गरिएको छ। उडान संख्या पनि थपिएको र यात्रुको चहलपहल पनि बढेको हुँदा भइरहेको विमानस्थल साँघुरो बन्दै गएको छ। निजगढ बनिनसकेको अवस्था र भैरहवा तथा पोखरा विमानस्थल काठमाडौंको वैकल्पिक हुन नसकिरहेको अवस्थामा यो विमानस्थलको विस्तार गर्न जरुरी रहेको नेपाल नागरिक उड्डयन प्राधिकरणका पूर्वमहानिर्देशक राजकुमार क्षेत्री बताउँछन्। नेपालमा आगामी २० वर्षमा हवाई यातायातको वार्षिक स्थिर वृद्धि (३५ प्रतिशतसम्मको) हुने अनुमाने छ। तर, त्रिभुवन अन्तर्राष्ट्रिय विमानस्थलको अवस्थिति काठमाडौं सहरको ज्यादै नजिक रहेकाले यसको सीमा क्षेत्रभन्दा थप विस्तार गर्ने अवस्था छैन। बढ्दो मागलाई विमानस्थलको हालको सीमा क्षेत्रभित्रै उपलब्ध क्षेत्रफलको अरू बढी प्रभावकारी उपयोग गरेर सम्बोधन गर्नुपर्ने देखिन्छ। यस परिस्थितिमा प्राधिकरणले एसियाली विकास बैंक (एडीबी) को सहयोगमा सन् २०१०२०२८ मा त्रिभुवन अन्तर्राष्ट्रिय विमानस्थलको पूर्वाधार सुधारका लागि गुरुयोजना तयार गरेको छ। विमानस्थल विस्तारको लागि नै १ सय ४० रोपनी जग्गा अधिग्रहण गरिएको छ। एटीसीईपीको आयोजना क्षेत्रमा ट्याक्सी वेको उत्तरी भागलाई विस्तार गर्ने, विमानस्थलमा बढी विमानहरू राख्न यात्रु चढाउनओराल्न र सामान राख्नझिक्नका लागि विमान रोक्ने क्षेत्र (अप्रोन एरिया) विस्तार गर्ने, ह्यांगर थप गर्ने र धावन मार्गको दक्षिणी भागमा तीन सय मिटर धावन मार्ग विस्तार गर्ने रहेका छन्। धावन मार्ग (रनवे) विस्तारको काम भइसकेको छ। धावन मार्गको दक्षिणतिरको अन्तिममा ट्याक्सी वे विस्तार गर्ने, जहाज पार्किङस्थल (ह्याङ्गर) लाई त्रिभुवन अन्तर्राष्ट्रिय विमानस्थलको पूर्वी भागमा स्थानान्तरण गर्ने र आन्तरिक विमानस्थलमा यात्रु चढाउनओराल्न र सामान राख्नझिक्नका लागि विमान रोक्ने क्षेत्र (अप्रोन एरिया) निर्माण गर्ने लगायत गुरुयोजनाअन्तर्गत सन् २०२८ को अनुमानित माग धान्ने गरी हवाई उड्डयन सुविधाको थप विकासको योजना गरिएको छ। धावनमार्गको उत्तरपश्चिमपट्टि अन्तर्राष्ट्रिय एप्रोन (पार्किङ) विस्तारको काम भइरहेको छ। अहिले माटो भर्ने काम भइरहेको आयोजना प्रमुख श्रेष्ठ बताउँछन्। पार्किङ बनिसकेपछि थप १८ अन्तर्राष्ट्रिय विमान पार्किङ गर्न सकिनेछ। अहिले ११ विमान पार्किङ हुँदै आइरहेको छ। चाइना नेसनल एरो टेक्नोलोजी इन्जिनियरिङले २०२० मा यो आयोजनाको ठेक्का पाएको थियो। कोभिडका कारण काम सुरु नभएको एप्रोन विस्तारको काम आगामी दुई वर्षभित्र सकिने श्रेष्ठले जानकारी दिए। यो आयोजना नेपाल सरकार र प्राधिकरणको आन्तरिक स्रोतबाट परिचालन भइरहेको छ। आयोजनाको लागत करिब सात अर्ब रुपैयाँ छ। दक्षिणपट्टि प्याराला ट्याक्सी वे विस्तारको काम भइरहेको छ। अन्तर्राष्ट्रिय नागरिक उड्डयन संगठन आईकाओ)को मापदण्डअनुसार काम भइरहेको छ। गान्सु मेकानाइज्ड चिनियाँ कम्पनीलाई दिइएको ठेक्का २०२६ सम्म सक्नु पर्नेछ। ट्याक्सी वेलाई रनवेको अन्तिमसम्म नै जोड्ने प्रमुख श्रेष्ठ बताउँछन्। ह्यांगर एरिया (जहाजहरूको मर्मत गर्ने ठाउँ) विकासको काम पनि भइरहेको छ। धावनमार्गदेखि पूर्वतिर यसको काम भइरहेको छ। केडिएन र सीसीइसीसी जेभी (सहकार्य) चाइनिज कम्पनीले ठेक्का पाएको छ यो आयोजना पनि सन् २०२६ सम्म सक्नुपर्ने छ। ट्याक्सी वे र ह्यांगर एरियाको लगानी भने एडीबीको ऋणमा भइरहेको छ। करिब ६५ मिलियन अमेरिकी डलरमा आयोजना निर्माण भइरहेको आयोजनाले जानकारी दिइरहेको छ। त्रिभुवन विमानस्थलको हाल भइरहेको प्यारालाल ट्याक्सी, पार्किङ एकदम नै साँघुरो भइसकेको छ। प्यारालाल ट्याक्सी वे नहुनाले सबै जहाज रनवेबाट टेक अफ गर्छन्। यो समयमा अरू जहाज उडान अवतरण गर्न पाउँदैनन्। प्यारालाल ट्याक्सी वे हुनेबित्तिकै जहाजहरू यसबाट नै उडानका लागि क्यूमा जान सक्छन्। यो हुनेबित्तिकै रनवेको क्षमता करिब २५ प्रतिशतले बढ्ने प्रमुख श्रेष्ठले भने। बढ्दो हवाई यात्रु धान्नका लागि नयाँ अन्तर्राष्ट्रिय टर्मिनल भवनको पनि आवश्यकता छ। हवाई आवागमनको बढ्दो मात्राको व्यवस्थापन गर्न सबै विस्तार कार्यसँग समानान्तर रूपमा सञ्चालन क्षमतामा पनि सुधार गर्नु जरुरी छ। अन्तर्राष्ट्रिय टर्मिनल भवन बनेपछि अहिलेको आन्तरिक टर्मिनललाई अन्तर्राष्ट्रियमा सारिने श्रेष्ठले जानकारी दिए। योसँगै भएको विमानस्थललाई बुटिक एयरपोर्टको रूपमा विकास गर्न पनि सुधार भएको छ। भवनभित्रको सरसफाइ, पेन्टिङ, मर्मतसम्भार, बगैंचा निर्माणलगायतका काम गरी सुधार गरिएको छ। क्षमता अभिवृद्धि गरिएका पूर्वाधार र सञ्चालनगत दक्षताले यात्रु तथा विमान कम्पनीहरूलाई प्रदान गर्ने सेवाको स्तर बढाउने र त्रिभुवन अन्तर्राष्ट्रिय विमानस्थलको वित्तीय दिगोपनमा सुधार ल्याउनेछ। यो पूर्वाधार सुधार कार्यले विमानस्थलको भौतिक क्षमता वृद्धि र हवाई यातायात सुरक्षा प्रवर्द्धन गर्न आईसीएओको गुणस्तर र सञ्चालनका सिफारिसहरू अनुकूल बनाउने दुवै लक्ष्य लिएको बताइएको छ। विमानस्थलमा यी सुधारपछि यसको यात्रु बहन क्षमता, जहाज पार्किङ क्षमता, जहाज मर्मत सम्भारमा सुधारजस्ता पक्षमा विस्तार हुने देखिन्छ। त्रिभुवन विमानस्थल विस्तारपछि निजगढ तत्काल नबन्दा पनि काम चल्ने भयो भने काठमाडौंको एयर ट्राफिक तथा यात्रुको चापलाई पनि धान्न सक्ने पूर्वमहानिर्देशक क्षेत्री बताउँछन्।"
राष्ट्र बैंक निर्देशिकाले ऊर्जामा निरुत्साहन,"राष्ट्र बैंकको ब्याज पुँजीकरणसम्बन्धी निर्देशिकाले यस क्षेत्रमा लगानी गर्न उत्साहितभन्दा पनि हतोत्साहित गरेको विज्ञ बताउँछन्। काठमाडौं : नेपाल राष्ट्र बैंकले केही अघि एकीकृत निर्देशिका जारी गर्यो। क, ख र ग वर्गका बैंकहरूका लागि उक्त निर्देशिका जारी गरिएको हो। जसमा ब्याज पुँजीकरणसम्बन्धी व्यवस्थामा केही परिवर्तन गरेको छ। यसले बैंकहरूलाई जलविद्युत्सम्बन्धी उद्योगमा थप लगानी नगर भन्ने आशय दिएको जानकार बताउँछन्। राष्ट्र बैंकले जारी गरेको उक्त निर्देशिकाको कर्जा प्रवाह, वर्गीकरण तथा कर्जा नोक्सानीसम्बन्धी व्यवस्थाको दफा ४३ ले जलविद्युत् आयोजनाको ग्रेस अवधी (आयोजना निर्माण सुरु भएर उत्पादन नहँुदासम्मको अवधी)को ब्याज पुँजीकरण गर्न पाउने भनेको छ। तर, यसमा के फरक छ भने ग्रेस अवधीको ब्याजलाई पुँजीकरण (ब्याजलाई पनि साँवा नै गाभ्ने) गर्दा पुँजीकृत ब्याज रकमलाई इन्टरेस्ट क्यापिटलाइज्ड टर्म लोन(आईसिटीएलब्याज पुँजीकृत आवधिक कर्जा) शीषर्कमा छुट्टै लेखांकन गर्नुपर्छ। अर्थात् यो अवधीमा गरिएको ब्याज पुँजीकरणलाई बैंकहरूले नाफामा देखाएर त्यसबापतको लाभांश बाँड्न पाउने छैनन्। आईसिटीएल भनेको जति ब्याज पाक्यो साँवामा थप्दै गयो भन्ने बुझिन्छ। त्यस्तो ब्याज पुँजीकरण गर्न पाइयो, तर त्यस्तो ब्याजलाई नाफा मानेर बैंकहरूले लाभांश वितरण गर्न पाउँदैनन्। छुट्टै शीर्षकमा राख्नुपर्छ। जुनदिनबाट विद्युत् उत्पादन सुरु हुन्छ, त्यो बेलाबाट आयोजनाले भुक्तानी सुरु गर्छ। आयोजनाले बैंकलाई भुक्तानी सुरु गर्दा ब्याज पुँजीकरणको २ शीर्षक बनाउन भनिएको छ। एउटामा ब्याज पुँजीकरणको रकम र दोस्रोमा ब्याज पुँजीकरणबाट भुक्तानी सुरु भएपछिको ब्याजको जति रकम असुली हुन्छ त्यसलाई मात्र आम्दानी देखाउन भनेको छ। अनि बल्ल लाभांश खान पाइने उल्लेख छ। बैंकमा पैसा जम्मा हुने तर, त्यसलाई प्रयोग गर्न नपाएर मौज्दातमा राख्नुपर्ने भएपछि जलविद्युत्मा लगानी खुम्चिने स्वतन्त्र ऊर्जा उत्पादक संघ नेपाल(इप्पान) का उपाध्यक्ष मोहन डाँगी बताउँछन्। विद्युत् व्यापार सम्झौता(पीपीए) भएर वित्तीय व्यवस्थापन गर्न जाने आयोजनाहरू यसबाट प्रभावित हुने देखिन्छन्। यस्तै, निर्देशिकाले जलविद्युत् आोजना सम्पन्न भई उत्पादन प्रारम्भ गरे तापनि प्रसारणलाइन निर्माण नभएको कारण पूर्णक्षमतामा सञ्चालन हुन नसकेका आयोजनाको हकमा प्रसारण लाइन निर्माण भई सञ्चालानमा नआउँदासम्मका लागि रकमलाई खुद बिक्री आम्दानी नधानेको हदसम्म आंशिक रूपमा पुँजीकरण गर्न सकिने भनेको छ। इप्पानका अनुसार अहिले पीपीए भएर बसेका १५ सय मेगावाट आयोजना, अर्धजलाशययुक्त ४ हजार र नदी प्रवाहमा आधारित (आरओआर)को नयाँ १५ सय मेगावाट गरी करिब ७ हजार मेगावाटका आयोजनाहरूको वित्तीय व्यवस्थापन हुन बाँकी छ। चार वर्ष रोकिएको आरओआरको पीपीएलाई नेपाल विद्युत् प्राधिकरणले खुलाएको छ। आयोजना कनेक्सन सम्झौता भएको मितिको आधारमा सूचीकृत भएको १ बाट ६६ नम्बरसम्मका १५ सय मेगावाटको पीपीएको प्रक्रिया रहेको छ। अहिलेसम्म ४६ नम्बरसम्मको ड्राफ्ट पीपीए सही भइसकेकोे छ। बाँकीको हुने क्रममा छ। ड्राफ्ट पीपीए भएका आयोजना स्वीकृतिका लागि विद्युत् नियमन आयोग जान्छन्। त्यहाँबाट स्वीकृतिपछि प्राधिकरणसँग पीपीए हुन्छ। त्यसपछि यी आयोजना वित्तीय व्यवस्थापन अर्थात् लगानीका लागि बैंक जाने हुन्छन्। राष्ट्र बैंकको उक्त निर्देशिका लागू हुनु अघिसम्म ७० प्रतिशत बैंकको ऋण र ३० प्रतिशत विकासकर्ता इक्विटीबाट लगानी गर्थे। तर, अब ब्याज पुँजीकरण भएको रकमलाई लाभांश बाँड्न नपाउने भएपछि अब ग्रस अवधीको ब्याज लगानी विकासर्ता आफैंले गर्नुपर्ने हुन्छ। यसको मतलब इक्विटी लगानी बढाउन पर्ने इप्पानका सदस्य प्रकाश दुलाल बताउँछन्। अहिलेको अवस्थामा इक्विटी बढाउने अवस्थामा विकासकर्ता नरहेको उनको भनाइ छ। जलविद्युत्को सम्भावना र यसको आवश्यकताका आधारमा यसमा लगानी बढ्दो छ। तर, राष्ट्र बैंकको यो निर्देशिका लागूसँगै जलविद्युत्मा आवश्यक लगानी कहाँबाट गर्ने भन्ने प्रश्न खडा भएको छ। आज ऋण दिने ५ वर्ष पछाडि आम्दानी देखाभन्दा बैंकको आजको पर्फमेन्स नदेखिने भयो। अरूको पालामा लाभांश खानालाई अहिले किन ऋण दिने भन्ने आउँछ। उनीहरूले आयोजना लगानीयोग्य छैन भनेर पन्छिन पाउने भए, इप्पानका उपाध्यक्ष डँगीले भने। यो बैंकका लागि राम्रो भएन। अब यसो हुँदा पुँजीकरण भएको ब्याजको नाफा खाना नपाउने भएपछि बैंकले आयोजना विकासकर्तालाई नै ब्याज तिर्न लगाउने वा जोहो गर्न भन्ने भए। बैंकहरूले साँवाको मात्र ऋण दिने तर ब्याजका लागि ऋण नदिने सुरु नै गरिसकेको नाम उल्लेख नगर्ने सर्तमा जलविद्युत् विज्ञ बताउँछन्। बैंकहरूले ब्याजबाहेक अन्य शीर्षकमा ७५ प्रतिशतभन्दा कम ऋण दिने भनिसकेका छन्। यसो हुँदा आयोजना विकासकर्तामा लगानी दबाब पर्न जाने र इक्विटीको अनुपात (पुँजी बढाउने) बढाउनुपर्ने हुन्छ। अहिलेको अवस्थामा जलविद्युत् विकासकर्ताहरूले पुँजी बढाउने अवस्था नभएको ती विज्ञको पनि भनाइ छ। राष्ट्र बैंकले बैंकहरूलाई ऊर्जामा न्यूनतम १० प्रतिशत लगानी गर्नु भनेको छ। यसले नै उनीहरूलाई यस क्षेत्रमा लगानी गर्न बाध्य बनाउँछ। लक्ष्य पुर्याउन सकेन भने जरिवाना हुन्छ। गुणाकर भट्ट, प्रवक्ता, नेपाल राष्ट्र बैंक आज ऋण दिने पाँच वर्ष पछाडि आम्दानी देखाभन्दा बैंकको आजको पर्फमेन्स नदेखिने भयो। अरूको पालामा लाभांश खानलाई अहिले किन ऋण दिने भन्ने कुरा पनि आउँछ। मोहन डाँगी,उपाध्यक्ष, इप्पान पहिला ब्याज पुँजीकरण राष्ट्र बैंकको स्वीकृतमा गर्नुपथ्र्यो भने अहिले बैंकको सञ्चालक समितिले निर्णय गर्न सक्ने भनेको छ। तर, त्यस्तो आम्दानीबाट लाभांश बाँड्न नपाउने भनेको छ। अब बैंकहरूले जलविद्युत्मा लगानी गर्ने कि नगर्ने भनेर सोच्न बाध्य पारेको छ। ज्ञानेन्द्र ढुंगाना, प्रमुख कार्यकारी अधिकृत, नबिल बैंक यस्तै, यो निर्देशिकाले व्यवस्था गरेको ऋणको पुनर्संरचना वा पुनर्तालिकीकरण गरिएको कर्जाको ब्याजलाई पुँजीकरण गर्न नपाइने भएपछि बैंकको नाफा घट्छ र यसले लगानी प्रभावित हुने बाराही हाइड्रोपावरका प्रमुख कार्यकारी अधिकृत सूर्य अधिकारी बताउँछन्। उक्त ब्याज पुँजीकरण गर्न नपाउने भएपछि बैंकहरूले अहिले लिँदै आएको ब्याजमा स्याज लिन नपाउन सक्छ, उनले भने। मुलुकमा हाल कुल जडित क्षमता करिब २५ सय मेगवाट पुगेको छ। त्यसमा करिब १८ सय मेगावाट निजी क्षेत्रबाट प्रबद्र्धित आयोजना छन् भने चालू आर्थिक वर्षमा थप ३ सय मेगावाट निजी क्षेत्रका आयोजना नै राष्ट्रिय ग्रिडमा जोडिँदै छन्। नेपाल विद्युत प्राधिकरणले पनि आन्तरिक खपतबाट धेरै भएको वर्षायामको बिजुली भारत निर्यात सुरु गरिसकेको छ। गत वर्षमात्र विद्युत् निर्यातबाट करिब १२ अर्ब रुपैयाँ कमाएको छ। आगामी आर्थिक वर्षको वर्षायाममा करिब १२ सय मेगावाट भारत निर्यात प्राधिकरणले जनाएको छ। अर्कोतिर वर्षायाममा बिजुली धेरै भए पनि हिउँदमा करिब ५ सय मेगावाट भारतबाट नै आयात हुँदै आएको छ। निजी प्रबद्र्धनका आयोजना नदी प्रवाहमा आधारित आयोजना भएकाले वर्षायाममा ७० प्रतिशत बिजुली उत्पादन हुन्छ भने हिउँदमा करिब ३० प्रतिशत मात्रै विद्युत् उत्पादन गर्छन्। आरओर आयोजना क्यू ४० डिजाइनबाट बन्ने भएकाले पाँच महिना पूर्णक्षमतामा उत्पादन भए पनि ७ महिना प्रायः आंशिक रूपमा मात्रै चल्छन्। १२ महिना नै बिजुली पर्याप्तता बढाउनका लागि जलविद्युत्मा थप लगानी आवश्यक देखिन्छ। राष्ट्र बैंक आफैंले जलविद्युत्लाई प्राथमिकतामा राख्दै बैंकहरूलाई कुल लगानीको न्यूनतम १० प्रतिशतसम्म यस क्षेत्रमा लगानी गर्न निर्देशन दिएको छ। २०८३ सालसम्म बैंकहरूले जलविद्युत्मा ऋण लगानी पुर्याउन राष्ट्र बैंकले निर्देशन दिएको हो। अहिलेसम्म बैंकहरूले कुल ऋण करिब ६ प्रतिशत लगानी जलविद्युत्मा गरेको राष्ट्र बैंकका प्रवक्ता डा गुणाकर भट्ट बताउँछन्। बैंकहरूले ९ खर्बभन्दा बढी ऋण लगानी जलविद्युत्मा गरेका छन्। राष्ट्र बैंकले तोकेको ऋण लगानी पुर्याउन पनि यसले बाधा गर्न सक्ने स्रोत बताउँछ। राष्ट्र बैंकको ब्याज पुँजीकरणसम्बन्धी निर्देशिकाले अब बैंकहरू जलविद्युत्मा लगानी गर्ने कि नगर्ने भनेर सोच्न बाध्य भएको नेपाल बैंकर्स संघका पूर्वअध्यक्ष एवं नबिल बैंकका प्रमुख कार्यकारी अधिकृत ज्ञानेन्द्र ढुंगान बताउँछन्। पहिला ब्याज पुँजीकरण राष्ट्र बैंकको स्वीकृतमा गर्नुपथ्र्यो भने अहिले बैंकको सञ्चालक समितिले निर्णय गर्न सक्ने भनेको छ। तर, त्यस्तो आम्दानीबाट लाभांश बाँड्न नपाउने भनेको छ। यसले गर्दा पक्कै पनि यस क्षेत्रमा लगानी बढाउने सम्बन्धमा हामी सोच्न बाध्य छौं, ढुंगानाले भने। इन्टरेस्ट डिउरिङ द कन्स्ट्रक्सन पिरियड (आइडीसीआयोजना निर्माण अवधीको ब्याज) लाई आम्दानी मानेर बाँड्न नपाउने भनेपछि बैंकहरूले सोच्नुपर्ने अवस्था आएको उनले दोहोर्याए। यस सम्बन्धमा संघले राष्ट्र बैंकको ध्यानाकर्षण गरेको जानकारी दिएको छ। बैंकहरू पहिला जस्तो सजिलो नै तयार हुन गाह्रो रहेको ढुंगाना भनाइ छ। ब्याज पुँजीकरणसम्बन्धी निर्देशिकाले जलविद्युत्मा लगानी बढाउने उत्साहभन्दा पनि हतोत्साहित गरेको संघका अध्यक्ष सुनील केसी पनि बताउँछन्। ग्रेस अवधीको ब्याजको पुँजीकृत रकमलाई लाभांश बाँड्न नपाउने भएपछि बैंकले थप लगानी किन गर्ने भन्दै केसीले बैंकका लगानीकर्ताहरूलाई मुनाफा वितरण गर्ने दायित्वमा यसले असर गर्ने बताए। हामीले बैंकका लगानीकर्ताका बारेमा पनि सोच्नुपर्ने हुन्छ। मुनाफा बाँड्न पाइँदैन भने किन त्यसमा लगानी बढाउने, उनी भन्छन्। लगानी नै पूरै नरोकिए पनि प्रभावित हुने भन्दै केसीले जुन क्षेत्रमा नाफा कमाउन सक्छ र लगानीको सहज वातावरण हुन्छ बैंकले त्यतै लगानी गर्ने बताउँछन्। यसकारण बैंकको प्राथमिकता जलविद्युत् नपरी अन्य क्षेत्र पर्न सक्ने तर्क पनि उनको छ। राष्ट्र बैंकको ब्याज पुँजीकरणसम्बन्धी निर्देशिकाले यस क्षेत्रमा लगानी गर्न उत्साहितभन्दा पनि हतोत्साहित गरेको उनको भनाइ छ। यता, राष्ट्र बैंक भने मुलुकको उत्पादनशील क्षेत्रमा प्रमुख उद्योगको रूपमा रहेको जलविद्युत्मा बैंकहरूले लगानी बढाउन पर्ने बताउँछ। यो निर्देशिकाले जलविद्युत्को लगानी प्रभावित नहुने राष्ट्र बैंकको भनाइ छ। राष्ट्र बैंकको निर्देशनलाई बैंकहरूले पालना गर्नुपर्ने नभए सजाय भागेदार हुने केन्द्रीय बैंकका प्रवक्ता गुणाकर भट्ट बताउँछन्। राष्ट्र बैंकले बैंकहरूलाई ऊर्जामा न्यूनतम १० प्रतिशत लगानी गर्नु भनेको छ। यसले नै उनीहरूलाई यस क्षेत्रमा लगानी गर्न बाध्य बनाउँछ। लक्ष्य पुर्याउन सकेन भने जरिवाना हुन्छ। भट्टले स्पष्ट पारे। ब्याज पुँजीकरण गरेर तुरन्तै लाभांश बाँड्ने अन्तर्राष्ट्रिय अभ्यासमा नभएको उनले बताए। नकमाएको पैसा कसरी बाँड्ने भनाइ राष्ट्र बैंकको हो। तथ्यांकमा देखियो तर वास्तबमा आर्जन भएको हुँदैन। यसलाई बाँड्दा बैंकलाई जोखिम बढ्न सक्छ। जतिबेला वास्तबमा नै रकम आउँछ, त्यति नै बेला सेयरधनीहरूले पाइहाल्छन् नि !, भट्टले भने। बैंकको दीर्घकालीन वित्तीयस्थिति मजबुत बनाउनका लागि यो निर्देशिका ल्याइएको राष्ट्र बैंकको भनाइ छ।"
तीन महिनाको बेसरेट हेरेर कर्जाको ब्याजदर हरेक महिना तोकिने,"नयाँ व्यवस्थाअनुसार मासिक तथा पछिल्लो तीन महिनाको औसत आधारदर बैंक तथा वित्तीय संस्थाले आफ्नो वेभसाइटमासमेत प्रकाशित गर्नुपर्नेछ। काठमाडौं : बैंक तथा वित्तीय संस्थाहरूले पछिल्लो तीन महिनाको औसत आधारदर (एभरेज बेसरेट) का आधारमा हरेक महिना ऋणको ब्याजदर कायम गर्नुपर्ने भएको छ। इजाजतप्राप्त क, ख र ग वर्गका बैंक तथा वित्तीय संस्थालाई जारी गरिएको एकीकृत निर्देशन, २०७९ लाई परिमार्जन गर्दै नेपाल राष्ट्र बैंकले यस्तो व्यवस्था कार्यान्वयन गर्न सोमबार परिपत्र गरेको हो। कर्जाको ब्याजदर परिवर्तन गर्दा पछिल्लो तीन महिनाको औसत आधारदरमा भएको थपघटको सीमासम्म मासिकरुपमा परिवर्तन गर्नुपर्नेछ,राष्ट्र बैंकको निर्देशनमा भनिएको छ, तर पछिल्लो तीन महिनाको औसत आधारदरमा भएको परिवर्तनभन्दा बढीले ब्याजदर घटाउन, जुनसुकै अवस्थामा वृद्धि गर्न तथा ऋणीसँगको सहमतिमा स्थिर ब्याजदर कायम गर्न भने बाधा पर्नेछैन। पछिल्लो तीन महिनाको औसत आधारदरमा परिवर्तन हुँदा ब्याजदरमा परिवर्तन हुनेनहुनेबारे बैंक तथा वित्तीय संस्थाले अनिवार्यरुपमा ऋणीलाई जानकारी दिनुपर्नेछ। त्यस्तै कुनै पनि कर्जा पछिल्लो तीन महिनाको औसत आधारदरभन्दा कम ब्याजदरमा प्रबाह गर्न नपाइने व्यवस्था राष्ट्र बैंकले लागू गरेको छ। आधारदर निर्धारणसम्बन्धी कार्यविधि, २०६९ बमोजिम मासिकरुपले आधारदर गणना गरी उक्त विवरण महिना समाप्त भएको सात दिनभित्र राष्ट्र बैंकमा पेस गर्नुपर्ने व्यवस्था छ। नयाँ व्यवस्थाअनुसार मासिक तथा पछिल्लो तीन महिनाको औसत आधारदर बैंक तथा वित्तीय संस्थाले आफ्नो वेभसाइटमासमेत प्रकाशित गर्नुपर्नेछ। कुनै व्यक्ति वा फर्मलाई प्रदान गरिने कर्जा तथा सापटको ब्याजदर निर्धारण गर्दा आधारदरमा थप गरिने प्रिमियम दर स्पष्ट रुपमा उल्लेख गर्नुपर्ने व्यवस्था रहेको छ। जस्तै कुनै ग्राहकलाई प्रदान गरिने कर्जाको ब्याजदर निर्धारण गर्दा आधारदरमा बैंक तथा वित्तीय संस्थाले दुई प्रतिशत बिन्दुले प्रिमियम थप गर्न पाउँछन्। रासस"
घोराहीलगानी कोष सम्झौतामा कमलेश कनेक्सन,"घोराही सिमेन्टको मुख्य लगानीकर्ता समूह विशाल ग्रुप र त्रिवेणी ग्रुपले आफ्ना प्रतिनिधि कमलेश अग्रवाल नागरिक लगानी कोषको सञ्चालक रहेका बेला अन्डरराइटरसम्बन्धी सम्झौतापत्र सञ्चालक समितिबाट पास गराउनुमा शंका गरिएको छ। काठमाडौं : आफैं निर्णयकर्ता। आफैं लाभग्राही। घोराही सिमेन्टको सेयर अन्डरराइटिङ (प्रत्याभूति) सम्झौता गर्दा स्वार्थ बाझिने यस्तै सेटिङ भएको पाइएको छ। नेपाल लाइफका सञ्चालक कमलेशकुमार अग्रवाल कोषको सञ्चालक भएका बेला अन्डरराइटिङ सम्झौता भएको थियो। विशाल ग्रुपका अग्रवाल कोषका निर्णायक तहमा भएका बेला त्यही विशाल ग्रुप र संघई परिवार (त्रिवेणी ग्रुप) को लगानी रहेको घोराही सिमेन्टसँग अपत्यारिलो प्रिमियम मूल्यमा अन्डरराइटिङ सम्झौता भएको थियो। अग्रवाललाई नेपाल लाइफको सञ्चालक हुँदै कोषको सञ्चालक बनाउन संघई परिवार (त्रिवेणी ग्रुप) र विशाल ग्रुप (अग्रवाल परिवार) को ठूलो भूमिका रहेको स्रोतले बतायो। यी ग्रुपको मुख्य लगानी भएको घोराहीको आईपीओलाई प्रतिकित्ता ४ सय रुपैयाँमा अन्डरराइटिङ गराउन अग्रवालले विशेष भूमिका खेलेका थिए। उनी नेपाल चेम्बर अफ कमर्सका वरिष्ठ उपाध्यक्षसमेत हुन्। उतिबेला कमजोर वित्तीय विवरण भएको कम्पनीलाई त्यतिको महँगो दरमा अन्डरराइटिङ गर्न कोही तयार थिएनन्। त्यस्तोमा असारको अन्तिम साताको सञ्चालक समिति बैठकले घोराही सिमेन्टको सेयर प्रत्याभूतिसम्बन्धि सम्झौतापत्र स्वीकृत गरेको थियो। सम्झौताअनुसार सर्वसाधारणले घोराहीको आईपीओ खरिद नगरेको अवस्थामा नागरिक लगानी कोषले खरिद गर्नुपर्छ। घोराहीले प्रतिकित्ता ४ सय ३५ रुपैयाँका दरले प्रिमियम मूल्यमा आईपीओ जारी गर्दै छ। तर, अहिले दोस्रो बजारमै राम्रो सिमेन्ट कम्पनीको मूल्य त्यसभन्दा निकै सस्तोमा पाउने स्थिति आएपछि आईपीओ सब्स्क्राइब नहुने र यस्तोमा नागरिक लगानी कोष फस्ने भएकाले अन्डरराइटिङ सम्झौता विवादित बनेको छ। कोष र सिमेन्ट कम्पनीबीच गत साउन १ गते भएको सेयर प्रत्याभूति गर्ने सम्झौता आगामी असारमा सकिँदैछ। यो पनि पढ्नुहोस घोराही सिमेन्टको आईपीओमा जोखिमपूर्ण अन्डरराइटिङ अपत्यारिलो अन्डरराइटिङ रद्द गरौं नेपाल लाइफ इन्स्योरेन्स नागरिक लगानी कोषको ३ प्रतिशत सेयरधनी हो। नेपाल लाइफमा त्रिवेणी र विशाल ग्रुपको मुख्य लगानी छ। सोही क्रममा बैंक तथा वित्तीय संस्थाबाट प्रतिनिधिका रूपमा २०७४ सालमै कमलेशलाई कोषमा पठाइएको हो। नेपाल लाइफका सोही लगानीकर्ता (संघई र अग्रवाल परिवार) घोराही सिमेन्टको मुख्य सेयरधनी हुन्। नेपाल लाइफका सञ्चालक समिति अध्यक्ष गोबिन्दलाल संघई घोराही सिमेन्टको सञ्चालक हुन्। कम्पनीमा उनको नाममा करिब ४० करोड रुपैयाँ लगानी छ। अहिले घोराहीलाई महँगो दरमा अन्डरराइटिङ गराउन गोबिन्दलालले नै कमलेशमार्फत काम गराएको स्रोत बताउँछ। असार अन्तिम साता अग्रवालको प्रभावमा सञ्चालक समितिले अन्डरराइटिङको सम्झौतापत्र स्वीकृत गरेको स्रोतको दाबी छ। नागरिक लगानी कोषका कार्यकारी निर्देशक रमण नेपालले पनि सञ्चालक समितिको स्वीकृतिअनुसार नै अन्डरराइटरको सम्झौता गरेको अन्नपूर्ण पोस्ट्लाई बताएका छन्। घोराही सिमेन्टको मुख्य लगानीकर्ता समूह विशाल ग्रुप र त्रिवेणी ग्रुपले आफ्ना प्रतिनिधि कमलेश अग्रवाल नागरिक लगानी कोषको सञ्चालक रहेका बेला अन्डरराइटरसम्बन्धी सम्झौतापत्र सञ्चालक समितिबाट पास गराउनुमा शंका गरिएको छ। गत साउनमा नागरिक लगानी कोष र घोराही सिमेन्टले अन्डरराइटिङको सम्झौता गर्दा नेप्से परिसूचक २१ सयको बिन्दुमा थियो। घोराहीसँग सम्झौता गर्दा कोषले अन्डरराइटरले लिने शुल्क पनि पाउने र आईपीओ बिक्री नभएको अवस्थामा किन्नु परे खासै घाटा पनि नहुने सोचमा कोष थियो। त्यतिबेला प्रतिस्पर्धी सिमेन्ट कम्पनीको मूल्य ८ सय रुपैयाँ थियो। र, ४ सय ३५ मा अन्डरराइटिङ गर्नुलाई कोषले सुनौलो अवसर नै मानेको थियो। सेयर बजारको परिस्थिति, कम्पनीको वित्तीय परिसूचक र प्रक्षेपणका आधारमा अहिले सर्वसाधारणले आईपीओ किने उनीहरू फस्ने र सर्वसाधारणले सबै खरिद नगरे कोष फस्ने निष्कर्षमा सेयर बजारका जानकारहरू पुगेका छन्। कोष फस्नु भनेको ससानो दरमा रकम बचत गर्ने सर्वसाधारण फस्नु हो। गत साउनमा सेयर प्रत्याभूतिकर्तासम्बन्धी सम्झौतामा आइतबार कोषका कार्यकारी निर्देशक रमण नेपाल र घोराही सिमेन्टको तर्फबाट सञ्चालक आदित्य संघईले हस्ताक्षर गरेका थिए। घोराही सिमेन्टले ७९ लाख ४३ हजार ८ सय १ कित्ता सेयरको परल मूल्यमा १ सय रुपैयाँमा प्रिमियमबापत ३ सय ३५ रुपैयाँ थप गरी प्रतिकित्ता ४ सय ३५ रुपैयाँको दरले ३ अर्ब ४५ करोड ५५ लाख ५३ हजार ४ सय ३५ रुपैयाँको सेयरको प्रत्याभूति भएको थियो। घोराही सिमेन्ट कम्पनीले सगरमाथा ब्रान्ड ओपीसी र पीपीसी सिमेन्ट तथा क्लिंकर उत्पादन तथा बिक्री वितरण गर्छ।"
"नेप्से दोहोरो अंकले बढ्यो, कारोबार रकम भने घट्यो",काठमाडौं : सेयर कारोबारको तेस्रो दिन मंगलबार नेप्से परिसूचक दोहोरो अंकले बढेको छ। आज नेप्से परिसूचक १०६६ अंकले बढेर १८४४३६ विन्दुमा पुगेको छ। सेन्सेटिभ इण्डेक्स १८७ अंकले बढेर ३५४२५ विन्दुमा अडिएको छ। नेप्से दोहोरो अंकले बढेपनि कारोबार रकम भने सोमबारको तुलनामा घटेको छ। आज २६९ कम्पनीको २८ लाख ३६ हजार १३९ कित्ता सेयर ७७ करोड ४७ लाख ६० हजार ६४७ रुपैयाँमा खरिदबिक्री भयो। अघिल्लो कारोबार दिन नेप्से परिसूचक १६९३ अंकले घटेर १८३३६९ विन्दुमा पुगेको थियो। सो दिन आज २७० कम्पनीको २८ लाख १० हजार ६२७ कित्ता सेयर ८२ करोड ४२ लाख १७ करोड १ रुपैयाँमा कारोबार भएको थियो। साताको पहिलो कारोबार दिन आइतबार २६३ कम्पनीको २० लाख १५ हजार ९५९ कित्ता सेयर ६० करोड ८१ लाख ३५ हजार ९४ रुपैयाँमा खरिदबिक्री भएको थियो। कारोबार रकमका आधारमा हिमाल दोलखा हाइड्रोपावर शीर्षस्थानमा रह्यो। सो कम्पनीको ६ करोड ९६ लाख २५ हजार रुपैयाँको सेयर खरिदबिक्री भयो। शिवम् सिमेन्टको ४ करोड ४६ लाख मूल्य बराबरको सेयर कारोबार भयो। यसदिन पिपुल्स पावरको सेयर मूल्य सर्वाधिक ६४७ प्रतिशतले बढ्यो। कारोबारमा आएका १३ वटै उपसमूहको सूचक सकारात्मक देखिए।
राजधानी जोड्ने व्यापारिक गौंडो,"विकासपछि विनाश र विनाशपछि विकास। बूढापाकाहरूको यही भनाइ सार्थक हुन पुगेको छ, रसुवागढी नाकाको हकमा। डेढ दशक अगाडिसम्म खासै चर्चामा आएको थिएन रसुवागढी नाका। तर, सिन्धुपाल्चोकको जुरे पहिरो, २०७२ सालको विनाशकारी भूकम्प र लगत्तै भारतले गरेको नाकाबन्दीपछि रसुवागढी नाका चर्चामा आएको हो। तातोपानी नाका बन्द भएपछि यतिखेर नेपालचीन प्रवेशका लागि सञ्चालनमा रहेको एक मात्र व्यस्त नाकाका रूपमा रसुवागढी नाका छ। काठमाडौंदेखि १ सय ५२ किलोमिटर उत्तर भोटेकोसी नदीको किनारामा रहेको रसुवागढी नाकालाई नेपाल र चीन सरकारले उत्तिकै प्राथमिकतामा राखेको छ। शदीयौं पहिले बाजेपुर्खाहरूले नुन लिन जाने पैदल मार्गका रूपमा रहेको रसुवागढी नाका अहिले नेपालचीन प्रवेशका लागि सञ्चालनमा रहेको एकमात्र आधिकारिक नाकाको रूपमा रहेको छ। विनाशकारी भूकम्प, नाकाबन्दी र पहिरोपछि रसुवागढी नाकाबाटै नेपाल र चीनबीच व्यापारिक कारोबार हुँदै आएको छ। नेपालचीन प्रवेशका लागि हाल सञ्चालनमा रहेको एक मात्र रसुवागढी नाकालाई चीन पक्षले सन् २०१७ को सेप्टेम्बर १ तारिखदेखि अन्तर्राष्ट्रिय नाकाको मान्यता दिइसकेको छ। रसुवागढी नाकाबाट चीनको केरुङ २४ किलोमिटर दूरी उत्तरपश्चिमी भेगमा रहेको छ। यही नाकाबाट विभिन्न समयमा भएको निर्वाचनका लागि चीनबाट मतपेटिका, छेकावारलगायतका सामग्री आयात गरिएको थियो। चीनले हवाई मार्गबाट ल्याउन नसक्ने सहयोग सामग्रीहरू पछिल्लो समय यही नाकाबाटै उपलव्ध गराउँदै आएको छ। दुवै देशले यस नाकालाई प्रमुख मान्यता दिइरहेका कारण विशेष सुरक्षा योजना कार्यान्वयन भइरहेको रसुवा प्रशासनले जनाएको छ। यस नाका चीन प्रवेशका लागि काठमाडौंदेखि छोटो दूरीको नाका हो। रसुवागढी नाकासम्म पुग्न नेकपा एमालेका अध्यक्ष केपी शर्मा ओली पहिलो पटक प्रधानमन्त्री हुँदा नै सडक मार्ग स्तरोन्नति गर्ने नीतिअनुसार त्रिदेशीय सडकमार्गको अवधारणाअनुसार विकास र विस्तार भइरहेको छ। पृथ्वी राजमार्गको गल्छीदेखि नुवाकोटको विदुर हुँदै रसुवाको वेत्रावतीमैलुङस्याफ्रुबेसीरसुवागढी मार्गसम्म जोड्ने सरकारी योजनासार हाल धमाधम दुई लेनको पक्की मोटरबाटो निर्माण भइरहेको छ। सो सडक मार्गको काम हाल ५४ प्रतिशत सकिएको गल्छीत्रिशूलीमैलुङरसुवागढी सडक आयोजनाले जनाएको छ। सरकारको योजनाअनुसार रसुवागढीबाट सडकमार्ग मात्रै नभई चीनको सिगात्सेदेखि आउने रेल भूमिगत रूपमा काठमाडौं पुर्याउने र काठमाडौंबाट लुम्बिनीसम्म पुर्याउने योजना रहेको छ। रसुवागढी नाकाबाट विशेषगरी विद्युतीय गाडीका साथै अन्य सामानको आयात निर्यात अहिले दैनिक रूपमा भइरहेको छ। रसुवागढी नजिकै टिमुरेमा रहेको रसुवागढी भन्सार कार्यालयवाट भन्सार राजस्व संकलनमा बढोत्तरीसमेत भइरहेको रसुवा भन्सार प्रमुख नारायणप्रसाद भण्डारीले बताए। रसुवागढी हुँदै केरुङ जोड्न आव २०७२०७३ देखि गल्छीत्रिशूलीमैलुङस्याफ्रुबेसीरसुवागढी सडक निर्माण भइरहेको छ। उक्त सडकको लम्बाइ ८२ किलोमिटर छ। जसमध्ये नेपाल सरकारले ६५ र चीन सरकारको अनुदानमा १७ किलोमिटर निर्माण हुने आयोजना प्रमुख ध्रुवकुमार श्रेष्ठले बताए। उनका अनुसार उक्त सडकको हालसम्म ३५ किलोमिटर कालोपत्रे गरिसकिएको छ। हाल सडक चौडा बनाउने, पर्खाल निर्माण र नाली निर्माणको कार्य भइरहेको छ। कुल १५ अर्र्ब ५० करोड रुपैयाँ लागत रहेको सडक आयोजनामा हालसम्म आठ ८ अर्ब ७५ करोड रुपैयाँ खर्च भइसकेको छ। हालसम्म ३ अर्ब २५ करोड मुआब्जा तथा क्षतिपूर्तिका लागि र साँढे पाँच अर्ब निर्माणको काममा खर्च भइसकेको आयोजनाले जनाएको छ। सडक मार्गको बीचमा ३२ वटा पुल निर्माण गर्नुपर्नेमा १३ वटा निर्माण सम्पन्न भइसकेको आयोजना प्रमुख श्रेष्ठले बताए। जसमध्ये पाँच वटा पुल निर्माणाधीन र चार वटा पुलको ठेक्का प्रक्रिया भइरहेको छ। सडकका लागि सात सय ६६ रोपनी जग्गा अधिग्रहण भइसकेको छ। सडक डबल लेन र केन्द्रबिन्दुबाट १५१५ मिटर दायाँबायाँ फराकिलो हुने आयोजना प्रमुख श्रेष्ठले बताए। उनका अनुसार निर्माण गरिएको सडकमा ११ मिटर चौडाइमा कालोपत्रे र सात मिटरको अल्फाल्ट पिच गरिएको छ। सडकको आठौं पटक थपिएको म्याद २०८० साल असार २५ गते सकिँदैछ। निर्माण नसकिएकाले फेरि म्याद थपेर कार्य गर्नुपर्ने अवस्था छ। चीन जोड्ने छोटो दूरीको मैलुङस्याफ्रुबेसी सडक सञ्चालनमा आएसँगै कारोबारमा सहज भएको छ। मालबाहक कन्टेनर तथा साना सवारीसाधन उक्त सडकखण्डबाट आवतजावत गरिरहेका छन्। यो नाकाबाट तयारी कपडा, विद्युतीय गाडीलगायतका अन्य सामग्रीको आयात बढी हुने गरेको छ। नेपालबाट हस्तकला, मैदा, खुर्सानी, चाउचाउ, कृषि तथा वनजन्य सामग्रीको निर्यात हुने गरेको छ। हाल रसुवागढी नाका प्रमुख नाकाको रूपमा स्थापित भएको स्थानीय पर्यटन व्यवसायी भीम पौडेलले बताए। उनका अनुसार रसुवागढी नाका अघिल्लो वर्षदेखि नेपालचीन प्रवेशका लागि महत्त्वपूर्ण र मुख्य नाका बन्दै आएको छ। हाल यस नाकामा कुनै अवरोध छैन, सहज तरिकाले सामान आयात भइरहेको छ। नाकाबाट हाल धेरै मात्रामा गर्मी मौसमका लागि तयारी कपडाको आयात भइरहेको छ, उनले भने। रसुवागढी नाकाबाट सामान आयात हुने क्रम बर्सेनि बढ्दै गएको छ। नाकाबाट सबैभन्दा धेरै तयारी पोसाकलगायतका सामान आयात भइरहेको छ। नेपालतर्फको सडक जीर्ण भएका कारण फुट्ने सामान आयात हुन सकेको छैन। पहिरो र भूकम्पका कारण आठ वर्षदेखि तातोपानी नाका बन्द भएपछि चीनबाट हुने धेरैजसो आयात २०७२ मंसिरदेखि यही नाकाबाट हुँदै आएको छ। रसुवागढी नाकामा दैनिक २ सय ५० भन्दा बढी कन्टेनर सामान आयात गर्न जाने गरेका छन्। रसुवागढी नाकाबाट हस्तकलाका सामान, तयारी कपडा, स्याउ, लेडिज सेन्डल, रबर, प्लास्टिकका जुत्ता चप्पल, हातेझोला, छालाको जुत्ता, मोटरको ब्याट्री, यूपीएस, प्लास्टिकका सामानलगायतका मुख्य वस्तुहरू आयात भइरहेका छन्। नेपालबाट चीनतर्फ धातुको सामान, मैदा, हस्तकलाका सामान, मेहन्दी, दन्तमन्जन, शृंगारका सामान, चाउचाउ, पास्ता, जुसजाम, चकलेट, ऊनी गलैंचा, कार्पेट, चुइँगम, हेयर आयल, हेयर क्रिमलगायतका मुख्य वस्तुहरू निकासी भइरहेको छ। नेपालको उत्तरी चीन जोड्ने रसुवागढी नाका पुरानो भए पनि २०७१ साल मंसिर १५ गतेदेखि गतेदेखि विधिवत् रूपमा सञ्चालनमा आएको हो। २०७२ वैशाख १२ गतेको भूकम्पले केही महिना र कोरोनाका कारण दुई वर्षभन्दा लामो समयसम्म रसुवागढी नाका प्रभावित भएको थियो। रसुवागढी नाकाबाट काठमाडौं, नुवाकोट, रसुवा, पोखरालगायतका सहरमा चिनियाँ तयारी सामान तथा पोसाक भित्रिने गरेको छ। नेपालचीन प्रवेशका लागि हाल मुख्य रूपमा वीरगन्जबाट गल्छी हुँदै नुवाकोटको विदुरबाट जाने रसुवागढी नाका स्थापित भइसकेका कारण यसको भौतिक विकास र सुधारका कार्यहरू गरिनुपर्ने विदुर नगरपालिकाका मेयर राजन श्रेष्ठले बताए।"
