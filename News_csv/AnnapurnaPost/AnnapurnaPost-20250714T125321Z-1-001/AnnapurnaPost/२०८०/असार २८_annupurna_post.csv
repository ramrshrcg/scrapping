शीर्षक,विवरण
टिठलाग्दो पुँजीगत खर्च,"कमजोर पुँजीगत खर्चले राष्ट्रिय गौरवका आयोजनाहरू कछुवाको गतिमा छन् । जुन जोगी आए पनि कानै चिरेको भनेझैं गठबन्धन सरकारको पुँजीगत खर्चको अवस्था नाजुक छ। ज्यादै टिठलाग्दो देखिन्छ। सरकारले एकातिर समृद्धि, विकास र सुशासनको नारा अघि सारेको छ। अर्कातिर विकासका लागि छुट्ट्याएको पुँजीगत खर्चको ग्राफले सरकारलाई गिज्याएको छ। सरकारले चालू आर्थिक वर्षमा पुँजीगत खर्च लक्ष्यको ४३ दशमलव ७३ प्रतिशत मात्र गरेको छ। सरकारले चालू आर्थिक वर्षमा पुँजीगत खर्चको लागि ३ खर्ब ८० अर्ब ३८ करोड रुपैयाँ छुट्ट्याएको छ। चालू आबको साढे ११ महिनामा सरकारले पुँजीगत बजेट १ खर्ब ६६ अर्ब ६३ करोड रुपैयाँ खर्च गरेको छ। पुँजीगत खर्चको लक्ष्य पूरा गर्न अब २ खर्ब १४ अर्ब २ करोड २७ लाख रुपैयाँ खर्च गर्नु पर्नेछ। यो ज्यादै असम्भव छ। पुँजीगत खर्च न्यून हुने समस्या मुलुकले डेढ दशकदेखि झेलिरहेको छ। आर्थिक वृद्धिलाई गति दिने महत्वपूर्ण आधार स्तम्भ हो पुँजीगत खर्च। त्यतिमात्र होइन पूर्वाधार निर्माण आधार प्रदान गर्ने तथा आर्थिक रूपान्तरणको मार्ग प्रशस्त हुने पनि पुँजीगत खर्चबाटै हो। कहीँ नभएको जात्रा हाडी गाउँमा भनेझै कमजोर पुँजीगत खर्चमा समृद्धिको सपना प्रचण्ड नेतृत्वको गठबन्धन सरकारले बुनेको छ। सरकारले समृद्धिको जति ढोल पिटाए पनि तथ्यांकहरूले अघिल्ला वर्षहरू जत्तिको पनि काम हुन नसकेको देखाउँछ। पुँजीगत खर्च गर्न सबै मन्त्रालय असफल भएका छन्। चालू आर्थिक वर्ष सकिन १५ दिन हुँदा एक दर्जन मन्त्रालयको पुँजीगत खर्च ४० प्रतिशत पनि कट्न सकेको छैन। विकास निर्माणसँग सरोकार राख्ने मन्त्रालय नै पुँजीगत खर्चमा कमजोर देखिएका छन्। अर्थ मन्त्रालयले समेत १२ दशमलव ४७ प्रतिशत मात्र पुँजीगत खर्च गरेको छ। प्रधानमन्त्री तथा मन्त्रिपरिषद्को कार्यालयले पनि ३८ दशमलव ०२ प्रतिशत मात्र पुँजीगत बजेट परिचालन गर्न सकेको छ। विकासे मन्त्रालयको रूपमा चिनिएको सहरी विकासले पनि आर्थिक वर्ष बित्न लाग्दा पुँजीगत खर्च बढाउन सकेको छैन। यस मन्त्रालयले असार १५ सम्म कुल विनियोजित ५५ अर्ब ८७ करोड पुँजीगत बजेटमा २० अर्ब ३७ करोड अर्थात् ३६ दशमलव ४७ प्रतिशत मात्र खर्च गरेको छ। पुँजीगत खर्चलाई समयमै यथोचित ढंगले खर्च गर्न सकिँदैन, तबसम्म मुलुक समृद्धिको दिशामा अघि बढ्दैन। विगत एक दशकमा विनियोजित बजेटको औसत ८० प्रतिशत मात्र खर्च हुने गरेको देखिएको छ। बजेट अस्वाभाविक ठूलो बनाउने तर खर्च नगर्ने प्रवृत्तिले यस्तो भएको हो। पुँजीगत खर्चको सम्बन्ध विकास निर्माणसित मात्र छैन, यसले देशको अर्थतन्त्रमा समेत चलायमान बनाउँछ। अर्थतन्त्रमा मन्दीको चरमउत्कर्षमा पुगेको बेला यस्तो खर्चको महत्व झनै बढ्ने गर्दछ। पुँजीगत खर्च प्रत्येक वर्ष अनियन्त्रित हुँदै गएको छ। सरकारले पुँजीगत खर्चमा प्रभावकारिता ल्याउने भनी प्रत्येक वर्ष बजेट वक्तव्यमा उल्लेख गरे पनि कार्यान्वयन पक्ष एकदमै फितलो छ। आर्थिक वर्षको सुरु साउनबाटै बजेट खर्च गर्ने आधार पार्नकै लगानी प्रत्येक वर्षको जेठ १५ गते संघीय बजेट पेस हुनुपर्ने संवैधानिक व्यवस्था गरिएको छ। तर हरेक वर्ष पुँजीगत बजेट खर्च दर खिइँदै र असारमा पोख्ने प्रवृत्ति झांगिँदै चरम उत्कर्षमा पुग्न गएको छ। पुँजीगत खर्चमा मात्र होइन राजस्व संकलनमा समेत इतिहासकै सबैभन्दा नाजुक अवस्था देखिएको छ। बजेट कार्यान्वयनमा गठबन्धन सरकार पूर्ण असफल छ। महालेखा नियन्त्रक कार्यालयको असार १५ गतेसम्मको तथ्यांक हेर्दा ८ खर्ब ५७ अर्ब रुपैयाँमात्र उठाउन सकेको छ। राजस्व लक्ष्य पूरा गर्न १५ दिनमा ७ खर्ब १४ अर्ब रुपैयाँ उठाउनु पर्नेछ। जुन बिल्कुलै असम्भव छ। जुन विगत ६ दशक यताको सबैभन्दा कमजोर राजस्व संकलन हो। असार १७ सम्मको सरकारी तथ्यांकअनुसार ऋणबाहेक सरकारको कुल आम्दानी ९ खर्ब ४ अर्ब हुँदा कुल खर्च १२ खर्ब ५४ अर्ब पुगेको छ। यसरी हेर्दा आम्दानी र खर्चबीचको खाडल ३ खर्ब ५० अर्ब पुगेको छ। वर्ष सकिँदा यो हिसाबले ४ खर्ब पुग्ने निश्चित छ। पुँजीगत खर्चमा देखिएका जटिलतालाई लिएर सरकारी अधिकारी मुख्य रूपमा ठेकेदारलाई दोष दिन्छन्। सार्वजनिक खरिद ऐन र प्रक्रियालाई पनि दोष थुपारेर पन्छिन्छन्। प्रत्येक आर्थिक वर्षको असारे विकास प्रवृत्तिले सार्वजनिक निर्माण कार्यको गुणस्तरमा प्रश्न खडा गरिरहेकै छ। यसले गर्दा अधिकांश ठेकेदारका काम अधुरो रहने, ठेकेदारहरूको पटकपटकको मागअनुसारै सरकारले कानुन एवं प्राविधिक आधार बेगर म्याद थप्ने र विकास आयोजना बेवारिसे बन्ने अवस्था पैदा भएको छ। कमजोर पुँजीगत खर्चले राष्ट्रिय गौरवका आयोजनाहरू कछुवाको गतिमा छन्। सरकारको राष्ट्रिय गौरवका आयोजनाको कामको अवस्था त दयनीय छ। अन्य साना आयोजनाको काम कस्तो होला भन्ने सहजै अनुमान गर्न सकिन्छ। आयोजनाको खर्च प्रणालीमा सुधार हुन नसक्दा मुलुकको अर्थतन्त्र झन् नाजुक बन्दै गएको छ। यसले वित्तीय संघीयताको कार्यान्वयनमा थप चुनौती थपिएको छ। कुनै आयोजनालाई बजेट या छनोट गर्दा कुनै योजना बनाइँदैन। परियोजनाको आधार तयार नगरी छुट्ट्याउने प्रचलन छ। त्यतिमात्र होइन नीतिगत र प्रक्रियागत झन्झट पर्याप्त छन्। यस्ता विषयलाई कसरी सरलीकृत बनाउने भन्नेमा सरकारको ध्यान जान जरुरी छ। विगतमा प्रमुखहरूलाई बजेटप्रति उत्तरदायी बनाउने भनिए पनि सरुवाका कारण यो प्रभावकारी देखिएन। सबै मन्त्रालय र विभागमा यसो गर्न सम्भव नभए केही विभाग र परियोजनाहरूमा त पक्कै सकिन्छ। दोस्रो परियोजनाका प्रमुखहरूसँग करार गरेर विकास खर्च बढाउन सकिन्छ। सरकारले उनीहरूलाई निश्चित उद्देश्य दिने र त्यसअनुसार काम गर्न सके पुरस्कृत गर्ने तथा नसके कारबाही गर्ने गरी कुरा गर्ने हो भने विकास निर्माणका काम हुन्छन् र विकास खर्च पनि हुन्छ। अन्त्यमा, सरकार न्यून पुँजीगत खर्चको चुरोसम्म पुग्न जरुरी छ। बजेट प्रस्तुत गर्दा नै लक्ष्यको निर्धारणमा प्राथमिकता पहिचान गर्नु पर्दछ। पुँजीगत खर्च प्रणाली वितरणमुखीभन्दा उत्पादनमुखी बनाउनु पर्छ। पुरानो सोच, संस्कार र शैली विकास खर्चमा फेर्न जरुरी छ। बजेटको सिद्धान्तविपरीत जथाभावी रकमान्तर गर्नु हुँदैन। विकास निर्माणको गुणस्तरीयता र दिगोपनको विषयलाई ध्यान दिनु पर्दछ। यसका लागि प्रशासनिक ऐन, कानुन, नियम, संयन्त्र एवं खर्च प्रणालीमा परिवर्तन गरी अर्थतन्त्रको संरचनागत परिवर्तन गर्नुपर्छ। न्यूनतम मापदण्ड नै पूरा नगरिएका गुणस्तरहीन कामलाई भुक्तानी दिनु हुँदैन। उल्टै कारबाही चलाउनुपर्छ। सरकार इमानदार भएमात्र असारे रोगको पुनरावृत्ति हुँदैन। पुँजीगत खर्चलाई समयमै यथोचित ढंगले खर्च गर्न नसके मुलुक समृद्धिको दिशामा अघि बढ्दैन। कमजोर पुँजीगत खर्च नै समृद्धिको बाधक हो।  खरेल, अर्थ राजनीतिक विश्लेषक हुन् ।"
अल बिदा सीता आमा,"माओवादी आन्दोलनले त एउटी असल आमा नै गुमाएको छ। प्रधानमन्त्री पुष्पकमल दाहाल प्रचण्ड पत्नी सीता दाहालको बुधबार बिहान निधन भयो। यो खबर फेसबुकमा देख्दा एकछिन मेरो श्वास नै रोकियो। छाती भारी भयो। एकछिन स्तब्ध भए। क्षणभरमै फेसबुकका पेजहरू श्रद्धाञ्जलीले ढाकिए। ९ नबज्दै पार्टीकै जिम्मेवार नेताहरूले पनि श्रद्धाञ्जली दिइसक्नु भएको थियो। सीता दाहाल अर्थात् हामी माओवादी कार्यकर्ताकी सीता आमा। तीन वर्षदेखि उहाँ अचेत हुनुहुन्थ्यो। लामो समयदेखि पार्किन्सनजस्तो दुर्लभ पीएसपी रोगबाट थलिनु भएको थियो। मैले दोहोरो संवाद त नगरेको तीन, चार वर्ष बढी नै भइसकेको थियो। पार्टी अध्यक्ष र प्रधानमन्त्रीका रूपमा कमरेड प्रचण्डलाई भेट्न जाँदा र फोनमा कुरा गर्दा उहाँको स्वास्थ्य अवस्था स्थिर भएको जानकारी पाइन्थ्यो। उहाँको यति चाँडै निधन होला भन्ने मलाई पत्यार नै लागेको थिएन। प्रचण्ड दोस्रो पटक प्रधानमन्त्री हुँदा मैले २०७३ सालमा एक वर्ष प्रधानमन्त्रीको सचिवालयमा बसेर काम गर्ने अवसर पाएकी थिएँ। त्यतिबेला सीता आमा हाम्रो अभिभावक हुनुहुन्थ्यो। कमरेड प्रचण्ड तीन पटक प्रधानमन्त्री हुनुभयो। विश्वभर फस्ट लेडीको सत्ता सञ्चालनमा हस्तक्षेपकारी भूमिका देखिन्छ। नेपालमै पनि फस्ट लेडीहरू विवादमा आएका छन् तर उहाँ फस्ट लेडीको रूपमा कहिल्यै विवादमा आउनु भएन। सत्ता सञ्चालनमा हस्तक्षेपकारी भूमिका निर्वाह गर्नु भएन। उहाँ प्रधानमन्त्री कार्यालय सिंहदरबारमा अत्यावश्यकबाहेक कहिल्यै जानु भएन। प्रधानमन्त्री निवास बालुवाटारमा भने अभिभावकीय भूमिकामा हुनुहुन्थ्यो। उहाँकै कारण सर्वसाधारणलाई प्रधानमन्त्री प्रचण्डसँग भेटघाट गर्न सहज हुन्थ्यो। जनताको काम बिना झन्झट सरल र सहज ढंगमा सम्बोधन गर्नुपर्छ भन्ने उहाँको मान्यता थियो। त्यसरी नै गर्नुहुन्थ्यो। गर्न लगाउनुहुन्थ्यो। जनताको सेवाका लागि उहाँ आफैं पनि खटिनुहुन्थ्यो। भेट्न आउनेलाई जतिसक्दो छिटो काम गरेर झन्झटबाट छिटो मुक्त गर्नुपर्छ भन्नुहुन्थ्यो। जनताको हामीसँग धेरै आशा र भरोसा छ। त्यसैले पुरानो शासकीय कार्यशैली परिवर्तन गर्नुपर्छ भन्नुहुन्थ्यो। सरुवा बढुवाका लागि भनसुनका लागि आउनेलाई न्याय अन्याय बुझेर यी काम प्रधानमन्त्रीको सचिवालयमार्फत र पार्टी च्यानलबाट नै गर्नुपर्नेमा जोड दिनुहुन्थ्यो। पद्धति बनाएर सम्बन्धित निकायबाट सम्बन्धित काम गर्न उहाँको जोड हुन्थ्यो। फस्ट लेडी जस्तो हाइकमान्डको भूमिकामा हुँदा पनि उहाँमा सत्ता र शक्तिको कहिल्यै दम्भ भएन। राम्रा कामका लागि कमरेड प्रचण्डलाई सधैं हिम्मत बढाउने काम गर्नुभयो। जुन कुुरा प्रधानमन्त्री प्रचण्डले सीताकै कारण यो काम भयो भनेर तारिफ गर्नुहुन्थ्यो। हुन त सीता आमा कमरेड प्रचण्डभन्दा जेठी हुनुहुन्थ्यो। १५ वर्षको उमेरमा बिहे भयो। १७ वर्षको उमेरदेखि सक्रिय राजनीतिमा लाग्नुभयो। पार्टीका विभिन्न तहका संघ संगठनमा काम गर्नुभयो। पछिल्लो समय उहाँ पार्टीको केन्द्रीय सल्लाहकार हुनुहुन्थ्यो। राजनीतिमा लागेर आफू पद र शक्तिमा पुग्नेभन्दा पनि माओवादी पार्टी र कमरेड प्रचण्डलाई बलियो बनाउनेमै सधैं केन्द्रित हुनुभयो। १० वर्षे जनयुद्धमा उहाँ कमरेड प्रचण्डसँगै भूमिगत पनि हुनु भयो। पार्टीमा दुई लाइन संघर्ष चर्किंदा सीता आमाले नै समन्वयकारी भूमिका निर्वाह गर्नुहुन्थ्यो। कमरेड प्रचण्ड पार्टी नेतृत्वमा पुग्दा होस् वा जनयुद्धको सुप्रिम कमान्डर बन्दा वा प्रधानमन्त्री हुँदा फस्ट लेडीजस्तो शक्तिशाली पदमा रहँदा पनि उहाँ सामान्य ग्रामीण महिलाजस्तै हुनुहुन्थ्यो। जीवनशैली सरल नै हुन्थ्यो। सामान्य किसान परिवारमा हुर्केकाले पनि होला उहाँमा पहिरन र खानपानमा कुनै तडकभडक देखिएन। सधैं एकनासकै रह्यो। भान्सामा जे पाक्थ्यो, त्यही नेता कार्यकर्र्तासँगै बसेर खानुहुन्थ्यो। उच्च ओहोदाका व्यक्ति आउँदा होस् वा नेता कार्यकर्ता र सर्वसाधारण आउँदा एउटै भेषभूषा हुन्थ्यो। उच्च ओहोदाका व्यक्ति आए भनेर उहाँले कहिल्यै छुट्टै पहिरन लगाउनु भएन। एक वर्ष सचिवालयमा रहेर काम गर्दा मैले कहिल्यै पनि मेकअप गरेको देखिनँ। सानोमा आमाले गाजल लगाई दिनुहुन्थ्यो। गाजलबाहेक मैले त कहिल्यै मेकअप गरिनँ। मेकअप गर्दा छाला बिग्रन्छ। यी हेर मैले मेकअप नगरेकाले मेरो छाला बिग्रेको छैन, भनेर देखाउनु हुन्थ्यो। तोरीको तेल लगाएर कपाल बाट्नु हुन्थ्यो। हामीलाई पनि लगाउन भन्नुहुन्थ्यो। यी कुराले सीता आमा साँच्चै नै हाम्री आमाजस्तै हुनुहुन्थ्यो। सीता आमा सामान्य मध्यम वर्गीय परिवारमा जन्मिनुभयो। बाल्यकालमा औपचारिक शिक्षा हासिल गर्न पाउनु भएन। माओवादी शान्ति प्रक्रियामा आइसकेपछि घरमै अनौपचारिक शिक्षा लिनुभयो। पत्रपत्रिका पढ्नु हुन्थ्यो। कृषि संकायमा स्नातक (बीएस्सीएजी) गरेका प्रचण्डसँग बिहे गरे पनि जनयुद्धमा लागेपछि छोराछोरीले पनि उच्च शिक्षा हासिल गर्न पाएनन्। जेठी छोरी ज्ञानु र एक मात्र छोरा प्रकाशको निधन भइसकेको छ। माइली छोरी रेणु भरतपुर महानगरपालिकाको दोस्रो कार्यकालको मेयरको रूपमा कार्यरत हुनुहुन्छ भने कान्छी छोरी गंगा अहिले प्रधानमन्त्रीको सचिवालयमा काम गर्नुहुन्छ। निरक्षर भए पनि सामन्ती सत्ता ढाल्न र समाज रूपान्तरणका लागि माओवादी कार्यकर्ताका लागि भने सीता आमा असल शिक्षिका नै बन्नुभयो। नेकपा (मशाल) हुँदै सशस्त्र जनयुद्ध गरेको माओवादी आन्दोलन अहिले विभक्त अवस्थामा छ। वाम आन्दोलनलाई एकताबद्ध गर्न, पार्टी र नेताहरूलाई मिलाउन सीता आमाले खेलेको समन्वयकारी भूमिका अहिले खड्केको छ। उहाँको सरल जीवनशैली, हक्की र निडर स्वभाव पनि महिला नेतृहरूका लागि अनुकरणीय बन्नसक्छ। सत्ता र शक्ति निजी स्वार्थका लागि होइन, जनताको सेवाका लागि हुनुपर्छ भन्ने उहाँको स्वभाव र कार्यशैली पनि पछिल्लो पुस्ताका नेताले अनुसरण गर्नैपर्ने देखिन्छ। नेपालको पछिल्लो राजनीतिक घटनाक्रमका नायक प्रचण्डले पत्नी होइन, एक अविचलित सहयोद्धा गुमाउनु भएको छ। माओवादी आन्दोलनले त एउटी असल आमा नै गुमाएको छ। सीता आमा हजुरले नेपाली क्रान्ति र शान्ति प्रक्रियामा कमरेड प्रचण्डको सहयात्री भएर गरेको ऐतिहासिक योगदान नेपाली समाज र नेपाली राजनीतिका लागि सदैव अविस्मरणीय रहनेछ। भावपूर्ण श्रद्धा सुमन। अल बिदा सीता आमा।"
नेपथ्यकी नेतृ,"सीता दाहालले जनयुद्ध सफल पार्न अहम् भूमिका निर्वाह गर्नुभयो। त्यसबेला पार्टीको सल्लाहकार भएर काम गर्नुभयो। उहाँ सुरुदेखि नै जनयुद्धको पक्षमा हुनुहुन्थ्यो। सीताले मजदुर, किसान, सर्वहाराको पक्षमा काम गर्न पार्टी नेतृत्वलाई सल्लाह, सुझाव दिनुहुन्थ्यो। सहयोग गर्नुहुन्थ्यो। यसकै पक्षमा लबिङ, क्याम्पियन चलाउनुहुन्थ्यो। पार्टीका अरू नेतालाई पनि सल्लाह दिनुहुन्थ्यो। उहाँ यो कुरामा सुरुदेखि नै लागिरहनुभयो। उहाँले परिवारका हिसाबमा प्रधानमन्त्री एवं माओवादी केन्द्र अध्यक्ष प्रचण्डजीको साथमा रहेर काम गर्नुभयो। पार्टी अध्यक्षकी श्रीमतीको नाताले पार्टी काममा सहयोग हुन्थ्यो भने पार्टीसँग जोडिएर जेजस्ता काम पर्दा पनि उहाँले सहयोग र समर्थन गर्नुहुन्थ्यो। पार्टीका सामुन्ने आइपरेको समस्या र चुनौतीको सन्दर्भमा परामर्श दिने र अध्यक्षको नजिक बसेर एक प्रकारले पार्टी र देश निर्माणका लागि सकारात्मक भूमिका निर्वाह गर्नुहुन्थ्यो। सीता दाहालको निधनबाट पार्टी, जनता र राष्ट्रलाई अपूरणीय क्षति पुगेको छ। उहाँले नेपालको कम्युनिस्ट आन्दोलनमा महत्त्वपूर्ण र अविस्मरणीय योगदान पुर्याउनुभएको छ। सिद्धान्तप्रतिको निष्ठा, वर्गीय मित्रता, उन्नत राजनीतिक चेतना, पार्टी, जनता र राष्ट्रप्रतिको निःस्वार्थ एवम् असीमित समर्पण उहाँका विशेषता हुन्। उहाँ आफ्ना योगदानमार्फत चिरकालसम्म स्मरणीय र भावी पुस्ताका लागि प्रेरणाको स्रोत रहनु हुनेछ। सीताले देश र जनताको मुक्तिका लागि निरन्तर काम गर्नुभयो। उहाँ पार्टीले शान्ति सम्झौतामा जाने निर्णय गरिसकेपछि त्यही लाइनमा लाग्नुभयो। यो लाइनभन्दा उहाँको फरक विचार कहिले देखिएन। द्वन्द्वकालमा चार जना सन्तान हुर्काउनुभयो। भूमिगत बसेर लालनपालन गर्नुभयो। त्यो काम सहज देखिए पनि निकै चुनौतीपूर्ण थियो। उहाँले त्यो काम पनि गर्नुभयो। प्रचण्ड तीन छोरी र एक छोरो ससानै हुँदा जनयुद्धको नेतृत्व गर्न पुग्नुभयो। सीताले सन्तानलाई हुर्काउँदै जनयुद्ध सफल पार्न महत्त्वपूर्ण योगदान गर्नुभयो। उहाँ एक क्रान्तिकारी नेतृ हुनुहुन्थ्यो। उहाँको व्यक्तित्वबाट धेरै कुरा सिक्न सकिन्छ। हामीले उहाँबाट जस्तोसुकै गाह्रो साह्रो पर्दा पनि पार्टीको हितमा, आन्दोलनको पक्षमा निरन्तर डटेर लागिरहनुपर्छ भन्ने पाठ सिक्न सकिन्छ। संघर्ष र क्रान्तिले परिवर्तन ल्याउँछ। उहाँले त्यसका लागि प्रतीक्षा गर्नुपर्छ भनेर पार्टी पक्तिलाई सुझाउनु हुन्थ्यो। आफ्नो योजनाबाट जतिसुकै दुःख र कष्ट हुँदा पनि विचलित हुनु हुँदैन भन्ने उहाँको जीवनबाट सन्देश लिन सकिन्छ। उहाँले शान्ति प्रक्रियाको बाँकी काम पूरा गर्न निरन्तर सल्लाह र सुझाव दिनुहुन्थ्यो। पार्टी अध्यक्ष प्रचण्डले त्यहीअनुसार भूमिका निर्वाह गर्नु भएको अवस्था हो। प्राप्त उपलब्धिको रक्षा गर्नुपर्छ र बाँकी उपलब्धिका लागि लड्दै जानुपर्छ भन्ने कोणबाट उहाँको सल्लाह आउँथ्यो। उहाँले आन्दोलनमा पार्टीका योजना तथा कार्यक्रमलाई सफल पार्न भित्र बसेर भूमिका निर्वाह गर्नुभयो। जनताका इच्छा आकांक्षा पूरा गर्न आन्दोलन गरिरहनुपर्छ भन्ने उहाँको सन्देश थियो। पार्टी र नेताले जहिले पनि जनताको पक्षमा निर्णय लिनुपर्छ भन्ने बहस पार्टीमा सीताले उठाई रहनुभयो। २०२८ सालदेखि कम्युनिस्ट आन्दोलनमा आबद्ध भई जिल्ला, क्षेत्र र केन्द्रका विभिन्न जिम्मेवारीमा रहनुभयो। उहाँ हाल माओवादी केन्द्रको केन्द्रीय सल्लाहकार हुनुहुन्थ्यो। सीताले पार्टी कामका लागि पञ्चायतकालमा लामो समय भूमिगत जीवन बिताउनुभयो। देशमा जनयुद्ध सुरु भएपछि २०५२ सालदेखि भूमिगत राजनीतिमा सक्रिय रहँदै जनयुद्धमा योगदान दिनुभयो। उहाँ हाम्रो सिंगो पार्टीको अभिभावक हु्नुहुन्थ्यो। पार्टीभित्रका चुनौती, संकट, विवाद समाधानका निम्ति समन्वयकारी भूमिका निर्वाह गर्नुहुन्थ्यो। (गुरुङ माओवादी केन्द्रका महासचिव हुन्।)"
एनभिए महिला भलिबल क्लब लिग : एपीएफ र आर्मी विजयी,"काठमाडौं : काठमाडौंमा जारी सातौं संस्करणको एनभिए महिला तथा पुरुष राष्ट्रिय भलिबल क्लब लिगमा महिला तर्फको खेलमा विभागिय टोली नेपाल एपीएफ क्लब विजयी भएको छ। राष्ट्रिय खेलकुद परिषद्को कभर्ड हलमा बिहीबार भएको खेलमा न्यु डायमन्ड स्पोर्टस एकेडेमीलाई एपीएफले ३० को सोझो सेटमा पराजित गरेको हो। एपीएफ २५१९, २५१८ र २५ १२ को सेटमा विजयी भएको हो। जितसंगै एपीएफले फाइनल खेल्ने सम्भावना बलियो बनाएको छ। त्यस्तै बिहीबार नै भएको महिलातर्फको अर्को खेलमा त्रिभुवन आर्मी क्लबले एभरेष्ट क्लबमाथि ३० को सोझो सेटमा जित हासिल गरेको छ। आर्मीले एभरेष्टलाई २५१२, २५१९ र २५१९ ले पराजित गरेको हो। प्रतियोगितामा महिला तर्फ ६ तथा पुरुष तर्फ ७ टोलीको सहभागीता रहेको छ। महिला र पुरुष तर्फ शीर्ष दुईमा रहने टोलीबीच फाइनल खेल असार ३० गते हुने भलिबल संघले जनाएको छ।"
खेल क्षेत्रको पूर्वाधार निर्माण गर्न छुट्टै इकाई गठन गर्छौं : खेलकुद मन्त्री,"काठमाडौं : खेलकुद मन्त्री डिग बहादुर लिम्बुले खेल क्षेत्रको पूर्वाधार निर्माण गर्न छुट्टै इकाई गठन गर्ने योजना रहेको बताएका छन्। बिहीबार राष्ट्रियसभा बैठकमा आफ्नो मन्त्रालयको बिनियोजित बजेटका बिभिन्न शीर्षकमाथिको छलफलका क्रममा उठेका प्रश्नको जवाफ दिदै मन्त्री लिम्बुले पूर्वधारको क्षेत्रमा मन्त्रालयको पूँजीगत खर्च ९ प्रतिशत मात्रै देखिएकाले आगामी दिनमा खेल क्षेत्रको पूर्वाधार निर्माण गर्न छुट्टै इकाई गठन गर्ने योजना रहेको बताएका हुन्। उनले एक वर्षभित्र साहसिक पर्वतीय खेलकुद प्रतियोगिता आयोजना गरेर पर्यटन क्षेत्रको विकास गर्ने बताए। क्रिकेटको सफलतालाई मध्यनजर गर्दै किर्तिपुर, मुलपानी र विराटनगर र नारायणी रंगशालालाई सुविधासम्पन्न बनाएर १२ महिना नै अन्तराष्ट्रिय खेल खेल्ने वातावरण निर्माण गर्ने उनको भनाई छ। मन्त्री लिम्बुले राष्ट्रिय खेलाडीहरुको जीवन बीमा गरेर ढूक्कसंग खेल खेल्ने अवसर सरकार प्रदान गर्ने जिकिर गरे। उनले १५ वर्षमुनीका बालबालिकाहरुलाई विद्यालयस्तरबाटै खेलका माध्यमबाट विकास गर्न आगामी आर्थिक वर्षको बजेटका आवश्यक व्यवस्था गरिएको जानकारी दिए ।"
सबालेन्का र जाबेर सेमिफाइनलमा,"लन्डन : दोस्रो वरीयताकी आर्यना सबालेन्का र गत वर्षकी उपविजेता ओन्स जाबेर विम्बल्डन टेनिसको सेमिफाइनलमा प्रवेश गरेका छन्। बुधबार भएको महिला एकलको खेलमा अमेरिकाकी म्याडिसन किजलाई पाखा लगाउँदै बेलारुसकी सबालेन्काले अन्तिम चारमा स्थान बनाएकी हुन्। गत जनवरीमा अस्ट्रेलियन ओपनको उपाधि जितेकी सबालेन्काले किजलाई ६२, ६४ ले पराजित गरिन्। सबालेन्काले फाइनल प्रवेशका लागि अब ट्युनिसियाकी ओन्स जाबेरसँग प्रतिस्पर्धा गर्ने छिन्। सबालेन्काले विम्बल्डनको उपाधि जितेमा इगा स्विटेकलाई पछि पार्दै विश्व नम्बर एक बन्नेछिन्। दुई वर्ष अघि चेक गणतन्त्रकी क्यारोलिना प्लिस्कोभासँग पराजय बेहोरेपछि उनले पहिलो पटक सेमिफाइनल खेल्न लागेकी हुन्। सबालेन्काले पछिल्लो समय आफ्नो खेलमा सुधार आएको बताएकी छन्। विम्बल्डनमा आफ्नो दोस्रो सेमिफाइनल खेल्न निकै उत्सुक छु। पहिलेभन्दा राम्रो प्रदर्शन गर्नेमा आशावादी पनि छु, सबालेन्काले भनिन्। यसैगरी बुधबार नै भएको अर्को खेलमा साविक विजेता ऐलिना र्याबकिनालाई स्तब्ध बनाउँदै जाबेरले पनि अन्तिम चारमा स्थान बनाएकी छन्। यससँगै जाबेरले गत वर्ष विम्बल्डनको फाइनलमा र्याबकिनासँग भोगेको हारको बदला पनि लिएकी छन्। निकै प्रतिस्पर्धात्मक खेलमा एक सेट गुमाउनुका बाबजुद उत्कृष्ट पुनरागमन गर्दै जाबेरले ६७(५७) ६४, ६१ को जित निकालिन्। र्याबकिनाको बर्हिगमनसँगै महिला एकलतर्फ नयाँ विजेता बन्दैछ।"
अन्तर्राष्ट्रिय खेलबाट सन्यास लिने बारे अहिले सोचेको छैन : मेस्सी,"गत जुनमा पेरिस सेन्ट जर्मेन (पिएसजी) बाट छुटेपछि इन्टर मियामीबाट पहिलो पटक खेल्ने तयारी गरिरहेका बेला उनको यो टिप्पणी आएको हो । अर्जेन्टिनाका स्टार स्ट्राइकर लियोनल मेसीले अर्जेन्टिनाको राष्ट्रिय टोलीबाट अझै कति समय खेल्ने भन्नेबारे आफूलाई थाहा नभएको बताएका छन्। गत जुनमा पेरिस सेन्ट जर्मेन (पिएसजी) बाट छुटेपछि इन्टर मियामीबाट पहिलो पटक खेल्ने तयारी गरिरहेका बेला उनको यो टिप्पणी आएको हो । अर्जेन्टिनाको टेलिभिजनमा प्रशारण भएको एक अन्तर्वार्तामा ३६ वर्षीय मेस्सीले भने, 'तार्किक रुपमा मेरो उमेरका कारण यो (सन्यास) धेरै टाढा हुने छैन । त्यो क्षण कहिले आउँछ मलाई ठ्याक्कै थाहा छैन । म दिनदिनै हामीले अनुभव गरिरहेका यी सबै कुराहरूको आनन्द लिइरहेको छु ।' गत डिसेम्बरमा कतारमा अर्जेन्टिनालाई विश्वकप जिताएपछि मेसीले फुटबलमा आफूले आशा गरेका सबै कुरा हासिल गरेको स्वीकारेका थिए। अर्जेन्टिनी कप्तानले फाइनलमा दुई गोल गरेपछि प्रतियोगिताको उत्कृष्ट खेलाडीलाई प्रदान गरिने गोल्डेन बल पनि जितेका थिए। मेस्सीलाई कहिले अन्तर्राष्ट्रिय फुटबलबाट सन्यास लिनुहुन्छ भनी सोधिएको प्रश्नमा उनले भने, 'मलाई लाग्छ समय आएपछि यो कुरा स्वभाविकरूपमा हुनेछ ।' उनले भने, 'पछिल्लो समयमा सबै कुरा हासिल गरिसकेपछि त्यसको आनन्द लिनु मात्र बाँकी छ ।' मेस्सीले जुलाई २१ मा फोर्ट लाउडरडेलमा मेक्सिकोको व्यवसायिक फुटबल समूहविरुद्ध लिग कपमा इन्टर मियामीका लागि पहिलो खेल खेल्नेछन्। फ्लोरिडा क्लब हाल अमेरिकी महत्वपूर्ण लीग फुटबलको १५ टोली पूर्वी सम्मेलनको २१ खेलबाट १८ अङ्कको साथ अन्तिम स्थानमा छ ।"
चिनियाँ सहयोगको ८ वटा विद्युतीय गाडी काठमाडौं आइपुगे,काठमाडौं : चिनियाँ सहयोगको ८ वटा विद्युतीय गाडी संघीय संसद सचिवालय आइपुगेका छन्। नेपाल चीनको रसुवाकेरुङ नाका हुँदै विद्युतीय गाडी बुधबार काठमाडौं आइपुगेका हुन्। २ वटा मंगलबार र ६ वटा बुधबार आइपुगेका संसद सचिवालय प्रवक्ता एकराम गिरीले जानकारी दिए। तत्कालीन अग्नीप्रसाद सापकोटा सभामुख हुँदा चिनियाँ संसदको दोस्रो वरियताका नेता नेपाल भ्रमणमा आउँदा संसदलाई सहयोग गर्न चाहना राखेका थिए। चिनियाँ नेताको चाहना अनुसार सहयोग प्राप्त गर्न सभामुखले गाडीको आवश्यकता रहेको जानकारी गराए। सापकोटा समामुख हुँदै गाडी सहयोगको सम्झौतापत्रमा हस्ताक्षर गरिएको थियो। सोही सहयोगलाई गाडीमा रुपान्तरण गरिएको प्रवक्ता गिरीले जानकारी दिए। समकक्षीले गरेको प्रतिबद्धता अनुसार रसुवाबाट ८ आइपुगेको हो। गाडीको भन्सार जाँचपास सोमबार भएको हो। जाँचपास भएका ३ वटा एट्टो ३ मोडलको गाडीको मूल्य १ करोड ६८ लाख ८२ हजार छ भने ५ वटा ई ६ मोडलको गाडीको मूल्य २ करोड १ लाख ८२ हजार छ। यी गाडी कुन प्रयोजनका लागि प्रयोेग हुनेछन् भने खुलेको छैन। संसद प्रवक्ता गिरीका अनुसार विद्युतीय गाडी सचिवालयले प्रयोग गर्नेछ यस विषयमा निर्णय हुन बाँकी छ।
प्री ओपन सेसन : नेप्से परिसूचक ओरालोतिर,काठमाडौं : प्री ओपन सेसनमा नेप्से परिसूचक ओरालो लागेको छ। यो समयमा नेप्से परिसूचक १८४ अंकले घटेर २०९५७२ विन्दुमा झरेको हो। सेन्सेटिभ इण्डेक्स ०३३ अंक घट्यो। यो सेसनमा ४० कम्पनीको ४ हजार ४८० कित्ता सेयर १० लाख ९७ हजार ७५४ रुपैयाँमा खरिदबिक्री भयो। कारोबारमा आएका ४० कम्पनीमध्ये २५ को मूल्य बढ्यो भने १० को घट्यो। ५ कम्पनीको सेयर मूल्य यो समयमा स्थिर रह्यो।
अनौपचारिक क्षेत्रका श्रमिक स्वरोजगार सामाजिक सुरक्षामा समेटिदै,"काठमाडौं : सामाजिक सुरक्षा कोषले अनौपचारिक क्षेत्रका श्रमिक स्वरोजगार सामाजिक सुरक्षामा समेट्ने भएको छ। योगदानमा आधारित सामाजिक सुरक्षा योजनाअन्तर्गत संघ संस्था, कार्यालय बाहेकका व्यवसायी तथा श्रमिकलाई समेत समेट्ने भएको हो। यसका लागि फेदीखोला गाउँपालिकासँग सम्झैता गर्दै कार्यक्रम सुरुवात गरिएको छ। सामाजिक सुरक्षा योजना सञ्चालनका लागि असार २७ गते श्रम, रोजगार तथा सामाजिक सुरक्षा मन्त्रालयका सचिव तथा कोष सञ्चालक समितिका अध्यक्ष केवल प्रसाद भण्डारीको उपस्थितिमा सामाजिक सुरक्षा कोष र फेदीखोला गाउँपालिका बीच श्रम रोजगार तथा सामाजिक सुरक्षा मन्त्रालयमा कार्यक्रम सहित सम्झौता सम्पन्न भएको कोषले जानकारी दिएको छ। औपचारिक क्षेत्रका निजी संगठित संस्थामा कार्यरत श्रमिकहरूका लागि सामाजिक सुरक्षा योजना, वैदेशिक रोजगारमा रहेका श्रमिक र विदेशमा स्वरोजगारमा रहेका व्यक्तिका लागि योगदानमा आधारित सामाजिक सुरक्षा योजनाहरू कार्यान्वयनमा रहेको सन्दर्भमा कोषले आफ्नो कार्यक्षेत्र विस्तार गरेको बताएको छ। सो गाउँपालीकासँगै अब बाँकी स्थानीय तह पनि यसमा आवद्ध हुन अनुरोध गरेको छ। २०७९ मंसिर २५ मा स्विकृत अनौपचारिक क्षेत्रमा रहेका श्रमिक र स्वरोजगारमा रहेका व्यक्तिको सामाजिक सुरक्षा योजना सञ्चालन कार्यविधि, २०७९ बमोजिम अनौपचारिक क्षेत्रमा रहेका श्रमिकहरूको तर्फबाट गाउँपालिकाले नेपाल सरकारले तोकेको मासिक न्यूनतम आधारभूत पारिश्रमिकको ९३७ प्रतिशत र सम्बन्धित श्रमिकको ११ प्रतिशत गरी कुल २०३७ प्रतिशत रकम हाल १ हजार ९ सय १२ रुपैयाँ मासिक रुपमा कोषमा योगदान गरी कोषबाट सञ्चालित विभिन्न योजनाहरूमा सहभागी हुने गरी सम्झौता सम्पन्न भएको छ। यसैगरी कार्यविधिमा स्वरोजगारमा रहेका व्यक्तिहरूले नेपाल सरकारले तोकेको न्यूनतम आधारभूत पारिश्रमिकको ३१ प्रतिशतदेखि सो को तीन गुणासम्म हाल न्यूनतम २ हजार ९ सय ९ रुपैयाँ ३५ पैसाका दरले अधिकतम यसको तीन गुणासम्म कोषमा योगदान गरी कार्यविधि बमोजिमको सुविधा उपभोग गर्न सक्ने छन्। कार्यविधिले नियमित रुपमा योगदान गर्ने योगदानकर्ताहरूलाई औषधि उपचार, स्वास्थ्य तथा मातृत्व सुरक्षा योजना, दुर्घटना तथा अशक्तता सुरक्षा योजना, आश्रित परिवार सुरक्षा योजना र वृद्ध अवस्था सुरक्षा योजना गरी विभिन्न योजनाहरू सञ्चालनमा ल्याएको छ। अनौपचारिक क्षेत्रमा रहेका श्रमिक तथा स्वरोजगारमा रहेका व्यक्तिको सामाजिक सुरक्षा योजना सञ्चालन सम्बन्धि कोष र पालिका बीचको सम्झौताले यो कार्यक्रम सबैका लागि हुनेगरी व्यापकता प्राप्त गर्ने कोषको अपेक्षा छ। कार्यक्रममा फेदीखोला गाउँपालिकाले हाल निर्माण क्षेत्रमा कार्यरत ७ सय १४ जना श्रमिकहरूलाई कोषमा आबद्ध गर्ने र कोषले कार्यविधि बमोजिमका सुविधाहरू प्रदान गर्ने गरी अघि बढेकोमा पालिकाका अध्यक्ष घनश्याम सुवेदी र कोषका कार्यकारी निर्देशक कपिलमणि ज्ञवालीले खुशी व्यक्त गरे। सो कार्यक्रममा मन्त्रालयका सचिव तथा कोष सञ्चालक समितिका अध्यक्ष केवल प्रसाद भण्डारीले कोषलाई सामाजिक सुरक्षा कार्यक्रमको विस्तार गरी आम नागरिकसम्म पुर्याउने गरी अगाडि बढ्न निर्देशन दिए। अनौपचारिक क्षेत्रको कार्यक्रमको विस्तारका लागि सबै ७ सय ५३ वटा पालिकाहरूलाई अनुरोध गरे।"
नयाँ पर्यटकीय गन्तव्य पालुङआग्रा ट्रेकिङ रुट,"काठमाडौं : मकवानपुरको पालुङबाट आग्रासम्मको नयाँ टेकिङ रुट खुल्ला गरिएको छ। यो रुट लगभग १४ किलोमिटरको दूरीमा यात्रा तय गर्न सकिन्छ। काठमाडौंबाट नौबिसे हुँदै आउने सडक दूरीमा ६५ किलोमिटर र चित्लाङथानकोट हुँदै आउँदा करिब ३५ किलोमिटर र हेटौंडाबाट आउँदा ६५ किमिको दूरीमा मकवानपुर थाहा नगरको मुख्य व्यापारिक केन्द्र शिखरकोट आइपुग्न सकिन्छ। पर्यटकीय दृष्टिकोणले थाहानगर सम्भावना भएको क्षेत्र हो। चित्लाङ, टिस्टुङको नर्वेढुंगा, खुकुरी पार्क, मुलाबारी चौर, दामन, सिमभन्ज्याङ, कोटथुम्की पर्यटकीय क्षेत्रमा परिचित स्थान हुन्। धार्मिक हिसाबले पनि थाहा नगरपालिका त्यत्तिकै प्रख्यात छ। कर्षश्वर मन्दिर, पाण्डुकेश्वर मन्दिर, इन्द्रायणीमाई, बज्रवाराही माई, स्वचन्द भैरव, पाथीभरा मन्दिर, गोरखनाथधाम थाहा नगरका प्रमुख धार्मिक क्षेत्र हुन्। थाहा नगरका अधिकांश नागरिकको मुख्य पेसा कृषि हो। थाहा नगरको अर्को महत्त्वपूर्ण विशेषता भनेको कृषि पर्यटन पनि हो। थाहा नगरको पर्यटन प्रवद्र्धनका लागि नयाँ गन्तव्यको रूपमा पालुङ आग्रा ट्रेकिङ रुट सञ्चालनमा ल्याइएको हो। पालुङआग्रा ट्रेकिङ रुट पर्यटकका लागि आकर्षक र नयाँ रुट हो। यस ट्रेकिङ रुटको सुरुवात साबिक दामन गाउँ विकास समितिको शिखरकोटबाट हुने भए पनि अधिकांश भूभाग पालुङ र आग्रा क्षेत्रमा पर्ने भएकोले यो रुटको नामै पालुङआग्रा ट्रेकिङ रुट भनिएको हो। यो यात्रामा ऐतिहासिक, धार्मिक तथा प्राकृतिक मिश्रित यात्रा हुने भएकोले अन्य ट्रेकिङमा भन्दा यहाँ फरक स्वाद मिल्छ। शिखरकोटबाट करिब दुई किलोमिटरको पैदलयात्रापश्चात् पालुङको पाण्डुकेश्वर मन्दिर पुग्न सकिन्छ। बाटोमा ऐतिहासिक बस्ती गोपाली गाउँ, रूपचन्द्र विष्ट प्रधानाध्यापकसमेत भएर पढाएको जनकल्याण मावि, विश्वका तीन शंखमूलमध्येको एक पालुङ शंखमूल यस यात्राका थप आकर्षण हुन्। साथमा हरियालीपूर्ण तरकारी खेती र खेती प्रविधिमा रहमाइरहेका किसानसँगको भेटघाट तथा उनीहरूसँगको संवादसहितको यात्रा यस क्रममा गर्न पाइन्छ। ऐतिहासिक पाण्डुकेश्वर परिसर, नजिकैको भद्रतीर्थ र पालुङको ऐतिहासिक नेवारी बस्ती पालुङ सहर हुँदै पाथीभरा मन्दिर नजिकै पर्यटकलाई स्वागत गर्ने पालुङकै पहिलो डाँडाघरे बा को होमस्टे छ। थाहा नगर घुम्न आउने पर्यटक होमस्टेको स्वाद नलिई हत्तपत्त फर्किंदैनन्। होमस्टेमा हुनुपर्ने मौलिकता यहाँ पाइन्छ। होमस्टेको छेवैमा रहेको हुँदा पाथीभरा नपुग्ने पर्यटकहरू विरलै हुन्छन्। पालुङको पाथीभरा हुँदै पालुङआग्रा पैदल मार्ग अघि बढ्छ। यस यात्रामा तामाङ संस्कृति पनि भेट्टाइन्छ। यस रुटमा पालुङको ऐतिहासिक भग्नावशेष पालुङ गढी हुँदै भकारी ढुंगासम्मको यात्रा निकै उत्साहजनक छ। डाँडैडाँडाको यात्रामा खुलेको पालुङ फाँट र झुरुप्प परेको बस्ती, मौलिक परम्पराले घुमफिर गर्दा निकै रमाइलो हुन्छ। यही यात्रामा करिब २ हजार ३ सय मिटरको उचाइमा रहेको केशरी भन्ज्याङ पर्दछ। यहाँबाट दृश्यावलोकन गर्दा पर्यटकहरू आनन्दित हुन्छन्। यहाँबाट चन्द्रागिरि भन्ज्याङदेखि वरको सबै फाँट र गाउँहरू अवलोकन गर्न सकिन्छ। यो यात्रा गर्दै गर्दा आग्राको उन्यू चौर ट्रेकिङ रुटको मुटु हो। हरियो फाँटझंै देखिने यो चौर क्षेत्र आग्रामा पर्छ। यहाँबाट डाँडाबास, कैलाश गाउँपालिका क्षेत्र र धादिङका केही पालिकाहरू समेत अवलोकन गर्न सकिन्छ। छेउछाउमा तामाङ जातिको बसोबास रहेको यो प्राकृतिक छटाले भरिपूर्ण उन्यू चौरमा पुगेपछि फर्कनै मन लाग्दैन। नजिकै डाँडाबास पार्क पनि रहेको छ। यसका अलवा अन्य घुमफिरका क्षेत्रहरू पनि यहाँ प्रशस्तै छ। फर्कंदा डाँडाबास सडकबाट सवारीसाधनमा वा पैदल नै पनि दामन घर्तीखोलाको दमार हुँदै पुनः शिखरकोट आइपुग्न सकिन्छ।"
रासायनिक मल कारखानाको सम्भाव्यता अध्ययन गर्न सम्झौता,"काठमाडौं : नेपालमा रासायनिक मल कारखाना स्थापना सम्बन्धमा विस्तृत सम्भाव्यता अध्ययन गर्न सम्झौता भएको छ। यसका लागि लगानी बोर्ड नेपाल र जर्मनको डिआईएजी इण्डष्ट्रिज बीच बिहीबार एक समझदारीपत्र (एमओयू) मा हस्ताक्षर भएको हो। उक्त समझदारीपत्रमा लगानी बोर्डका प्रमुख कार्यकारी अधिकृत सुशील भट्ट र जर्मन कम्पनीका तर्फबाट प्रबन्ध निर्देशक बेन्जामिन बेकरले हस्ताक्षर गरेका छन्। सार्वजनिक निजी साझेदारी तथा लगानी नियमावली, २०७७ को व्यवस्था अनुसार सो उद्योगको प्रस्तावका आधारमा लगानी बोर्डको २०७८ चैत्र १७ मा सम्पन्न ५० औँ बैठकले अध्ययन अनुमतिपत्र प्रदान गर्ने निर्णय गरेको थियो। साथै प्रस्तावकसँग गरिने समझदारीपत्रको मस्यौदा २०७९ चैत ३० मा सम्पन्न लगानी बोर्डको ५३ औँ बैठकबाट स्वीकृत गरेको थियो। समझदारीपत्रको प्रावधान बमोजिम प्रस्तावक डिआईएजी इण्डष्ट्रिजले अनुमतिपत्र प्राप्त गरेको २४ महिना भित्र सम्भाव्यता अध्ययन प्रतिवेदन लगानी बोर्डको कार्यालयसमक्ष पेश गर्नु पर्ने उल्लेख छ। प्रस्तावक डिआईएजी इण्डष्ट्रिजले प्राकृतिक ग्यास, इलेक्ट्रोलाइसिसकार्बन क्याप्चर भण्डारणको साथ अथवा हाइब्रिड (उल्लिखित दुवै) प्रविधि मध्ये एउटा उपयुक्त प्रविधि प्रयोग गरी वार्षिक ७ लाख टन रासायनिक मल (युरिया) उत्पादन गर्ने प्रस्ताव गरेको छ। उल्लिखित प्रविधि र क्षमतामा रासायनिक मल उत्पादनका लागि अमेरिकी डलर ७ सय १४ मिलियन लागत लाग्ने प्रारम्भिक अनुमान रहेको छ। साथै आगामी आर्थिक वर्ष २०८०८१ को बजेटमा लगानी बोर्डको सहजीकरणमा सार्वजनिकनिजी साझेदारीमा नेपालमा रासायनिक मल कारखाना स्थापना सम्बन्धी विस्तृत परियोजना प्रतिवेदन तयार गर्ने व्यवस्था उल्लेख रहेको छ। उक्त समझदारीपत्रमा हस्ताक्षर कार्यक्रमलाई सम्बोधन गर्दै लगानी बोर्डका प्रमुख कार्यकारी अधिकृतले विश्वसनीय अध्ययनले जोखिम न्यूनीकरणसहित परियोजनाको कार्यान्वयन र दिगो रूपमा सञ्चालन गर्ने मार्गचित्र प्रदान गर्ने भएकाले तोकिएको समयभित्र सम्भाव्यता जाँचसहितको प्रतिवेदन पेश गर्न प्रस्तावकलाई आग्रह गरे।"
"निक्षेपको ब्याजदरमा तोडियो 'भद्र सहमति', बैंकहरुले आफै ब्याजदर तोक्ने","काठमाडौं : निक्षेपको ब्याजदर साउन १ गतेदेखि बैंकको अवस्थाअनुसार घटबढ वा स्थिर हुने भएको छ । बैंकिङ प्रणालीमा लगानी योग्य पुँजी (तरलता) अभाव हुँदा नेपाल बैंकर्स संघले भद्र सहमतिमार्फत् समान निक्षेपको ब्याजदर निर्धारण गर्दै आएको थियो। बिहीबार बिहान बसेको नेपाल बैंकर्स संघको बैठकमा भद्र सहमति तोडेर वाणिज्य बैंकहरुले आफूखुशी निक्षेपको ब्याजदर निर्धारण गर्ने विषयमा सहमति भएको हो। संघका कार्यकारी निर्देशक अनिल शर्माले बैंकहरुसँग तरलता प्रशस्त रहेको र कर्जाको माग पनि कम भएकाले अहिले निक्षेपको ब्याजदरलाई बैंकको अनुकूलअनुसार निर्धारण गर्ने निर्णय भएको जानकारी दिए। पहिला तरलता अभावमा ब्याजदर माथि जाला भनेर भद्र सहमति गर्दै आएको हो । तर अब बजारको स्थितिअनुसार आआफ्नो हिसाबमा समायोजन गर्ने भनिएको हो । चौतर्फी दबाबमा होइन तथ्यांकले जे देखाउँछ सोहिअनुसार ब्याजदर निर्धारण हुन्छ, उनले अन्नपूर्णसँग भने । यसअघि खुला बजार अर्थतन्त्रमा ब्याजदरमा कार्टेलिङ भएकोमा विरोध समेत हुँदै आएको थियो । तर अबको निर्णयले भने यसको अन्त्य भएको छ । बैंकहरूबीच आफ्नो अनुकूल ब्याजदरमा प्रतिस्पर्धी हुने देखिन्छ । असारसम्ममा निक्षेपको ब्याजदर एकल अंकमै छ । सबैभन्दा बढि मुद्दती निक्षेपको ब्याज दर ९९९ प्रतिशत छ । केन्द्रीय बैंकले निक्षेपको ब्याजदर ह्वात्तै घटबढ गर्न नपाउने तर मासिक १० प्रतिशतको सिलिङमा रहनुपर्ने व्यवस्था गरेको छ । यसैले अब बैंकको अवस्थाअनुसार ब्याज बढाउन परेमा करिब ११ प्रतिशत हाराहारी र घटाउन परेमा करीब ९ प्रतिशत आसपास रहने आंकलन गर्न सकिन्छ ।"
मलेसियाको म्याक्समनी संस्थासँग विप्रेषण कारोबार प्रतिबन्ध,"काठमाडौं : नेपाल राष्ट्र बैंकले मलेसियाको म्याक्समनी कम्पनीसँग विप्रेषण कारोबारमा प्रतिबन्ध लगाएको छ। उक्त कम्पनीले विप्रेषण कारोबार बापतको रकम नेपाली इजाजतपत्र प्राप्त निकायलाई भुक्तानी नगरेका कारण कारोबारमा प्रतिबन्ध लगाएको हो। विदेशी विनिमय व्यवस्थापन विभागले बिहीबार एकीकृत परिपत्र२०७९मा संशोधन गर्दै सो संस्थासँगको कारोबारमा प्रतिबन्ध लगाएको हो। यसअघि पनि भुक्तानी नगरेकाले केन्द्रीय बैंकले २०७५ मंसिर १२ गते र २०७५ फागुन २ गते परिपत्र मार्फत् नेपालका इजाजतपत्र प्राप्त निकायहरूलाई सो संस्थासँग कारोबार गर्न प्रतिबन्ध लगाइएको थियो। यसपछि प्रतिबन्धित उक्त संस्थाले कुल बक्यौता रकममध्ये आंशिक रकम भुक्तानी गरेको थियो। त्यसपछि राष्ट्र बैंकले २०७६ माघ ५ गते एक सूचना जारी गर्दै को सूचनामार्फत सो प्रतिबन्ध फुकुवा गरेको थियो। तर त्यतिबेलाका उल्लिखित परिपत्रहरू खारेज गरिएकोमा मलेसियाको म्याक्समनी संस्थाले त्यस्तो प्रतिबन्ध फुकुवा गर्दा तोकिएका सर्तहरू पालना नगरेको हुँदा अर्को व्यवस्था नभएसम्मका लागि कारोबार प्रतिबन्ध लगाउनु परेको हो, बिहीबार सार्वजनिक सूचनामा भनिएको छ। यसर्थ राष्ट्र बैंकबाट इजाजतपत्रप्राप्त बैंक तथा वित्तीय संस्था, विप्रेषण कम्पनी, अन्य इजाजतपत्रप्राप्त निकायहरू, सरोकारवाला व्यक्ति तथा निकायले मलेसियाको म्याक्समनी कम्पनीसँग बाँकी वक्यौताको भुक्तानी लिने कार्य बाहेक कुनै पनि कारोबार नगर्ननगराउनु हुन केन्द्रीय बैंकले निर्देशन दिएको छ। सो संस्थाले नेपालीहरूसँग मलेसियामा रकम संकलन गरी अन्य मल्टी कोरिडोरमार्फत त्यस्तो रकम नेपाल पठाउने कार्यका लागि तेस्रो पक्षबाट प्रोसेसिङ भएको रकम समेत स्वीकार गर्ने तथा भुक्तानी गर्ने व्यवस्था नहुने गरी विप्रेषण कारोबारको प्रबन्ध मिलाउन समेत अनुरोध गरेको छ। राष्ट्र बैंकले विदेशी विनिमय (नियमित गर्ने) ऐन, २०१९ को दफा १२ र नेपाल राष्ट्र बैंक ऐन, २०५८ को दफा ६३ ले दिएको अधिकार प्रयोग गरी उक्त व्यवस्था लागू गरेको हो।"
"सेयर बजारमा दोहोरो अंकको गिरावट, ३ अर्ब ३९ करोडको कारोबार","काठमाडौं : साताको अन्तिम कारोबार दिन बिहीबार नेप्से परिसूचक दोहोरो अंकले घटेको छ। नेप्से परिसूचक १२६२ अंकले घटेर २०८४९३ विन्दुमा अडिएको छ। बुधबार नेप्से परिसूचक २५३१ अंकले बढेर २०९७५५ विन्दुमा पुगेको थियो। नेप्से दोहोरो अंकले ओरालो लागेपनि कारोबार रकम भने बुधबारको तुलनामा बढेको छ। आज २९६ कम्पनीको ९३ लाख ८२ हजार ४४० कित्ता सेयर ३ अर्ब ३९ करोड ६ लाख ६० हजार ६०५ रुपैयाँमा खरिदबिक्री भयो। अघिल्लो दिन ३ अर्ब १८ करोड ७६ लाख मूल्य बराबरको सेयर कारोबार भएको थियो। आज २ कम्पनीको मूल्य सकारात्मक सर्किट लेभलमा कारोबार भयो। एनएमबी डेबेन्चर र एसबीआई डेबेन्चरको मूल्य ९९९ प्रतिशतले बढ्यो। एनआईबीएल समृद्धि फन्डको सेयर मूल्य ९९४ प्रतिशतले बढ्यो। यस्तै पिपुल्स हाइड्रोपावरको मूल्य ६ प्रतिशत बढिले घट्यो। २३ करोड मूल्य बढिको कारोबार गरी शिवम् सिमेन्ट शीर्षस्थानम रह्यो। यसैगरी सोल्टी होटल १७ करोड र हिमालयन लाइफ इन्स्योरेन्स १६ करोड मूल्य बढिको कारोबार गरी क्रमश : दोस्रो र तेस्रो स्थानमा रहे। कारोबारमा आएका १३ उपसमूहमध्ये ३ बाहेक बाँकी सबै उपसमूहको सूचक नकारात्मक देखिएका छन्। बैंकिङ,होटल्स एन्ड टुरिजम र म्युचुअल फन्डको सूचक बढ्दा बाँकी उपसमूहको सूचक घटेको हो।"
"कर्णालीमा जलविद्युतको अधिक सम्भावना, तर आयोजना होल्ड","सुर्खेत : कर्णाली प्रदेशमा झन्डै ६ हजार मेगावाट जलविद्युत् उत्पादन गर्न सम्भाव्यता लाइसेन्स दिइएको छ। तर, उत्पादन भने लगभग १७ मेगावाट मात्रै छ। आयोजना निर्माणका लागि लाइसेन्स बाँडिए पनि अधिकांश आयोजनाको काम सुस्त छ। जलविद्युत्को खानी मानिएको कर्णाली प्रदेशमा आयोजना होल्ड मात्रै भइरहेको स्थानीयवासीको गुनासो छ। केही आयोजनामा लगानी जुटेको छैन भने केही सरकारी ढिलासुस्तीका कारण अघि बढ्न सकेका छैनन्। आर्थिक रूपमा पछि परेको कर्णालीको मुहार फेर्न पनि ठूला आयोजना अघि बढ्नुपर्ने यहाँका बासिन्दाको माग छ। कर्णालीमा हालसम्म पाँच वटा साना जलविद्युत् आयोजनाबाट १६ दशमलव ५४ मेगावाट मात्रै बिजुली उत्पादन भइरहेको छ। प्रदेशको जलस्रोत तथा ऊर्जा विकास मन्त्रालयका सूचना अधिकारी गोपाल शर्माका अनुसार झन्डै १४ जलविद्युत् आयोजना निर्माणाधीन अवस्थामा छन्। जसबाट ९ सय ११ दशमलव ९ मेगावाट विद्युत् उत्पादन हुनेछ। कर्णालीमा हालसम्म सम्भाव्यता अध्ययन भएअनुसार जम्मा ६ हजार ८ सय २९ दशमलव ६४ मेगावाट विद्युत् उत्पादन क्षमता छ। झन्डै २८ आयोजनाबाट ५ हजार ९ सय १ दशमलव २ मेगावाट विद्युत् उत्पादन गर्नका लागि सम्भाव्यता अध्ययन लाइसेन्स लिएर काम अगाडि बढिरहेको छ। माथिल्लो कर्णाली अनिश्चित २०५६ सालदेखि चर्चामा छ, माथिल्लो कर्णाली जलविद्युत् आयोजना। ९ सय मेगावाटको यो आयोजना सम्पन्न भए कर्णालीको विकासमा कोशेढुंगा बन्ने यहाँका बासिन्दाको सपना छ। तर यो सपनाले अझै साकार रूप लिइसकेको छैन। यो आयोजना निर्माणको जिम्मा लिएको भारतीय कम्पनी जीएमआरले अझै वित्तीय व्यवस्थापन जुटाउन सकेको छैन। पछिल्लो समय वित्तीय व्यवस्थापन जुटाउन जीएमआरले दुई वर्षको समय पाएको छ। अब भने ढिलो नगरी यो आयोजना निर्माण हुनुपर्ने यहाँका बासिन्दाको माग छ। २०६४ सालमा तत्कालीन प्रधानमन्त्री गिरिजाप्रसाद कोइराला नेतृत्वको सरकारले अछामको भैरवस्थानमा विद्युत् गृह रहने गरी जीएमआरसँग पहिलो पटक निर्माणको सम्झौता गरेको थियो। त्यतिबेला सात वर्षमा काम सक्ने जनाइएको थियो। त्यसपछि २०७१ सालमा तत्कालीन प्रधानमन्त्री सुशील कोइरालाको पालामा परियोजना विकास सम्झौता (पीडीए) मा पुनः हस्ताक्षर भयो। उक्त सम्झौतामा २०७३ असोज ३ गतेभित्र आयोजनाका लागि आवश्यक लगानी जुटाइसक्ने उल्लेख छ। तर अहिले पनि उक्त आयोजनाले लगानी जुटाउन नसक्दा अलपत्र अवस्थामा छ। पछिल्लोपटक २०७९ असार ३१ मा सरकारले माथिल्लो कर्णाली जलविद्युत् आयोजनामा जीएमआरलाई वित्तीय व्यवस्थापन जुटाउन दुई वर्ष म्याद थप्ने निर्णय गरेको थियो। सरकारको निर्णयविरुद्ध स्थानीयले सर्वोच्च अदालतमा रिट दायर गरेका थिए। सर्वोच्चले पनि दुई वर्षको समयलाई सदर गरिदिएको छ। तर, फैसलाको पूर्णपाठ आउन बाँकी छ। त्यसैकारण आयोजनाको अरू काम अघि बढ्न सकेको छैन। दैलेखबाट निर्वाचित प्रदेशसभा सदस्य घनश्याम भण्डारीले भने, जीएमआरले अपरकर्णाली बनाउने लय देखिएन। संघीय सरकारले बारम्बार उसैलाई मात्रै जिम्मा दिँदै आएको छ। यो आयोजनाले कर्णालीलाई मात्र नभई सिंगो मुलुक उज्यालो बनाउने उल्लेख गर्दै भण्डारीले भने, आयोजना नबन्दा हामी अँध्यारोमा बस्न बाध्य छौं। आयोजना निर्माणका लागि सरकारले विकल्प खोज्नुपर्ने उनको भनाइ छ। फुकोटकर्णालीको ईआईएमा वन मन्त्रालयको ढिलाइ कर्णालीको अर्को ठूलो जलविद्युत् आयोजना हो फुकोट कर्णाली अर्धजलाशययुक्त आयोजना। कालीकोटमा निर्माण हुने ४ सय ८० मेगावाटको यो आयोजनाको विस्तुत परियोजना प्रतिवेदन (डीपीआर) को काम सन् २०२२ मै सम्पन्न भइसकेको छ। चार वर्ष लगाएर यसको डीपीआर बनाइएको थियो। यो आयोजनाको वातावरणीय प्रभाव मूल्यांकन प्रतिवेदन (ईआईए) स्वीकृतिमा वन मन्त्रालयले ढिलाइ गरिरहेको छ। विद्युत् विकास विभागबाट ऊर्जा, जलस्रोत तथा सिँचाइ मन्त्रालय हुँदै वन तथा वातावरण मन्त्रालयमा पुगेको प्रतिवेदन उक्त मन्त्रालयले स्वीकृत गरेको छैन। ईआईए स्वीकृत नहुँदा अध्ययनका सबै काम सकेर पनि आयोजनाले जेनेरेसन लाइसेन्स पाउन सकेको छैन। २०७५ सालमा आयोजनाको सर्वेक्षणका लागि विद्युत् विकास विभागले अनुमति दिएको थियो। कुल ९२ अर्ब लागत रहेको आयोजना निर्माणमा भारतीय सरकारी पनि साझेदार बन्न लागेको छ। विद्युत् उत्पादन कम्पनीले बनाउन लागेको यो आयोजनामा भारतको एनएचपीसी इन्डिया लिमिटेडको पनि लगानी हुनेछ। विद्युत् उत्पादन कम्पनी र एनएचपीसी इन्डिया लिमिटेड कम्पनी मिलेर छुट्टै कम्पनी खडा गरी आयोजना निर्माणको काम अघि बढाउने तयारी भएको आयोजना प्रमुख हीरावान वाइबाले बताए। एमओयूको मस्यौदाअनुसार यो आयोजनामा एनएचपीसीको ५१ र भीयूसीएलको ४९ प्रतिशत लगानी हुनेछ। जगदुल्लाको ईआए प्रतिवेदन पनि मन्त्रालयमै डोल्पाको जगदुल्लामा बन्ने विद्युत् आयोजनाको विस्तृत प्रतिवेदन (डीपीआर) बन्यो २०७८ सालमा। कर्णाली प्रदेश सरकारले समेत यसमा लगानी गर्ने प्रतिबद्धता जनायो। प्रदेश सरकारले आयोजनामा ११ करोड ७१ लाख ५० हजारबराबरको सेयर लगानी गर्यो। तर यो आयोजना अझै अघि बढ्न सकेको छैन। कारण हो वातावरणीय प्रभाव मूल्यांकन (ईआईए) प्रतिवेदन। यो प्रतिवेदन संघ सरकारको वन मन्त्रालयले स्वीकृत नगरिदिँदा आयोजनाले गति लिन सकेको छैन। आयोजनाका कार्यकारी निर्देशक सञ्जय सापकोटाले ईआईए प्रक्रिया पूरा भएपछि मात्रै आयोजनाका अन्य काम अघि बढ्ने बताए। आयोजनाले २०७४ सालमा विद्युत् विकास विभागबाट सर्भे अनुमति पाएको थियो। त्यसपछि २०७८ सालमा नै आयोजनाको डीपीआरको काम सम्पन्न भएको हो । डोल्पाको जगदुल्ला र मुड्केचुला गाउँपालिका हुँदै बग्ने जगदुल्ला नदीमा निर्माण हुने आयोजनाबाट १ सय ६ मेगावाट विद्युत् उत्पादन हुने अनुमान गरिएको छ। यो विद्युत् आयोजनाको लागत २० अर्ब छ। जगदुल्ला जलविद्युत् आयोजनामा कर्णाली प्रदेश सरकारले समेत लगानी गरेको छ। कर्णाली प्रदेश सरकारसँगै विद्युत् उत्पादन कम्पनी लिमिटेड, नेपाल विद्युत् प्राधिकरण, एचआई डीसीयल र स्थानीय सरकारको लगानीमा आयोजना बन्न लागेको छ। नलगाडको डीपीआर नै बनेन अस्ट्रेलियन कम्पनी स्मेक, अस्ट्रेलियाको एमडब्लूएच र नेपालको उदय जेभीले (संयुक्त उपक्रम) ले नलगाड आयोजनाको विस्तृत अध्ययन, टेन्डर डकुमेन्ट तयारी र डीपीआर बनाउने ठेक्का पाएका थिए। तीन वर्षभित्र डीपीआर तयार गर्नेगरी २०७३ मा सम्झौता गरिएको थियो। तर सात वर्ष पुग्न लाग्दा पनि नलगाड आयोजनाको डीपीआर बन्न सकेको छैन। निर्धारित म्यादभित्र काम नभएपछि पटकपटक म्याद थप भइसकेको छ। अब भने अन्तिम चरणमा पुगेकाले असार मसान्तभित्रै डीपीआर सम्पन्न हुने नलगाड हाइड्रोपावर कम्पनी लिमिटेडका कार्यकारी निर्देशक सुनील पौडेलले बताए। डीपीआर मात्रै होइन यो आयोजनाको वातावरणीय प्रभाव मूल्यांकन (ईआईए) ले पनि पूर्णता पाएको छैन। निर्देशक पौडेलका अनुसार ईआईए स्वीकृतका लागि मन्त्रालयमा पेस गरिएको छ। ऊर्जा तथा जलस्रोत मन्त्रालयबाट वन तथा वातावरण मन्त्रालयमा पठाइएको छ। ४ सय १७ मेगावाट क्षमताको जलाशययुक्त जलविद्युत् आयोजना जाजरकोटको नलगाड नगरपालिका र बारेकोट गाउँपालिकामा निर्माण हुनेछ। नलगाड नगरपालिका७ दल्लीमा विद्युत्गृह र बारेकोट गाउँपालिका८ अँधेरीखोलामा आयोजनाको बाँधस्थल हुनेछ। यसअघि आयोजनाको अनुमानित लागत १ खर्ब आठ अर्ब २६ करोड रुपैयाँ थियो। तर समयमै काम सुरु नहुँदा लागत पनि बढ्ने भएको छ। यस्तै दैलेखको नौमुले गाउँपालिकामा चार वटा साना तथा लघु जलविद्युत् आयोजना निर्माण भइरहेका छन। दुई वटा निर्माण सम्पन्न भई विद्युत् उत्पादन गरेर धमाधम बिक्री गर्न थालिसकेका छन्। बाँकी दुई वटा निर्माणकै क्रममा छन्। नौमुले बजार नजिकै रहेका पदमखोला र द्वारीखोला हाइड्रोपावरबाट आठ मेगावाट विद्युत् उत्पादन गरेर बिक्री वितरण भइरहेको छ। द्वारीखोलामा २०७० मा आयोजना निर्माण सम्पन्न गरेको थियो। उक्त आयोजना ३ दशमलव ६७ मेगावाट क्षमताको हो। पदमखोला हाइड्रोपावरले २०७३ सालमा आयोजना निर्माणको काम सम्पन्न गर्यो। चार मेगावाट क्षमताको उक्त आयोजनाले पनि विद्युत् उत्पादन गरेर बिक्री वितरण गर्दै आइरहेको छ। नौमुलेमै निर्माणाधीन अपर लोहोरे जलविद्युत् आयोजनाको काम भने अन्तिम चरणमा पुगेको छ। आयोजना प्रमुख राजेन्द्र ढुंगेलले निर्माणको ७० प्रतिशत काम सकिएको जानकारी दिए। २०७७ सालमा आयोजनाको सर्भे भएको थियो। २०७८ सालमा निर्माण सुरु गरिएको आयोजनाको काम अन्तिम चरणमा पुगेको हो। नौमुले गाउँपालिकामै निर्माण थालिएको लोवर लोहोरे जलविद्युत् आयोजनामा भने विवादका कारण काम अघि बढ्न सकेको छैन। आयोजना प्रभावित क्षेत्रका स्थानीयको अवरोधका कारण आयोजना निर्माणमा ढिलाइ भइरहेको छ। २०६७ सालमा सर्वे अनुमति लिए पनि काम सुरु हुन सकेको छैन। १९०२ मेगावाटको पूर्वसम्भाव्यता अध्ययन कर्णाली प्रदेशमा प्रस्तावित सबैभन्दा ठूलो जलविद्युत् आयोजना निर्माणका लागि पूर्वसम्भाव्यता अध्ययन अन्तिम चरणमा पुगेको छ। एक हजार नौ सय दुई मेगावाट क्षमताको मुगु कर्णाली जलाशययुक्त जलविद्युत् आयोजनाको पूर्वसम्भाव्यता (प्रिफिजिविलिटी) अध्ययनको काम अन्तिम चरणमा पुगेको छ। आयोजनाको क्षेत्रनिर्धारण र कार्यसूची प्रतिवेदन तयार गरेर विद्युत् विकास विभागमा पेस गरिएको आयोजना प्रमुख सूर्यप्रसाद पाण्डेले बताए। विभागबाट प्रतिवेदन पास भए वातावरणीय प्रभाव मूल्यांकन (ईआईए) को अध्ययन सुरु हुनेछ। ऊर्जा, जलस्रोत तथा सिँचाइ मन्त्रालयले २०७५ असारमा विद्युत् उत्पादन कम्पनी लिमिटेडलाई सर्भे लाइसेन्स दिएको थियो। लाइसेन्स पाएपछि २०७५ फागुनबाट कम्पनीले पूर्वसम्भाव्यता अध्ययन सुरु गरेको हो। विद्युत् उत्पादन कम्पनी लिमिटेडका प्रमुख पाण्डेका अनुसार आयोजनाको कार्यालय बाजुराको बूढीनन्दा नगरपालिका ५ स्थित बिरसैनमा स्थापना गरिनेछ। कार्यालय स्थापनाका लागि करिब दुई सय रोपनी जग्गा अधिग्रहणको काम सुरु भएको छ। कम्पनीको अस्थायी प्रयोगशाला तथा कार्यालय बाजुराको पिलुचौरबाट सञ्चालन भइरहेको छ। हाल जलप्रवाह र सेडिमेन मापन कार्य भइरहेको छ। कर्णालीमा लगानी जुटाउन नसक्दा अलपत्र अवस्थामा रहेको अपर कर्णाली जलविद्युत् आयोजना । तस्बिर : बिस्नप्रसाद न्यौपाने आयोजनाको ड्याम बाजुराको पिलुुचौरमा निर्माण गरिनेछ। जुन २ सय ८५ मिटर अग्लो हुनेछ। ड्यामकै आसपासमा आयोजनाको पावर हाउस निर्माण हुने र त्यसका लागि पनि हाल अध्ययन भइरहेको छ। अध्ययनका सबै चरण पूरा भएपछि स्रोतको व्यवस्था गरिनेछ। स्रोत व्यवस्थापन भएमा १० वर्षभित्र आयोजना निर्माण सकिने आकलन गरिएको छ। पूर्वसम्भाव्यता अध्ययन सम्पन्न भएपछि आयोजना कस्तो हुने, पावरहाउस अन्डरग्राउन्ड, संरचनाहरू कस्ता निर्माण हुने भन्ने जानकारी हुनेछ। आयोजना निर्माण गर्न करिब चार खर्ब रुपैयाँ लाग्ने प्रारम्भिक अनुमान गरिएको छ। यो आयोजनाबाट वार्षिक ५ हजार ८ सय ८३ मेगावाट आवर विद्युत् उत्पादन हुनेछ। बेतन कर्णालीमा लगानी जुटेन कर्णाली प्रदेशको सुर्खेत र सुदूरपश्चिमको अछाम जिल्लाको सिमानामा निर्माण हुने बेतन कर्णाली जलविद्युत् आयोजनाका लागि लगानी जुट्न सकेको छैन। यसैकारण यो आयोजना अलपत्र छ। आयोजनाको विस्तृत परियोजना प्रतिवेदन (डीपीआर) तयार भइसकेको छ। ४ सय ३९ मेगावाट क्षमताको यो आयोजना निर्माण गर्न ८८ अर्ब लाग्ने अनुमान गरिएको छ। तर हालसम्म लगानीको स्रोत सुनिश्चित भइसकेको छैन। यसमा कर्मचारी सञ्चय कोषले सात अर्ब लगानी गर्ने जनाएको छ। बाँकी रकम आयोजना सुरु हुनुअघि नै सुनिश्चितता गर्नुपर्ने हुन्छ। त्यसैले अहिले प्रवद्र्धक कम्पनीले आयोजनाको लागि रकम सुनिश्चितताको पहल सुरु गरेको हो। लगानी जुटाउनका लागि विभिन्न क्षेत्रसँग छलफल र भेटघाटलाई तीव्र बनाइएको बेतन कर्णाली सञ्चयकर्ता हाइड्रोपावर कम्पनी लिमिटेडका आयोजना प्रमुख उपेन्द्र न्यौपानेले बताए। उनका अनुसार विभिन्न विकास बैंकहरूसँग आयोजनाले छलफल गरिरहेको छ। ९८ हजार घरधुरीलाई छैन, बिजुली कर्णाली ऊर्जा क्षेत्रको हब हो। तर कर्णालीले हरेक दिन लोडसेडिङ खेपिरहेको छ। कति बेला बत्ती आउँछ र जान्छ भन्ने यहाँका बासिन्दालाई जानकारीसमेत हुँदैन। यहाँका धेरै आयोजना वर्षौंदेखि अलपत्र छन। त्यसैकारण विद्युत् सेवा ग्रामीण स्तरसम्म विस्तार हुन सकिरहेको छैन। राष्ट्रिय प्रसारण लाइन पनि कर्णालीका सबै जिल्लामा पुगेको छैन्। ग्रामीण बस्ती त झन् अन्धकारमै छन्। कर्णाली प्रदेशको जलस्रोत तथा ऊर्जा विकास मन्त्रालयका अनुसार कर्णाली प्रदेशमा जम्मा ३ लाख ७१ हजार ६ सय ३८ घरधुरी छन्। जसमा हालसम्म विद्युतीकरण भएका २ लाख ७२ हजार ७ सय ९४ घरधुरी छन्। बाँकी ९८ हजार ८ सय ४४ घरधुरीमा अझै विद्युतीकरण हुन सकेको छैन। विद्युतीकरण भएका घरधुरीहरूमा पनि २ लाख ११ हजार ५३ घरधुरीमा नेपाल विद्युत् प्राधिकरणको विद्युत् सेवा जडान छ भने ६१ हजार ७ सय ४१ घरधुरीहरूमा वैकल्पिक ऊर्जा प्रवद्र्धन केन्द्र र अन्य निकायबाट वैकल्पिक ऊर्जा जडान गरिएको छ। कर्णालीमा सम्भाव्यता अध्ययन भएर प्रक्रियामा रहेका दर्जनौं ठूला विद्युत् आयोजनाहरूको लगानी सुनिश्चितता भएको छैन्। जसका कारण ऊर्जाको हब कर्णाली आफैं ऊर्जा अभाव झेलिरहेको छ। यसले कर्णालीको समग्र आर्थिक समृद्धिमा असर परेको छ।"
