शीर्षक,विवरण
नेपाल खत्तम भै सक्यो र !,"अहिले देश खत्तम भो भन्ने वर्ग यही हो जसले नकारात्मक कुरा गरेर त्यसबाट फाइदा लिइरहेको छ। पहिले सबैको थेगो बनिसकेको छ, नेपाल खत्तम भयो देशमा केही हुँदैन। अनि प्रायःजसोको एउटै लक्ष्य भनेको देश छोडेर विदेश जानु छ। मानौ कि विदेशमा पैसाको बोट छ। अहिले के साँच्चीकै देश खत्तम भइसकेको भन्दा कतै हामीलाई वनको बाघले नभएर मनको बाघले खाइरहेको त छैन ? एकपटक गम्भीर ढंगले मनन गरौं। अन्य विकासशिल जस्तै नेपालमा समस्या रहेको छ यहाँ सुशासनको अभाव छ, भौतिक संरचनाहरूको अभावमा हामीले अलिक कष्टपूर्ण जीवन बिताइरहेका छौं तर के साँच्चीकै हामीले भनेको जस्तो देश खत्तम भइसक्यो त। पक्कै पनि छैन। हाम्रो अहिलेको मुख्य समस्या भनेको केवल जवाफदेहिताको अभाव हो। केही समय पहिले बेलायतमा बस्ने मेरो एकजना नातेदार नेपाल आएको बेलामा सम्पूर्ण चेकअप गरेर जानुभयो किनभने यहाँका अस्पतालले प्रदान गर्ने सेवा भौतिक संरचनाबाहेक त्यहाँको भन्दा राम्रो भएको उहाँको भनाइ थियो किनकी त्यहाँ यही प्रकारको सेवा प्राप्त गर्नका लागि एकदम धेरै समय कुर्नुपर्ने रहेछ। यहाँ सेवा राम्रो नभएर होइन सर्वसाधारणले प्राप्त गर्ने सुविधामा सुविधा सम्पन्नहरूले राजनीतिक तथा अन्य आडमा ओगटेर लक्षित वर्गमा पुग्न नसकेको मात्र हो। अहिले देश खत्तम भो भन्ने वर्ग यहि हो जसले नकारात्मक कुरा गरेर त्यसबाट फाइदा लिइरहेको छ। आर्थिक मन्दीः अहिले आर्थिक मन्दिले सब खतम भयो भन्ने जुन भाष्य सिर्जना गरिएको छ त्यसमा केही हदसम्म मात्र सत्यता छ। अहिले हामीले कतिवटा सटर बन्द भए भन्ने हेडलाइन सुनिरहेका हुन्छांै र देश खत्तम भो भनेर गुनासो गर्छाैं तर अहिलेको अनलाइन दुनियाँमा पहिलेको जस्तो ग्राहक पसलमा आउने होइन कसरी उपभोक्ताको चासो परिवर्तन भइरहेको छ भन्ने कुरामा ध्यान दिनु जरुरी छ। उदाहरणका लागि पहिले सार्वजनिक यातायात चढेर किनमेल गर्न जाने ग्राहक अहिले गाडी चढेर किनमेल गर्न जान्छ उसलाई बार्गेनिङ गर्ने फुर्सत छैन त्यसैले उ असन वा न्युरोडको साटो सुपरमार्केटतिर स्थानान्तरण भइरहेको छ तर हामी ग्राहकको आवश्यकताअनुसार परिवर्तन हुनुको साटो सरकारलाई गाली गरेर आफ्नो कमजोरी ढाक्ने प्रयास गर्दैछौं। अहिलेको मुख्य आवश्यकता सबै क्षेत्रमा नयाँ आएको परिवर्तनलाई आत्मसात गरेर सोअनुसार परिवर्तन हुनु हो। आर्थिक मन्दीले केही मानिसलाई असर गरे पनि धेरैलाई यो जवाफदेहीताबाट भाग्ने माध्यम बनेको छ। पुँजीको सम्मानः कुनै पनि देशले आर्थिक रूपमा सम्पन्न हुनका लागि पुँजीको एकदमै महत्वपूर्ण भूमिका हुन्छ तर हाम्रो भाष्य पुँजीपतिहरू सम्मानको साटो निरुत्साहित गर्ने खालको छ चाहे त्यो उद्योगहरूमा समस्या सिर्जना गरेर होस् वा उनीहरूलाई शंकाको भरमा धरपकड गरेर होस। विगत केही समयदेखि बैंकिङ क्षेत्रमा निरन्तर प्रहार गरिँदै आएको छ र उनीहरूलाई नकारात्मक चित्रण गर्ने प्रयत्न भएको छ तर वास्तवमा लगानीको अनुपातमा बैंकका सेयरधनीहरूले प्राप्त गरिरहेको प्रतिफल त्यस्तो आकर्षक छैन जसका कारण अहिले धेरै संस्थापक सेयरधनीहरू सेयर बेचेर अन्य क्षेत्रमा स्थानान्तरण भइरहेका छन्। पुँजीमाथि जुन हिसावले प्रहार भइरहेको छ जसको प्रभाव नेपाली अर्थतन्त्रले दीर्घकालसम्म भोग्नुपर्ने हुन्छ तर राजनीतिक लाभहानीको हिसाब किताबमा जिम्मेवार व्यक्तिहरूले समेत गैरजिम्मेवार अभिव्यक्ति दिइरहेका छन्। स्वतन्त्रताको महत्वः हामीले स्वतन्त्रता उपभोग गरिरहेका छौं त्यसैले हामी केवल आफ्नो कमजोरी सरकारलाई थोपरेर सरकारलाई गाली गरेर बिताउँछांै तर सोचौं त नागरिकका रूपमा हामिले आफ्नो कर्तव्य कति पालना गरेका छौं। हालै सोमालियामा कार्यरत रहँदा मसँगै काम गर्ने अर्को अफ्रिकी देशको साथि आफ्नो काम सकिएर घर फर्कँदा उसले आफ्नो देश फर्कदा असुरक्षित महसुस गरेर यूएनको कार्डपछि फर्काउने भनेर लिएर जान बाध्य भएका थिए यसवाट महसुस हुन्छ स्वतन्तताको महत्व। समाजमा मबाहेक अरू सबैले नियम पालना गर्नुपर्छ भन्ने मान्यता हावी हुँदै गर्दा दुर्गा प्रसाईंजस्ता अराजकता समाजमा पैलिरहेका छन्। एउटा उदाहरण हेरौं देशको कानुनको उल्लंघन गर्दै युवाहरू रुसी सेनामा भर्ना हुन जान्छन् र उनीहरूको निधन भयो भने हामि सरकारलाई नालायक भन्दै गाली गरेर आफ्नो शक्ति खेरा फालिरहेका छौं। हो, उनीहरू त्यस्तो जोखिमपूर्ण काममा जाने वातावरण कसरी बन्यो भन्ने एउटा छलफलको विषय होला तर हामीले सरकारलाई गाली गर्नुको साटो कसरी आप्रवासनलाई सुरक्षित बनाउन सकिन्छ भन्ने विषयमा छलफल गर्न सकिन्छ। कतार एअरलाइन्समा समस्याः केही समय पहिले म सोमालियाबाट कतार एयरवेजको जहाजमा नेपाल फर्किरहेको थिए सोमालियाबाट उडेको सो जहाज जिबुटीमा अन्य यात्रुहरू लिएर उड्ने बेलामा केही प्राविधिक समस्या आयो। प्राविधिकहरूले केही समय प्रयास गर्दा पनि सो समस्या समाधान हुन नसकेपछि सो बिमान त्यहीँ रोकिएर सबै यात्रुहरूलाई एकदिन त्यहीँकै होटलमा राखेर अर्कोदिन अन्य विमानमार्पत गन्तव्यमा पठायो। यो घटनापछि मलाई हाम्रो देशमा विमानमा समस्या आउँदा बन्ने हेडलाइनको याद आयो। हो, प्राविधिक समस्या सबै जहाजमा आउँछन् तर कतार एयरवेजको २२९ वटा जहाज भएकाले एउटा जहाजमा प्राविधिक समस्या आउँदा उसलाई खासै धेरै समस्या भएन तर हाम्रो नेपाल वायुसेवाका ३४ वटा जहाज भएकाले एउटा जहाजमा समस्या आउँदा करिब २५ प्रतिसत उडान प्रभावित बन्न पुग्छ। समस्या जहाजमा प्राविधिक समस्या आउनुभन्दा पनि जहाज उडाएर आम्दानी गरेर नाफा कमाउने उद्देश्य भएको संस्थामा विमान नहुनु र यसको व्यवस्थापनलाई आफ्नो राजनीतिक स्वार्थसंग जोड्नु हो। एनआरएनको खण्डीकरणः नेपालको छवि राम्रो बनाउन गठन भएको गैरआवासीय नेपाली (एनआरएन ) राजनीतिक खिचातानीको कारण विगतदेखि नै विवादित बन्दै आइरहेको थियो जुन कुराको क्लाइमेक्स गएको एनआरएन सम्मेलनमा देखियो जसले जतिसुकै सभ्य देशमा बस ेपनि हाम्रो नकारात्मक मानसिकता जाँदैन भन्ने कुरा देखिएको छ। एनआरएनको भूमिका विकसित देशमा प्रविधि स्वदेश ल्याउन सहयोग गर्दै नेपालको बिकासमा सहयोग गर्नुपर्नेमा धेरै एनआरएन हरूको समय नेपाललाई गाली गर्दैमा सकियको छ। यी त केही प्रतिनिधिमूलक घटनाहरू मात्र हुन् अहिले नेपालको बारेमा नकारात्मक कुरा यसरी पैलाइएको छ कि नेपालमा बिग्रन बाँकी केही पनि छैन। जसले गर्दा पुँजी र श्रमको पलायनको भयावह अवस्था सिर्जना भइरहेको छ। तसर्थ सबै जना मिलेर गलतलाई गलत भन्दै सकारात्मक कुराको पनि चर्चा गरौं। र, देशलाई थप जर्जर बन्नबाट जोगाऔं।"
कसरी हुर्काउने सन्तान ?,"केही समयअघि, एउटा दाँतले धेरै दुःख दिएको थियो, रात भर दुखेर सुत्नै नसकेपछि बिहानै दन्त विशेषज्ञ (डेन्टिस्ट) दाइ कहाँ रन्थनिँदै पुगेँ। उहाँलाई त्यो दाँत निकालेर फालिदिन अनुरोध गरे। उहाँको उत्तर जे थियो त्यो मैले आफ्नो कामको सन्दर्भमा धेरै पटक सम्झन्छु। उहाँले भन्नुभयो, यो दाँतलाई एउटा जीवन जसरी हेर्नुपर्छ, एउटा दाँत नभएर के बिग्रन्छ र ? भन्ने तिमीलाई लाग्ला तर यो दाँतलाई सम्हाल्नु तिम्रो जिम्मेवारी हो। र, यसलाई जोगाउनु पेसाले मेरो कर्तव्य हो। पेसाले म एक शिक्षक हुँ। मुखमा भएका थरीथरीका दाँत जस्तै, विद्यालयमा पनि अनेक स्वभावका विद्यार्थी हुन्छन्। कोही सरल, सुल्झेका, हल्का बाटो देखाए, आफैं गन्त्वयमा दगुरी पुग्ने भने कोही अशिष्ट, अभद्र, असभ्य, कुलतमा लागेका, पढाइमा निकै न्यून र बाटो बिराएका। दुखेको दाँत जस्तै यी विद्यार्थीलाई विद्यालयबाट निकालिदिए, काम निकै सरल हुने थियो। तर, त्यसो गर्दा अध्यारोमा बत्ती बालेर स्वतः बाटो पछ्याउने गाडीलाई गुड्न सरल बनाइदिएको जति मात्र हुनेछ। विद्यालय र अभिभावकको काम त नाबालकहरूलाई बाटो कोरी दिएर त्यसमा हिँड्न सिकाउने हो, यस लायक बनाउने हो कि भविष्यमा उनीहरू आफ्नो बाटो आफैं कोर्न सकून्। विद्यालय किताब पढाउने ठाउँमा मात्र सीमित भयो भने, समाज विकास गर्न सकिँदैन। विद्यालय जीवन जिउन सिकाउने घर हुनुपर्छ। विद्यालय छिर्नुअघि सही मार्गदर्शन नसमाएका विद्यालर्थीहरू विद्यालयमा पनि दुखेका दाँत जस्ता हुन्छन्। उनलाई शिक्षकले, साथीहरूले, साथीहरूका अभिभावकले नरुचाउनु मानवीय स्वभाव नै हो। यस्ता विद्यार्थीले अरू बच्चाहरूलाई पनि बिर्गान थाले, विद्यालयले उनीहरूलाई निष्कासन गर्नु गलतै हो भन्न पनि अप्ठ्यारो छ, यो परिस्थिति र डाक्टरले जीवन जोगाउन कहिले हात, खुट्टा काट्नै पर्ने परिस्थिति एउटैएउटै होला। खराब विद्यार्थी विद्यालयबाट निष्कासित भए। कक्षा अब अनुसाशित हुन्छ, विद्यालय व्यवस्थित छ। रोटी पकाउँदै थिए, एउटा पिठोको डल्लो भुइँमा झयो, डस्टबिनमा फाले। त्यो डल्लोमा अब ढुसी आउनेछ र त्यसले वरिपरि दुर्गन्ध, किटाणु र रोग फैलाउनेछ। विद्यालयबाट फालिएका विद्यार्थी पनि, त्यो पिठोको डल्लो जस्तै खुला चौरमा दिन बिताउँदा रहेछन्। त्यहाँ चुरोटलगायत अनेक थरीका कुरा खाने, झगडा, मारपिट गर्ने सबै चल्ने रहेछ। यी बच्चाहरूले आफूलाई यसरी प्रस्तुत गर्छन कि, कोही पनि यिनीहरूको नजिक आउन, बोल्न, माया गर्न पनि हच्किन्छन्। आज ससाना झगडामा अल्मलिँदै यी बच्चाहरू भविष्यमा चोर, गुन्डा बनेर निस्किन्छन्। हामीले यिनलाई अरू कुनै सकारात्मक तालिम नै दिन सकेनौं। हामीले नरुचाएका कुरा हामीबाट टाढा होस् भन्ने सामान्य मानवीय चाहना सबैको हुने गर्छ। यसरी कमजोरीलाई पन्छाउँदै जादा, दीर्घकालीन समाधान भयो कि भएन भनेर चाहिँ हामीले सोच्न बिर्सन्छौं। आज सहज भयो तर यसले भोलि झन ठूलो समस्या निम्त्याउँदै छ भन्ने हाम्रो मनोबिज्ञानले दूरदर्शी भएर बिरलै सोच्ने गर्छ। सुल्झिएका विद्यार्थी र विद्यालयबाट निष्काशित विद्यार्थी कालान्तरसम्म बस्ने समाज त एउटै हुनसक्छ। सही बाटो समाएर आफ्नो भविष्य सुनिश्चित गरेकाहरूले, बाटो बिराएर गुन्डा बनेकाहरूसँग आफूलाई र आफ्ना परिवारलाई कसरी सुरक्षित राख्ने ढिलो चाँडो त सोच्नै पर्छ। विद्यालयमा नअटाएका विद्यार्थीलाई सकारात्मक, सिर्जनशील कार्यमा राज्यले कसरी व्यस्त बनाउन सक्छ, कुनै ठोस योजना भएन भने समाजको विकृति कहिल्यै पनि सकिँदैन। बच्चा गलत होइन, उ भित्रका गलत प्रवृत्तिलाई हटाउन नसक्नु हामी सबैको कमजोरी हो। धेरैपटक मैले देखेको छु, झगडा गर्ने, बदमास भनिएका विद्यार्थी पनि, कसैले प्रेमले बोल्यो भने आफ्नो डर, पिर सबै भन्ने गर्छन्, अरूलाई रुवाउन जानेका भनेर चिनिएकाहरू आफैं रुन्छन् पनि। उनीहरूलाई अझै समय दिँदै जाने हो भने, उनीहरू भित्रको केही न केही खुबी अवश्य पहिचान हुन्छ। कोही असल गायक हुने रहेछन्, कोही कुशल वक्ता, कोही खाना पकाउनमा विशेष कला भएका, आदिआदि। आज सहज बनाउन कमजोर पक्ष, गलत नै ठहर गरिएका पक्षलाई एक्लाउँदै जाने हो भने, भोलि झन जटिल परिस्थिति आउँछ। एउटा सुन्दर समाजको निर्माण गर्ने हो भने हामीले समाजभित्रका कलिला जिम्मेवारीलाई जस्ता छन् त्यस्तै स्वीकार गर्दै, उनीहरूलाई बाटो बिराउन दिनुहँुदैन। गर्भमा बच्चा आउनु अघिदेखि नै अभिभावकले बच्चालाई कसरी हुर्काउने, कसले कसरी बच्चालाई समय दिने, बच्चाको उमेरसँगै उनीहरूसित कसरी व्यवहार गर्ने, तालिम लिनै पर्छ। बच्चा जन्मन्छन्, आफंै हुर्किन्छन् भन्ने सिद्धान्त गलत हो, अज्ञानता हो। आजका बच्चा भोलिको समाजका नायक वा खलनायक दुवै हुन सक्छन्, हामीले बच्चालाई गर्ने व्यवहार, बच्चाको हुर्काइको योजना, राज्यको शिक्षा नीतिमा सही प्रणाली भएन भने, समाजमा खलनायक रहिरहने छन्। जीवन अनमोल छ, प्रत्येक जीवनमा केही न केही सिर्जनशील शक्ति अवश्य छ। अभिभावक, विद्यालय, राज्यका नीतिकार मिलेर, हाम्रो देशका सबै बालबालिकाको बारेमा संवेदनशील भएर, प्रेमले सोचौं। घरका सन्तान जति गलत भए पनि, परिवारले साथ र सहयोग गर्दै उनलाई अपनाउँछ नै, यो देश पनि सबै बालबालिकाको घर हो। सबै बालबालिकाले त्यो अपनत्व अनुभव गर्ने व्यवस्था हुनुपर्छ। समय रहदै सजक भए, भोलिको सुन्दर समाज अवश्यभावी छ।"
जितपुरसिमरा क्रिकेट कपः भैरहवाविरुद्ध जनकपुरको महत्वपूर्ण जित,"सिमराः जितपुरसिमरा क्रिकेट कप प्रतियोगिताअन्तर्गत बिहीबार भएको खेलमा जनकपुर पिस फाउण्डेशन ४८ रनले विजयी भएको छ। समूह बी अन्तर्गतको दोस्रो खेलमा जनकपुरले खुकुरी क्रिकेट क्लब भैरहवालाई पराजित गरेको हो। यो जितसँगै जनकपुरले प्रतियोगिताको फाइनलमा पुग्ने आशा जीवित राखेको छ। पहिलो खेलमा मकवानपुरसँग ३१ रनले पराजित भएको जनकपुरलाई प्रतियोगिताको उपाधि होडमा उभिन भैरहवाविरुद्ध फराकिलो जित आवश्यक थियो। अब भैरहवालाई पनि प्रतियोगिताको फाइनलमा पुग्न समूह बी को अन्तिम खेलमा शुक्रबार मकवानपुरलाई फराकिलो जित निकाल्नुपर्ने हुन्छ। अन्तिम खेलमा भैरहवा विजयी भए रनरेटका आधारमा फाइनल पुग्ने टोलीको टुंगो लाग्नेछ। तर मकवानपुरले जित हात पारे समूह विजेता हुँदै उसले पर्सा क्रिकेट संघसँग फाइनल खेल्नेछ। वर्षाका कारण एक दिन पछाडि सारिएको खेलमा जनकपुरले टस जितेर ब्याटिङ रोज्दै निर्धारित २० ओभरमा आठ विकेट गुमाएर १३२ रन जोडेको थियो। जनकपुरका लागि हिमांशु दत्तले २५ बलमा ४७ रन बनाए। ओपनरका रुपमा आएका दत्तले दुई छक्का र पाँच चौका प्रहार गरेका थिए। यसैगरी जनकपुरका लागि अखिलेश ठाकुरले २५, रुपेश यादवले अविजित १८, चन्दन यादवले १७ र पर्शुराम यादवले १४ रन बनाए। भैरहवाका सन्तोष यादवले चार विकेट लिए। चार ओभर बलिङ गर्दै यादवले २२ रन खर्चेर चार विकेट हात पारेका थिए। भैरहवाका अजय चौहानले दुई र इकलख वर्सीले एक विकेट लिए। जनकपुरले दिएको १३३ रनको लक्ष्य पछ्याउन मैदानमा उत्रिएको भैरहवाले १७६ ओभरमा ९ विकेट गुमाउँदै ८४ रन मात्रै जोड्न सफल भयो। भैरहवाका लागि अमर मिश्रले २५, प्रकाश गिरीले १४, सन्तोष यादवले १३, मनिष थापाले १२ र निश्चल चौधरीले १० रन बनाए। अन्तिम विकेटका रुपमा रहेका महेश भार घाइते भएका कारण भैरहवाले ९ विकेटमै इनिङ समाप्तिको घोषणा गरेपछि जनकपुर ४८ रनले विजयी भएको हो। जनकपुरका रुपेश यादव, रोहन यादव र अभिजित मण्लले समान दुई विकेट लिए भने विशाल सुस्लिङ, साइमोन रोय, बी धवन सहनीले समान एक विकेट हात पारे। जनकपुरका कप्तान दत्त प्लेयर अफ दि म्याच घोषित भए। उनलाई जितपुरसिमरा उपमहानगरपालिका १४ की वडाध्यक्ष चयन गुरुङले पुरस्कृत गरेकी थिइन्। जितसँगै प्रतियोगिताको फाइनलमा पुग्ने आशा जीवित राखेको जनकपुरले अब समूह बी को अन्तिम खेलको नतिजा पर्खनेछ। समूह बी बाट फाइनलमा पुग्ने टोलीले समूह ए को विजेता पर्सा क्रिकेट संघसँग उपाधिका लागि भिडन्त गर्नेछ। आयोजक जितपुरसिमरा स्पोर्टस् क्लब र कलैया क्रिकेट क्लबविरुद्ध जित निकाल्दै पर्सा फाइनलमा प्रवेश गरिसकेको छ। प्रतियोगिता फाइनल खेल चैत १० गते हुनेछ। अभियान नेपालको आयोजना र जितपुरसिमरा उपमहानगरपालिकाको मुख्य सहयोगमा आयोजित प्रतियोगिताको विजेताले एक लाख र उपविजेताले ५० हजार नगद प्राप्त गर्नेछन्।"
भन्सार लगायतका क्षेत्रमा अर्को महिनादेखि सुधारका संकेत देखिन्छ : अर्थमन्त्री पुन,"काठमाडौं : अर्थमन्त्री वर्षमान पुनले आगामी वर्षको बजेटमा निर्वाचन क्षेत्रको न्यूनतम सन्तुलनलाई ध्यान दिने बताएका छन्। सिंहदरबारमा बिहीबार बसेको प्रतिनिधिसभा अन्तर्गतको अर्थ समिति बैठकमा मन्त्री पुनले सांसदहरुको भावनाहरुलाइ समेटेर आगामी वर्षको बजेटमा निर्वाचन क्षेत्रको न्यूनतम सन्तुलनलाई ध्यान दिने बताएका हुन्। त्यस्तै उनले राष्ट्रिय गौरवका आयोजनाहरुलाई प्राथमिकताका साथ अघि बढाइने जिकिर गरे। सेवा प्रवाहका काम स्थानीय तह र विकासे कामहरु प्रदेशले गर्ने गरि केन्द्रले आवश्यक समन्वय गर्ने उनले बताए। मन्त्री पुनले आन्तरिक राजस्व, भन्सार क्षेत्रमा देखिएका नकारात्मक कुराहरुलाई सुधार गर्दै यस क्षेत्रलाई प्रभावकारी बनाउने जानकारी दिए। उनले चुहावट रोक्ने गरि कार्ययोजना सरकारले तयार गरेको भन्दै भन्सार लगायतका क्षेत्रमा अर्को महिनादेखि सुधारका संकेत देखिने धारणा राखे।मन्त्री पुनले कृषिको आधुनिकीकरण, उर्जाक्षेत्रको विकास र निर्यात, पुँजी वृद्धि लगाएतका विषयलाई प्राथमिकतामा राखिएको जानकारी दिए। बैठकमा समिति सदस्यहरुले आयोजना सुरु गरेर अलपत्र पार्ने प्रवृतिको अन्त्य हुनुपर्ने सुझाव दिएका थिए।साथै उनीहरुले क्षेत्रगत बिकासलाई पनि ध्यान दिएर बजेट तयार गर्नुपर्ने बताएका थिए । समिति सदस्य सुर्य थापाले करौडौ रकम खर्च भएर अन्तिम अवस्थामा आयोजनाहरु अलपत्र परेकाले त्यसलाई ध्यान दिनुपर्ने बताए।गठबन्धनको न्यूनतम साझा कार्यक्रमलाई व्यवहारमा उतानुपर्ने उनले बताए। त्यस्तै समिति सदस्य दीपक खड्काले संविधानमा उल्लेख मौलिकहक शिक्षा, स्वास्थ्य खानेपानी लगाएतलाई निशुल्क गर्ने गरि कार्ययोजना बनाएर अघि बढ्नुपर्ने धारणा राखे। त्यस्तै अन्य सदस्यहरुले कृषि क्षेत्रको आधुनिकीकरण,स्वदेशमै रोजगारी सिर्जना गर्ने वातावरण बनाउनुपर्ने बताएका थिए।समितिले आर्थिक बर्ष २०८१८२ का लागि विनियोजन विधेयकका प्राथमिकता र सिद्धान्तका सम्बन्धमा अर्थमन्त्रीसँग छलफल गरेको हो।"
सुन्तला कृषक बगैंचा व्यवस्थापनमा व्यस्त,"तानसेन : पाल्पाका कृषकहरू आगामी वर्षमा सुन्तला उत्पादन बढाउन लागिपरेका छन्। उनीहरू सुन्तलाका बोट तथा बगैंचाको काँटछाँट, गोडमेल हेरचाह तथा मलखाद व्यवस्थापनमा कृषकहरू जुटेका छन्। कृषकहरूले सुन्तला बगैंचाका हरेक बोटको समयमा हेरचाह गर्ने, गोडमेल गर्ने, मलखाद पानीको राम्रो व्यवस्था गर्ने, बोटबिरुवाहरूको कटानी गरेर बगैंचा चिटिक्क पारेका छन्। नियमित रूपमा सुन्तलाको रेखदेख गरेमा उत्पादन राम्रो दिने र सुन्तलाको बोट पनि लामो समय टिकाउ हुने र उत्पादन बढी दिने भएकाले पाल्पाका कृषक काममा खटिएका हुन्। सुन्तला कृषकहरू बगैंचा गोडमेल गर्ने, मलखाद मिलाएर सुन्तलाको बोटमा औंठी आकारबाट राख्ने, सुन्तलाको बोट वरिपरि गोलो घेरा बनाएर खन्ने, सबै किसिमका मलखादहरू मिलाएर राख्ने सुन्तलाको बोटभरि नीलोतुथोले भिजाउने तथा बोटहरूमा लेपन गर्ने काम भएको रैनादेवी छहरा गाउँपालिका ४ का कृषक टीकाराम पोखरेलले बताए। कम मिहिनेतमा पनि राम्रो आम्दानी गर्न सकिने भएपछि पछिल्लो समय पाल्पाका अधिकांश कृषक सुन्तला खेतीप्रति आकर्षित भएका छन्। पाल्पामा १ हजार १ सय ७५ हेक्टरमा सुन्तला खेती हुँदै आएको छ। सुन्तला कृषकले आफैँ सुन्तलाको बोट काँटछाँट गर्ने, बाक्लो हाँगाबिंगा मिलाउने, बोटमा सुकेका तथा रोगी हाँगा काँटछाँट गर्ने काममा जुटेका छन्। सुन्तला टिपिसकेपछि सुन्तला हाँगा काँटछाँट गर्ने विषादी लगाउने, गोबर तथा रासायनिक मलको मात्रा मिलाएर राख्ने र सिँचाइ गर्ने, बोडोभाइजर छर्ने, चुन र नीलोतुथो छर्किने काममा किसान व्यस्त रहेको रैनादेवी छहरा अमलावासका कृषक दुर्गा कँडेलले बताए। रैनादेवी छहरा गाउँपालिका ४ अमलावासका ३२ घर सुन्तला कृषकले यस वर्ष १ करोड ५० लाख रुपैयाँको सुन्तला बिक्री गरेको कृषक कँडेलले बताए। आगामी वर्ष सुन्तलाको उत्पादन बढाउने लक्ष्यका साथ कृषक बगैंचा व्यवस्थापनमा जुटिरहेको अवस्थामा पाल्पाका स्थानीय सरकारले पनि सुन्तला खेतीमा सहयोग बढाएका छन्। कृषकलाई आवश्यकताअनुसार सुन्तलाको बिरुवा अनुदानमा उपलब्ध गराउने, आवश्यक स्थानमा सिँचाइको व्यवस्थासँगै यान्त्रीकरण, कृषि औजारजस्ता उपकरणमा सहयोग प्रदान गर्नेजस्ता काममा नगरपालिकाले सहयोग गर्दै आएको छ। त्यसैगरी सुन्तलाका लागि आवश्यक पर्ने नीलोतुथो तथा कृषि चुन उपलब्ध गराउनेजस्ता काममा पालिकाले सहयोग गर्दै आएको रैनादेवी छहरा गाउँपालिकाका अध्यक्ष रुक्मांगत भट्टराईले बताए। सुन्तलाको व्यावसायिक उत्पादन वृद्धि गरी आत्मनिर्भर गराउनेतर्फ गाउँपालिकाले नयाँ किसिमका कार्यक्रम ल्याउने अध्यक्ष भट्टराईले सुनाए। रैनादेवी छहरा गाउँपालिकाबाट करिब १२ करोड रुपैयाँको सुन्तला बिक्री भएको अध्यक्ष भट्टराईले जनाए। पाल्पाको रैनादेवी छहरा रिब्दीकोट, तानसेन नगरपालिका, बगनासकाली, पूर्वखोला गाउँपालिकाका व्यावसायिक सुन्तला खेती हँुदै आएको छ। सुन्तलाको उत्पादन बढाउने गरी प्रधानमन्त्री कृषि आधुनिकीकरण परियोजनामार्फत तानसेन नगरपालिका, बगनासकाली गाउँपालिका, रिब्दीकोट गाउँपालिका र रैनादेवी छहरा गाउँपालिकामा सुन्तला जोन सञ्चालन भएको छ। पाल्पामा बर्सेनि सुन्तला उत्पादन वृद्धि हुँदै गएको छ। पाल्पामा यस वर्ष ४६ करोड रुपैयाँको सुन्तला बिक्री भएको कृषि ज्ञान केन्द्र पाल्पाले जनाएको छ।"
सुनको मूल्य हालसम्मकै उच्च : एकै दिन तोलामा २ हजार ६ सय बढ्यो,काठमाडौं : सुनको मूल्यले आज नयाँ रेकर्ड कायम गरेको छ। आज एकै दिन सुनको मूल्य प्रतितोला २ हजार ६ सयले वृद्धि भएको हो। नेपाल सुनचाँदी व्यवसायी महासंघका अनुसार आज छापावाल सुन प्रतितोला १ लाख २७ हजार ८ सयमा कारोबार भइरहेको छ। त्यस्तै तेजावी सुनको मूल्य प्रतितोला १ लाख २७ हजार २ सय कायम भएको छ। बुधबार छापावल सुन प्रतितोला १ लाख २५ हजार २ सयमा कारोबार भएको थियो भने तेजाबी सुन प्रतितोला १ लाख २४ हजार ६ सय रूपैयाँमा कारोबार भएको थियो। चाँदीको मूल्य पनि बढेर हालसम्मकै उच्च भएको छ । चाँदी आज प्रतितोला १ हजार ५ सय ५५ मा कारोबार भइरहेको छ। बुधबार चाँदी प्रति तोला १ हजार ५२० रुपैयाँमा कारोबार भएको थियो।
एभरेस्टको सकियो उखु क्रसिङ सिजन,महोत्तरी : महोत्तरीको गौशालास्थित एभरेस्ट चिनी मिल रामनगरले २९ लाख ४ हजार क्विन्टल उखु क्रसिङ गरी बन्द भएको छ। ३५ लाख उखु क्रसिङ गर्ने लक्ष्य लिई पुस ४ गतेदेखि सञ्चालनमा आएको मिलले यस वर्षको क्रसिङ सिजन बिहीबार बिहानदेखि बन्द गरिएको हो। उद्योगका महाप्रबन्धक सुरेन्द्र शुक्लाका अनुसार उद्योगले ८९ दिनको अवधिमा गत वर्षको तुलनामा ९ लाख क्विन्टल बढी उखु क्रसिङ गरेको छ। यस वर्ष उखुको उत्पादन र खेतीको क्षेत्रफल बढेको तथा एक साताकै अवधिमा किसानलाई भुक्तानी उपलब्ध गराएपछि यो सम्भव भएको महाप्रबन्धक शुक्लाले जानकारी दिए। अहिले नै कति चिनी उत्पादन भयो त्यसको वास्तविक तथ्यांक उपलब्ध गराउन नसकेता पनि यस वर्ष चिनीको रिकभरी सरदर ९ प्रतिशत रहेको महाप्रबन्धक शुक्लाले बताए। केही दिनपछि मात्र त्यसको रेकर्ड उपलब्ध हुन सक्ने शुक्लाले सुनाए। क्रसिङ सिजन २०७९०८० मा २६ लाख ३० हजार ७ सय ४७ क्विन्टल उखु क्रसिङ गरिएको उद्योगले २ लाख ४२ हजार ३ क्विन्टल चिनी उत्पादन गरेको थियो। क्रसिङको उत्तरार्धमा आइपुग्दा प्रतिकूल मौसमले उखु आपूर्तिमा थप समस्या भएको थियो। सरकारले गत वर्ष उखुको ५ सय ४० रुपैयाँ रेटमा २५ रुपैयाँमात्र थप गरी प्रतिक्विन्टल ५ सय ६५ रुपैयाँ कायम गरेको थियो। त्यसमा सरकारले दिने प्रतिक्विन्टल ७० रुपैयाँ अनुदानसमेत जोड्दा यसपटक उखुको मूल्य प्रतिक्विन्टल ६ सय ३५ रुपैयाँ कायम भएको उखु उत्पादक कृषक संघ महोत्तरीका अध्यक्ष नरेशसिंह कुशवाहाले बताए।
प्रकोपले बदलियो खेती प्रणाली,"टीकापुर : जलवायु परिवर्तनका कारण हुने प्राकृतिक प्रकोपले सधैं विनाश मात्रै गर्दैन। प्राकृतिक प्रकोपले कहिलेकाहीँ सहजता पनि प्रदान गर्छ भन्ने उदाहरण हो, कैलालीको भजनी नगरपालिकामा लगाइएको चैते धान खेती। जलवायु परिवर्तन तथा वन विनाश जस्ता कारणले बर्सेनि प्राकृतिक प्रकोपबाट डुबानमा पर्दै आएको भारतीय सीमावर्ती भजनी नगरपालिकाको डुबान क्षेत्रको खेती प्रणाली नै बदलिएको छ। दशक अघिसम्म उखरमाउलो चैत र वैशाख महिनाको गर्मीमा प्रायः बाँझो रहने भजनीका फाँटमा यतिबेला चैते धान खेती लहराइ रहेको छ। यहाँका किसानले बाढीबाट बर्सेनि प्रभावित हुन थालेपछि खेती प्रणाली नै बदलेका छन्। वर्षायाममा बाढी आएर बाँझो रहने जमिनमा उनीहरू तोरी रोप्छन्। फागुन महिनामा तोरी निकालेपछि ती फाँटहरूमा चैते धान खेती लगाउँछन्। यहाँका किसान गर्मी सहन सक्ने, बाढीको प्रकोपले असर नगर्ने, चिउरा आदि बनाउनका लागि सहजै बिक्री गर्न सकिने चैते धान खेती लगाउन थालेका छन्। किसानले सिँचाइको सामान्य सुविधामा नै खेतबारीमा फागुन अन्तिममा लगाएर असारमा भिœयाउन मिल्ने चैते धान लगाउन थालेका हुन्। पालिका भएर बग्ने मोहना नदी, पथरैया, काँढा र कान्द्रालगायतका साना ठूला नदीहरूले बाढीको उच्च जोखिममा रहेको वडा नं ३ र ८ का अधिकांश किसान यतिबेला चैते धान लगाइ रहेका छन्। भजनी नगरपालिका८ का किसन चौधरीले वर्षायाममा लगातार बाढी आउन थालेपछि खेती प्रणाली नै परिवर्तन गरेर विगत ११ वर्षदेखि चैते धान खेती गर्दै आएको बताए। उनले भने, हाम्रो वडाभरि नै चैते धान खेती लगाउने किसान बढ्दै गइरहेका छन्, हामीले खेती प्रणाली नै परिवर्तन गरेका छौं। भजनीकै वडा नं ३ का पवित्रा चौधरीको परिवारसमेत विगत छ वर्षदेखि चैते धानखेती गर्दै आइरहेका छन्। ९ जनाको संयुक्त परिवार कृषि उत्पादनकै भरमा चलाउँदै आएको बताउने पवित्राले अन्य किसानको जग्गामा समेत चैते धानखेती लगाउँदै आएकी छन्। कैलालीमा अत्याधिक डुबान हुने क्षेत्रका रूपमा रहेको उनको खेतमा बाढीका कारण फल्नै आँटेको फाँटमा बालुवा थुप्रिन्छ। कहिले भिœयाउने समयमा सोत्तर पार्छ। डुबानको यही समस्याबाट गुज्रिरहेको पवित्राको परिवारका लागि अहिले चैते धान खेती मुख्य आम्दानीको स्रोत बनेको छ। पवित्राले भनिन्, वर्षामा लगाउँदा बाढीले लगानीसमेत उठ्दैन, गहुँ लगाउँदा जंगली जनावरले खाइदिन्छ, त्यही भएर फागुनमा चैते धान लगाउने गरेका छौं। बाढीले वर्षे धानखेतीमा बर्सेनि क्षति पुग्न थालेपछि वैकल्पिक खेतीका रूपमा चैते धान गरिरहेका किसानहरू स्थानीय सरकार, प्रदेश सरकारले चैते धान खेतीमा सहयोग गर्न थालेपछि व्यावसायिक रूपमै चैते धानखेती गर्न थालेका हुन्। भजनी नगरपालिका८ का किसान प्रमोद सुनारले सिँचाइ, मलखाद, बीउमा पालिका र कृषि ज्ञान केन्द्रले सहयोग गर्न थालेपछि किसानको आकर्षण बढ्दै गएको बताए। पानी तान्नका लागि लागि डिजल चाहियो, मलखाद पनि बेमौसम भएको हुनाले नपाइने समस्या हुन्थ्यो, सुनारले भने, सबै ठाउँमा विद्युत् पनि पुगेको छ, सिँचाइका लागि मोटर, मलखाद्य र बीउमा ज्ञान केन्द्रले सहयोग गरेपछि यहाँका अधिकांश किसान चैतेधान खेती लगाइरहेका छन्। भजनी नगरपालिकाका कृषि अधिकृत सुशोधन अधिकारीका अनुसार पालिकाका वडा नं ३, ६ र ८ को झन्डै १ हजार बढी हेक्टर जमिनमा चैते धान खेती भइरहेको छ। डुबान क्षेत्र भएकाले पनि चैते धान खेती गर्ने किसान बढिरहेका छन्, प्रधानमन्त्री आधुनिक कृषि परियोजना, सुदूरपश्चिम प्रदेशको कृषि ज्ञान केन्द्र कैलालीले समेत चैते धान खेती प्रवद्र्धनका लागि कार्यक्रम गरिरहेका छन्, कृषि अधिकृत अधिकारीले भने, यहाँको माटोमा समेत चैते धानखेती राम्रो हुँदै गइरहेको हुनाले पालिकाले समेत प्राविधिक सहयोग गर्दै आइरहेको छ। भजनी नगरपालिकामा झन्डै ११ हजार हेक्टर कृषियोग्य जमिन छ। पालिकाका अनुसार वर्षायाममा झन्डै ३ हजार जमिन बाढीको समस्याका कारण बाँझो रहन्छ। कृषि अधिकृत अधिकारीले भने, अन्य वडामा पनि चैते धान खेती हुँदै आएकोमा वडा नं ३ र ८ लाई चैते धान खेती जोनकै रूपमा खेती विस्तार भइरहेको छ। पालिकाका नगर प्रमुख केबल चौधरीले चैते धान खेती विस्तारका लागि नेपाल विद्युत् प्राधिकरणसँग विद्युतीय पोल र तार विस्तारका लागि झन्डै २ करोड रुपैयाँको सम्झौता प्रक्रिया बढाइएको बताए। बाढी प्रभावित क्षेत्रमा पर्याप्त मात्रामा चैते धान खेती बिस्तारका लागि सिँचाइ सुधिवा पुयाउन हामीले विद्युत् प्राधिकरणसँग सम्झौता प्रक्रिया अगाडि बढाएका छौं, नगर प्रमुख चौधरीले भने, चैते धान खेतीलाई वर्षे खेतीकै रूपमा विकास गर्ने पालिकाको योजना छ। ज्ञान केन्द्र कैलालीका अनुसार बाढीबाट डुबानमा जोखिममा परेका भजनी नगरपालिकासहित कैलालीमा टीकापुर, घोडाघोडी नगरपालिका, जानकी, जोशीपुर, बर्दगोरिया र कैलारी गाउँपालिकामा चैते धान खेती हुँदै आएको छ। सिँचाइको सुविधा भएका किसानले तोरी निकालेपछि लगाउने हुनाले किसानका लागि चैते धान खेती अतिरिक्त आम्दानीको स्रोत बनेको ज्ञान केन्द्र कैलालीका कृषि प्रसार अधिकृत रामनारायण चौधरीले बताए। कृषि ज्ञान केन्द्रका अनुसार कैलालीमा १ हजार १ शय हेक्टर जमिनमा चैते धान खेती हुँदै आएको छ भने ५ हजार ७ सय २० टन चैते धान उत्पादन हुँदै आएको छ। जलवायु तथा विपद् विज्ञ डाक्टर धरमराज उप्रेती विपद्ले अवसर पनि सिर्जना गर्छ भन्ने उदाहरण चैते धान खेती भएको बताउँछन्। हरेक वर्ष बाढीले धान बगाउने, किसानले दुःख पाउने हुनाले चैते धान खेतीमा किसानका आकर्षण बढेको हो, डाक्टर उप्रेतीले भने ।"
"१५ अंकले घटेर सेयर बजार बन्द, ४ अर्बको कारोबार","काठमाडौं : साताको अन्तिम सेयर कारोबार दिन बिहीबार नेप्से परिसूचक दोहोरो अंकले घटेर बन्द भएको छ। नेप्से परिसूचक १५३७ अंकले घटेर २०४८५७ विन्दुमा कायम भएको हो। सेन्सेटिभ इण्डेक्स २६१ प्रतिशतले घटेर ३६५४२ विन्दुमा अडिएको छ। दोहोरो अंकले घटेको बजारमा कारोबार रकम भने बुधबारको तुलनामा बढेको छ। यसदिन ३१५ कम्पनीको १ करोड ८५ लाख ५२ हजार ७०५ कित्ता सेयर ४ अर्ब ३१ करोड ३० लाख १७ हजार ७१३ रुपैयाँमा खरिद बिक्री भएको छ।अघिल्लो कारोबार दिन बुधबार ३ अर्ब ४९ करोड मूल्य बराबरको सेयर कारोबार भएको थियो। दुई कम्पनीको मूल्य सकारात्मक सर्किट लेभलमा कारोबार भयो। धवलागिरि लघुवित्त वित्तीय संस्था र सर्वोत्तम सिमेन्टको सेयर सकारात्मक सर्किट लेभलमा कारोबार भएको हो। किसान लघुवित्त वित्तीयको ९९१,कर्णाली डेभलपमेन्टको ९२३ र उन्नति सहकारी लघुवित्त वित्तीय संस्थाको ९२३ प्रतिशतले सेयर मूल्य बढेको हो।कारोबार रकमका आधारमा माछापुच्छ्रे बैंक अग्रस्थानमा रह्यो। सो कम्पनीको १ अर्ब २१ करोड मूल्य बराबरको सेयर कारोबार भयो। अधिकांश समूहको उपसूचक राताम्मे देखिएका छन्। ट्रेडिङबाहेक अन्य १२ वटा समूहको उपसूचक नकारात्मक देखिएका हुन्। कारोबारमा आएका ४९ कम्पनीको मूल्य बढ्दा १८७ वटाको घट्यो।"
"सरकार र सहकारीका पीडितबीच ८ बुँदे सहमति : अधिकार सम्पन्न आयोग बन्ने, बचत फिर्ता गर्ने प्रक्रिया थाल्ने","काठमाडौं : सरकार र सहकारीका बचतकर्ताका तर्फबाट आन्दोलन गर्दै आएका सहकारी बचतकर्ता संरक्षण राष्ट्रिय अभियानबीच ८ बुँदे सहमति भएको छ। बिहीबार भूमि व्यवस्था, सहकारी तथा गरिबी निवारण मन्त्रालयको वार्ता समिति र अभियानबीच भएको वार्ताका क्रममा ८ बुँदे सहमति भएको हो। दुईपक्षबीच समस्या देखिएका सहकारी संस्थाहरुको निरीक्षण अनुगमन गर्ने र समस्याग्रस्त सहकारीको रुपमा घोषणा गर्न सिफारिस गर्नका लागि अधिकार सम्पन्न समिति गठन गर्ने सहमति भएको छ। समितिको सिफारिसमा त्यस्ता सहकारी संस्थाहरुलाई सरकारले समस्याग्रस्त सहकारी घोषणा गरी एकद्धार प्रणालीमार्फत त्यस्ता सहकारीको सम्पत्ति र दायित्व फरफारक गरि बचतकर्ताको बचत फिर्ता गर्ने प्रक्रिया अविलम्व थालनी गर्ने सहमति भएको छ। त्यस्तै मौजुदा समस्याग्रस्त सहकारी व्यवस्थापन समितिमा जनशक्ति स्रोत साधन लगाएत संस्थागत क्षमताको सुदृढिकरण गरि यसरी घोषणा गरिएका समस्याग्रस्त सहकारी संस्थाको सम्पती र दायित्वको व्यवस्थापन तथा बचत फिर्ताको कारवाही यथासिघ्र सम्पन्न गर्ने सहमति भएको छ। समितिको सिफारिसमा सहकारी ऐन बमोजिम कसुर गर्ने सहकारीका सञ्चालक, व्यवस्थापक र संलग्न कर्मचारीहरुलाई कानून बमोजिम तत्काल कारवाहीको दायरामा ल्याउने सहमति भएको सरकारी वार्ता टोलीका संयोजक सहसचिव कृष्णप्रसाद सापकोटाले जानकारी दिए। त्यस्तै भूमि व्यवस्था, सहकारी तथा गरिबी निवारण मन्त्री बलराम अधिकारीले सहकारी क्षेत्रलाई सुदृढ गर्न आवश्यक कानून बनाइने र सहमतिलाई कार्यान्वयनमा जोड दिने बताए। त्यस्तै सहकारीक्षेत्रमा देखिएका समस्याहरुलाई सम्बोधन गर्ने गरि राष्ट्रिय सहकारी नीतिमा परिमार्जन गर्ने सहमति भएको छ। सहमति भएसँगै सहकारी बचतकर्ता संरक्षण राष्ट्रिय अभियानको तर्फबाट हालसम्म संचालित आन्दोलनका सम्पूर्ण कार्यक्रमहरु स्थगित गरिएको छ।"
कर्जाको प्रयोग किन उद्देश्यमूलक हुनुपर्छ ?,"बैंक तथा वित्तीय संस्थाको लगानीको मूल स्रोत भनेकै निक्षेप हो, जुन निक्षेपकर्ताको सम्पत्ति हो। यो सम्पत्ति निक्षेपकर्ताले मागेको बखत फिर्ता गर्नुपर्छ। त्यसैले बैंकले सुरक्षित तथा उद्देश्यमूलक लगानीको क्षेत्र खोज्छ। बैंकले गरेको लगानीको पैसा अबैध काममा प्रयोग नहोस् भन्ने सुनिश्चितता गर्छ। अर्थशास्त्रीय दृष्टिकोणबाट हेर्दा बैंकले कर्जा लगानी उत्पादन, वितरण र उपभोगका लागि गर्छ। बैंक सार्वजनिक निकाय हुन्। यिनले सर्वसाधारणको पैसा परिचालन गर्छन्। सार्वजनिक पद धारण गरेको व्यक्ति वा निकायको प्रथम दायित्व सार्वजनिक हितका लागि काम गर्नु हो। सार्वजनिक हित भनेको बहुसंख्यक जनसमुदायको जीवन उन्नति हुने गरी कर्जा लगानी गर्नु हो। क्षेत्रगत हिसावले अर्थतन्त्रलाई १५ क्षेत्रहरूमा विभाजन गरिएको हुन्छ। बैंकले साँवा र ब्याज मात्र खोज्ने, कर्जा लगानीको उद्देश्य पूरा भएन भनेर नहेर्ने हो भने वास्तविक उद्योगी व्यवसायीलाई स्रोत अभाव हुन सक्छ। भैंसी, बाख्रा र गाई पाल्छु भन्दै ऋण लिएर जग्गामा हाल्ने, अन्न धान, मकै, गहँुजस्ता उत्पादन गर्छु भनेर लगेको ऋण सुनमा लगानी गर्ने, यस्तै स्याउ, सुन्तला, केरा उत्पादन गर्छु भनेर बैंकबाट पैसा लैजाने तर, सो पैसा सेयर बजारमा लगानी गर्ने हो भने देशको कृषि उत्पादन घट्छ। उत्पादनशील क्षेत्रमा रोजगारी गर्न पाउने अवसर गुम्छ। अन्ततः देशका युवा बिदेसिन बाध्य हुन्छन्। यस्तो नकारात्मक असर रोक्न पनि कर्जाको लगानी उद्देश्यमूलक हुनुपर्छ। कर्जा उद्देश्यमूलक भएन भने सरकार तथा नियामक निकायले लिएको सामाजिक न्यायको सिद्घान्त पनि असफल हुन्छ। जस्तै विपन्नवर्ग तथा तोकिएको क्षेत्रमा पाँच प्रतिशत कर्जा अनिवार्य प्रवाह गर्नुपर्छ। कर्जा लिँदा तोकिएको शीर्षकमा असम्बन्धित व्यक्ति तथा समुदायले लिने तर, प्रयोग अन्यत्र गर्ने हो भने न्यून आय भएका र पिछडिएका वर्गको आर्थिक उन्नति तथा मूलप्रवाहीकरण हुँदैन। कर्जा प्रवाहमार्फत गर्ने भनिएको सामाजिक न्यायको नीति असफल हुन्छ। त्यसकारण कर्जाको लगानी उद्देश्यमूलक हुनुपर्छ। (रेग्मी, राष्ट्रिय वाणिज्य बैंकका उपकार्यकारी अधिकृत हुन्।)"
