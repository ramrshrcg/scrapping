शीर्षक,विवरण
अनुसन्धानको दायरा बढाऔं,"प्रधानमन्त्रीले दबाब आएको भन्ने कुरा पनि गर्नुभएको छ। त्यो दबाब कहाँबाट आयो ? र कसले दियो ? त्यसको खुलासा गर्नु राम्रो हुन्छ। प्रतिपक्षी नेकपा एमाले कारबाही हुनुपर्छ भनेको छ। मुलुक लुटतन्त्रको अखडाको रूपमा विकसित हुँदै गएको देखिन्छ। अपराधलाई राजनीतीकरण गर्ने र राजनीतिलाई अपराधीकरण गर्ने प्रवृत्ति बढेको छ। भ्रष्टाचारलाई संरक्षण गर्ने प्रवृत्ति सबैभन्दा ठूलो चुनौती बनेको छ। यसतर्फ सबैले ध्यान केन्द्रित हुनुपर्ने आवश्यकता छ। अहिले नक्कली भुटानी शरणार्थी प्रकरण निकै चर्चामा छ। यस घटनाको चौतर्फी रूपमा आलोचना भइरहेको छ। यसभन्दा अघि पनि मुलुकमा विभिन्न भ्रष्टाचारका चर्चित काण्डहरू भए। वाइडबडी काण्ड, ३३ किलो सुन काण्ड, यती काण्ड, ओम्नी काण्ड, बूढीगण्डकी काण्ड, सेक्युरिटी प्रिन्टलगायत विभिन्न ठूला भ्रष्टाचारका काण्डहरू सार्वजनिक भए। संसद्मा बहस पनि भए। तर, बिडम्बना अनुसन्धान पूरा नहुँदै बीचमै हराए। कुनै पनि भ्रष्टाचार काण्डहरू आमोदप्रमोदको निम्तिमात्र हुनुहुँदैन। कसैले कसैलाई आरोप प्रत्यारोप लगाएर छानबिन नभई सकिने प्रचलनको अन्त्य हुनुपर्छ। नक्कली भुटानी शरणार्थी काण्डले राष्ट्रको संयन्त्र नै नक्कली काम गरिरहेको छ कि भन्ने देखिएको छ। यसले मुलुकको अन्तर्राष्ट्रिय छविलाई धुमिल्याउने काम गरेको छ। नक्कली भुटानी शरणार्थी प्रकरणमा जसरी अनुसन्धान अघि बढेको छ, त्यो प्रसंशनीय छ। कतिपयलाई बयान लिन रोकियो वा कतिपयलाई हटाइयो भन्ने सुन्नमा पनि आएको छ। वास्तवमा सत्य के हो ? त्यसतर्फ प्रवेश गर्न चाहन्न। तर, मूल कुराचाहिँ यस प्रकरणमा प्रधानमन्त्री पुष्पकमल दाहालको प्रतिबद्धता स्वागतयोग्य छ। गृहमन्त्री नारायणकाजी श्रेष्ठको भनाइ र प्रहरीको छानबिन पनि सकारात्मक छ। संसद्मा प्रमुख प्रतिपक्षी नेकपा एमालेले संसद्मा दोषीलाई कारबाही हुनुपर्छ भनेको छ। सत्तापक्षले पनि दोषीलाई कारबाही हुनुपर्ने माग गरेको छ। नेपाली कांग्रेसका सभापति शेरबहादुर देउवाले पदाधिकारीको बैठकमा कसैले पनि दोषीलाई बचाउन नखोज्नु भन्नु भएको छ। विगतमा मुलुकमा भएका चर्चित भ्रष्टाचार काण्ड जनमानसमा ताजै छ। अब त्यसको फेहरिस्त तयार पार्नुपर्छ। जनस्तरबाट उजुरी संकलन गर्नुपर्छ। सरकारले पूर्वप्रधानन्यायाधीशको अध्यक्षतामा शक्तिशाली उच्चस्तरीय छानबिन आयोग बनाएर कारबाहीमा प्रक्रियामा जानुपर्छ। अहिले ठूला भनिएका दलहरूमा जनताको वितृष्णा जागृत हुनुको मुख्य कारण भ्रष्टाचारीलाई संरक्षण गरेको भन्ने नै हो। यदि ठूला पार्टीले आफ्नो साख जीवित राख्ने हो भने कुनै पनि दबाब दिनुहुँदैन। जनतामा पुनर्विश्वास आर्जन गर्ने हो भने आर्थिक अनियमितता, भ्रष्टाचार र लुटतन्त्रलाई नियन्त्रण गर्नका लागि कटिबद्ध भएको सन्देश दिनुपर्छ। सरकार पनि कसैको दबाब, प्रभावबाट मुक्त हुनुपर्छ। दोषीलाई कानुनअनुसार कारबाही गर्न सक्नुपर्छ। दोषीलाई को व्यक्ति वा कुन पार्टी वा पदको भनेर हेर्ने होइन। दोष देखिएमा कारबाही गर्न हिचकिचाउनु हुँदैन। यति हुँदाहुँदै पनि प्रधानमन्त्रीले दबाब आएको भन्ने कुरा पनि गर्नुभएको छ। त्यो दबाब कहाँबाट आयो ? र कसले दियो ? त्यसको खुलासा गर्नु राम्रो हुन्छ। प्रतिपक्षी नेकपा एमाले कारबाही हुनुपर्छ भनेको छ। नेपाली कांग्रेस सभापति शेरबहादुर देउवाले पदाधिकारी बैठकमा अपराधी उम्किनु हुँदैन भन्ने अभिव्यक्ति दिएको सार्वजनिक भएको छ। सदनमा सबै पार्टीको एउटै आवाज सुनिन्छ। अनि सरकारलाई कारबाही गर्न कसले रोक्यो ? कुनै पनि दबाबका सामु नझुक्न प्रधानमन्त्री दाहाललाई मेरो सल्लाह छ। भ्रष्टाचारको दुश्चक्रबाट आमजनता घेरिएका छन्। यसबाट मुक्ति दिनका लागि सशक्त कदम चाल्नुपर्छ। यदि यस प्रकरणमा दोषीलाई कानुनी कारबाहीको दायरामा नल्याउने हो भने पुराना र ठूला दलप्रतिको अविश्वास पैदा हुन्छ। जनताको नजरमा भ्रष्टाचारलाई संरक्षण गर्ने दलका रूपमा ठूला दलप्रति विकर्षण बढ्छ। जनताले विकल्प खोज्छन्। गठबन्धन सरकारले नक्कली भ्रष्टाचार प्रकरणमा दोषीलाई कानुनी कठघरमा ल्याउन दृढताका साथ अघि बढ्नुपर्छ। जनतामा पुनर्विश्वास आर्जन गर्ने हो भने आर्थिक अनियमितता, भ्रष्टाचार र लुटतन्त्रलाई नियन्त्रण गर्नका लागि कटिबद्ध भएको सन्देश दिनुपर्छ। (सांसद केसी कांग्रेसका नेता हुन्)"
यसकारण नेपाल विश्वकै सुन्दर देश,"नेपालको जुन स्थान पुगे पनि नेपाली आफ्नो अनुहारमा मुस्कान र हाँसोका साथ सधैं अरूलाई सहयोग गर्न र केही दिन तत्पर देखिन्थे। विश्वमा रहेका १ सय ९५ देशमध्ये सबैभन्दा सुन्दर कुन होला ? नियात्रा लेखकहरूलाई प्रायः सोधिने यो एक कठिन प्रश्न हो। यस्ता प्रश्नले कहिलेकाहीँ उनीहरूलाई चकित पार्ने गर्छ। किनकि सुन्दरता दर्शकको हेराइमा भरपर्ने विषय होइन र ? संसारको सबैभन्दा सुन्दर ठाउँहरू हेर्न कसलाई पो मन नलाग्ला ? नियात्रा लेखकहरू यस्ता ठाउँहरूको प्रायः छोटो सूची तयार पार्छन्। उनीहरूको विविध प्रतिक्रियाबाट यो भन्न सकिन्छ कि सौन्दर्यलाई व्यक्तिगत र विश्वव्यापी ढंगमा प्रशंसा गरिएको छ। तर के सुन्दरताप्रतिको दृष्टिकोण स्थायी हुन्छ ? नहुन पनि सक्छ। प्राचीन रोमका नागरिकहरूले ल्यान्डस्केपहरूमा मात्र चासो राखेका थिए। आज पर्यटकहरूले प्रशंसा गर्ने गरेका पहाडहरू र प्राचीन भग्नावशेषहरूलाई मध्ययुगीन युरोपेलीले कुरूपको संज्ञा दिएका थिए। अर्को शताब्दीमा हामीले के सुन्दर देख्न पाउँछौं भनेर तपाईंलाई जिज्ञासा लाग्न सक्छ ? चाखलाग्दो कुरा के छ भने हाम्रा लेखकहरूका लागि यो स्पष्ट सौन्दर्यशास्त्र मात्र होइन, गहिरो पैतृक सम्बन्धदेखि आध्यात्मिकता वा स्थानीयसँगको मित्रतासम्मका अन्य कारकहरू पनि यसमा आउँछन्। त्यसैले हामीसँग अन्ततः भावनात्मक सम्बन्धहरू गाँसिएका ठाउँहरूको हामीले शब्दमा व्याख्या गर्न सक्दैनौं। ग्ल्यामर र साँचो सौन्दर्यमा पक्कै पनि भिन्नता छ। ग्ल्यामर अलि चर्को र राम्रो हुन्छ। पत्रिकाका आवरणमा छापिएका मानिस र ठाउँहरूमा हामीले ग्ल्यामर पाउन सक्छौं। तर साँचो सुन्दरता के हो त ? वास्तवमा त्यो अधिक शान्त र नम्र हुन्छ। अधिक सूक्ष्म, गहिरो र वास्तविक हुन्छ। त्यो स्पष्टभन्दा अलि परको विषय हो। जब हामी यसको वरिपरि हुन्छौं, यसले हामीलाई अझै जीवन्त महसुस गराउँछ। यिनै मापनका आधारमा हेर्ने हो भने नेपाल पक्कै पनि विश्वकै सुन्दर देश हुनुपर्छ। सौन्दर्यको हिसाबले हेर्ने हो भने नेपाल साँच्चै भव्य छ भन्ने तर्क गर्न सकिन्छ। सगरमाथा र विश्वका १४ वटा सबैभन्दा अग्ला चुचुरामध्ये सातवटा नेपालमै छन्। यहाँ हाम्रो ग्रहकै सबैभन्दा शानदार भूबनोटहरू देख्न पाइन्छ। मुस्ताङ क्षेत्रका प्राचीन तिब्बती बौद्ध गुम्बाहरू र रहस्यमय आकाशे गुफाहरूसहितको मरुभूमिका दृश्यहरू यहाँका थप रोचक पक्षहरू हुन्। चितवन वा बर्दिया राष्ट्रिय निकुञ्जका हरियाली जंगल, बाघ र गैंडा र काठमाडौं दरबार स्क्वायरका हातले बुट्टा कुँदिएका दरबारहरू, मन्दिरहरू र तीर्थस्थलहरू। यी सबै हेर्दा तपाईंलाई ग्ल्यामरको नजिक पो हो कि भन्ने लाग्न सक्छ। तर होइन। हुन सक्छ यो गहिरो आध्यात्मिकता हो, जसले नेपाललाई साँचो सुन्दरताको दायरामा दृढतापूर्वक राखेको छ। यहाँ प्रार्थना गुञ्जिरहेका हुन्छन्। निरन्तर रूपमा फहराइरहेका ध्वजाहरू र गुम्बामा घुमिरहेका मानेहरूले यसलाई प्रमाणित गर्छन्। गत वर्ष सगरमाथा क्षेत्रको पदयात्राका क्रममा मैले यहाँका जंगल र उपत्यकाहरू, ससाना गाउँहरू, जैविक खेतीहरू र बौद्ध स्तूपाहरू गर्दैै एक दिन बिताएँ। यात्राको क्रममा अन्तमा थुप्टेन चोलिङ गुम्बामा गएर रोकिएँ। मेरा पथप्रदर्शक शेर्पा र मैले त्यहाँ एक साँझ बिताउँदा हामीले सयौं भिक्षु र भिक्षुणीहरू भजनकीर्तन गर्दै गहिरो अनुष्ठानमा डुबेका देख्यौं। त्यतिबेला हामीलाई चिप्लिएर कुनै अर्कै संसारमा पुग्यौं कि जस्तो लाग्यो। जहाँ हामीले दया र करुणामात्र महसुस गर्यौं। ती दिनहरू मेरो यात्रा जीवनको सबैभन्दा अविस्मरणीय दिनहरूमध्येका थिए। जसले मलाई यो सानो देशको सौन्दर्यको वास्तविक स्रोत नेपाली जनतामाझ पुर्यायो। नेपालले इतिहासमा प्राकृतिक प्रकोप, इन्धन अभाव, गरिबीलगायतका थुप्रै कठिन परिस्थितिको सामना गरेको छ। तर अहिलेसम्म तीनपटक म यो देशको यात्रामा जहाँजहाँ पुगें, त्यहाँका स्थानीय निकै आशावादी देखिए। उनीहरू आफ्नो अनुहारमा मुस्कान र हाँसोका साथ सधैं अरूलाई सहयोग गर्न र केही दिन तत्पर देखिन्थे। नेपालको जुन स्थान पुगे पनि नेपाली आफ्नो अनुहारमा मुस्कान र हाँसोका साथ सधैं अरूलाई सहयोग गर्न र केही दिन तत्पर देखिन्थे। (द सिड्नी मर्निङ हेराल्डबाट आंशिक अनुवादमा आधारित)।"
शरणार्थी प्रकरणको सकस,"संविधान र कानुनको शासन विफल पार्ने तथा राज्य प्रणाली नै असफल हुने खतरा छ। यसले कसैको हित गर्दैन। राज्य नागरिकप्रति अन्यायी र निर्विवेकी बन्नु हुँदैन। यदि राज्य अन्यायी र निर्विवेकी बन्यो भने नागरिकमा विद्रोह निम्तिन्छ। त्यसले राज्य संरचना उथलपुथल पार्न सक्छ। समग्र राज्य प्रणाली विफल बनाउँछ। शान्ति सुरक्षा, अर्थतन्त्र, शिक्षा, स्वास्थ्य, सामाजिक एकता, विग्रह र भताभुंग हुन पुग्छ। त्यसो हुँदा हाम्रोजस्तो मुलुक चार जात छत्तीस वर्णको साझा फूलबारी हो। अनेकौं जातजाति, अनेकौं भाषा, अनेकौं धर्मावलम्बी, अनेकौं धर्म, संस्कृति, रीतिरिवाज मानेर बसेका छौं। यस्तो सामाजिक बनोट भएको मुलुकमा कुनै पिछडिएको जाति विशेषको प्रतिनिधि, राज्यका निकाय वा आयोगहरूमा पदाधिकारी नेतृत्व गर्ने तहमा पुगेर बसेका अन्य समुदायका जातजातिका राज्यका नेतृत्वमा पदासीन व्यक्तिहरूलाई देखिनहसने, पदच्युत गराउने षड्यन्त्रका तानाबाना रच्नु हुँदैन। यदि राज्य र राज्यको नेतृत्वका पदासीन व्यक्तिले त्यसो गर्यो भने जातीय विखण्डन र नागरिक विद्रोह राज्यले व्यहोर्नु पर्ने र आम नागरिकले दुःख पाउनुपर्ने हुन्छ। हाम्रो मुलुकले २०४४०४५ सालदेखि नेपाली मूलका भुटानीहरू भुटान सरकारबाट लखेटिएर नेपालमा मानवीय हिसाबले भुटानी शरणार्थीलाई आश्रय दियो। भुटानी नागरिकमाथि भएको अमानवीय र पीडादायी घटना नेपालीले देख्नुपर्यो। हुन त त्यतिबेला नेपालको राजनीतिमा राजनीतिक परिवर्तनका लागि आन्दोलनरत दलहरू र तिनका नेताले शरणार्थी मिलाउने कुराको जिम्मेवारी लिनुपर्छ। उनीहरूको फरकफरक विचार, दृष्टिकोण र गैरजिम्मेवारीपनले राज्यको ठोस नीति बन्न सकेन। अझ भनौं भुटानी शरणार्थी समस्या समाधानका लागि नेपालका राजनीतिक दलले स्पष्ट दृष्टिकोणका साथ काम गर्न सकेनन्। यद्यपि त्यसबीचमा नेपाल र भुटान सरकारबीच शरणार्थी समस्याका विषयमा पटकपटक द्विपक्षीय वार्ता भएका थिए। ती कुनै पनि वार्ता निष्कर्षमा पुग्न सकेनन्। भुटानी शरणार्थीको समस्या गर्न नेपालले शक्तिराष्ट्रको सहयोग लिनुपथ्र्यो। त्यो पनि हुन सकेन। त्यसपछिका घटनाक्रमले नेपाललाई माया गर्ने केही दाता तथा मित्रराष्ट्रबाट भुटानी शरणार्थी थोरै थोरै संख्यामा भए पनि मुलुक लैजाने निर्णय लिन थाले। भुटानी शरणार्थी तेस्रो मुलुक पुनर्बास कार्यक्रमअन्तर्गत उनीहरू अमेरिका, अस्ट्रेलियालगायत मुलुकमा भुटानी शरणार्थीलाई पुनस्र्थापना गरियो। तर अहिले एकाएक नेपाली नागरिक पनि गैरशरणार्थीको रूपमा कागजात मिलाएर इच्छा लागेको अमेरिकाजस्ता मुलुकमा गएका छन् वा पठाइएका रहेछन्। अहिले राज्यले त्यसको छानबिन गर्न र त्यस्ता कार्यमा संलग्न हुने व्यक्तिलाई पक्राउ गर्ने काम गरिरहेको छ। लेखमार्फत प्रधानमन्त्रीलाई भन्न चाहन्छु कि कुनै पनि अनुसन्धान कार्य आपराधिक केन्द्रित हुनुपर्यो। अपराधको तथ्य र प्रमाणमा नपुगी अनुमानको भरमा कसैलाई धरपकड गर्नु भएन। प्रतिशोधको भावना राख्नु भएन अर्थात् अघिल्लो सरकारले नियुक्त गरेका मानिस हटाउनै लागि यस्तो अभिप्रायले कुनै कदम चाल्नु हुँदैन। राज्यको जिम्मेवार निकायमा रहेको व्यक्तिलाई जिम्मेवारीबाट हटाउन र आफ्नो खास किसिमको मानिस नियुक्त गर्न फन्डा तय गर्ने र अनुसन्धानको नाममा धरपकड गर्ने काम राज्यले गर्नु हुँदैन। राज्यले कुनै पनि आपराधिक घटनाको अनुसन्धान गर्दा विचार गर्नुपर्ने कुरा के हो भने कानुन सबैलाई लाग्छ, कानुनको नजरमा सबै समान हुन्छन्। कानुन सबैले मान्नुपर्छ। अपराधमा संलग्न कुनै एउटा पक्षले राज्यलाई सूचना दिँदैमा अथवा आफ्नो लाभ देखेर उजुरी गर्दैमा उजुर गर्ने पक्षले उन्मुक्ति पाउनु हुँदैन। फलानो पदको, तिलानो पदको, फलानो मान्छेबाट म काम गराउँछु भनेर रकम रकम समात्ने बिचौलिया र त्यो सबै काम गराएर त्यसको लाभ लिन वा त्यस्तो काम सल्टाउन खोज्ने यी दुवै अपराधी हुन्। चाहे त्यो म्यानपावरमा संलग्न बिचौलिया होस् अथवा नक्कली शरणार्थी अमेरिका पठाउने चाँजोपाँजो मिलाइदिन्छु भनेर रकम लिने बिचौलिया। दुवै बिचौलिया अपराधी नै हुन् तर रकम दिएर आफ्नो भएका कागजात, आफ्नो वैयक्तित विवरण परिवर्तन गराएर अमेरिका जान चाहने र बिचौलियालाई पैसा बुझाउने त्यस्ता व्यक्ति पनि अपराधी हुन्। प्रहरीसमक्ष उजुरी दायर गर्दैमा पैसा बुझाएर शरणार्थी बनेर अमेरिका जान खोज्ने व्यक्तिलाई सजायको दायरामा ल्याउनुपर्छ। चाहे त्यो म्यानपावर व्यवसायी होस् वा शरणार्थी बनेर अमेरिका जान तयार भएका व्यक्ति नै किन नहुन्। तर कसैले बिनाप्रमाण, शंका गर्दैमा अथवा कसैको नाम लिँदैमा सम्बन्धित सरोकारवाला पदमा बसेको व्यक्ति आपराधिक घटनाको सम्बन्धमा जानकार नहुन पनि सक्छ। त्यस्तो निकायको पदमा बसेका व्यक्तिलाई बिनाप्रमाण शंकाको भरमा राज्यले धरपकड गर्नु लाञ्छना लगाउनु कल्पित तुल्याउनु हुँदैन। जुन कामले राज्यप्रतिको विश्वसनीयता गुम्न सक्छ। अझ भन्नुपर्दा होनाहार नागरिकको चीरहरणले मुलुकलाई नै ठूलो घाटा हुन्छ। निष्कर्षमा भन्नुपर्दा, मुलुकमा पढेलेखेका विद्वान्, ज्ञानी व्यक्तिहरूको समूह नै अज्ञानी र मूर्ख हुने हो भने मुलुकमा कुनै काम हुन सक्दैन। मुलुक अगाडि बढ्न पनि सक्दैन। जुन मुलुक र मुलुकवासी नागरिकका लागि दुर्भाग्य हुन जान्छ। जस्तो कि केही विज्ञ अधिवक्ताबाट पब्लिक सरोकारको विषय बनाएर कानुन र संविधानको सकारात्मक प्रयोगका लागि गरिएको व्याख्याभित्र छिर्नु हुँदैन। छिरिहाले नकारात्मक सोच र पर्दा पछाडिको शक्तिको अभीष्ट पूरा गर्ने गरी रिटको माध्यमबाट अदालत प्रवेश गरी जिम्मेवार निकाय र पदाधिकारीको थाप्लोमा तरबार तेस्र्याउन लेनदेनजस्ता कार्य गर्नु दुर्भाग्य हो। त्यसमा पनि राज्य सत्ता, जिम्मेवार राजनीतिक दलका नेतृत्व तहाँ रहेका व्यक्तिहरू देशीविदेशीको आडमा र सुझावमा रहनु पर्छ। यस किसिमको क्रियाकलापलाई प्रोत्साहन गर्ने र आफ्नो अनुकूल र अर्काको प्रतिकूल गराउन प्रयत्न गर्न प्रयोग गर्नु उचित होइन। यी सबै कुराले राज्य प्रणालीलाई अस्तव्यस्त बनाउँछ। संविधान र कानुनको शासन विफल पार्ने तथा राज्य प्रणाली नै असफल हुने खतरा छ। यसले कसैको हित गर्दैन।"
सन्दीप लामिछानेले गराए शल्यक्रिया,काठमाडौं : नेपाली क्रिकेट टोलीका सदस्य सन्दीप लामिछानेले शल्यक्रिया गराएका छन्। उनले सामाजिक सञ्जालमार्फत् शल्यक्रिया गराएको जानकारी दिएका छन्। तर के कुराको शल्यक्रिया गराएको भन्नेबारे उल्लेख छैन। उनले लामो समयपछि शल्यक्रिया सफल भएको उल्लेख गरेका छन्। त्यसका लागि उनले शुभेच्छुकहरूलाई धन्यवाद दिएका छन्। उनले छिट्टै मैदानमा फर्किने आशा व्यक्ति गरेका छन्। बलात्कार अभियोगमा लामो समय मैदान बाहिर रहेका क्रिकेट टोलीका पूर्वकप्तानसमेत रहेका लामिछानेले आइसीसी क्रिकेट लिग २ र एसीसी प्रमियर कपमा उत्कृष्ट प्रदर्शन गरेका थिए।
गोर्खा रारा गोल्डकप : सहज जित निकाल्दै सलहेश फुटबल क्लब सेमिफाइनलमा,धनकुटा : उदयपुरको गाईघाट फुटबल क्लबमाथि सहज जित निकाल्दै सिराहाको सलहेश फुटबल क्लब राजारानीमा जारी रारा गोल्डकपको सेमिफाइनलमा प्रवेश गरेको छ। राजारानीस्थित पुण्य माविको खेल मैदानमा सोमबार सम्पन्न प्रतियोगिताको अन्तिम क्वाटरफाइनल खेलमा गाईघाटमाथि ४० गोलअन्तरले जित निकाल्दै सलहेश सेमिफाइनलमा प्रवेश गरेको हो। आजको खेलसँगै प्रतियोगिताको सेमिफाइनल समीकरण पूरा भएको छ। फाइनल प्रवेशको लागि सलहेशले मोरङको पथरी फुटबल क्लबसँग बुधबार प्रतिस्पर्धा गर्नेछ। सलहेशको जितमा समिर तामाङले दुई तथा सुजन पुलामी र विवेक तामाङले एकएक गोल गर्न सफल भए। खेलको २१ औं मिनेटमा गोल गर्दै समिर तामाङले सलहेशलाई सुरुवाती अग्रता दिलाए। पहिलो हाफको अन्त्यतिर सलहेशको लागि सुजन पुलामीले गोल थप्दै अग्रता दोब्बर बनाए। एकतर्फी खेलमा ७७ मिनेटमा समिरले तामाङले व्यक्तिगत दोस्रो गोल गर्दै अग्रता ३० बनाए। त्यस्तै खेलको अन्त्यतिर ८६ मिनेटमा विवेक तामाङले गोल गर्दै जित सुनिश्चित गरे। उदयपुर पहिलो खेलबाट नै प्रतियोगिताबाट बाहिरिन बाध्य भयो। खेलको म्यान अफ द म्याच दुई गोल गर्ने सलहेशका समिर तामाङ घोषित भए। उनले नगद ५ हजार रुपैयासँगै ट्रफी हात पारे। भोलिदेखि सेमिफाइनलको खेल सुरु हुनेछ। मंगलबार डाँडाबजारले फाइनल प्रवेशका लागि तालतलैया एकेडेमी सुनसरीसँग प्रतिस्पर्धा गर्ने प्रचारप्रसार समितिका संयोजक सविन अधिकारीले बताए। राजारानीमा लाग्ने ऐतिहासिक चण्डी पूर्णिमा मेलाको अवसर पारेर आयोजक भएको १० औं गोर्खा रारा गोल्डकपको विजेताले नगद तीन लाख रुपैयाँ सहित रारा गोल्डकपको ट्रफी र उपविजेताले एक लाख ५० हजार रुपैयाँ प्रदान गरिने आयोजक रारा क्लवका अध्यक्ष मणी चेम्जोङले बताए।
एन्फा कार्यसमिति बैठक आज बस्दै,"काठमाडौं : अखिल नेपाल फुटबल संघ (एन्फा) कार्यसमितिको आपतकालिन बैठक आज बस्दै छ। नेपाली फुटबलको सर्वोच्च निकाय एन्फाका महासचिव किरण राईले आइतबार पदाधिकारी तथा सदस्यलाई पत्राचार गर्दै बैठक बोलाएका थिए। सातदोबाटोस्थित एन्फा कम्प्लेक्समा दिउँसो २ बजेपछि बैठक सुरु हुने पत्रमा उल्लेख छ। एन्फाको यसअघि चैत १८ गते शनिबार पछिल्लो पटक आपतकालिन बैठक बसेको थियो। गत फागुन १७ गतेपछि एन्फाको पूर्णकालिन बैठक बस्न सकेको छैन। एन्फाको विधानअनुसार पूर्णकालिन बैठकका लागि कम्तिमा सात दिन अगाडि नै एजेन्डा पदाधिकारी र सदस्यलाई उपलब्ध गराउनुपर्छ। कसैले एजेन्डा थप्न चाहे त्यसका लागि पनि प्रस्तावको व्यवस्था छ। यद्यपि, एन्फामा देखिँदै आएको असन्तुष्ट समूहले सामाजिक सञ्जालमार्फत् आपतकालिन बैठक बोलाएकोप्रति असन्तुष्टि व्यक्त गरेको छ।"
अग्रता बढाउँदै पीएसजी,"पेरिस : लिग लिडर पेरिस सेन्ट जर्मन (पीएसजी)ले आइतबार राति ट्रोयेसलाई १३ गोलको नतिजामा पराजित गरेसँगै शीर्ष स्थानको अग्रता ६ अंकमा लम्ब्याएको छ। ट्रोयसको मैदानमा भएको खेलको आठौं मिनेटमा किलियान एम्बाप्पले गोल गर्दै पीएसजीलाई अग्रता दिलाएका थिए। पहिलो हाफमा ०१ ले पछि परेको पीएसजीका लागि ५९औं मिनेटमा भिटिन्हाले दोस्रो गोल थपे। जाभियर सोभेलेरिनले ८३औं मिनेटमा गरेको गोलसँगै ट्रोएस खेलमा फर्किने कोसिस गरेको थियो। तर, निर्धारित ९० मिनेटको खेल सकिन चार मिनेट बाँकी रहँदा फ्याबियान रुइजले गरेको गोलसँगै पीएसजीले १३ को जित सुनिश्चित गर्यो। जितसँगै पीएसजीले ३४ खेलबाट ७८ अंक जोडेको छ। समान खेलबाट ७२ अंक जोडेको लेन्स दोस्रो स्थानमा छ। पराजित ट्रोएस ३४ खेलबाट २२ अंक जोडेर १९औं स्थानमा छ। जारी सिजनका चार खेल मात्रै बाँकी रहँदा रेलिगेसनबाट जोगिन ट्रोएस संघर्षरत छ।"
सहिद स्मारक ए डिभिजन लिग : फ्रेन्ड्ससँग हार्यो खुमलटार,"काठमाडौं : रफिक अमिनुको दुई गोलप्रेरित फ्रेन्ड्स क्लबले सहिद स्मारक ए डिभिजन लिगमा सोमबार एफसी खुमलटारलाई ३१ गोलको नतिजामा पराजित गरेको छ। च्यासल रंगशालामा भएको खेलको चौथो मिनेटमा अमिनुले गोल गर्दै फ्रेन्ड्सलाई अग्रता दिलाएका थिए। अमिनुले १६औं मिनेटमा गरेको गोलसँगै २० मिनेट भित्रै फ्रेन्ड्सले २० को अग्रता लिएको थियो। पलिहो हाफमा २० ले पछि परेको खुमलटारका लागि मेसुके ओलोमोउले ६७औं मिनेटमा एक गोल फर्काएका थिए। तर, ७८औं मिनेटमा सन्तोष खत्रील गरेको गोलसँगै फ्रेन्ड्सले ३१ को जित सुनिश्चित गर्यो। जितसँगै १५ खेलबाट १९ अंक जोडेको फ्रेन्ड्स क्लब १०औं स्थानमा उक्लिएको छ। समान खेलबाट १७ अंक जोडेको खुमलटार १३औं स्थानमा छ। आजै भएको अर्को खेलमा मनाङ मर्स्याङ्दी क्लब र नेपाल पुलिस क्लबले एन्फा कम्प्लेक्समा २२ गोलको बराबरी खेलको थिए।"
बारामा गढीमाई अन्तर्राष्ट्रिय तेक्वान्दो प्रतियोगिता हुने,"सिमराः बाराको निजगढमा जेठ पहिलो साता अन्तर्राष्ट्रिय स्तरको तेक्वान्दो प्रतियोगिता हुने भएको छ। मधेस प्रदेश तेक्वान्दो संघको आयोजनामा जेठ ४ गतेदेखि प्रतियोगिता हुन लागेको हो। जेठ ६ गतेसम्म आयोजना हुने लागिएको प्रतियोगितामा नेपालसहित भारत, बंगलादेश, भुटान, कोरिया र जापानका खेलाडीले सहभागिता जनाउने छन्। मधेस प्रदेश तेक्वान्दो संघका अध्यक्ष पेमासिद्धि लामाले सात वटा देशका दुई सय ४० खेलाडीले प्रतियोगितामा सहभागिता जनाउने जानकारी दिए। प्रतियोगिताका बारेमा जानकारी दिन आयोजित पत्रकार सम्मेलनमा बोल्दै अध्यक्ष लामाले गेरोगी फाइटतर्फ एक सय ८० र पुम्सेतर्फ ६० जना खेलाडीले प्रतिस्पर्धा जनाउनेछन्। अध्यक्ष लामाका अनुसार गेरोगीतर्फ १३ वटा तौल समूहमा प्रतिस्पर्धा हुनेछ भने पुम्सेतर्फ १० वर्षदेखि १८ वर्षसम्मको विभिन्न प्रतिस्पर्धा हुनेछ। प्रतियोगितामा नेपालबाहेक अन्य देशबाट बढीमा पाँच जना खेलाडीले सहभागिता जनाउनेछन् भने नेपालबाट आयोजकसहित सबै प्रदेशका खेलाडी सहभागी हुनेछन्। नेपाल तेक्वान्दो संघ र अन्तर्राष्ट्रिय मापदण्डअनुरुप सञ्चालन हुने प्रतियोगिता प्रविधिमैत्री हुने आयोजकको दावी छ। अन्तर्राष्ट्रिय स्तरका रेफ्रीको उपस्थितिमा हुने प्रतियोगितालाई व्यवस्थित र विवादरहित बनाउन प्रविधि प्रयोगमा ध्यान दिएको मधेस प्रदेश तेक्वान्दो संघका महासचिव राजकुमार लामाले बताए। लामाले मोफसलमा पनि विद्युतिय प्रविधिको प्रयोग गरी व्यवस्थित रूपमा प्रतियोगिता आयोजना गर्न सम्भव रहेको सन्देश समेत प्रतियोगिताले दिने लामाको भनाइ छ। उनका अनुसार प्रतियोगितामा सहभागीमध्ये ५० जना खेलाडीको दुर्घटना बिमा समेत गरिएको छ। प्रतियोगितालाई सफल बनाउन निजगढ नगरपालिका र महागढीमाई नगरपालिकाको मुख्य सहयोगीका रूपमा आयोजकलाई साथ दिएका छन्। संघका केन्द्रीय सदस्य गुरुप्रसाद गौतमले मधेस प्रदेश सरकार, राखेपसहित बाराका अन्य स्थानीयले तहले समेत सहयोग गर्नेमा आशावादी रहेको बताए। खेलकुदसँगै मधेस प्रदेशको पर्यटन प्रवर्द्धनसँग जोडिएका कारण पनि मधेस प्रदेश सरकारले प्रतियोगितामा अभिभावकीय भूमिका निर्वाह गर्नुपर्ने गौतमको भनाइ छ। प्रतियोगिता सञ्चालनका लागि आयोजक करिब ५९ लाखको अनुमानित लागत राखेको छ। प्रतियोगिताको तयारीका लागि आयोजकले अध्यक्ष लामाको नेतृत्वमा ५० सदस्यीय मूल आयोजक कमिटी र विभिन्न उपसमिति गठन गरेर तयारी गरिरहेको छ। आयोजकले अध्यक्ष लामाको नेतृत्वमा आर्थिक, हेमलाल श्रेष्ठको संयोजकत्वमा प्रतियोगिता तयारी, जितसिंह लामाको संयोजकत्वमा रेफ्री, चित्रबहादुर लामाको संयोजकत्वमा स्वयंसेवक, सियाराम चौधरीको संयोजकत्वमा प्राथमिक उपचार तथा मेडिकल, नारायण शर्माको संयोजकत्वमा अतिथि सत्कार, मोहन सापकोटाको संयोजकत्वमा खाना तथा बसोबास र केन्द्रीय सदस्य गौतमको नेतृत्वमा प्रचार उपसमिति गठन गरी तयारी गरिरहेको छ।"
ए डिभिजन लिग : पुलिस र मनाङको बराबरी,"काठमाडौं : सहिद स्मारक ए डिभिजन लिगको १६औं चरणमा सोमबार नेपाल पुलिस क्लबले मनाङ मर्स्याङ्दी क्लबसँग २२ गोलको बराबरी खेलेको छ। सातदोबाटोस्थित एन्फा कम्प्लेक्समा भएको खेलको १६औं मिनेटमा अहमद हिजाजीले गोल गर्दै विभागीय टिमलाई अग्रता दिलाएका थिए। रोशन राना मगरले ३३औं मिनेटमा गरेको गोलसँगै मनाङले खेलमा बराबरी गरेको थियो। पहिलो हाफको खेल सकिन एक मिनेट बाँकी हुँदा सायिदजामोलले गरेको गोलसँगै मनाङले १२ को अग्रता लिएको थियो। तर, हिजाजीले नै ७१औं मिनेटमा गरेको गोलसँगै पुलिस हारबाट जोगियो। बराबरीसँगै मनाङ १६ खेलबाट २० अंक जोडेर सातौं स्थानमा उक्लिएको छ। समान खेलबाट १६ अंक मात्रै जोडेको पुलिस १३औं स्थानमा छ।"
"नेप्से आज पनि ओरालोतिर, ८२ करोडको सेयर कारोबार","काठमाडौं : नेप्से परिसूचक दोहोरो अंकले घटेको छ। सेयर कारोबारको दोस्रो दिन सोमबार नेप्से परिसूचक १६९३ अंकले घटेर १८३३६९ विन्दुमा पुगेको छ। सेन्सेटिभ इन्डेक्स ०६८ प्रतिशतले घटेर ३५२३७ अडिएको छ। नेप्से घटेपनि सेयर कारोबार रकम भने आइतबारको तुलनामा बढेको छ। आज २७० कम्पनीको २८ लाख १० हजार ६२७ कित्ता सेयर ८२ करोड ४२ लाख १७ करोड १ रुपैयाँमा कारोबार भयो। अघिल्लो कारोबार दिन अर्थात् आइतबार २६३ कम्पनीको २० लाख १५ हजार ९५९ कित्ता सेयर ६० करोड ८१ लाख ३५ हजार ९४ रुपैयाँमा खरिदबिक्री भएको थियो। सो दिन नेप्सेपरिसूचक १९१२ अंकले घटेर १८५०६१ विन्दुमा पुगेको थियो। आज वीन नेपाल लघुवित्त वित्तीय संस्थाको सबैभन्दा बढि सेयर कारोबार भयो। सो कम्पनीको मूल्य ८०५ प्रतिशतले बढ्यो। यस्तै आत्मनिर्भर लघुवित्त वित्तीय संस्थाको सेयर कारोबार ६०८ प्रतिशतले बढ्यो। कारोबार रकमका आधारमा शिवम् सिमेन्ट शीर्षस्थानमा रह्यो। सो कम्पनीको ३ करोड ७८ लाख बराबर मूल्यको सेयर कारोबार भयो। २ करोड २५ लाख मूल्यको कारोबार गरी हिमाल दोलखा हाइड्रोपावर कम्पनी दोस्रो स्थानमा रह्यो। यसदिन होटल्स एन्ड टुरिजम इन्डेक्सको सेयर मूल्य सर्वाधिक २४४ प्रतिशतले ओरालो लाग्यो। फाइनान्स,हाइड्रोपावर,लाइफ इन्स्योरेन्स र नन लाइफ इन्स्योरेन्सको सेयर मूल्य १ प्रतिशत बढिले घट्यो।"
मुहार फेर्ने माथिल्लो मर्स्याङ्दी ए,"गाउँपालिका केन्द्र भुलभुले पुग्न मर्स्याङ्दी नदीमा बेलिब्रिज हालिएको छ। बेलिब्रिज तर्नासाथ सुरुङ मार्ग हुँदै गाउँपालिका पुग्न सकिन्छ। मोटरबाटोले नछोएको तत्कालीन भुलभुले गाविस रहेको स्थानमा अहिले गाउँपालिका केन्द्र छ। गाउँपालिका केन्द्र रहेको भुलभुलेका सबै गाउँमा अहिले मोटरबाटोको सञ्जाल पुगेको छ। स्थानीय तह बनी नसक्दा तत्कालीन भुलभुले गाविसमा मोटरबाटोको सञ्जाल थिएन। मर्स्याङ्दी नदी बारी बेंसीसहरचामे सडक छ। पारिपट्टी भुलभुले गाउँ। अहिले यो क्षेत्र गुल्जार बनेको छ। सडकको सञ्जालसँग जोडिन मर्स्याङ्दी नदीमा बनेको बेलिब्रिज पुल र त्योसँगै बनेको सुरुङ मार्ग प्रमुख हुन्। भुलभुलेदेखि ङादीसम्म ५ किलोमिटर लामो सडक निर्माण भएपछि बजार विस्तार भएको छ। सडक सञ्जालले आवातजावत सहज बनाएको छ, स्थानीय उत्पादनले बजार पाएको छ। दुर्गम गाउँहरू भुष्मे, छिनखोला, लुदीसम्म सडक पहुँच पुगेको छ। यी सबै क्षेत्रको विकास यति छिट्टै गर्न राज्यको खर्चमा मात्र सम्भव थिएन्। विकास नै भए पनि सरकारको लगानीमा मात्र गर्दा धेरै ढिला हुन्थ्यो। सन् २०१३ मा मर्स्याङ्दी नदीमा ५० मेगावाट क्षमताको माथिल्लो मर्स्याङ्दीए जलविद्युत् आयोजना निर्माण सुरु भएपछि यस क्षेत्रको विकासले तीव्र गति लियो। यहाँ जलविद्युत् आयोजना नआएको भए हाम्रो क्षेत्र विकासले धेरैपछि पथ्र्यो, मर्स्याङ्दी७ उस्ता निवासी संविधानसभा सदस्य जमिन्द्रमान घलेले भने, जलविद्युत् आयोजना निर्माण भएपछि गाउँगाउँमा मोटरबाटो पुग्यो, मर्स्याङ्दी नदीमा बेलिब्रिज पुल बन्यो, पहरा फोरेर सुरुङ मार्ग बन्यो। विद्यालय, सामुदायिक भवन, पाटीपौवा धेरै बने। घलेका अनुसार माथिल्लो मर्स्याङ्दीए जलविद्युत आयोजनाले सामाजिक उत्तरदायित्वअन्तर्गत बाटो, सामुदायिक भवन, विद्यालय आदि क्षेत्रमा सहयोग गरेको हो। भौतिक विकास मात्र नभएर यहाँका नागरीकले सीप अनुसारको रोजगारी पनि पाए। आयोजनाको संरचना बन्ने स्थानका जग्गाधनीले राम्रो मुअब्जा पनि पाए। एउटा आयोजना बन्दा राष्ट्रिय रूपमा विद्युत् उत्पादनबाट आम्दानी भयो भने स्थानीय रूपमा विकास निर्माण र रोजगारी सिर्जना भयो, घलेले भने। माथिल्लो मर्स्याङ्दीए जलविद्युत आयोजनाले स्थानीयले प्रयोग गर्न मिल्ने गरी ३ सय ४० मिटर लामो सुरुङ मार्ग बनाइदिएको छ। सुरुङ मार्गले स्थानीयलाई आवतजावत गर्न मात्र हैन, पर्यटन प्रबद्र्धनमा समेत टेवा पुगेको छ। यो नेपालकै पहिलो सुरुङ मार्ग हो। अन्नपूर्ण पदमार्ग घुम्न आएका आन्तरिक पर्यटकहरूलाई यसले आकर्षण थपेको छ, मर्स्याङ्दी गाउँपालिका अध्यक्ष अर्जुन गुरुङले भने, आयोजना नभएको भए यस्तो सुरुङ खनेर सडक बनाउन सम्भव नै हुने थिएन। सडक सञ्चालन र पर्यटक भुलाउन सुरुङ मार्ग काम लागेको छ। सन् २०१३ को जनवरीमा निर्माण सुरु गरिएको माथिल्लो मर्स्याङ्दी ए आयोजनाले २०१७ जनवरीबाट व्यावसायिक विद्युत् उत्पादन थालेको थियो। चिनियाँ बहुराष्ट्रिय कम्पनी सिनो हाइड्रो सगरमाथा पावर कम्पनीको ९० र नेपालको चितवन कोइ समूह (सगरमाथा हाइड्रोपावर कम्पनी) को १० प्रतिशत लगानी रहेको उक्त आयोजना १६ अर्ब रुपैयाँमा निर्माण गरिएको थियो। सो आयोजनाबाट अहिले नियमिति विद्युत् उत्पादन भई राष्ट्रिय प्रसारणमा जोडिएको छ। आयोजना निर्माण हुँदा यहाँ सयौंले रोजगारी पाए। स्थानीय उत्पादित वस्तुले बजार पाए। आयोजनाले निर्माणको चरणमा मात्र हैन अहिले पनि सामाजिक क्षेत्रमा काम गरिरहेको छ। अरू आयोजनाले निर्माणको काम सकिएपछि विकास निर्माणको काममा सहयोग गरेको पाएका छैनौं, माथिल्लो मर्स्याङ्दी ए जलविद्युत आयोजना सरोकार तथा समन्वय समितिका अध्यक्ष नन्दराज तामाङले भने, यो आयोजनाले अहिले पनि स्थानीय स्तरको विकास निर्माणमा सहयोग गरिरहेको छ। तामाङका अनुसार आयोजनाले सरोकार समितिमार्फत प्रभावित क्षेत्रको विकास निर्माणका लागि वार्षिक ३० लाख रुपैयाँ खर्च गर्दै आएको छ। सरोकार समितिको प्रशासनिक खर्चका लागि वार्षिक १२ लाख रुपैयाँ पनि दिने गरेको छ। वार्षिक रूपमा आउने १२ लाख प्रशासनिक खर्चमध्ये आधा रकम विकास निर्माणकै काममा खर्च गर्ने गरेका छौं, तामाङले भने, गाउँठाउँमा सडक निर्माण, विद्यालय, सामुदायिक भवन आदिमा यस्तो रकम काम लाग्ने गरेको छ। माथिल्लो मर्स्याङ्दी ए जलविद्युत् आयोजनाका जनसम्पर्क अधिकृत कर्ण अधिकारीका अनुसार आयोजनाले पर्यावरण संरक्षण, मर्स्याङ्दी नदीको कटान नियन्त्रण, सडक सञ्जाल निर्माणलगायतका काम गरिरहेको छ। गत वर्ष मर्स्याङ्दी नदीमा आएको बाढीले हाइड्रोपावरको संरचनासँगै सडकका धेरै भागहरू कटान गर्यो। अहिले करोडौं खर्च गरेर ती संरचनाको मर्मत गरिरहेका छौं, अधिकारीले भने, आयोजना यस क्षेत्रको विकासको साँझेदारका रूपमा रहँदै आएको छ। मर्स्याङ्दी नदीमा बनेको एउटा जलविद्युत आयोजनाबाट उत्पादित विद्युत्ले राष्ट्रिय पुँजीको विकास मात्र भएको छैन, स्थानीय रुपमा आर्थिक र विकासको सम्वृद्धी पनि भएको छ। माथिल्लो मर्स्याङ्दीए जलविद्युत आयोजना सरोकार समितिका पूर्वअध्यक्ष जितबहादुर गुरुङले आयोजना निर्माणले मर्स्याङ्दी गाउँपालिकाको विकासमा टेवा पुगेको बताए। यस्ता आयोजना धेरै बनाउन सके राष्ट्रिय पूँजीको विकास गर्न सकिन्छ , उनले भने। सिनो हाइड्रो सगरमाथा पावर कम्पनीका दोभासे दयाराम दाहालका अनुसार आयोजनाबाट उत्पादित बिजुली नेपाल विद्युत् प्राधिकरणको दमौली प्रसारणलाइनमा जोडिएको छ। आयोजनाले सुक्खायाममा अर्थात पुसदेखि चैतसम्ममा ५ करोड ७० लाख युनिट र वर्षायाममा २६ करोड ६ लाख युनिट गरी एक वर्षमा कुल ३१ करोड ७६ लाख युनिट बिजुली उत्पादन गर्नेछ। ५२ किलोमिटर सुरुङबाट रन अफ रिभर प्रविधिमा बनेको यो आयोजनाले २० किलोमिटर लामो १ सय २५ केभी प्रसारण लाइन आफै निर्माण गरेको थियो। करिब २५ करोड रुपैयाँ लागतमा प्राधिकरणले प्रसारण लाइन निर्माणका लागि जग्गा उपलब्ध गराउने र अन्य लजिस्टिक प्रबन्ध सिनो हाइड्रोपावर कम्पनीले गरेको थियो। सिनो हाइड्रो सगरमाथा पावर कम्पनीले प्रसारण लाइन बनाउन तयार नभएको भए २०७२ को अन्तसम्म व्यापारिक उत्पादन गर्न लागेको माथिल्लो मस्र्याङदी ए को विद्युत् खेर जाने थियो। त्यसबापत प्राधिकरणले सिनो हाइड्रो सगरमाथा कम्पनीलाई मासिक करिब १५ करोड रुपैयाँ क्षतिपूर्ति तिर्नुपर्ने थियो। तर, सिनो हाइड्रो सगरमाथा प्रसारण लाइन बनाउन तयार भएपछि प्राधिकरण क्षतिपूति तिर्नबाट जोगियो र आयोजनाबाट उत्पादन हुने विद्युत खेर जानबाट जोगियो। अहिले मर्स्याङ्दी गाउँपालिकामा ५० मेगावाटको माथिल्लो मर्स्याङ्दीए, ३० मेगावाटको ङादी जलविद्युत, ५ मेगावाटको सिउरी, ४ दशमलव ४ मेगावाटको राँधी, ३ दशमलव ४ मेगावाटको खुदी र १ मेगावाटको स्याँगे जलविद्युत आयोजनाबाट विद्युत् उत्पादन हुँदै आएको छ। यहाँ नै २६ मेगावाटको अपर खुदी, ङादीखोला, ह्याङ्दीखोला लगायतमा नयाँ जलविद्युत आयोजना निर्माण भैरहेका छन्। यी आयोजनाहरूले गर्ने सामाजिक उत्तरदायित्वको कामले गाउँठाउँको विकासमा टेवा पुग्दै आएको छ।"
सुनको मूल्य ३ सयले बढ्यो,काठमाडौं : सुनको भाउ आज तीन सय रुपैयाँले बढेको छ। नेपाल सुन चाँदी व्यवसायी महासंघका अनुसार आज तीन सय रुपैयाँले बढेर प्रतितोला सुनको मूल्य १ लाख १० हजार ९०० पुगेको छ। तेजाबी सुन १ लाख १० हजार ३५० कायम भएको छ। अघिल्लो कारोबार दिन आइतबार प्रतितोला सुन १ लाख १० हजार ६०० रुपैयाँमा कारोबार भएको थियो। सुनको मूल्य बढेपनि चाँदी स्थिर छ। आज चाँदी प्रतितोला १४४५ रुपैयाँमा कारोबार भइरहेको महासंघले जनाएको छ। आइतबार चाँदी सोही मूल्यमा कारोबार भएको थियो।
छालामा प्रचुर प्रगति,"नेपालमा छाला उद्योगको प्रचुर सम्भावना छ। छालाबाट विभिन्न वस्तु बनाउन सकिन्छ। छालाजन्य वस्तुको माग बढ्दै गइरहेको छ। छालाबाट जुत्ता, ब्याग, ज्याकेट, पर्स, बेल्टलगायत बनाउन सकिन्छ। नेपालमा छाला उद्योग फस्टाइरहेको छ। छालाका उद्योगहरू फस्टाइरहेका छन्। छालाका जुत्ताको माग बढ्दो छ। लगभग स्वदेशको उत्पादनले धान्न सक्ने स्थिति छ। स्वदेशमा उत्पादित छाला जुत्ता अनिवार्य गराउन सकिन्छ। महँगो भए पनि सरकारले चाहेमा सेना, प्रहरी, निजामतीमा छाला जुत्ता उपयोग गर्ने वातावरण सिर्जना गर्छ। सरकारले २०७१ मा १५ प्रतिशत महँगो भए पनि स्वदेशी वस्तुको उपयोग गर्ने नीति ल्याएको थियो। तर, हालसम्म कार्यान्वयन हुन सकेको छैन। विश्व व्यापार संगठनको सिद्धान्तअनुसार स्वदेशी र विदेशी उत्पादन भनेर छुट्ट्याउन मिल्दैन। उपभोक्ताले जुन वस्तु सस्तोमा पाउँछन्, किन्न सक्छन्। उपभोक्तालाई स्वदेशी वस्तु भनेर महँगोमा किन्नुपर्छ भन्ने जरुरत छैन। तर, राज्यले स्वदेशी वस्तुको उपयोग बढाउन विभिन्नखाले रणनीति अबलम्बन गर्न सक्छ। आयातीत तयारी जुत्ता, ब्याग, पर्सलगायतमा भन्सार बढाउन सकिन्छ। स्वदेशका उद्योगलाई कर छुट, सहुलियत दिन सक्छ। स्वदेशी वस्तु उपयोग गर्ने वातावरण सिर्जना गर्न सक्नुपर्छ। स्वदेशी उद्योगहरूले अनुदान पनि पाइरहेका छन्। सरकारले ८ प्रतिशतसम्म निर्यातमा अनुदान दिने गरेको छ। जुत्ता उद्योग फस्टाउँदै गए पनि कच्चा पदार्थ अभाव व्यापक छ। स्वदेशमा कच्चा पदार्थ उत्पादनतर्फ ध्यान दिनुपर्छ। जोन बनाएर छाला उद्योग स्थापना गर्न सक्नुपर्छ। औद्योगिक क्षेत्र, सेज, औद्योगिक ग्राममा छाला उद्योग विकास हुन सके छाला उद्योग राख्न सरकारले प्रोत्साहन गर्नुपर्छ। छाला मासुसँगै खाने गरिएको छ। जसले गर्दा छाला उपयोग हुन सकेको छैन। अन्य जनावारको पनि यहाँ छाला उपयोग गर्न सकिएको छैन। बुच्छरलाई कसरी छाला निकाल्ने भन्ने विषयमा तालिम दिनुपर्छ। छालाकै लागि पशुपालन व्यवसाय विस्तार गर्न ध्यान दिनुपर्छ। अझै झन्डै आधा हिस्सा विदेशबाट जुत्ता आउने गरेको छ। स्वदेशमै प्रवद्र्धन गर्न सके विदेशबाट आयात गर्नुपर्ने थिाएन। जुत्तामा ३६ प्रकारका कच्चा पदार्थ प्रयोग हुन्छ। विभिन्न डिजाइनका छालाका जुत्ताहरू स्वदेशमा उत्पादन हुने गरेका छन्। गुणस्तरयुक्त जुत्ता दिन सके उपभोक्ताले आकर्षक ढंगले स्वदेशी ब्रान्डका जुत्ता खरिद गर्न सक्छन्। तर, तयारी छालाको उत्पादन गर्ने छाला उद्योग पछिल्लो समयमा चरम आर्थिक संकटमा छन्। दर्जन छाला उद्योग धराशायी भएका छन्। राज्यले सहयोग गरेमा उत्पादन बढ्न सक्छ। खसीबोका र राँगाभैंसीको छाला मात्र कच्चापदार्थका रूपमा उपयोग गरिन्छ। गाईगोरुको छाला भने तेस्रो मुलुकबाट आयात हुने गरेको छ। नेपाली छाला उद्योगले अन्तर्राष्ट्रिय बजारमा प्रतिस्पर्धा गर्न सकेका छैनन्। छाला उद्योग बारा, पर्सा र विराटनगरमा छन्। अन्य क्षेत्रमा पनि यस्ता उद्योग विस्तार गर्न सके छालाबाट बन्ने वस्तु उत्पादनमा सहजता हुन्छ। स्वदेशमा पाइने खसीबोका र राँगाभैंसीको छालाबाट उत्पादित छालाबाट सामान्य खालका जुत्ताचप्पल बन्छन्। धेरै छाला बाहिरबाटै आउने गरेको छ। गाईगोरुको छालाबाट राम्रो खालका जुत्ताचप्पल बन्छन्। यसका साथै विभिन्न छालाजन्य सामग्री उत्पादन हुन्छ। नेपाल छाला उद्योग संघका अनुसार छाला उद्योगमा ५ अर्ब बराबरको वार्षिक जुत्ताचप्पलको कारोबार हुन्छ। सरकारले नेपालमा नेपाली लगानीमा सञ्चालनमा रहेका तयारी छाला उद्योगलाई प्रोत्साहन गर्नुपर्छ। केमिकल आयातमा पनि सहुलियत दिनुपर्छ। उद्योगी नवराज गौतम कालीगढ पाउन नसक्दा उत्पादन प्रभावित हुने गरेको बताए। बैंकिङ क्षेत्रबाट पनि सर्वसुलभ ऋण पाउन नसकिएको गौतम बताउँछन्। अहिले वार्षिक २६६ जोर जुत्ता खपत हुन्छ। माग, आयात र निर्यातको तुलना गर्दा ६५ प्रतिशत स्वदेशी उत्पादनले माग धानेको उद्योगी बताउँछन्। जुत्ता उद्योग १ हजार ५ सय छन्। एक जोर जुत्ता बनाउन ५० देखि ५५ प्रकारका वस्तु चाहिन्छ। धेरैजसो कच्चा पदार्थ बाहिरबाट आइरहेको अवस्था छ। पछिल्लो समयमा पीपीसी सोल, पियु सोल उत्पादन बढ्दै गएको गौतम बताउँछन्। रबर उद्योग पनि खेती हुँदै छ। चप्पलमा लाग्ने रेजिन नेपालमै उत्पादन सुरु भएको छ। नेपालमा भैंसीको छाला मात्र पाइन्छ। भेडाबाख्राको छाला मासुसँग खाइरहेका छौं, यसलाई उपभोग गर्ने मेकानिजम बनाउनुपर्छ, उद्योगी गौतम भन्छन्, लेदरका लागि गाईको छाला चाहिन्छ त्यो बाहिरबाट आइरहेको छ। छाला उद्योग उत्पादन बढाउनुपर्ने अवस्था छ।"
कार्यव्यवस्था परामर्श समितिको बैठक जारी,काठमाडौं : प्रतिनिधिसभाको कार्यव्यवस्था परामर्श समितिको बैठक जारी रहेको छ। नयाँ बानेश्वरस्थित शंकर हलमा बसेको कार्यव्यवस्था परामर्श समितिको बैठकले आजको संसद बैठकको कार्यसूची तय गर्नेछ। संघीय संसद्को बजेट अधिवेशन आइतबारदेखि सुरु भएको छ। बजेट अधिवेशनमा सरकारको नीति तथा कार्यक्रम र बजेट प्रस्तुत हुनेछ। अर्थमन्त्री प्रकाशशरण महतले आइतबार नयाँ आर्थिक वर्षका लागि विनियोजन विधेयकका सिद्धान्त र प्राथमिकता सम्बन्धमा छलफल गरियोस् भन्ने प्रस्ताव पनि पेस गरेका छन्। संवैधानिक प्रावधान अनुसार आगामी आर्थिक वर्षको बजेट जेठ १५ मा संसद्मा पेस गर्नुपर्छ।
घोराही सिमेन्टको आईपीओमा जोखिमपूर्ण अन्डरराइटिङ,"आईपीओ निष्कासनमा घोराहीले अपत्यारिलो वित्तीय विवरण तयार पारेर लगानीकर्तालाई फसाउन खोजेको पाइएको छ। त्यसलाई प्रत्याभूतिकर्ता (अन्डरराइटर) का रूपमा रहेको नागरिक लगानी कोषले साथ दिएको हो। काठमाडौं : नागरिक लगानी कोषले गत वर्ष साउनमा घोराही सिमेन्टसँग प्रिमियम मूल्यमा आईपीओ अन्डरराइटिङ (प्रत्याभूति) को सम्झौता गर्यो। त्यसयता सेयर बजारमा तीव्र गिरावट आयो। घोराहीको आर्थिक परिसूचक पनि निकै ओरालो लाग्यो। करिब एक वर्षपछि कोषले भने पुरानै मूल्य अर्थात् ४ सय रुपैयाँमा त्यसको अत्यन्त जोखिमपूर्ण अन्डरराइटिङ गरेको छ। आईपीओ निष्कासनमा घोराहीले अपत्यारिलो वित्तीय विवरण तयार पारेर लगानीकर्तालाई फसाउन खोजेको पाइएको छ। त्यसलाई प्रत्याभूतिकर्ता (अन्डरराइटर) का रूपमा रहेको नागरिक लगानी कोषले साथ दिएको हो। कोषका कार्यकारी निर्देशक रमन नेपालले त्यो जोखिमलाई घुमाउरो पारामा स्वीकारेका छन्। आवश्यक परे पोजिसनको विश्लेषण गर्ने अभिव्यक्तिसमेत दिएका छन्। गत वर्ष साउनमा गरिएको अन्डरराइटिङको सम्झौताको अवधि असार मसान्तसम्म छ। तत्कालीन अवस्थाको बजार अवस्था र सबै परिसूचक विश्लेषण गर्दा ४ सय रुपैयाँसम्म लगानी उपयुक्त रहेको ठहर गरेका थियौं, कोषका कार्यकारी निर्देशक नेपालले अन्नपूर्ण पोस्ट्सँग भने, सेयर बजार परिसूचक निकै तल्लो बिन्दुमा आएका कारण अहिले समस्या आएको हो। बजार सुध्रियो भने अफर गरेको प्रिमियम मूल्य पनि जस्टिफायबल नै हुनेछ। आवश्यक देखिए हाम्रो पोजिसनको विश्लेषण गर्ने तयारीमा छौं। केही गर्न सकिन्छ कि ! वित्तीय अवस्था कमजोर देखाउँदै, मूल्य माथि चढाउँदै विशाल ग्रुप र त्रिवेणी ग्रुप (संघई परिवार) ले स्थानीयवासीका लागि प्रतिकित्ता ४ सय र अन्य सर्वसाधारणका लागि प्रतिकित्ता ४ सय ३० रुपैयाँमा आईपीओ जारी गर्न लागेका छन्। जबकि कम्पनीको आधारभूत वित्तीय परिसूचकले यो मूल्य समर्थन गर्दैन। घोराही सिमेन्टभन्दा राम्रो परिसूचक भएका कम्पनीले पनि प्राथमिक बजारमा फेस भ्यालु (अंकित मूल्य) अर्थात् प्रतिकित्ता सय रुपैयाँमा जारी गर्ने गरेका छन्।घोराही सिमेन्ट उद्योग । फाइल तस्बिर क्लिंकर र सिमेन्ट उत्पादन गर्ने घोराहीले दुई चरणमा आईपीओ जारी गर्दैछ। पहिलो चरणमा आयोजना प्रभावित स्थानीयवासी र वैदेशिक रोजगारीमा रहेका नेपालीका लागि आईपीओमा आवेदन खुला भएको छ। घोराहीमै कार्यरत एक वरिष्ठ कर्मचारी भन्छन्, बैंकसँगको डिलिङमा कमजोर देखिएको कम्पनीले लगानी उठाउन सर्वसाधारणलाई झूटो र अपत्यारिलो विवरण राखेर आफू सशक्त, नाफामूलक, वास्तविकभन्दा दोब्बर नेटवर्क भएको कम्पनी प्रमाणित गर्न खोजेको देखिन्छ। मन्दीका समयमा यति महँगो र यति ठूलो परिमाणको आईपीओ जारी गर्नु नै मूर्खता हो। बढीमा ८ लाख जनाले १० कित्ताका दर (४ हजार ३५० रुपैयाँ)ले लगानी गरे पनि पूरै बिक्री हुन्न्छ भन्ने सामान्य सोचका साथ बिक्री खोलेको देखिन्छ, सेयर बजार विज्ञ ज्योति दाहाल भन्छन्, कम्पनीको वित्तीय प्रक्षेपण हचुवाको भरमा गरेको देखिन्छ। अर्थतन्त्र र सिमेन्ट उद्योगमा छाएको मन्दी हेर्दा पनि चालू आवको पहिलो ६ महिनाको भन्दा ५ गुणा आम्दानी दोस्रो ६ महिनामा सम्भव छैन। उनका अनुसार नागरिक लगानी कोषले आईपीओ पूरै बिक्ने अनुमान गरेको देखिन्छ। विशेष पनि अन्डरराइटिङको शुल्क कमाउने पाइने अभिप्राय उसको पाइन्छ। पूरै आईपीओ सब्स्क्राइब (बिक्री) नभए पनि आफूले राखेर बजार बढेपछि बेचेर नाफा लिन्छु भन्ने मनसाय देखिन्छ, उनले भने। स्थानीयवासीको अवरोध खेपिरहेको कम्पनीले नेपाल विद्युत् प्राधिकरणलाई १ अर्ब रुपैयाँभन्दा बढी तिर्न बाँकी छ। कम्पनीले वित्तीय विवरण सार्वजनिक गरे पनि पूर्ण लेखापरीक्षण प्रतिवेदन देखाएको छैन। स्रोत भन्छ कम्पनीले प्रक्षेपण गरेको वित्तीय परिसूचक नै भ्रमपूर्ण छ। चालू आर्थिक वर्षको ६ महिनामा कम्पनीले १ अर्ब ८३ करोड २० लाख रुपैयाँको कारोबार गरेर ४९ करोड रुपैयाँ नाफा गरेको छ। तर, कम्पनीले चालू आर्थिक वर्षमा ९ अर्ब ८९ करोड २० लाख रुपैयाँको कारोबार गर्ने प्रक्षेपण गरेको छ। स्रोत भन्छ, पहिलो ६ महिनामा भन्दा बाँकी ६ महिनामा ५ गुणा बढीको कारोबार गर्नुपर्छ, जुन असम्भव प्रायः छ। प्रक्षेपणअनुसार कारोबार नभएका खण्डमा कम्पनीले चालू आर्थिक वर्षमै घाटा बेहोर्नुपर्ने छ। किनभने कम्पनीको नियमित हुने खर्च र ब्याज खर्चमा ह्रासकट्टि पनि थपिनेछ। कम्पनीको ह्रासकट्टि खर्चको लेखांकन नै शंकास्पद छ। अन्य सिमेन्ट उद्योगको ह्रासकट्टि दर १० प्रतिशतभन्दा बढी रहे पनि घोराहीको ४ प्रतिशतमात्र छ। यस्तै सञ्चालनमा आइसकेको कम्पनीको ऋण १२ अर्ब छ। तर, वार्षिक तिर्नुपर्ने ब्याज ४० करोड रुपैयाँमात्र देखिन्छ। सञ्चालनमा आइसकेको कम्पनीलाई ब्याज पुँजीकरणको सुविधा हुँदैन। यस्तै, अवास्तविक प्रक्षेपणले लगानीकर्तामा थप भ्रम छरेको घोराहीकै एक उच्च कर्मचारीले बताए। यस्तो भ्रममा साथ दिएको नागरिक लगानी कोषले बिक्री नभएको सबै सेयर प्रतिकित्ता ४ सयमा एक्लै किन्ने प्रत्याभूति दिएको छ। कम्पनीले चालू आबको असार मसान्तसम्म प्रतिसेयर आम्दानी (ईपीएस) ११ रुपैयाँ ६५ पैसा पुर्याउने प्रक्षेपण गरेको छ। जबकि चालू आवको पुस मसान्तसम्मको कारोबार र नाफाअनुसार ईपीएस ५० पैसा मात्र छ। कम्पनीले आव २०८०८१ मा १६ रूपैयाँ ३३ पैसा र आव २०८१८२ मा २४ रुपैयाँ ५८ पैसा प्रतिसेयर आम्दानी पुग्ने प्रक्षेपण गरेको छ। कम्पनीको १७ लाख ९७ हजार मेट्रिक टन क्लिंकर र १० लाख ४० हजार मेट्रिकटन सिमेन्ट उत्पादन क्षमता भए पनि आव २०७९८० मा क्लिंकरको ५४ प्रतिशत र सिमेन्टको ७२ प्रतिशत मात्रै क्षमता उपभोग हुने अनुमान छ। कम्पनीले आव २०८०८१ मा ६४ प्रतिशत र आव २०८१८२ मा ७० प्रतिशत क्लिंकर क्षमताको उपभोग गर्ने प्रक्षेपण गरेको छ। सिमेन्टमा आव २०८०८१ मा ७९ प्रतिशत र २०८१७२ मा ८७ प्रतिशत क्षमता उपभोग गर्ने कम्पनीको प्रक्षेपण छ। घोराही सिमेन्टले आम्दानीको दाँजोमा मेसिनरी तथा उपकरणमा अधिक लगानी गरेको छ। व्यावसायिक उत्पादनलाई पर धकेल्नाले अधिक पुँजीकरण भएको छ। अधिक पुँजीकरणको विषयलाई प्रयोग अनुपातको पक्षबाट पनि विश्लेषण गर्न सकिन्छ। चालू आवको ६ महिनाको विवरणअनुसार कम्पनीको आम्दानी र सम्पत्ति, प्लान्ट, उपकरण (पीपीई) अनुपात ५० प्रतिशतको हाराहारीमा छ। घोराहीलाई समान किसिमको कम्पनीसँग तुलना गर्दा यसको ब्याज भार उच्च छ, जसले गर्दा ऋणको साँवा र ब्याज भुक्तानीको दायित्व पूरा गर्ने क्रममा यसको वित्तीय अवस्थामा ठूलो दबाब सिर्जना गर्न सक्छ। ६ महिनाको तथ्यअनुसार कम्पनीको ऋण १२ अर्ब रुपैयाँभन्दा बढी छ। न्यून खुद नाफा, कुल कारोबार रकमभन्दा पनि उच्च कर्जा रकमका कारण यो उद्योगको हकमा ऋण व्यवस्थापन चुनौतीपूर्ण छ। कम्पनीको आह्वान पत्रमा पनि आईपीओ जारी गरेर प्राप्त रकम ऋण तिर्न खर्च गरिने उल्लेख छ। अर्थात् सर्वसाधारणको रकम सिमेन्टको उत्पादन बढाउन लगानी गर्नुको सट्टा कम्पनीले ऋण तिर्न खर्च गर्नेछ। कम्पनीको वित्तीय अवस्था आफैंमा र अन्य समकक्षीसँगको तुलनामा पनि कमजोर छ। र, उल्लिखित तथ्यांकका आधारमा कम्पनीले वास्तविकताभन्दा फरक तस्बिर पेस गरिरहेको प्रमाण मिल्छ। यसरी कम्पनीले प्रिमियम मूल्यमा आईपीओ जारी गरेर सर्वसाधारणबाट पैसा उठाउने सोच बनाएको देखिन्छ। अर्कातर्फ कम्पनीले आफ्नो वित्तीय विवरण निकै कमजोर भन्दै ब्याजलाई पुँजीकरण गरिदिन बैंकलाई अनुरोध गरिरहेको तथ्य बाहिरिएको छ। तर, आईपीओमा लगानी जुटाउन जारी आह्वानपत्रमा झूटो र अपत्यारिलो विवरण राखेर सर्वसाधारणमाझ आफू सशक्त, नाफामूलक, वास्तविकभन्दा दोब्बर नेटवर्थ भएको प्रमाणित गर्न कम्पनीले खोजेको जानकारहरूको दाबी छ। आईपीओ निष्कासनमा घोराहीले अपत्यारिलो वित्ताीय विवरण तयार पारेर लगानीकर्तालाई फसाउन खोजेको पाइएको छ। कोषका कार्यकारी निर्देशक रमन नेपालले त्यो जोखिमलाई घुमाउरो पारामा स्वीकारेका छन्। सीडीएस एन्ड क्लियरिङको तथ्यांकले पनि घोराहीको आईपीओ नबिक्ने संकेत गरेको छ। प्रायः एकदिनमै ओभर सब्स्क्राइब हुने गरेको आईपीओ खुलेको ६ दिनमा माग गरिएको आधामात्र आवेदन (वैदेशिक रोजगारीमा जानेले) परेको छ। यस्तै सञ्चालनमा आइसकेको कम्पनीको ऋण १२ अर्ब छ तर वार्षिक तिर्नुपर्ने ब्याज ४० करोड रुपैयाँमात्र देखिन्छ। सञ्चालनमा आइसकेको कम्पनीलाई ब्याज पुँजीकरणको सुविधा हुँदैन। यस्तो भ्रममा साथ दिएको नागरिक लगानी कोषले बिक्री नभएको सबै सेयर प्रतिकित्ता ४ सयमा एक्लैले किन्ने प्रत्याभूति दिएको छ। अन्य मर्चेन्ट बैंकर प्रत्याभूतिकर्ताका रूपमा सहभागी नहुनुले पनि घोराहीमा व्यापक घोटलाको अनुमान गरिएको छ। कम्पनीको वित्तीय विवरण कस्तो छ ? माग गरेको प्रिमियम मूल्य पाउन योग्य छ कि छैन ? प्रक्षेपण कस्तो र कुन आधारमा गरिएको छ ? त्यसको निक्र्योल र लगानीकर्ताको संरक्षण गरिनुपर्छ, घोराहीको उदाहरण दिँदै धितोपत्र विज्ञ गोपाल भट्ट भन्छन्, अर्कातर्फ लेखापरीक्षकहरू व्यवस्थापनले गरेको प्रक्षेपणलाई मान्यता दिने व्यक्ति होइनन्। उनीहरू लेखा विज्ञमात्र हुन्। वित्तीय सूचकांक प्रक्षेपण गर्न विश्वसनीय निकाय चाहिन्छ। यदी वित्तीय विवरण गलत प्रक्रियाले प्रक्षेपण भएका छन् भने त्यसले लगानीकर्ताको अहित गर्छ। घोराही सिमेन्टको आईपीओको सेयर निष्काषन तथा बिक्री प्रबन्धक हिमालयन क्यापिटल र नबिल इन्भेस्टमेन्ट हुन्। यस्तै बीके अग्रवाल एन्ड कम्पनी र जीपी राजवाहक एन्ड कम्पनीले वित्तीय प्रक्षेपण पुनरावलोकन गर्दै लेखापरीक्षणको सिद्धान्तअनुरूप नै रहेको प्रमाणीकरण गरेका छन्। दुवै पुनरावलोकन प्रतिवेदनमा भनिएको छ, कम्पनी व्यवस्थापनले गरेको प्रक्ष्येपण लेखापरिक्षणको सिद्धान्त अनुरूप छ। तर, प्रक्षेपण गरेअनुसार उपलब्धि हासिल नहुन पनि सक्छ। प्रक्ष्येपणको आधार ठीक भए पनि विविध कारणवश उपलब्धि फरक पर्न सक्ने उनीहरूको भनाइ छ। घोराही : विवादै विवादको घेरामा दाङको घोराही उपमहानगरपालिका४ मा सञ्चालित घोराही सिमेन्ट उद्योग सन् २००७ मा स्थापना भएको हो। उद्योगमा संघई परिवारको त्रिवेणी समूह र अग्रवाल परिवारको विशाल समूहको मुख्य लगानी छ। कम्पनीले सगरमाथा सिमेन्ट नामको ब्रान्डमा सिमेन्ट उत्पादन र बिक्री वितरण गर्दै आएको छ। उद्योगले क्लिंकर पनि उत्पादन गर्दछ। उद्योग र स्थानीयवासीसँग वातावरण प्रदूषण बारेको विवाद चर्को अवस्थामा छ। बिजुलीको बक्यौता नतिरेको, खानीबाट चुनढुंगा चोरेको, नापतौल र गुणस्तरमा कैफियत देखिएको घोराहीका व्यावसायिक विवाद हुन्। प्रदूषण बढाएर मानव स्वास्थ्यमा गम्भीर असर पारेको भन्दै स्थानीयले उद्योग स्थानान्तरणको माग गरेका छन्। त्यसक्षेत्रमा पानीको मूल पनि सुक्न थालेको सर्वसाधारणको गुनासो छ। पछिल्लो समय आयोजना प्रभावित स्थानीयका लागि खुलेको आईपीओ स्थानीयले बहिस्कार गरिरहेको घटना बाहिरिएको छ। नेप्से परिसूचक घट्दा परिस्थिति फेरियो गत साउनमा नागरिक लगानी कोष र घोराही सिमेन्टले अन्डरराइटिङको सम्झौता गर्दा नेप्से परिसूचक २१ सयको बिन्दुमा थियो। त्यतिबेला बजारमा एक सिमेन्ट कम्पनीको सेयर मूल्य ८ सयको हाराहारीमा थियो। घोराहीसँग सम्झौता गर्दा कोषले शुल्क पनि पाउने र आईपीओ विक्री नभएको अवस्थामा किन्नु परे खासै घाटा पनि नहुने सर्प पनि मर्ने, लौरो पनि नभाँचिने मनसाय कोषको थियो। बोर्डको सञ्चालक समितिमा पनि यस विषयमा राम्रै चर्चा चलेको थियो। कोषले त्यतिबेला घोराहीको सेयर अन्डरराइटिङ गर्नुलाई गोल्डेन अपरच्युनिटी मानेको थियो। तर, कम्पनीले प्रिमियम आईपीओ जारी गर्ने अनुमति पाएन। अहिले दोस्रो बजारमा घोराहीभन्दा राम्रो वित्तीय विवरण भएको सिमेन्ट कम्पनीको सेयर प्रतिकित्ता ४ सय रुपैयाँभन्दा कममा किन्न पाइन्छ। आईपीओ बिक्री भइहाल्छ, केही आम्दानी पनि हुन्छ र बिक्री भएन भने पनि किन्दा उपयुक्त नै हुने सोचका कारण अहिले कोष आफैं फसेको छ। यो विषयमा प्रतिक्रिया लिन घोराही सिमेन्टका प्रतिनिधिसँग पटकपटक सम्पर्कको प्रयास गर्दा पनि सम्पर्क हुन सकेन।"
निजी क्षेत्र र सरकार मिले देशको आर्थिक संकट समाधान,"तानसेन : नेपाल उद्योग वाणिज्य महासंघका अध्यक्ष चन्द्रप्रसाद ढकालले निजी क्षेत्र र सरकार मिलेर अहिले आर्थिक संकट समाधान गर्नुपर्ने बताएका छन्। १३औं पाल्पा व्यापार महोत्सव २०८० को समापन कार्यक्रममा बोल्दै अध्यक्ष ढकालले अहिले देश चरम आर्थिक संकटमा गुज्रिएकोले, आर्थिक चलायमान गर्न, व्यापार व्यवसाय बढाउन निजी क्षेत्र र सरकार एकआपसमा मिलेर काम गर्नुपर्ने जरुरी देखिएको सुनाए। मेला महोत्सवबाट आर्थिक चलायमान हुने, स्थानीय उत्पादन बिक्री वितरणमा टेवा पुग्ने, स्थानीय स्तरका उद्योग फस्टाउँदै जाने भएकोले यस्ता अभियान सञ्चालन गर्नुपर्ने अध्यक्ष ढकालले बताए। पाल्पाको पर्यटन विकासमा लगानी गर्ने इच्छाअनुसार तिनाउ गाउँपालिकाको वसन्तपुरमा केबलकार निर्माण भइरहेको र आगामी दुई सातामा सञ्चालनमा आउने उनले बताए। वैशाख १४ गतेदेखि सञ्चालन भएको पाल्पा महोत्सवमा १० दिनको अवधिमा तीन लाख दर्शकले अवलोकन गरेको र आठ करोड रुपैयाँबराबरको कारोबार भएको पाल्पा उवासंघका अध्यक्ष शैलेन्द्र भट्टराईले बताए। महोत्सवमा स्थानीय उत्पादनसँगै, दैनिक घरायसी प्रयोगलाई चाहिने सरसमान, अटोमोबाइल्स, बैंक तथा वित्तीय संस्थाका तीन सय स्टल राखिएका थिए।"
संकटोन्मुख अर्थतन्त्रमा सुधार,"आयआर्जनका कार्यक्रम सञ्चालन गर्ने, कृषि क्षेत्रको उत्पादन र उत्पादकत्व बढाएर मुलुकलाई आत्मनिर्भर बनाउने योजना काठमाडौं : संघीय संसद्को बजेट अधिवेशन सुरु भएको छ। बजेट अधिवेशनको पहिलो दिन आइतबार अर्थमन्त्री डा प्रकाशशरण महतले आगामी आर्थिक वर्षको बजेटको सिद्धान्त तथा प्राथमिकता प्रस्तुत गरे। अर्थमन्त्री डा महतले प्रतिनिधिसभा र राष्ट्रियसभाका छुट्टाछुट्टै बैठकमा विनियोजन विधेयक, २०८० का सिद्धान्त र प्राथमिकता संसद्मा प्रस्तुत गरेका हुन्। महतले संकटउन्मुख अर्थतन्त्रलाई सुधार्ने मूल ध्येयसहित आगामी आर्थिक वर्षको बजेटका सिद्धान्त र प्राथमिकता प्रस्तुत गरे। आगामी आर्थिक वर्षको बजेमार्फत आर्थिक स्थायित्व हासिल गर्ने अर्थमन्त्री महतले जानकारी दिए। उनले आगामी आवको बजेट कार्यान्वयनबाट समुन्नत नेपाल निर्माण गर्न सघाउ पुग्ने विश्वास गरे। बजेट खर्च गर्दा आर्थिक र सामाजिक लाभ उच्च दिने कार्यक्रम र योजना छान्ने मन्त्री महतको योजना छ। आगामी आर्थिक वर्षको बजेटका लागि सरकारले क्षेत्रगत प्राथमिकता पनि तय गरेको छ। सरकारले आगामी आर्थिक वर्ष किसानको आयआर्जनमा सहयोग पुग्ने गरी कार्यक्रम सञ्चालन गर्ने, कृषि क्षेत्रको उत्पादन र उत्पादकत्व बढाएर मुलुकलाई आत्मनिर्भरतातर्फ उन्मुख गराउने, कृषिको व्यावसायिकीकरण तथा यान्त्रिकीकरण गरी उत्पादनलाई प्रतिस्पर्धी बनाउनेलगायतका विषय प्राथमिकतामा राखेको छ। औद्योगिक क्षेत्रको उत्पादन र उत्पादकत्व वृद्धि गरी उपभोग्य वस्तुमा वैदेशिक निर्भरता कम गर्दै जाने सरकारको योजना छ भने उद्यमशीलता विकासका साथै स्टार्टअपलाई प्रोत्साहन गरी नयाँ उद्यमीलाई आकर्षित गरिने प्राथमिकतामा राखिएको छ। यसैगरी शिक्षा क्षेत्रको विकासमार्फत ज्ञानमा आधारित अर्थतन्त्रको आधारस्तम्भ तयार गरिने भएको छ। आधारभूत शिक्षामा सबै बालबालिकाको पहुँच पुर्याइनेछ भने विद्यालयमा शिक्षाको गुणस्तर सुधार गरिनेछ। बजेटको प्राथमिकतामा प्राविधिक शिक्षामा जोड दिइने र उच्च शिक्षालाई उत्पादनमूलक र अनुसन्धानमूलक बनाइने उल्लेख छ। ठूला र रणनीतिक महत्वका भौतिक पूर्वाधार आयोजनालाई उच्च प्राथमिकतामा राख्ने अर्थमन्त्री महतको उद्घोष छ। सरकारले काठमाडौँ तराई मधेस द्रुतमार्ग, पूर्वपश्चिम जोड्ने लोकमार्ग र उत्तरदक्षिण जोड्ने करिडोर निर्माण कार्यलाई तीव्रता दिने भएको छ भने सबै स्थानीय तहको केन्द्रलाई नजिकको सडक सञ्जालसँग जोडिने बजेटको प्राथमिकता छ। आन्तरिक आवश्यकता पूरा गरेर निर्यातमार्फत देशको आयको मुख्य स्रोतका रूपमा ऊर्जा रहने गरी जलविद्युत् क्षेत्रको विकास गरिने जनाइएको छ। त्यस्तो विद्युतीय यातायातको प्रयोग र धराशायी विद्युत् खपतलाई बढावा दिइने सरकारको योजना छ। आगामी आर्थिक वर्षको बजेटमार्फत पर्यटन व्यवसायलाई आयआर्जन, रोजगारी र विदेशी मुद्रा आर्जनको महत्वपूर्ण क्षेत्रका रूपमा विकास गरिने सरकारको योजना छ। वन सम्पदाको संरक्षणका साथै समुचित उपयोग प्रणालीलाई व्यवस्थित गरिने, देशको आर्थिक विकासमा युवाको सहभागिता र उद्यमशीलता प्रवद्र्धन गर्ने, महिलाका लागि उद्यमशीलता र रोजगारी प्रवद्र्धन गर्ने लगायतका विषयहरू पनि आगामी आर्थिक वर्षको बजेटको प्राथमिकतामा परेका छन्। त्यसैगरी, मित्रराष्ट्रसँग सन्तुलित र आपसी हित अभिवृद्धि गर्ने गरी परराष्ट्र नीति अवलम्बन गर्ने, छिमेकी एवं उदीयमान अर्थतन्त्र भएको देशबाट लाभ प्राप्त गर्नेगरी आर्थिक कूटनीति सञ्चालन गर्ने, बहुपक्षीय संघसंस्थासँगको सम्बन्ध नेपालको हित र आर्थिक सुरक्षा संवद्र्धन गर्नेतर्फ लक्षित गर्ने विषयलाई पनि सरकारले आगामी आर्थिक वर्षको प्राथमिकतामा राखेको छ। बजेटका सिद्धान्त र प्राथमिकता प्रस्तुत गर्दै अर्थमन्त्री डा प्रकाशरण महतले चालू आर्थिक वर्षमा उत्पादन, व्यापार र निर्माण क्षेत्रमा सुस्तता आएकाले आर्थिक वृद्धि न्यून हुने देखिएको बताए। राष्ट्रिय सभाको बैठकमा बजेटका सिद्धान्त र प्राथमिकता प्रस्ताव गर्दै उनले राजस्व परिचालन आशा गरेअनुरूप हुन नसकेको र सार्वजनिक ऋणको दायित्व बढ्दै गएको बताए। त्यसअघि प्रतिनिधिसभामा बजेटको सिद्धान्त तथा प्राथमिकता प्रस्तुत गर्दै अर्थमन्त्री डा महतले अनुत्पादक क्षेत्रमा खर्च कटौती गर्न जरुरी रहेको बताए। महतले भने, लक्ष्यअनुरूप राजस्व परिचालन हुन सकेको छैन। आर्थिक वर्षको अन्त्यतिर मात्रै खर्च धेरै हुने प्रवृत्ति कायम छ। सरकारको वित्त सन्तुलनमा चाप परेको छ। पुँजीबजारमा उतारचढाव छ। आर्थिक क्रियाकलापमा गतिशील ल्याउन आवश्यक छ। अनुत्पादक क्षेत्रमा खर्च कटौती गर्न जरुरी छ। बजेटका सिद्धान्तहरू १ दिगो, फराकिलो एवं समावेशी आर्थिक वृद्धि र समष्टिगत आर्थिक स्थायित्व: सरकारी, निजी र सहकारी क्षेत्रको लगानीको प्रभावकारिता वृद्धि गरी उत्पादनमुखी अर्थतन्त्रको आधार निर्माण गर्नेतर्फ बजेट केन्द्रित हुनेछ। २ सामाजिक क्षेत्रको विकास र सामाजिक न्याय : संविधानले प्रत्याभूत गरेको गुणस्तरीय शिक्षा, स्वास्थ्य र खानेपानी सुविधालाई सहज रूपमा उपलब्ध गराइने छ। विकासको प्रतिफल सबैले पाउने गरी सन्तुलित र न्यायोचित रूपमा स्रोत साधानको विनियोजन गरिनेछ। ३ दिगो विकास र जलवायु परिवर्तन : सन् २०३० सम्ममा दिगो विकास लक्ष्य हासिल गर्नेतर्फ बजेट निर्देशित हुनेछ। जलवायु परिवर्तनको असर न्यूनीकरण र अनुकूलनका कार्यक्रमलाई आयोजनाको प्रारम्भिक चरणबाटै समावेश गरिनेछ। ४ संघीयताको सबलीकरण : संघीय लोकतान्त्रिक गणतन्त्रात्मक शासन व्यवस्थालाई सुदृढ बनाउन साधन श्रोतको निक्षेपणमा जोड दिइनेछ। ५ निजी क्षेत्रको मनोवल अभिवृद्धि : निजी क्षेत्रलार्ई आर्थिक वृद्धिको संवाहकका रूपमा विकास गरी मनोबल बढाइने छ। लगानीमैत्री वातावरण सिर्जना गरी आर्थिक वृद्धि र रोजगारी सिर्जना गर्न निजी क्षेत्रको भूमिकालाई सबल बनाइनेछ। ६ सुशासन प्रवद्र्धन र सेवा प्रवाहमा सुधार : भ्रष्टाचारविरुद्ध शून्य सहनशीलताको नीति लिइनेछ। नागरिकलाई प्रदान गर्ने सेवाको पहुँच र गुणस्तर वृद्धि गरिनेछ।"
