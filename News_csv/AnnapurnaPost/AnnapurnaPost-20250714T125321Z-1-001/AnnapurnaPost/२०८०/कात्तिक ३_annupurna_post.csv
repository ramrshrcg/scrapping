शीर्षक,विवरण
वितृष्णाका विकिरणहरू,"नेपाली नागरिकले अब भने संकीर्ण राजनीतिक विकिरणलाई बहिष्कार गर्न थाल्नुपर्छ। २०७३ सालमा अफगानिस्तानको राजधानी काबुलमा भएको आत्मघाती आक्रमणमा १२ नेपालीको मृत्यु भयो। अफगान गृह मन्त्रालयले चाहिँ १४ नेपालीको मृत्यु भएको भनेको थियो। नेपाली लक्षित आक्रमणको उक्त घटनाले त्यतिखेर देशै शोकमग्न भयो। अहिले, प्यालेस्टिनी आक्रमणको प्रत्युत्तरमा इजरायलको गाजा क्षेत्रमा भएको द्वन्द्वमा परेर नेपाली विद्यार्थी हताहतले उस्तै समस्या भयो। संविधानतः समाजोन्मुख समतामूलक समन्यायिक विकासको अपेक्षा गरेर समृद्धिको नारा बोकेको यस देशमा युवाले देशभित्रै कमाएर बाँच्ने परिवेश बनेन्। युवा जोखिमलाई काबुमा राखेर बाध्यतावश परदेसिन्छन्। नेपालीलाई अर्काको देशमा बाँच्न सजिलो छैन। कैयन् नेपाली निर्दोष भएर पनि परदेशका जेलमा कष्टकर दिन काट्दै बाँचेका छन्। कतिलाई फाँसीको प्रतीक्षामा बस्नुपरेको कारुणिकता छ। यो घटनाले विश्वको शान्ति सुव्यवस्थाको प्रयासमा फेरि अर्को खलल मच्चिने प्रष्ट छ। रूस र युक्रेनको द्वन्द्वले नेपाली अर्थतन्त्र प्रभावित हुन पुग्यो। उता हमासको आक्रमणलाई समर्थन जनाएका इरानी प्रदर्शनले प्रस्ट्याएका छन्। यो भूराजनीतिक चक्रव्यूहले धार्मिकराजनीतिक स्वार्थलाई पक्षपोषण गरिरहेको छ। अनाहकमा निर्दोष बालबच्चा, वृद्धवृद्धाका साथै नेपाली विद्यार्थीको ज्यान गइरहेको छ। दीर्घकालीन शान्तिका खातिर संवाद नहुँदा रूसयुक्रेनले भोगेको द्वन्द्वको अर्को दृष्टान्त बन्ने खतरा बढेको छ। युवा किन देशमा बस्दैनन् ? अहिले नवमाक्र्सवादी दिग्भ्रम छ। माक्र्सको आवरणमा बहुलवादको अभ्यास भइरहँदा भ्रष्टीकरण र विकृत बन्दै गयो। संविधानले समाजको मागलाई यहाँको माटोसँग सम्बन्ध गाँस्ने गरी कार्यान्वयन हुन पनि पाइरहेको छैन। धनी, धनी नै बनिरहने र गरिब उक्सिनै नसक्ने स्थिति बढिरह्यो। ठूला अस्पताल, राम्रा शैक्षिक निकाय, गुणस्तरीय क्षेत्र तथा प्रभावकारी आय आर्जनका क्षेत्रमा विपन्नको पहुँच हुँदैन। धनी र गरिबले पढ्ने स्कुल र उपचार गर्ने अस्पताल फरकफरक छन्। सेवासुविधा पनि फरक छन्। सांस्कृतिक रूपान्तरणमा अनुशासन भएन। त्यसैले, मुलुकमा रोजगारका विकल्प, युवा वर्ग र देश विकासको नातोलाई जोड्ने उत्तम आधार अनि कालोधनलाई गरिबी निवारणार्थ उपयोग गर्ने प्रभावकारी नीति नहुँदा युवा आकर्षण घट्यो। लोकतन्त्रका हिमायती भन्नेहरू नै कमाउमुखी बनेका दृष्टान्त छताछुल्ल छन्। आजका शासकहरू स्वार्थको दलदलमा फसेका कारण प्रचुर सम्भावना भएको हाम्रो देशका जनता सुनको कचौरा बोकेर भिख माग्न विवश छन्। नवोदित पुँजीवादी चरित्रले दूरदराजको व्यथा चिन्न सक्दैन। विकेन्द्रीकृत पद्धति विकास हुनु गर्वको विषय हो तर विकृति र स्वार्थले समाजलाई आक्रान्त बनाइरहेको छ। राजनीतिक आडमा संस्थागत भ्रष्टाचारले गाउँसमाजलाई बिछिप्त बनाइदियो। शक्ति दुरुपयोग हुँदा असल र आदर्शवान् व्यक्तित्वहरू पीडित छन्। न्यायमूर्तिहरूले चोरलाई चाबी दिएर समाजमा दण्डहीनताको विकास गरिरहँदा वितृष्णाले यो देशमा लगानी गर्नेलाई प्रोत्साहन छैन। बाँच्न चाहनेलाई अवसर भएन त्यसैले युवा बिदेसिए। आज १२ कक्षा पास गरेर बिदेसिने युवाको लर्कोमा भेटिएको मनोविज्ञान नै वितृष्णा हो। विकासको हलोलाई कसले अड्कायो ? विचारक लुकाजले भने जसरी, वर्गसंघर्ष तीव्र बनेको र अन्तर्विरोधले उच्च रूप लिएको समाजमा निरपेक्ष इमानदारीको कुरा भ्रममात्र हो। नेपाली समाज पनि यतिखेर ध्रुवीकृत वैचारिक संघर्षमा भाँचिरहेको छ। धरान, मलंगवा, वीरगन्ज र नेपालगन्जका घटनाहरूले साम्प्रदायिक विच्छेदको संस्कृतिको क्रुरतालाई प्रदर्शन गरे। आखिर माक्र्सवाद, समाजवाद र नेपालीपन बीचको साझा अवधारणा नहुँदा विचारको ऐक्यबद्धता भएन। स्वार्थ समूहले खेलिरहने मौका पाउँदा देश बनेन। सीमित व्यक्तिका हातमा शक्ति, सत्ता र सम्पत्ति सीमांकित भइरह्यो। फाइदा र क्षणिक लाभका निमित्त लाक्षगृह रच्ने शासकहरूले फेरिएको दासताभित्र हालिदिए। यसर्थ दास, रैती, प्रजा हुँदै बनेका जनताहरूले स्वतन्त्र भएर पनि अघोषित निरंकुशताको जञ्जिरलाई महसुस गर्छन्। जनताद्वारा निर्वाचित भएर पटकपटक नेतृत्व गर्नेबाट पनि उस्तो रचनात्मक निकास निस्केन। मुलुकले युगानुकूल परिवर्तनको बाटोलाई द्रुत गतिमा समात्न सकेन भन्ने गुनासा छताछुल्ल छन्। अनिवार्य आवश्यकताका वस्तुहरूको मूल्य अकासिएको छ। अर्कातिर, समृद्धिको खोक्रो हुँकार गरिन्छ। युवामा विश्वव्यापी वैज्ञानिक आविष्कारले दिएका सुविधाको माग छ। उसलाई समाजमा युगानुकूल समायोजन हुनुपर्ने बाध्यता छ। स्थिर र अनुत्पादक सम्पत्तिमा सबैभन्दा ठूलो रकम खर्चनुपर्ने परिवेशभित्र जनता सहरकेन्द्रित बनिरहेका छन्। शिक्षा, स्वास्थ्य, रोजगार र सुविधाका लागि गाउँहरू अब्बल छैनन्। वस्तुतः घरघडेरीमा मोटो रकम खर्चिनुपर्दा त्यसबाट राज्यले उत्पादनशीलताको लाभ लिएर पुँजीलाई गतिशील बनाउन सक्दैन। शिक्षा, स्वास्थ्य, खाद्यान्नसम्मका दैनिक वस्तुको मूल्य दरमा बेथिति मौलायो। सहरमा व्यापारीहरूको व्यापार बढेन। प्राकृतिक रूपमा भूकम्प र कोरोनाका बाछिटाले अर्थतन्त्रलाई आक्रान्त तुल्याइदियो। जतिसुकै अर्थतन्त्र सुधारको भाषण अलापे पनि जनताको जीवन भोगाइमा अभावको पहाड उस्तै छ। सुधारको संकेत कमजोर छ। अझ मुलुकका हस्तीहरूले विधिलाई पैतालामुनि राखेर गुण्डाराजलाई प्रश्रय दिन लाजै मानेनन्। राजनीतिले देश र माटो चिनेन। जिम्मेवारीबोध गरेन। राजनीतिको बजारमा चुनावी माहोलभरि जनताको व्यापार भइदियो। सस्तो लोकप्रियताको चुक्लीमा एउटा प्रहसनमा जनता लोभिइरहे। त्यसपछि मिल्ने, बदल्ने, जुट्ने, भुट्ने र फुट्नेको होडबाजीभित्र स्वार्थ समूह चालबाजी चलिरहेको छ। द्वन्द्वको बीउ खोज्नेहरूको सदाबहार खेती फस्टाइरहेको छ। आखिर हात्ती आयो हात्ती आयो फुस्सा। विकासको हलो राजनीति र कर्मचारीतन्त्रको संयोजनमा अड्केको छ। विकृतिका लप्काहरू विश्वव्यापी परिवेश ध्रुवीकृत आणविक होडबाजीमा छ। रक्तहोलीमा रम्ने अराजक चिन्तनले मानसिकता नै प्रतिरोध, रोष र प्रतिशोधमा भास्सिएको छ। शीतयुद्धका कारण जोखिमका लप्काभित्र समाज विभाजित छ। चीन र अमेरिकाबिच केही विकिरण यदाकदा आउने गर्छन्। विश्वको क्षेत्रीय र वैश्विक ध्रुवीकरणको जोखिमका कारण हाम्रो मुलुक पनि पीडित हुनुपरेको छ। तथापि, युद्धविभीषिकालाई हामीले रोक्न नसके पनि मुलुकभित्र स्वरोजगारको परिवेश तय गर्न सक्नुपर्छ। मुलुकभित्र सद्भाव र एकतालाई स्थिर राख्ने विषयमा एकताबद्ध हुनुपर्छ। आयातित दक्षिणी चिन्तनको प्रभावका कारण बेलाबेलामा नेपालभित्र पनि विभेदको विषाक्त प्रदूषण धुवाँइरहन्छ। विपन्नतालाई ढाल बनाएर धर्म र जातिलाई बोक्ने अनि तिनैलाई उक्साएर समाजलाई विभाजन तुल्याउने संकीर्णतामा राजनीति गरिएको देखिन्छ। यसर्थ भाइचारा भाँच्ने प्रपञ्चबाट जोगिएर हाम्रो आफ्नो पहिचान, माटो र मुटुको नातालाई बन्धुत्वको भावसँग जोड्ने नीति र सोचको खाँचो छ। हिंसा कुनै पनि समस्याको हल होइन। शान्तिभूमि नेपालमा हिंसा अपाच्य हुन्छ। प्रेमले मानवताको नातालाई बलियो बनाउनु हाम्रो आफ्नोपन हो। अतः नेपालीले अब भने संकीर्ण राजनीतिक विकिरणलाई बहिष्कार गर्न थाल्नु पर्छ।"
चाडमा उपहार महँगी,"असोज १३ गतेबाट सोर्ह श्राद्ध प्रारम्भ भयो। सोर्ह श्राद्ध सुरु हुनु भनेको दसैं सुरु हुनु पनि हो। त्यसैले सोर्ह श्राद्ध सुरु भएपछि दसैंको चहलपहल पनि सुरु हुन्छ। मान्छेहरू दसैंका लागि आवश्यक सरसामानको जोहोमा लाग्न थाल्छन्। दसैंको विधिवत् सुरुवात्चाहिँ असोज २८ गते घटस्थापनासँगै भएको छ। विशेषगरी दसैंको अवसर पारेर अधिकांश मान्छेले सरसामान जोड्ने हुँदा बजारमा अन्य सामान्य अवस्थामा भन्दा बढी चहलपहल हुन्छ। व्यापारीव्यवसायीले पनि दसैंकै अवसर पारेर सरसामानको आपूर्ति पनि बढाउँछन्। यति हुँदाहुँदै पनि बढी नाफा कमाउने होडमा कृत्रिम अभाव सिर्जना गरेर अथवा उत्पादनमूल्य नै बढेको भनेर मूल्यवृद्धि गर्छन्। परिणामतः आमउपभोक्ताले महँगीको मार खेप्नुपर्छ। तर, जतिसुकै महँगो भए पनि ठूला चाडपर्वको बेला मान्छेले अलिकति मन फुकाएरै खर्च गर्छन्। पूर्वीय दार्शनिक चार्वाकले भनेका छन् ऋणम् कत्वा घृतम् पिवेत् अर्थात् ऋण गरेर पनि घिउ खानू। नेपाली जनता ऋणै गरेर पनि चाडपर्व मनाउँछन्। यहीमौकामा व्यापारीव्यवसायीले बढी नाफा कमाउने मौका छोप्छन्। अनि आमउपभोक्ताको ढाड सेकिने गरी महँगी बढ्छ। व्यापारीव्यवसायीले अनियमित अथवा अनैतिक तरिकाले महँगी बढाएर आमउपभोक्तालाई महँगीको भार बोकाउनु सामान्य जस्तै भएको छ। सकेसम्म बढी नाफा कमाउनु व्यापारको नीति पनि हो। अहिले पनि बजारमा आमउपभोक्ताले थेगिनसक्नु महँगी छ। यस्तै बेलामा सरकार आफैं महँगीमा सामेल हुनु अथवा महँगी बढाउन भूमिका निर्वाह गर्नुचाहिँ एकदमै उदेकलाग्दो छ। महँगी विशेषगरी चाडपर्वकै बेलामा बढ्ने गरेको छ। नेपाल राष्ट्र बैंकको तथ्यांकले पनि यही भन्छ। गत वर्ष दसैं र तिहारताका अर्थात् भदौ, असोजर कात्तिक महिनाको मूल्यवृद्धिदर क्रमशः ८६४ प्रतिशत, ८५० प्रतिशत र ८०८ प्रतिशत थियो। दसैंअघि साउनमा मूल्यवृद्धिदर ८२६ प्रतिशत थियो भने दसैंतिहार पछिका महिना मंसिर र पुसमा मूल्यवृद्धिदर क्रमशः ७३८ प्रतिशत र ७२६ प्रतिशत थियो। आम उपभोक्ताले आफ्नो सीमित बजेटबाट चाडपर्वका लागि भनेर उपभोगको योजना बनाएका हुन्छन्। अनेक गरेर जोगाड गरेको सीमित बजेटबाट असीमित आवश्यकता पूरा गर्नुपर्ने बाध्यता भोग्दै आएका न्यून वर्गका उपभोक्ताका लागि दसैंतिहार जस्ता ठूला चाडपर्वका बेला सरकारले सुपथ मूल्यमा उपभोग्य वस्तु सरल र सहज तरिकाले उपलब्ध गराएर राहत दिनुपर्ने हो। यस्तो राहत दिने प्रयास पनि सरकारले नगरेको होइन। हरेक वर्ष दसैंतिहारको अवसरमा मुलुकभर सुपथमूल्य पसल खोलेर आमउपभोक्तालाई सरल र सहज तरिकाले उपभोग्य वस्तु उपलब्ध गराउनुका साथै मूल्यमा समेत छुट दिएर थप राहत दिने प्रयास गर्दै आएको छ। यस वर्ष पनि सरकारले दसैंतिहारकै उपलयक्ष्यमा असोज २१ देखि सहुलियत (सुपथ मूल्य) पसल सञ्चालन गरेको छ। मंसिर ३ गतेसम्म चल्ने यस्ता सुपथ मूल्य पसल ४२ जिल्लाका ४८ स्थानमा सञ्चालन हुने भएका छन्। सरकारले दिने राहत सबै उपभोक्ताले उपभोग गर्न पाउने कुरामा भने विश्वस्त हुने आधार छैन। एक त सबै उपभोक्ताका लागि पायक पर्ने ठाउँमा सुपथमूल्य पसल खुल्न सक्दैनन्। साथै उपभोक्ताले माग गरेका सबै उपभोग्य वस्तु उपलब्ध पनि हुँदैनन्। अनि आवश्यकता अनुसारका सबै उपभोग्य वस्तु सहुलियत दरमा प्राप्त गर्न पनि सक्दैनन्। यति हुँदाहुँदै पनि सीमित संख्यामै भए पनि उपभोक्ताले राहत भने पाउने गरेका छन्। यसरी सरकार एकातिर ठूला चाडपर्वको अवसरमा आमउपभोक्तालाई थोरै भए पनि राहत दिने उद्देश्यले सुपथ मूल्य सञ्चालनमा लागिरहेको छ भने अर्कोतिर चाडपर्वकै मुखमा इन्धनमा मूल्यवृद्धि गरेर तिनै उपभोक्ताको ढाड सेक्न उद्यत भएको पनि देखियो। यद्यपि चौतर्फी विरोध र दबाबले मूल्यवृद्धिको निर्णय चौबीस घण्टा पनि टिकेन। चौतर्फी विरोध भएपछि प्रधानमन्त्रीकै निर्देशनमा मन्त्रीपरिषद बैठक बसी पेट्रोलियम पदार्थको मूल्यवृद्धि कार्यान्वयन नगरी हाललाई पुरानै मूल्य कायम गर्ने निर्णय गर्यो। यसो त सरकार हुँदैमा उसँग सत्ता नहुँदो रहेछ। पछिल्ल घटनाक्रमहरूलाई हेर्दा हाम्रो देशको सत्ता दलाल, माफिया र अपराधीको मुठ्ठीमा छ भनेर भन्नुपर्ने अवस्था छ। सरकारचाहिँ तिनैको गुलामजस्तो भएको छ। तिनै दलाल, माफिया र अपराधीको इच्छा र खटनमा चल्छ सरकार। जनपक्षीय काम गरेको रटान रट्ने सरकारले चाडपर्वको मुखैमा आमउपभोक्ताको ढाडै सेकिनेगरी महँगी बढाउँछ। मानौँ कि दसैंतिहारको उपलक्ष्यमा जनतालाई उपहार दिएजस्तो। सरकार जनताको अभिभावक जस्तो हुनुपर्नेमा जनतालाई दुःखैमात्र दिने वैरीजस्तो भएको छ। सरकारले यति कुरामा पनि विवेक पुर्याउन सकेको छैन कि इन्धनको मूल्यवृद्धि भएपछि स्वाभाविक रूपमा अन्य उपभोग्य वस्तुको पनि मूल्य बढ्छ। चाडपर्वको मुखैमा आमउपभोक्ताको ढाडै सेकिनेगरी हरेक उपभोग्य वस्तुको मूल्यवृद्धि गरेपछि दसैंको रौनक के होला ? सरकारले पेट्रोलियम पदार्थको मूल्यवृद्धि फिर्ता लिएर एकपटक फेरि जनपक्षीय काम गरेको जस्तो त गर्यो। तर यो निर्णयले आमउपभोक्तामा फेरि पनि एउटा प्रश्न भने खडा गरेको छ। यदि पेट्रोलियम पदार्थको मूल्य हाललाई नबढाउँदा पनि हुन्थ्यो भने दसैंकै मुखमा हतारहतार किन बढाइयो र हतार हतार नै किन फिर्ता लिइयो ? जरुर यसमा कमिसनको खेल छ। चाडपर्वको बेला जनतालाई केही राहत दिनकै लागि मात्र मूल्यवृद्धि फिर्ता लिइएको हो भने चाडपर्व सकिनासाथ पुनः मूल्यवृद्धि हुने नै छ। यद्यपि बजारमा महँगी भने बढेकै छ। सबैखाले उपभोग्य वस्तुको मूल्य बढेको छ। आमउपभोक्ताले किलोको ९० रूपैयाँमा पाइरहेको चिनीको मूल्य दसैंकै मुखमा १ सय ६० रूपैयाँसम्म पुग्नुले पनि बजारमा महँगी बढेको सहजै अनुमान गर्न सकिन्छ। यो महँगी दसैंको उपहार जस्तै भएको छ आमउपभोक्तालाई। चाडपर्वका बेला कालोबजारी नगर्न र मूल्यवृद्धि नगर्न सरकारले निर्देशन दिएको छ। तर यसको पालना गर्ने कसले ?प्रभावकारी अनुगमनको अभावले व्यापारीको मनपरी चलेको छ बजारमा। चाडपर्वका बेला मन फुकाएर खर्च गर्ने उपभोक्ताको बानीले व्यापारी र बिचौलियादलालहरूलाई कमाउने मौका बन्ने गरेको छ यस्तो चाडपर्व। छुट अथवा उपहार जेसुकै नामको विज्ञापन गरिए पनि अन्ततोगत्वा उपभोक्ता ठगिएकै छन्।"
गणेशमान सिंह राष्ट्रिय टेनिस प्रतियोगिता हुने,"काठमाडौं : वीर गणेशमान सिंह फउन्डेसन तथा वीर गणेशमान सिंह स्पोर्ट्स कमिटीको संयुक्त आयोजनामा तेस्रो वीर गणेशमान सिंह राष्ट्रिय टेनिस प्रतियोगिता यही कात्तिक १८ गतेदेखि सुरु हुने भएको छ। प्रतियोगितामा सिनियर, भेट्रान र जुनियरमा गरी जम्मा २३ स्पर्धामा प्रतिस्पर्धा हुने आयोजक कमिटीका संयोजक सञ्जिव तुलाधरले आज यहाँ आयोजित पत्रकार सम्मेलनमा जानकारी दिए। सिनियरमा चार, भेट्रानमा सात र जुनियरमा १२ स्पर्धामा खेल हुनेछ। सिनियर र भेट्रानमा गरी कुल नौ लाख ५ हजार रुपैयाँ नगद पुरस्कार रहेको आयोजकको भनाइ छ। त्यस्तै जुनियरमा भने प्रोत्साहनस्वरुप गिफ्ट ह्याम्पर प्रदान गरिने छ। नेपाल टेनिस संघको प्राविधिक सहयोगमा हुने उक्त प्रतियोगिता सञ्चालन गर्न करिब ३५ लाख रुपैयाँ खर्च लाग्ने आयोजकले जनाएको छ। यही कात्तिक २५ गतेसम्म हुने उक्त प्रतियोगिताका खेलहरू सातदोबाटोस्थित टेनिस कम्प्लेक्समा हुनेछ।"
प्रति १० ग्राम दुई हजारले बढ्यो सुनको मूल्य,काठमाडौं : इजरायलप्यालेस्टिन द्वन्द्व र अमेरिकी डलरको विनिमय दर थप मजबुत भएका कारण विश्वबजारमा यस साता सुनको मूल्यमा उच्च अंकले वृद्धि भएको छ। विश्वव्यापीरूपमा भएको मूल्यवृद्धिको प्रभाव आन्तरिक बजारमा समेत परेको छ। नेपाली बजारमा पनि यो साताको पहिलो दिन आइतबार प्रति १० ग्राम ९६ हजार आठ सय ८० रहेको सुनको मूल्य साताको अन्तिम कारोबार भएको दिन आज शुक्रबार प्रति १० ग्राम ९९ हजार २५ मा पुगेको छ। जुन साताको पहिलो दिनको तुलनामा अन्तिम दिन प्रति १० ग्राम दुई हजार एक सय ४५ ले बढी हो। इजरायलप्यालेस्टिन द्वन्द्वको प्रभाव र अमेरिकी डलरको विनिमय दरमा भएको वृद्धिका कारण लगानीकर्ता सुरक्षित लगानीका रूपमा सुनतर्फ आकर्षित भएका कारणले सुनको मूल्य वृद्धिमा चाप परेको बताइएको छ। दुई साता अघिसम्म निरन्तर बढेको सुनको मूल्य त्यसयता अमेरिकी डलरको विनिमय दर लगभग स्थिर बन्दै गए पछि केही दिन घटेको थियो। द्वन्द्वका कारण कच्चा तेलको मूल्यमा समेत उतारचढाव आई त्यसको प्रभाव सुनको मूल्यमा समेत पर्नसक्ने विश्लेषकको अनुमान छ। त्यस्तै यस साता नेपाली बजारमा चाँदीको मूल्य पनि बढेको छ। साताको पहिलो दिन एक हजार एक सय ९२ मा कारोबार भएको चाँदीको मूल्य साताको अन्तिम कारोबार भएको दिन आज शुक्रबार प्रति १० ग्राम एक हजार दुई सय पुगेको छ।
ठेकेदारले लगे सडकका सोलारबत्ती,"वीरगन्ज : भुक्तानी नपााएपछि पर्साको बहुदरमाई नगरपालिकाको मुख्य सडकमा जडान गरिएका सोलार बत्तीहरू ठेकेदारले खोलेर लागेका छन्। नगरपालिका४ स्थित मुख्य सडकमा जडान गरिएका सोलार बत्ती, ब्याट्री, प्यानललगायतका सामग्री ठेकेदारले बुधबार खोलेर लगेका हुन्। पहिल्यैदेखि जडान गरिएका सोलार बत्ती बिग्रिएपछि काठमाडौंस्थित एडभान्स सिनार्जी सोलुसन एन्ड ट्रेडिङ प्रालिका सञ्चालक सुशील अधिकारीले मर्मत गरेका थिए। मर्मत गरे बापतको १३ लाख ५० हजार रुपैयाँ ६ महिना बित्दासमेत भुक्तानी नपाएपछि सडक छेउका पोलका सोलार बत्ती, ब्याट्री, प्यानल खोलेर लगेको अधिकारीले बताए। उनका अनुसार, नगरपालिकाकै मेयर सिंहासन साह तेलीको मौखिक आदेशमा एड्भान्स सिनार्जीले बिग्रिएका सोलारबत्ती मर्मत गरेको थियो। अधिकारी भने, मेयरबको मौखिक आदेशमा साढे १३ लाख रुपैयाँ खर्च गरेर १० दिनभित्र सबै बत्ती बनाइदिएको थिएँ। तर अहिले ६ महिना बितिसक्यो भुक्तानी नै पाइएन अनि बाध्य भएर आजदेखि सामन खोलेर लगेको हुँ। अधिकारीका अनुसार, उनले नगरपालिकाको विभिन्न वडामा गरी ६८ वटा सोलार बत्तीको कन्ट्रोलर परिवर्तन गरेका थिए भने ४८ वटा ब्याट्री फेरेका थिए। त्यस्तै २५ वटा नयाँ बत्ती जडान गर्नुका साथै ६ वटा प्यानल पनि फेरेको अधिकारीले बताए। अधिकारीले भने, १५ लाख जति खर्च लाग्नेभएपनि मैले साढे १३ लाखमै काम सकाए। भुक्तानीको लागि ६ महिना धाएपछि अहिले आएर मेयर र प्रमुख प्रशासकीय अधिकृतले भुक्तानी दिन मिल्दैन, बरु तपाईँ आफ्नो सामान खोलेर लाग्नुस् भनेपछि खोलेर लगेको हुँ। नगरपालिकाका प्रमुख प्रशासकीय अधिकृत मोहम्मद शेरे मुस्तफाले भने कार्यादेशबिना नै काम गरेका कारण भुक्तानी दिन नमिलेको बताए। प्रकृया नै पूरा नगरी भएको कामको भुक्तानी गर्न नमिल्ने बताउँदै उनले भने, कसैको मौखिक आदेशमा काम गर्न मिल्दैन। सार्वजनिक खरिद ऐनअनुसार प्रक्रिया पूरा नभएको कुनै कामको भुक्तानी गर्ने मेरो अधिकार छैन। अधिकृत मुस्तफाले भने, बत्ती जडान गर्दा उपभोक्ताको कन्सल्टेन्ट यिनै सुशील अधिकारी थिए। पाँच वर्षसम्म वारेन्टी भएको बत्ती बिग्रेपछि बनाउँदा खर्च दिने कुरै भएन। त्यो बनाउने जिम्मा उहाँको हो, पैसा माग्ने अधिकार नै छैन। उनले थपे। बत्ती खोलेर लैजाने अधिकारीविरुद्ध नगरपालिका कानुनी प्रक्रियामा जाने तयारी गरिरहेको मुस्तफाले बताए।"
चार महिनामा ११ अर्ब ८० करोडको विद्युत् निर्यात,"काठमाडौं : नेपाल विद्युत प्राधिकरणले गत जेठ अन्तिमदेखि असोजसम्ममा ११ अर्ब ८० करोड २८ लाख रुपैयाँको विद्युत् भारततर्फ निर्यात गरेको छ। प्राधिकरणले देशभित्र खपत गरी बचत भएको वर्षायामको विद्युत् यस वर्ष गत २८ जेठबाट भारतीय बजारमा बिक्री सुरु गरेको थियो।  प्राधिकरणले चालू आर्थिक वर्ष २०८०८१ को साउन, भदौ र असोज ३ महिनामा ९ अर्ब ६४ करोड ५४ लाख रुपैयाँको विद्युत् भारतर्फ निर्यात गरेको छ। असोज महिनामा मात्र ४ अर्ब २ करोड ३५ लाख रुपैयाँको विद्युत् निर्यात गरिएको छ। तीन महिनामा भारततर्फ निर्यात गरिएको विद्युत्को औसत दर प्रतियुनिट १० रुपैयाँ २७ पैसा छ । गत जेठ महिनाका पाँच दिनमा ४० करोड ५ लाख र असारमा १ अर्ब ७५ करोड ७० लाख रुपैयाँको विद्युत् भारततर्फ निर्यात भएको थियो। जेठ र असारमा भारततर्फत निर्यात गरिएको विद्युत्को औसत दर प्रतियुनिट ९ रुपैयाँ ६७ पैसा थियो। साउनमा २ अर्ब १४ करोड ३३ लाख, भदौमा ३ अर्ब ४७ करोड ८५लाख र असोजमा ४ अर्ब २ करोड ३५ लाख रुपैयाँको विद्युत् भारतीय बजारमा निर्यात भएको छ। साउन, भदौ र असोजमा भारतर्फ निर्यात गरिएको विद्युत्को औसत बिक्री दर प्रति युनिट क्रमश ः ८ रुपैयाँ ४३ पैसा, ११ रुपैयाँ ९७ पैसा र १० रुपैयाँ २० पैसा रहेको छ। तीन महिनाको विद्युत् समग्र औसत बिक्री दर प्रति युनिट १० रुपैयाँ २७ पैसा छ। विद्युत् निर्यातबाट नेपाल र भारतबीचको व्यापार घाटा कम गर्न र देशको विदेशी मुद्रा सञ्चितीमा योगदान पुगेको छ। प्राधिकरणले मध्यकालीन विद्युत् सम्झौताबमोजिम करिब ११० मेगावाट विद्युत् भारतीय कम्पनी एनटिपिसी विद्युत व्यापार निगम लिएनभिभिएनलाई बिक्री गरिरहेको छ। एनभिएनले उक्त विद्युत् हरियाणा राज्यमा बिक्री गरिरहेको छ। भारतको केन्द्रीय विद्युत्प्राधिकरणले प्रतिस्पर्धी बजारमा निर्यातका लागि स्वीकृति दिइएकै ५२२ मेगावाट मध्येबाट पहिलो चरणमा करिब ४४ मेगावाट विद्युत् रियल टाइम मार्केटमा बिक्री अनुमति दिएको छ। प्राधिकरणका कार्यकारी निर्देशक कुलमान घिसिङले अहिलेको अवस्थालाई हेर्दा यस वर्ष करिब १६ अर्ब रुपैयाँको विद्युत् निर्यात हुन सक्ने देखिएको बताए।"
भारतले नेपाललगायत ७ देशमा १० लाख टन गैरबासमती चामल निर्यात गर्दै,"गैरबासमती सेतो चामलको निर्यात नेपाल, क्यामरून, कोटे डी आइभोर, गिनी, मलेसिया, फिलिपिन्स र सेसेल्सलाई निर्यात गर्न अनुमति दिइएको छ, लिमिटेडद्वारा जारी सूचनामा भनिएको छ। नयाँ दिल्ली : भारत सरकारले नेपाल, क्यामरुन, कोटे डी आइभोर, गिनी, मलेसिया, फिलिपिन्स र सेशेल्समा १० लाख टनभन्दा बढी गैरबासमती सेतो चामल निर्यात गर्न अनुमति दिएको छ। वाणिज्य तथा उद्योग मन्त्रालयअन्तर्गतको वैदेशिक व्यापार महानिर्देशनालय (डीजीएफटी)ले बुधबार जारी गरेको सूचना अनुसार राष्ट्रिय सहकारी निकासी लिमिटेड (एनसीईएल) मार्फत सो परिमाणको चामल निकासी गर्न अनुमति दिइएको हो। गैरबासमती सेतो चामलको निर्यात नेपाल, क्यामरून, कोटे डी आइभोर, गिनी, मलेसिया, फिलिपिन्स र सेसेल्सलाई निर्यात गर्न अनुमति दिइएको छ, लिमिटेडद्वारा जारी सूचनामा भनिएको छ। नेपालका लागि ९५ हजार टन, क्यामरुनका लागि १ लाख ९० हजार टन, कोट डी आइभोर र गिनीका लागि १ लाख ४२ हजार टन, मलेसियाका लागि १ लाख ७० हजार टन, फिलिपिन्सका लागि २ लाख ९५ हजार टन र सेलेसलाई ८ सय टन चामल पठाइएको हो। भारत सरकारले जुलाईमा घरेलु आपूर्ति बढाउन गैरबासमती सेतो चामलको निर्यातमा प्रतिबन्ध लगाएको थियो।"
क्रयशक्ति बढाउने नीति ल्याऔं,"पहिले विदेशी मुद्रा सञ्चितिमा उल्लेख्य वृद्धि भएको छ। बैंकिङ क्षेत्रमा बचत बढेको छ। यसले सरकारलाई भएका समस्यामा टेकेर अघि बढ्ने अवसर दियो। तर, सरकार अर्थतन्त्रमा सकारात्मक असर पार्ने गरी अगाडि आउन सकेन। यो विडम्बना स्थिति हो। निर्यात धेरै खस्केको छ। यद्यपि असोज महिनामा राजस्वमा केही सुधार भएको छ। तर, आम रूपमा जति सुधार हुनुपथ्र्यो त्यति पनि भएको छैन। १ उद्योग व्यवसायको अवस्था चौपट छ। पसलहरू, व्यवसायहरू बन्द गरेर विदेश पलायन हुने स्थिति बनेको छ। यो सबै आम सर्वसाधारणको गतिलो आयआर्जन नहुनु हो। आम जनताको क्रयशक्ति घटेको छ। २ यस्तो अवस्थालाई अर्थशास्त्री भाषामा स्ट्रयाक्टेसन भन्छौं। यो भनेको मन्दी पनि हुने र उच्च मूल्यवृद्धि पनि हुनु हो। मूल्य झन्पछि झन् बढेको स्थिति छ। यसले एकातिर कठोर मौद्रिक नीति लिएर पनि मूल्य नियन्त्रण गर्न सकेन भनेर प्रश्नवाचक चिन्ह खडा हुने देखिन्छ। ३ सरकारले मौद्रिक नीतिसँग सामञ्जस्य गरेर वित्त र अरू नीतिहरूलाई एउटै डालोमा राखेर जहाँ समस्या छन् हेर्न जरुरी छ। जस्तै निजी क्षेत्रलाई कसरी उद्धार गर्ने भनेर जोड दिनुपर्यो। ४ कमसेकम चाडपर्वको बीचमा यस्तो उच्च मूल्यवृद्धि भएको बेला जनताको हातमा पैसा जाओस्, अलिकति राहात होस् र उनीहरूको क्रयशक्ति बढोस् भन्ने ढंगले सरकारले कुनै संयन्त्र अपनाएन। यसो हुँदा खाली बाह्य क्षेत्र अर्थात् वैदेशिक सञ्चिति मुद्रा बढ्ने र यसले कति महिनाको आयात धान्न सक्छ यस्ता कुरामा टेकेर अर्थतन्त्र सुधार भइरहेको छ भन्नु गलत सन्देश दिनु हो। ५ अर्थतन्त्रलाई कसरी उकास्ने, मूल्यवृद्धिलाई कसरी नियन्त्रण गर्ने र जनतालाई राहत कसरी दिने भनेर सरकार अघि आउन खाँचो छ। मध्य र दीर्घकालीन रूपमा बजेट प्रणाली, योजना प्रणाली र मध्यकालीन खर्च संरचनामा व्यापक रूपमा सुधार जरुरी छ। (खनाल अर्थविद् हुन्)"
