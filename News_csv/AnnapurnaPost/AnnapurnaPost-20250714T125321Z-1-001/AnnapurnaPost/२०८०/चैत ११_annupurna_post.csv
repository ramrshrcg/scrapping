शीर्षक,विवरण
राजनीतिक रसातलको अपेक्षामा,"चाकडी, चाप्लुसी, हजुर्याइँमा वर्तमान साना शासकहरू ठूलैको सिकोमा लगभग अभ्यस्त देखिन्छन्। सन् १७८९९९ को फ्रान्सेली पुँजीवादी क्रान्तिले वामपन्थ भन्ने शब्दलाई जन्मायो। हामी नेपालमा कम्युनिस्ट शब्दलाई वामपन्थ भनेर बुझ्ने गर्छौं। यद्यपि वामधारलाई १९औं शताब्दीमा विकसित सामाजिक न्याय, समतामूलक समाज निर्माण, आर्थिक समानता, धर्मनिरपेक्षता, सामाजिक वर्ग संरचनामा परिवर्तन चाहने प्रगतिवादी चिन्तन भनिँदै आइएको हो। नेपालमा वैज्ञानिक समाजवाद भनियोस् या त समाजवादी लोकतन्त्र आखिर दुवै चिन्तक बामपन्थकै ऐतिहासिक कित्ताबाट अघि बढेको देखिन्छ। सिद्धान्तगत आधारमा राष्ट्रियता, प्रजातन्त्र र समाजवाद भनेर नेपाली कांग्रेसको मुख्य लक्ष्यलाई बीपीले समाज सुधारकै धारमा विकसित तुल्याए। यता मदन भण्डारीको कित्तामा पनि जबजसँग नेपाली समाजको वर्ग विभाजनबाट निर्मित विभेदको अन्त्यसहितकै चिन्तन जोडियो। यसको मूल कारण नेपाली समाजको असमान वितरण प्रणाली नै हो। यसर्थ नेपालका लोकतान्त्रिक समाजवादी धार र कम्युनिस्ट धारको राजनीतिक सिद्धान्तको आकर्षणलाई नेपाली समाजले नै ढाडस दियो। आजसम्म पनि यही चिन्तनको फेरो समातेर राजनीतिको रंगमञ्च रंगिलो भएको छ। नेपाली राजनीतिमा निम्न, मध्यम, गरिब अनि श्रमिक वर्ग नै मतदानका निर्णायक हिस्सा हुन्। एकखाले सम्पन्न वर्गभित्र त परिवर्तनको गुन्जाइस भएकै होला तर दूरदराजको वेदनामा मलमपट्टी गर्ने विषयचाहिँ ग्रामीण सीमान्तकृत समूहको उत्थानमा आधारित हुन्छ। चुनावी दौरानमा राजनीतिकर्मीको मुख्य आकर्षण क्षेत्र बन्ने निम्नमध्यम वर्गहरू चुनावपश्चात् छायाँमा पर्छन्। राजनीति त केवल केन्द्रीयस्तरको सत्ता लुछाचुँडीमा घुमिरहन्छ। तर, विकास र समृद्धिका विषय पनि राजनीतिमै आधारित भएकाले अस्थिरता नै नेपाली समाज विकासको बाधक हो। परिणामतः राजनीतिगत उतारचढावले नेता र जनताको दैनन्दिनीबीचमा जसको लाठी, उसैको भैंसी भन्ने भाष्य प्रदर्शन भइरहेको छ। लेनिनले भनेजसरी गरिब देशका खास आम्दानीलाई समृद्ध मुलुकले नजानिँदो तवरले चुस्छन्। आज यहाँको कच्चा पदार्थ, प्राकृतिक स्रोतसाधन, जलस्रोत आदिलाई निर्यात हुँदा उपलब्धि भनिरहिएको छ। भोलि मुलुकका लागि यही कुरा महाकाली सम्झौताजस्तै बन्न के बेर ! हाम्रो देशलाई कतै अघोषित उपनिवेशवादको सिकार बनाइँदै छैन भन्ने प्रश्नले घोच्छ। समदूरी र समभावको विदेश नीतिलाई अँगाल्नेभन्दा पनि स्वार्थजनिन गुढ भावमा मुलुक चलिरहेको आशंका नभएको होइन। सायद यो अनुमान गलत पनि हुँदो हो तथापि भारतमा बिजुली निर्यात, एमसीसी सम्झौता, नेपाली जनशक्ति निर्यातका सम्झौता लगायतका कतिपय निर्णयले शक्ति राष्ट्रको चेपुवामा फस्ने भय बन्दै गएको भान पनि हुन्छ। यद्यपि, अन्तर्विरोध अन्त्य गरी र वर्गसंघर्षको नारा बोक्नेहरूबाटै सामयिक सन्दर्भमा नवसामन्तवादी बनेर मुलुकलाई गुमराहमा हालिरहँदा नेपालीजन सशंकित हुनु स्वाभाविकै हो। संरचनावादी रोलाँ वार्थले लेखकको मृत्यु नामक चिन्तनलाई अघि सारेजसरी आज एउटा आदर्श नेपालीलाई किन असल शासकको मृत्यु भएजस्तो लाग्छ ? मुलुकमा सच्चा देशप्रेमी नेता को हो भनेर अनुमान लगाउने अवस्था छैन। आर्थिक र राजनीतिक विचलन अनि वितृष्णाभित्र आमजनतामा अपेक्षाकृत विकास नभएको पुस्ट्याइँ छ। स्वार्थ मौलाएको नेतृत्वसँग विद्रोह गर्न नसके पनि कुण्ठाभावलाई चियाचौतारीमा पोख्ने चेतनाचाहिँ बढेकै हो। सत्तासमीकरणका नयाँ आयाम, राजनीतिक स्वार्थ मिल्दा देउता बनेका कुरा स्वार्थ बाझिनासाथ दानव हुने चरित्र, सत्ताको आडमा शक्तिको चरम दुरुपयोग गर्ने थिति, स्थानीय तहदेखि माथिल्लो तहसम्मका विभिन्न काण्ड, घोटाला, मानव अधिकार दमनका दृष्टान्तादिले जनवितृष्णा चुलिनु स्वाभाविक बन्दै गएको देखिन्छ। वर्तमान राजनीति परिवर्तित निरंकुशतन्त्रकै अभ्यासमा प्रभुत्ववादी शैलीमा अघि बढे झैं लाग्छ। सुशासन शब्दको खोल ओढेर कुशासनको जर्जर अवस्थाले सामाजिक न्यायको ढाड भाँच्चिरहेको छ। स्थानीय तहमा भ्रष्टाचार, बेथिति, शक्तिदम्भ मौलाएर कथनी र करणीबीचमा कतैबाट मेल छैन। चाकडी, चाप्लुसी, हजुर्याइँमा वर्तमान साना शासकहरू ठूलैको सिकोमा लगभग अभ्यस्त देखिन्छन्। हिजो मुखियाले खुलेआम हैरान पारेर कर उठाउँथे। आज स्थानीय तह, प्रदेश र संघका हरेक योजनामा अघोषित दमन छ। जनता महँगीको प्रताडना सहन बाध्य छन्। असल शासक, राष्ट्रिय स्वार्थ र समाज विकासको सात्विक पक्षधरलाई कलछलबल लगाएर नेपथ्यमा फ्याँकिन्छ। राजनीति विकृत, कलुषित, छिद्रैछिद्र भएको शक्ति सञ्चयको गोलघर बनेको छ। अनि, नेपाली जनता यही चक्रव्यूहमा फसिरहे झैं लाग्छ। पोस्टमोडर्निज्म, रेड चक ः अन स्कुलिङ, क्यापिटलिज्म एन्ड पोलिटिक्स (सन् २००१) मा ग्लेन रिकोस्की भन्छन्, वामपन्थीहरूले भविष्यमा अति दक्षिणपन्थी मकुन्डो भिरेको उत्तरआधुनिकतावादी रूपहरूलाई थुप्रैपटक भन्डाफोर गर्नुपर्ने हुनसक्छ। यो आरोप केवल विरोध नभएर वितृष्णा, कुण्ठा वा दिग्दारीको प्रतिबिम्बन पनि हो। नेपाली राजनीतिको अस्थिरताले मुलुकको प्रगतिशील सुधार वा आमुल परिवर्तनको नारालाई नारामा सीमांकित गरेको प्रतीत हुँदा एक खाले विद्रोहको चेत विकसित हुनु स्वाभाविकै हो। विकेन्द्रीकरणको सुन्दर बगैंचामा विषाक्त फूलको विषाक्त हावा बहिरहे झैं लाग्छ। राष्ट्रिय स्वार्थको सुगन्धलाई गलहत्याएर केवल व्यक्तिस्वार्थ, परिवारवाद, गुटवाद अनि शक्तिकै वरिपरि बसिरहने सत्तालिप्सेहरूले देशलाई अन्योलको भूमरीमा धकेलिरहेका छन् भन्नुमा अत्युक्ति नै हुँदैन। समाजका ढाडमा टेकेर राजनीति गर्न पाएपछि देश विकासको ढाँचाविपरीत जाति र सम्प्रदायलाई बोकेर राजनीति गर्नेहरू बढेका छन्। माक्र्सको चिन्तन बोक्नेहरूबाटै मानवताको राज्यसत्ता ढलिरहे झैं लाग्छ। सामन्तवाद र साम्राज्यवादी व्यवहारका कारण समाजवाद पनि सिद्धान्तमात्रै बनिरहे झैं देखिन्छ। स्थानीय, प्रादेशिक तथा संघीय संरचनामा विकसित स्वार्थ अनि सक्नेले खाने पद्धति आज त झनै खुलेआम हाबी छ। कहिलेकाहीँ शासकहरू पुँजीवादी भएर पनि आदर्शवादी व्यवहारका कारण जनप्रिय हुन्छन्। ठीक यसविपरीत हामीले भन्ने गरेका समाजवादी शासकहरू तिनको व्यवहारका कारण निरंकुशतन्त्रकै उपज देखिने रहेछन्। आखिर, राजनीतिक आलोचनाको गोलघरभित्र जतिसुकै शब्दवाण प्रहार गरे पनि राजनीतिका उही नायकहरू आलोपालो गरिरहन्छन्। जनमतमा सत्ता स्वार्थ घोलिरहिन्छ। एक मतदाताले एकै प्रतिनिधि र उही दललाई मत दिने अवस्था बन्दैन। अर्थात्, सिद्धान्त र आस्था नै सबै कुरा पनि होइन। चाहिएको असल शासक र समृद्धि नै हो। तर, एउटा प्रश्न उठ्छ के जनमतलाई स्वच्छन्द उपयोग गरिँदै छ ? आज बौद्धिक जमातको सात्विक मतभित्र अनगिन्ती पुच्छर जोडेर प्रश्न तेस्र्याउन सक्नेसम्मको चेतना विकसित भएको छ। तथापि, सही र गलतको दुई भाष्यलाई तौलिएर निर्णयार्थ पस्कने क्षमता विकास भइसकेको छैन। अझै पनि भित्र कुनै पक्षपोषणको चिन्तनलाई बोकेर बाहिर देश अनुसारको भेष हुन तत्पर हुन्छौं। समाजमा लैंगिक, जातीय, वर्गीय विभेद अद्यापि छ तर केही पार्टीले यो विभेदलाई नै समातेर राजनीति गरिरहेका छन्। सीमान्तवादका चिन्तनक आम्तोनियो ग्राम्सीले भने जसरी नै पुँजीवादी अभिष्ट बोकेर समाजवादको भाषण छाँट्ने व्यक्तिवादी दुश्चरित्रलाई बौद्धिक जमातले निक्र्योल गरेर सही मार्गदर्शन दिनु आवश्यक छ। वस्तुतः सत्तास्वार्थको चंगुललाई निषेध गरेर माटोको आवश्यकता, सम्भावना र समन्यायिक चिन्तनभित्रै सुशासन खोज्नु आवश्यक छ। भुइँमान्छेका पीडासम्म पुग्ने राजनीतिक सोचतर्फ नेतृत्वलाई अग्रसर हुने परिवेश दिनु जरुरी छ।"
होली रङको पर्व,"रङको पर्व अर्थात् होली। फागुपूर्णिमाका अवसरमा वर्षमा एक दिन मानिस रङमार्फत खुसी साटासाट गर्छन् र जीवनका अँध्यारा पक्षलाई भुल्ने कोसिस गर्छन्। प्रकृतिमा सिर्जना भएका चराचुरुंगीको रङ, फूल, रूखबिरुवाको रङ, हिमाल, पहाडको रङ, किराफट्यांग्राको अनेक रङ छन्। हरिया, राता, नीला, वैजनी, पहेँलामात्रै होइन, हामीले उल्लेख गर्ने रङभन्दा धेरै रङ भेटिन्छन् प्रकृतिमा। यसको अर्थ, रङ हाम्रो जीवनसँग सीधै जोडिएको हुन्छ। जीवनको रङ र अध्यात्मको सम्बन्ध त्यसरी नै जोडिएको छ। जसले हरेक रङमार्फत प्रकृति र प्रेमको अभिव्यक्ति दिन्छन्। शरीरमा जसरी सात चक्र छन् र ती चक्रको प्रभाव सात रङसँग छ, त्यसरी नै होलीमा खेलिने रङले उस्तै वैज्ञानिक र आध्यात्मिक महत्व राख्छन्। रातो रङ प्रेम, शक्ति र साहसको प्रतीक हो। सेतो पवित्रताको, हरियो प्रकृति र आत्मीयताको, पहेँलो बौद्धिकता र सादगीपनाको, नीलो शान्तिको प्रतीक, सुन्तला रङले रचनात्मक शक्तिको, बैजनी होस् र ध्यानको प्रतीकको रूपमा अर्थ लगाइन्छ। त्यसैले जीवन, जगत् र पदार्थसँग रङहरूको प्रभाव सँगसँगै रहन्छ। संसारको बाहिर जे देखिन्छ त्यसलाई भौतिक रङलाई हामी फूलसँग कल्पना गर्न सक्छौं। यसलाई आँखाले हेरेर आनन्द लिन्छौं, तर त्यसको सुगन्धले हामीलाई १ सेकेन्ड भने पनि आँखा चिम्लिन बाध्य बनाउँछ, भित्री रङको अनुभूति दिलाउँछ किनभने गहिराइ या भित्र हुन्छ सुगन्ध। त्यो अदृश्य पाटो नै अध्यात्म हो, प्रेम हो र पूर्णता हो। मूलतः बाहिर जे कुराले आनन्द दिन्छ, त्यसलाई पूर्णतासाथ ग्रहण गर्न कसले रोक्न सक्छ र ? भित्री आनन्द केमा छ ? त्यसप्रति पनि ध्यान दिन सकेमात्र जीवन प्रेमपूर्ण र पूर्णताले भरिएको अनुभूति हुन्छ। त्यसो हुँदा खुसी, आनन्द र प्रेमपूर्ण जीवन जिउन के कस्ता रङहरू आवश्यक छन्, त्यो थाहा पाउनुपर्छ। फलतः प्रेम, करुणा, मित्रता, धन्यवाद र शान्तिका रङविना जीवन आनन्दित र सफल नभएको बरोबर महसुस गर्दै आएका कुरा हुन्। हृदयको तलमा हुने एकमात्र उपाय हो नकारात्मकतालाई बेवास्ता गर्ने, जसरी अन्धकारलाई हटाउन दीप जलाउनुपर्छ। त्यसैगरी नकारात्मकतालाई हटाउन सकारात्मक भावको विकास हुनुपर्छ। (खरेल संस्कृतिसम्बन्धी लेखक हुन्।)"
रौनक रंगहरूको पर्व होली,"होली अर्थात् फागु पूर्णिमा हिन्दूहरूको अत्यन्त प्राचीन पर्व। इतिहासकारहरू भन्छन् कि यो पर्वको प्रचलन आर्यहरूमा पनि थियो। यस पर्वको बारेमा विभिन्न पुराणमा समेत वर्णन भएको पाइन्छ। विभिन्न हस्तलिपि र ग्रन्थहरूमा समेत होलीको महिमा वर्णित छ। वसन्त ऋतुको आगमनसँगै फागुन शुक्ल पूर्णिमाको दिन मनाइने यस पर्वलाई रंगहरूको पर्व भनेर पनि चिनिन्छ। हरेक वर्ष फागुन शुक्ल अष्टमीका दिन काठमाडौंको हनुमानढोकास्थित वसन्तपुरमा चिर लिङ्गो ठड्याएर यो पर्व सुरु हुन्छ भने पूर्णिमा सकिएलगत्तै टुँडिखेल पुर्याई सो चिरलाई ढलाएर दाह गरेपछि होली पर्व समापन हुन्छ। चिर ठड्याएको एकसाता पछि रंगहरू एकअर्कामा दल्दै खुसियाली बाँड्दै सद्भावका साथ यो पर्व मनाइन्छ। ज्येष्ठ नागरिकका अनुसार प्राचीन कालमा जडिबुटीजन्य वनस्पतिहरू तथा विभिन्न रंगीविरंगी फूलहरूको प्रयोग गरी यो पर्व मनाउने गरिन्थ्यो। जसले छालाका विभिन्न रोग लाग्नबाट बचाउँथ्यो भने छालामा पनि चमक बढाउँथ्यो। तर, आजभोलि बजारमा पाइने रंगहरूमा भने विभिन्न हानिकारक रसायन मिसाइएको हुनाले सावधानी अपनाउनुपर्ने देखिन्छ। रंगहरूको महत्व : होलीमा प्रयोग हुने प्रत्येक रंगको आआफ्नै महत्व रहेको पाइन्छ। यसका अतिरिक्त यिनीहरूले फरकफरक अर्थसमेत दर्शाउँछन्। रातो रंग हर्ष, उल्लास तथा कम्पनसँग सम्बन्धित हुन्छ जसले विजय र मंगलको संकेत गर्छ। सेतो रंगले पवित्रता र शुद्धताको संकेत गर्छ। नीलो रंगले विशालता, समावेशीता, स्वस्थ्यता एवं शान्ति दर्शाउँछ, जसले विशाल आकाश र निर्मल समुद्रलाई संकेत गर्छ। पहेलो रंगले ज्ञान, बौद्धिकता र सुखशान्ति संकेत गर्छ। कालो रंगले ऊर्जा तथा आकर्षण दर्शाउँछ, जसले सकारात्मक तथा नकारात्मक दुवै ऊर्जालाई आफूभित्र ग्रहण गर्ने क्षमता राखेको हुन्छ। यसरी प्राचीनकालदेखि नै विभिन्न महत्वअनुसार रंगहरूको प्रयोग गरी उपर्युक्त सबै फल प्राप्ति होस् भनेर होली खेल्ने प्रचलन आजपर्यन्त छ। ग्रन्थ तथा पुराणमा होलीको सन्दर्भ : विभिन्न ग्रन्थ त्था पुराणमा होली पर्वको सुरुआत हुनुमा विभिन्न प्रमाण पाइन्छन्। त्रेता युगमा दैत्यराज हिरण्यकशिपुका पुत्र प्रह्लाद आमाको गर्भमा हुँदादेखि नै भगवान् विष्णुका परमभक्त थिए। उनी दिनरात विष्णुकै नाम जपिरहन्थे। यो कुरा दैत्यराजलाई मन परेको थिएन किनभने उनी आफूलाई यस पूरै ब्रह्माण्डका भगवान् मान्थे। सबैले उनैको भक्त प्रह्लादलाई मार्ने अनेक उपाय गरे तर सफल भएनन्। पछि केही नलागेपछि ब्रह्मदेवसँग अग्निले डढाउन नसक्ने वरदान पाएकी बहिनी होलिकालाई भक्त प्रह्लादलाई मार्ने जिम्मा दिए। त्यसपछि प्रह्लादलाई काखमा राखी अग्निमा डढाउन खोज्दा विष्णुका प्रभावले प्रह्लाद नभई स्वयं होलीका डढेर भष्म भएको र सोही दिनदेखि असत्यमाथि सत्यको विजय भएको दिन मानेर होली खेली खुसियाली बाँडेको भनी विष्णु पुराणमा उल्लेख छ। त्यस्तै, द्वापर युगमा भगवान् कृष्णलाई मार्न राजा कंशले बहिनी पुतनालाई पठाउँदा विषयुक्त दूध चुसाउँदै गर्दा बालक कृष्णले उनको प्राणसमेत चुसेर बध गरेको दिनबाट गोकुलवासीले रंगीन पर्वको रूपमा होली मनाउँदै आएको पनि पाइन्छ। यसका साथै काठमाडौंको विभिन्न प्राचीन धार्मिक थलोहरू जस्तै हनुमानढोका, भक्तपुरको दत्तात्रय, चाँगुनारायण, ललितपुरको पाटन कृष्णमन्दिर आदिमा राधाकृष्ण, रुक्मिणी तथा अन्य १६ हजार गोपिनीसहित भएर होली पर्व मनाउने परम्परा पुराणहरूमा पाइन्छ। जसमा कृष्णले गरेको रासलीला तथा वस्त्रहरण गरी फेरि फिर्ता दिँदा रमाउँदै होली खेलेको पनि प्रसंग आउँछ। यसरी होली पर्व मनाउनुको पौराणिक कारण र इतिहास छ। एकदिन अगाडि राति होलीका दहन गरिसकेपछि भोलिपल्ट फागुन शुक्ल पूर्णिमाका दिन बिहानैदेखि नाचगान गर्दै झाँकी निकाल्दै रंगहरू र पानी खेल्दै होली मनाइन्छ। भनिन्छ कि होलीको दिन पुरानो कटुता समाप्त गरेर तथा दुश्मनी बिर्सेर मान्छे एकअर्कासँग अद्धितीय सम्बन्ध स्थापित गर्छन्। यो पर्व नेपालमा पहाडदेखि तराई र गाउँसहरसम्म आआफ्ना संस्कृतिअनुसार हर्षोल्लासका साथ मनाउँछन्। विभिन्न ठाउँमा मनाएका होली : होली मनाएका अविस्मरणीय क्षण र अनुभवले पंक्तिकारलाई पनि बर्सेनि रौनक बर्साउँछ। रंगहरूको पर्वमा छाउने रौनकले दिने खुसी छुट्टै हुँदोरहेछ। हुर्के बढेको भारतको दार्जिलिडको एक गाउँ जहाँ होली एक पर्व हो भनेर सुनिन्थ्यो मात्र तर कसरी मनाउने भन्ने थाहै थिएन। त्यो गाउँघरतिर होली खेल्ने चलन नै थिएन। त्यतिबेला सहरी क्षेत्रमा मात्र होली खेलिन्थ्यो। होली खेलेको हेर्ने रहरले सहर पुगेको र पहिलोपटक रंगीविरंगी बनेर होली खेलेको दृष्य दसकौंपछि आज पनि ताजै छ। तथापि त्यसबेला सीमित मानिसमात्र होली खेल्ने गर्दथे। बच्चा बेलामा ती रंगहरूसँग खेल्न कति रहर जाग्यो होला मलाई ? त्यसको कुनै नापजोख थिएन। त्यसबेला उठेको रहरको ज्वाला त नेपाल छिरेपछि मात्र पूरा गर्ने मौका पाएँ। नेपालमा खेलिने होलीले असाध्यै लोभ्याउँछ। यहाँ विभिन्न जातजाति, भाषाभाषी, धर्मसंस्कृति र सम्प्रदायका मानिस बिना भेदभाव अझ सद्भावका साथ होली खेल्नुहुन्छ, यो अद्भूत सन्दर्भ मेरा लागि झनै अद्भूत बनिदिन्छ। त्यसमा ऐतिहासिक परम्पराहरू जोडिँदा संस्कृति बचाउने विषयले दंग बनाउँछ। होलीमात्रले पनि वास्तवमै हाम्रो देश नेपाल विभिन्न संस्कार र संस्कृतिको एक धनी देश हो भन्ने पुष्टि गर्छ। पछिल्ला समयमा होली पर्व मनाउने क्रममा केही नकारात्मक तथा उशृंखलपन देखिएको छ। यसप्रति सबै सजक हुनुपर्ने देखिन्छ। प्रशासन मात्र होइन, जनमानस पनि सचेत हुनुपर्छ। होली पर्वको रौनकलाई बढावा दिने हो भने जनमानस स्वयं सजग हुनुमै सबैको कल्याण देखिन्छ। त्यसो हुन सक्यो भने भोलिका पुस्ताहरूले पनि मैले जसरी आफ्नो संस्कार र परम्पराप्रति गर्व गर्ने दिनले निरन्तरता पाउने छ। पहाडदेखि तराईसम्म र पूर्वदेखि पश्चिमसम्म सबैले मनाउने यो पर्वको गरिमा बचाउनु सबैको धर्म पनि हो। संस्कार र संस्कृतिलाई बचाइ राख्न सके देशकै शिर उचो हुनेमा दुईमत छैन। होली पर्व २०८० को सम्पूर्णमा हार्दिक मंगलमय शुभकामना !"
वीरगन्जलाई परवानीपुर गोल्डकप,"वीरगन्ज : बाराको परवानीपुरमा आयोजित तेस्रो परवानीपुर गोल्डकप फुटबल प्रतियोगिताको उपाधि वीरगन्ज युनाइटेड क्लबले जितेको छ। शनिबार भएको फाइनलमा हेटौंडा फुटबल एकेडेमीलाई टाइब्रेकरमा ४३ गोलले स्तब्ध पार्दै साविक विजेता वीरगन्जले उपाधि जितेको हो।यसअघि निर्धारित ९० मिनेटको खेलमा दुवै टोलीले ११ गोलको बराबरी खेलेपछि खेलको अन्तिम निर्णय टाइब्रेकरबाट निकालिएको थियो। परवानीपुर खेल मैदानमा भएको फाइनलमा वीरगन्ज युनाइटेडले हेटौंडामाथि सुरुदेखि नै दबाब बनाएको थियो। खेलको ३०औं मिनेटमा उदीतनारायण चौधरीले पहिलो गोल गर्दै वीरगन्जलाई १० को अग्रता दिलाएका थिए। तर, खेलको ८५औं मिनेटमा हेटौंडाका सखिल गुरुङले गोल गर्दै खेल ११ गोलको बराबरीमा पुर्याएका थिए। त्यसपछि भएको टाइबे्रकरमा पाँचमध्ये वीरगन्जका चार खेलाडीले गोल गरे भने हेटौंडाका ३ जनाले मात्रै बललाई जाली चुमाउन सफल भएका थिए। उपाधिसँगै वीरगन्जले दुई लाख एक हजार रुपैयाँ नगद पुरस्कार पायो। उपविजेता हेटौंडाले एक लाख एक हजार रुपैयाँमै चित्त बुझायो। शक्ति युवा क्लबले आयोजना गरेको प्रतियोगिताको समापन समारोहमा उपाधि विजेता परवानीपुर गाउँपालिकाका अध्यक्ष रामक्षत्रीप्रसाद कुर्मीले पुरस्कार प्रदान गरेका थिए। प्रतियोगिताको सर्वोत्कृष्ट खेलाडी वीरगन्ज युनाइटेडका अमर डंगोल घोषित भए। यस्तै उत्कृष्ट गोलरक्षक वीरगन्ज युनाइटेडकै दिलमणी चौधरी, उत्कृष्ट रक्षक वीरगन्जकै सञ्जय चौधरी, बेस्ट मिडफिल्डर वीरगन्जकै विपिन दुम्सी मगर र उत्कृष्ट प्रशिक्षक वीरगन्जकै रामकिशोर धामी घोषित भए। उनीहरूले जनही पाँच हजार रुपैयाँ नगद पुरस्कार पाए।"
प्रदेशस्तरीय आइटिएफ तेक्वान्दोको उपाधि सुनसरीलाई,"विराटनगर : छैटौं कोशी प्रदेशस्तरीय आइटिएफ तेक्वान्दो प्रतियोगिताको उपाधि सुनसरीले जितेको छ । कोशी प्रदेश आइटटिएफ तेक्वान्दो संघले आयोजना गरेको प्रतियोगितामा सुनसरी ८ स्वर्ण, ६ रगत र ४ कास्य पदकका साथ सुनसरीले उपाधि जितेको हो । शनिबार सम्पन्न भएको प्रतियोगितामा मोरङ ६ स्वर्ण, ८ रजत र ४ कास्य पदकका साथ दोस्रो र झापा ६ स्वर्ण, ३ रजत र ४ कास्य पदकका साथ तृतीय भएको छ । स्वास्थ्यका लागि खेलकुद,राष्ट्रियताका लागि खेलकुद भन्ने मूल नाराका साथ आयोजित प्रतियोगिताको एकल पुरुष स्पाइरिङतर्फ ४५५० केजी समूहमा सुनसरीका इशान राई प्रथम, मोरङका प्रकाश शर्मा द्वितीय भए । यसैगरी ५१५५ केजी समूहमा पाँचथरका आलोक राई प्रथम, मोरङका संजय खवास दोस्रो, ५६६० केजी समूहमा शौरभ चौधरी प्रथम, झापाका सनम चौधरी दोस्रो, ६१६५ केजी समूहमा सुनसरीका आशिष मगर प्रथम, भोजपुरका दीपक राई दोस्रो, ६५७० केजी समूहमा झापाका प्रितम धिमाल प्रथम, मोरङका लक्ष्मण राजवंशी दोस्रो, ७१७५ केजी समूहमा झापाका अनमोल लिम्बू प्रथम, मोरङका निशान्त भुजेल दोस्रो, ७६ केजी समूहमाथि झापाका श्याम राई प्रथम, भोजपुरका इन्द्रबहादुर बस्नेत दोस्रो भए । त्यस्तै, एकल महिला स्पाइरिङतर्फ ४०४५ केजी समूहमा सुनसरीकी विपना राई प्रथम, मोरङकी विनिशा माझी दोस्रो, ४६५० केजी समूहमा सुनसरीकी करुणा विष्ट प्रथम, मोरङकी सविना मगर दोस्रो, ५१५५ केजी समूहमा मोरङकी अनुश्का धिमाल प्रथम, इलामी दीक्षा आचार्य दोस्रो, ५६६० केजी समूहमा मोरङकी कुशुम राजवंशी प्रथम, इलामकी विनु काङ्वाङ दोस्रो,६१६५ केजी समूहमा सुनसरीकी प्रतिष्ठा कटवाल प्रथम,झापाकी निशा ताजपुरिया दोस्रो,६६ केजी समूहमाथि झापाकी सेङना लिम्बू प्रथम, पाँचथरकी दीक्षा खड्का दोस्रो भइन् । एकल महिला प्याटनतर्फ हरियो पेटमा झापाकी विविसिंह शर्मा प्रथम, सुनसरीकी क्याट्रिना राई दोस्रो, निलो पेटीमा मोरङकी अनुश्का धिमाल प्रथम,सुनसरीकी सदीक्षा राई दोस्रो,रातो पेटीमा इलामकी वन्दना श्रेष्ठ प्रथम, सुनसरीकी बिट्नी राई दोस्रो, कालो पेटीमा मोरङकी कुसुम राजवंशी प्रथम, सुनसरीकी करुणा विष्ट दोस्रो र कालो पेटी दोस्रो डानमा सुनसरीकी एलिजा राई प्रथम भइन् । एकल पुरुष प्याटनतर्फ हरियो पेटीमा धनकुटाका दिप्रशन राई प्रथम, सुनसरीका पवन रेग्मी दोस्रो, निलो पेटीमा मोरङका लक्ष्मण राजवंशी प्रथम, सुनसरीका मिक्सेन राई दोस्रो, रातो पेटीमा मोरङका आरकेश चौधरी प्रथम, झापाका सनम चौधरी दोस्रो, कालो पेटीमा सुनसरीका आशिष मगर प्रथम, मोरङका मञ्जित राजवंशी दोस्रो र कालो पेटी दोस्रो डानमा झापाका मिसन श्रेष्ठ प्रथम, मोरङका निशान्त भुजेल दोस्रो भए । चैत ९ र १० गते विराटनगरमा भएको प्रतियोगितामा मोरङ, सुनसरी, झापा, इलाम, पाँचथर, धनकुटा र भोजपुरका १६१ जना महिला तथा पुरुष खेलाडीको सहभागिता भएको थियो । कोशी प्रदेश खेलकुद विकास बोर्डको सहयोगमा हुने प्रतियोगितामा एकल स्पाइरिङ र एकल प्याटन विद्यामा खेलाडीहरुले प्रतिस्पर्धा भएको थियो । विराटनगरमा शनिबार सम्पन्न भएको छैटौं कोशी प्रदेश स्तरीय आइटिएफ तेक्वान्दो प्रतियोगितामा बोल्दै खेलकुद विकास बोर्ड कोशी प्रदेशका सदस्य सचिव हंशराज वाग्लेले आइटिएफ तेक्वान्दो खेलको प्रशिक्षक तीन दिन भित्रमा नियुक्त गर्ने बताएका छन् । सदस्य सचिव वाग्लेले ढिलोमा १६ चैतसम्ममा तेक्वान्दो खेलको प्रशिक्षक सरकारले राख्ने बताएका हुन् । कोशी प्रदेशमा अन्य विभिन्न खेलका प्रशिक्षक नियुक्ति भएर खेलाडीहरुले अभ्यास गर्दै आएका थिए । तर, प्रदेशबाट राष्ट्रिय प्रतियोगिताहरुमा सबैभन्दा बढी मेडल जितेर ल्याउने तेक्वान्दो खेलको प्रशिक्षक सरकारले राखेको थिएन । तेही भएर आइटिएफ तेक्वान्दो खेलको विकासको लागि प्रदेश सरकारले प्रशिक्षक नियुक्त गरेर अगाडी बढने जानकारी गराए । अहिले नियुक्ति हुने प्रशिक्षक तीन महिनाको करार अवधि हुनेछ । यस अवधिमा प्रशिक्षकको काम हेर्नेछौं । प्रतियोगितमा रिजल्ट दिनु परो । दिन नसक्ने सादा लगाएर बिदाइ गरिदिन्छ , सदस्य सचिव वाग्लेले भने । कार्यक्रममा बोल्दै नेपाल अन्तर्राष्ट्रिय तेक्वान्दो महासंघका केन्द्रीय अध्यक्ष प्रवीणकुमार कार्कीले राष्ट्रिय र अन्तर्राष्ट्रिय स्तरमा आइटिएफ तेक्वान्दो खेलबाट खेलाडीहरुले थुपै्र मेडल जितेकोले यस खेलको विकासमा राज्यले ध्यान दिनुपर्ने बताए । राष्ट्रिय र प्रदेश स्तरीय आइटिएफ तेक्वान्दो निजी क्षेत्रबाट थुप्रै गरियो । सरकारले पनि आइटिएफलाइ सहयोग गर्दै आएको छ । आगमी दिनमा पनि निरन्तराता दिनुपर्यो,अध्यक्ष कार्कीले भने ।"
मेयरउपमेयर कपको उपाधी कमलामाई ५ लाई,"सिन्धुली : जिल्लाको कमलामाई नगरपालिकाले आयोजना गरेको मेयरउपमेयर कप खेलकुद प्रतियोगिता २०८० को उपाधी कमलामाई नगरपालिका वडा नम्बर ५ ले जितेको छ । स्वास्थ्यका लागि खेलकुद, राष्ट्रका लागि खेलकुद भन्ने नाराका साथ कमलामाई नगर खेलकुद विकास समितिद्धारा आयोजित फुटबल प्रतियोगिताको उपाधि वडा नम्बर ५ ले वडा नम्बर १० लाई पछि पार्दै जितेको हो । प्रतियोगिताको फाइनल खेलमा कमलामाई नगरपालिका ५ ले वडा नम्बर १० लाई १० गोलको अन्तरले हराउँदै उपाधी हात पार्न सफल भएको हो । प्रतियोगिताको विजयी वडा नम्बर ५ ले नगद ४० हजार रुपैयाँ सहित शिल्ड, मेडल र प्रमाण पत्र पाएको छ । दोस्रो हाफमा कनपा १० का खेलाडीले फल गरेपछि पेनाल्टी पाएको वडा नम्बर ५ का लागि रवि मतहराले निर्णायक गोल गरेका थिए । यस्तै उप विजेता कमलामाई १० ले नगर २० हजार सहित शिल्ड, मेडल र प्रमाण पत्र पाएको छ ।सेमिफाइनल खेलमा वडा नम्बर १ लाई हराउँदै वडा नं १० फाइनलमा पुगेको थियो । यही चैत्र ५ गतेदेखि सुरू भएको फुटबल प्रतियोगितामा नगरका १३ वटा वडाले सहभागिता जनाएका थिए । वडा नम्बर ५ यस अघिको प्रतियोगिताको समेत विजयी हो । मेयरउपमेयर कप खेलकुद प्रतियोगितामा लगातार दोस्रो पटक पनि विजयी भएपछि वडा अध्यक्ष पूर्ण बहादुर खड्काले भएपछि खेलाडीहरूलाई प्रसंशासहित धन्यवाद व्यक्त गरेका छन्। नगर खेलकुद विकास समितिका अध्यक्ष लोक विक्रम थापाको अध्यक्षतामा भएको फाइनल प्रतियोगितामा नगरपालिकाका मेयर उपेन्द्र पोखरेल,उपप्रमुख मन्जु देबकोटा लगायत वडा अध्यक्षहरूको सहभागिता रहेको थियो ।"
दीपक र सन्तोषीलाई उपाधि,"काठमाडौं : त्रिभुवन आर्मी क्लबका दीपक अधिकारी र धादिङकी सन्तोषी श्रेष्ठले राइट टु प्रोटिन रनको हाफ म्याराथनमा स्वर्ण जितेका छन्। दीपक पुरुष र सन्तोषी महिलामा पहिलो भएका हुन्। एसियन क्रस कन्ट्री एथलेटिक्स च्याम्पियनसिपका दोहोरो स्वर्ण विजेता दीपकले निर्धारित २१ किलोमिटर दूरी १ घण्टा ७ मिनेट ३३ सेकेन्डमा पूरा गरे। साग स्वर्णधारी (५ हजार मिटर दौड) एपीएफका गोपीचन्द्र पार्की १ घण्टा ७ मिनेट ४२ सेकेन्ड समयमा दोस्रो र पर्वतका तीर्थ पुन १ घण्टा ७ मिनेट ४३ सेकेन्ड समयमा तेस्रो भए। आर्मीका नरेन्द्र रावल चौथो र आर्मीकै खड्कबहादुर खड्का पाँचौं स्थानमा रहे। साग स्वर्ण विजेता (१० हजार मिटर दौड) र ढाका म्याराथन (४२१९५ किलोमिटर) की स्वर्ण विजेता सन्तोषीले निर्धारित दूरी तय गर्न १ घण्टा २० मिनेट १९ सेकेन्डको समय लगाइन्। १ घण्टा २१ मिनेट ५६ सेकेन्डमा नेपाल पुलिस क्लबकी राममाया बुढा दोस्रो र १ घण्टा २३ मिनेट ०२ सेकेन्डमा ढाका म्याराथनकी स्वर्ण विजेता एपीएफकी पुष्पा भण्डारी तेस्रो बने। आर्मीकी पूर्णलक्ष्मी न्यौपानेले चौथो र एपीएफकी फुलमती रानाले पाँचौं स्थानमा दौड टुंगाए। पुरुषमहिला दुवैमा शीर्ष पाँच स्थान हात पार्नेले क्रमशः १ लाख, ७५ हजार, ५० हजार, ४० हजार र ३० हजार नगद पुरस्कार पाए। नेपाल भेटेरिनरी संघद्वारा आयोजित प्रतियोगिताको पुरुष खुला १० किलोमिटर दौडमा आर्मीका खेलाडीको वर्चस्व रह्यो। पाँचौं स्थानसम्म आउने खोलडीलाई निर्धारण गरिएको नगद पुरस्कार आर्मीका खेलाडीले हात पारे। मुकेशबहादुर पालले ३१ मिनेट १८५७ सेकेन्डमा दौड पूरा गर्दै पहिलो भए। सञ्जय श्रेष्ठ (३१ मिनेट २४१४ सेकेन्ड) दोस्रो र राजेन्द्र राई (३१ मिनेट ३४३८ सेकेन्ड) तेस्रो भए। सुवास कार्की चौथो तथा श्रीकाश राई पाँचौं भए। पहिलोदेखि पाँचौं हुनेले क्रमशः ५० हजार, ४० हजार, ३० हजार, २० हजार र १० हजार नगद पुरस्कार प्राप्त गरे। महिला खुला ५ किलोमिटर दूरी २१ मिनेट ३० सेकेन्डमा पूरा गरेकी आर्मीकी सिर्जना पाण्डेय पहिलो भइन्। पुलिसकी राजपुरा पछाईं (२१ मिनेट ३८ सेकेन्ड) दोस्रो, आर्मीकी निर्मला केसी (२२ मिनेट ३० सेकेन्ड) तेस्रो, एपीएफकी आशा रावत चौथो र पुलिसकी सुमित्राकुमारी चौधरी पाँचौं भए। विद्यालयतर्फ कक्षा १२ सम्मको पुरुष ५ किलोमिटरमा विश्वराम कुँवर पहिलो, बादल कार्की दोस्रो, विकेश घिमिरे तेस्रो, कृष्ण परियार चौथो र आशेषकुमार क्षत्री पाँचौं भए। विद्यालयतर्फ नै कक्षा १२ सम्मको महिला ३ किलोमिटरमा कल्पना बुढा, अस्मिता भुजेल, अमिशा राई, आयुष्मा आचार्य र सम्झना राई क्रमशः शीर्ष पाँच स्थानमा रहे। ह्विलचेयरको पुरुष ३ किलोमिटरमा रामकाजी मिजार पहिलो, रमेश खत्री दोस्रो, प्रेमबहादुर विक तेस्रो, दीपक आलेमगर चौथो र विष्णुपुकार श्रेष्ठ पाँचौं भए। सोही स्पर्धाको महिलामा ऐश्वर्यकुमारी कुमालले स्वर्ण, यामी झाक्री मगरले रजत र रजनी राईले कांस्य जित्दा पेमा छोक्पा गुरुङ चौथो र बबिता थापा पाँचौं स्थानमा रहे। महिला खुला ५ किलोमिटर, विद्यालयतर्फ पुरुष ५ किलोमिटर र पुरुषमहिला ह्व्लिचेयरका विजेताले ३० हजार, उपविजेताले २० हजार र तेस्रोले १५ हजार नगद पुरस्कार जिते। चौथोले १० हजार र पाँचौंले ५ हजार नगद पुरस्कार हासिल गरे। विद्यालयतर्फ महिला ३ किलोमिटरमा शीर्ष पाँच स्थानमा रहनेले क्रमशः २० हजार, १५ हजार, १० हजार, ५ हजार र २ हजार ५ सय नगद पुरस्कार हात पारे। विजेतालाई कृषि तथा पशुपन्छी विकास मन्त्री ज्वालाकुमारी साह, विश्व भेटेरिनरी एसोसिएनका अध्यक्ष राफेल लागुइन, आयोजक संघका अध्यक्ष डा रामकृष्ण खतिवडा, राइट टु प्रोटिनका संयोजक डा सितलकाजी श्रेष्ठलगायतले पुरस्कृत गरे। विश्व भेटेरिनरी संघका अध्यक्ष राफलले नेपाल भेटेरिनरी संघलाई वर्ष २०२३ को अवार्डसहित ५ हजार अमेरिकी डलर पुरस्कार प्रदान गरेका थिए। त्यसअघि प्रतियोगिताको राष्ट्रिय खेलकुद परिषद्का सदस्यसचिव टंकलाल घिसिङले उद्घाटन गरेका थिए। तेस्रो संस्करणमा ७ हजार बढी प्रतिस्पर्धीको सहभागिता रहेको आयोजकले जनाएको छ।"
आयरल्याण्ड एविरूद्धको सिरिज खेल्न भण्डारीको कप्तानीमा नेपाल एको घोषणा,"काठमाडौं : नेपाल क्रिकेट संघले आयरल्यान्ड्स वुल्भ्सविरूद्धको सिरिज खेल्ने नेपाली ए टिम घोषणा गरेको छ। आइतबार नेपाल क्रिकेट संघले विनोद भण्डारीको कप्तानीमा १५ सदस्यीय टोलीको घोषणा गरेको हो। यस अगाडि सिरिजका लागि क्यानले प्रारम्भिक टिममा बोलाएका खेलाडीबाट नै टी२० र एकदिवसीय सिरिज खेल्ने नेपाल ए टिमको घोषणा गरेको हो। टी२० खेल्ने टिम नेपाल एमा कप्तान भण्डारीसँगै लोकेश बम, देव खनाल, पवन सर्राफ, किरण ठगुन्ना, आरिफ शेख, अर्जुन घर्ती, नारायण जोशी, बशिर अहमद, रसिद खान, सागर ढकाल, बिपिन खत्री, कमल सिंह ऐरी, हेमन्त धामी र विकास आग्री रहेका छन्। त्यसैगरी एकदिवसीय टोलीमा कप्तान भण्डारीसहित अर्जुन कुमाल, देव खनाल, नरेन भट्ट, भीम सार्की, अर्जुन साउद, आरिफ शेख, बशिर अहमद, कमलसिंह ऐरी, शाहब आलम, रन्जित कुमार, रूपेश सिंह, रिजन ढकाल, विकास आग्री र मौसम ढकाल परेका छन्। नेपालको राष्ट्रिय टोलीले सोमबार र मंगलबार आयरल्यान्ड एसँग नै टी२० खेल्न लागेको छ। कीर्तिपुरस्थित त्रिवि क्रिकेट मैदानमा हुने शृंखलामा सिनियर टोलीले आयरल्यान्ड एसँग खेल्न लागेको हो। त्यसपश्चात नेपालएर आयरल्यान्ड्स वुल्भ्सबीच खेल हुनेछ।"
भरपर्दो आम्दानी बन्यो सुन्तला खेती,"भोजपुर : मनग्गे आम्दानीको स्रोत हुन थालेपछि भोजपुरका किसानहरू व्यावसायिक सुन्तला खेतीमा लागेका छन्। राम्रो आम्दानीको स्रोत बनेको सुन्तला खेतीमा भोजपुरका अधिकांश ग्रामीण भेगका किसानहरू पछिल्ला केही वर्षदेखि सुन्तला खेतीउन्मुख बन्दै गएका हुन्। टेम्केमैयुङ गाउँपालिका२, छिनामखुका राम राईले केही वर्षअघि करिब २५ रोपनीमा लगाएको सुन्तला बगानबाट अहिले वार्षिक १० लाखसम्म आम्दानी गर्छन््। घरमै बसेर राम्रो आम्दानी बनेको सुन्तला खेतीको बगान स्याहार्न उनले हेरालु र कामदार नै लगाएका छन्। बर्सेनि साढे ९ टनसम्म उत्पादन हुने उनको बगानको सुन्तला धरान, विराटनगर, काठमाडौंसम्म ढुवानी हुने गर्छ। सुन्तला बगानको राम्रो हेरचाह गर्ने हो भने सुन्तला उत्पादन पनि राम्रो हुन्छ, विदेश नै गइरहनु पर्दैन, यहीँ मनग्गे आम्दानी गर्न सकिने रहेछ राईले भने, मैले बगानको रेखदेख गर्ने कामदारसँगै सुन्तलालाई चाहिने मलखाद, किटनाशक औषधि र बेलाबेला आवश्यक सिँचाई दिने गरेको छु, अहिलेसम्म खासै घाटा छैन । समुद्री सतहबाट १२ सय मिटरदेखि १५ सय मिटर उचाइका भेगहरूमा सुन्तला खेती राम्रो हुने भएकाले जिल्लाका अधिकांश क्षेत्रमा सुन्तला खेती हुने गरेको छ। सुन्तलाको बजारभाउ राम्रो हुने भएकाले पनि किसानहरू अन्नबाली लगाउने खेतबारीहरूमा सुन्तला लगाउन थालेका छन्। सुन्तलाको मागलाई धान्न सक्ने उत्पादन भएकाले किसानहरू खेतीमा हौसिँदै गएको भोजपुर नगरपालिका५ का कृषक प्रकाश राई बताए। वर्षैपिच्छे सुन्तला खेती गर्ने किसानको संख्या उल्लेख्य छ, घरको खर्च सजिलै धान्न सक्ने भएकाले पनि किसानहरू सुन्तला खेतीमा हौसिएका छन् उनले भने। प्रतिकूल मौसमले सुन्तलाको मूल्यमा गिरावट सुन्तला उत्पादन राम्रो भएपनि यो वर्ष प्रतिकूल मौसमका कारण सुन्तला निकासीमा समस्या आएकाले सुन्तलाको मूल्यमा भने गिरावट आएको छ। गतसाल २ सय रूपैयाँ प्रतिकिलो बिक्री भएको सुन्तला यो वर्ष ८० रुपैयाँसम्म बिक्री गर्नुपरेको सुन्तला कृषक तथा व्यावसायीहरू सुनाउँछन्। विगतका वर्षहरूमा भन्दा यो वर्ष सुन्तला उत्पादन बढे पनि सिजनका बेला तरार्ई क्षेत्रलगायत शहरी क्षेत्रमा प्रतिकूल मौसमका कारण सुन्तलाको माग कम भएकाले भनेजति सुन्तला ढुवानी गर्न सकिएन, धेरैजसो बगानका सुन्तलाहरू स्थानीय बजारमै सस्तोदरमा खपत गर्नुपयो, सुन्तला व्यावसायी बलराम गौतमले सुनाए। बजार माग नभए पनि आगामी वर्षहरूमा उचित मूल्य पर्खाइकै लागि यो वर्ष कृषकहरूबाट सुन्तला ठेक्कामा लिएर सस्तो दरमै शहरबजारसम्म पुर्याउन बाध्य भएको उनले बताए। जसकारण विगतका वर्षहरूको तुलनामा यो वर्ष ठेक्कामा लिएको सुन्तलाबाट घाटा ब्यहोर्नुपरेको उनले सुनाए। अव्यवस्थित बजारीकरणले किसान हैरान बजारीकरण व्यवस्थित नहुँदा पनि सुन्तला कृषकले यो वर्ष सस्तो मूल्यमा सुन्तला बेचविखन गर्नुपरेको किसानहरू सुनाउँछन्। भोजपुर नगरपालिका५ का दिलीप राईले भने, सुन्तलाको तलतिरैबाट माग कम भयो, ठेकेदारले सबै उठाउन सकेनन्, मूल्य लगाएनन्, यहाँ बजार सानो छ, स्थानीय तहले बजार व्यवस्थापन गर्न सकेको भए पनि त सुन्तलाको मूल्यमा गिरावट आउने थिएन। भोजपुरबाट वार्षिक ७ हजार ९ सय ३० मेट्रिक टनसम्म उत्पादन हुने गरेको कृषि ज्ञान केन्द्र भोजपुरको तथ्यांक छ। अनुदानमा सहुलियत पछिल्ला केही वर्षहरूमा सुन्तलाको मूल्य र मागलाई ध्यानमा राखेर बहुवर्षे आम्दानीको श्रोत सुन्तला खेतीमा किसानहरू आकर्षित हुन थालेको परियोजना कार्यान्वयन ईकाइ संखुवासभाभोजपुरले जनाएको छ। सुन्तलाका लागि भोजपुरमा क्षेत्र विस्तार, मलखाद, सिँचाइ पाईपमा सहुलियत अनुदानका कार्यक्रमहरू सञ्चालन भइरहको सूचना अधिकारी जुनिता राईले बताइन्। सुन्तला कृषकका लागि यो कृषि आधुनिकीकरण परियोजनाले कृषकको माग र आवश्यकतालाई हेरेर अनुदानका कार्यक्रमहरू चलिरहेका छन्, उनले भनिन्। परियोजना कार्यान्वयन ईकाइले सुन्तला क्षेत्र विकासका लागि कृषकहरूलाई पारीपात्ले, धनकुटाबाट उन्नत जातका सुन्तलाका बिरुवाहरू ल्याएर वितरण गरिरहेको उनले सुनाइन्। टेम्केमैयुङ गाउँपालिका, षडानन्द नगरपालिका, भोजपुर नगरपालिका, रामप्रसादराई गाउँपालिका र अरूण गाउँपालिकालगायतका विभिन्न सुन्तलाका पकेट क्षेत्रमा सुन्तला खेती गरिन्छ। भोजपुरमा देसी, पहाडे, जुनारलगायत स्थानीय प्रजातीका बिजु, कलमी सुन्तला खेती हुने गरेको छ।"
बजेट अभावले बबईमा तटबन्ध निर्माण रोकियो,"गुलरिया : सरकारले निर्माण कम्पनीलाई समयमै बजेट भुक्तानी गर्न नसक्दा बबई भादा औरही नदी व्यवस्थापन आयोजनाको काम प्रभावित भएको छ। आयोजनाले निर्माण कम्पनीले सम्पन्न गरेका कामको बजेट समयमै भुक्तानी दिन नसकेपछि निर्माणाधीन तटबन्धनका काम रोकिएका छन्। बर्दियाको बारबर्दिया, ठाकुरबाबा, मधुवन र गुलरिया नगरपालिका हुँदै भारत बग्ने बबई नदी व्यवस्थापनको कार्यले पूर्णता नपाउँदा जिल्लाकै सदरमुकाम गुलरिया नगरपालिका क्षेत्रमा बाढी, डुवान र कटानको समस्या कायमै छ। ०७४ साल असोज ९ गतेदेखि बबई भादा औरही नदी व्यवस्थापन आयोजनामार्फत आर्थिक वर्ष ०८४८५ सम्म नदी नियन्त्रणको कार्य पूर्ण गर्ने लक्ष्य लिए पनि सरकार फेरबदल, बजेट अभाव लगायत राजनीतिक खिचातानीका कारण नदी नियन्त्रण गर्ने कार्यले पूर्णता पाउन सकेको छैन। आयोजनालाई बजेट अभाव भएपछि ४ वटा ठेक्का प्याकेजको काम निर्माण कम्पनिले बिचैमा छाडेको बबई भादा औरही नदी व्यवस्थापन आयोजना प्रमुख शिवजी साहले बताए। बालापुर, पशुहाट, थपुवा र सीमावर्ती गौढी क्षेत्रमा भइरहेको काम एक्कासि रोकिएको छ। ४२ करोड ४३ लाख रूपैयाँ बबई नदी व्यवस्थापनको दायित्व सरकारको देखिन्छ। बजेट अभावले समयमै काम नसकिने देखिन्छ। उनले भने, बबई नदीको दाहिने किनारा पण्डितपुरदेखि सीमावर्ती भारतसम्म २८ किलोमिटर तटबन्धन गर्ने आयोजनाको लक्ष्य छ। जसअन्तर्गत बबईको भादा नदी २२ दशमलव ३० किमि र कर्णालीको औरही नदी २६ दशमलव ९६ किमि आयोजना क्षेत्र हो। अन्तिम चरणमा काम भइरहेको छ। सरकारले नियमावली संशोधन गरेर ठेक्काको म्याद थप गर्न अनुमति त दिएको छ। तर, बजेटका लागि सहजीकरण नहुँदा समयमा आयोजना सम्पन्न गर्न समस्या परेको छ। आयोजनाले गरेका काम सार्थक भई गुलरिया नगरक्षेत्र संरक्षित हुँदाहुँदै बजेट अभावमा टेण्डर भएका निर्माणाधिन थुप्रै कामहरू अधुरा हुनु दुःखद भएको गुलरिया नगरपालिका ५ का वडाध्यक्ष मुमबहादुर मल्लले बताए। निर्माण कम्पनीले पैसा नपाएर काम छाडेपछि आयोजना लथालिंग भएको छ। उनले भने, सरकार र निर्माण व्यवसायीबीच आर्थिक द्वन्द्वात्मक अवस्था सिर्जना हुँदा जनताको काम समयमै सम्पन्न नहुने र वर्षातमा डुवानको समस्या दोहोरिने त्रास बढेको छ। आयोजना सुरु भएको यतिका वर्ष वितिसक्दा पनि योजना प्राथमिकीकरण गर्न राज्य गम्भीर नभएपछि सदरमुकाम डुब्ने चिन्ता थपिएको संघीय सांसद सञ्जयकुमार गौतमको भनाइ छ। अर्बौं रुपैयाँको लगानी भएको क्षेत्रमा सरकार गम्भीर भएन। निर्माणाधीन योजना समयमा सम्पन्न नभए सदरमुकाम जोखिममा रहन्छ। निर्माणाधीन काम अस्तव्यस्त छन्। उनले थपे, संसद्मै आवाज उठाउँदा उठाउँदैसमेत कुनै सुनुवाइ हुँदैन। ऊर्जा जलस्रोत तथा सिँचाइ मन्त्रालयको फागुन १० गतेको सचिव स्तरिय निर्णयले अर्थ मन्त्रालय बजेट तथा कार्यक्रम महाशाखासँग बबई भादा औरही नदी व्यवस्थापन आयोजनाका लागि थप १३ करोड ६६ लाख रूपैया व्यवस्थापनका लागि माग गरेको छ। बर्दियाको सबैभन्दा ठूलो चुनौती बबईको बाढी नियन्त्रण नै हो। केही प्वाइन्टहरूमा तत्काल काम सम्पन्न नभए वर्षातमा ठूलै समस्या आउन सक्ने बर्दियाका सहायक प्रमुख जिल्ला अधिकारी रोशनकुमार कठायतले बताए। काम रोकिए निर्माण सम्पन्न भएका कार्यको पनि बाढीका कारण औचित्य तहसनहस हुने अवस्था छ। उनले भने, तटबन्धको समस्यालाई विपत्को अत्यावश्यक समस्याका रूपमा उठाउने गर्छौं।"
नयाँ मोडालिटीमा बूढीगण्डकी,"काठमाडौं : जलाशययुक्त बूढीगण्डकी आयोजना निर्माणको किस्सा सुरु भएको ४५ वर्ष नाघिसक्यो। स्वदेशी कि विदशी लगानीमा बनाउने भन्नेमा नै सरकारले यत्तिका वर्ष बितायो। राजनीतिक प्रपञ्चबाट माथि उठ्न नसकेको नमुना आयोजनाको रूपमा बूढीगण्डकीलाई हेरिन्छ। राजनीतिक रूपमा गिजोलिएको यो आयोजनालाई सरकारको पछिल्लो निर्णयले स्वदेशी लगानीमा निर्माण गर्ने योजना बनायो। अब भने सरकारको ५१ प्रतिशत सेयर स्वामित्व हुने गरी आयोजनाको लगानीको मोडालिटी प्रस्ताव गरिएको छ। बूढीगण्डकी जलविद्युत् आयोजनाको लगानीको मोडालिटीको फाइल अन्तिम स्वीकृतिका लागि अर्थ मन्त्रालयमा छ। ऊर्जा, जलस्रोत तथा सिंचाइ मन्त्रालयअन्तर्गत गठित समितिले तयार पारेको प्रस्तावलाई मन्त्रालयले पारित गर्दै अन्तिम स्वीकृतिका लागि अर्थ पठाएको हो। अर्थसँगै मन्त्रिपरिषद्बाट पारितपछि उक्त मोडालिटी लागू भई आयोजना निर्माण अघि बढ्ने छ। सरकारले २०७९ असार २१ गते कम्पनी स्थापना गरिसकेको छ। ४५६ मेगावाटको माथिल्लो तामाकोसी आयोजना स्वदेशी लगानीमा बनेपछि बूढीगण्डकी पनि स्वदेशी लगानीमा बनाउन सरकार अघि बढेको हो। ऊर्जा मन्त्रालयका सहसचिव नविनराज सिंहको संयोजकत्वमा गठित समितिले लगानीको मोडालिटी अन्तिम टुंगोसहित मन्त्रालयलाई प्रस्ताव पेस गरेको थियो। समितिमा हाइड्रोइलेक्ट्रिसिटी इन्भेस्टमेन्ट एन्ड डेभलपमेन्ट कम्पनी लिमिटेड (एचआईडीसीएल)का प्रमुख कार्यकारी अधिकृत (सीईओ) अर्जुनकुमार गौतम, बूढीगण्डकी जलविद्युत् कम्पनी लिमिटेडका सीईओ डा जगतकुमार श्रेष्ठ, ऊर्जा मन्त्रालयका सिनियर डिभिजनल इन्जिनियर राजु महर्जन सदस्य थिए। समितिको प्रस्तावमा टेकेर सरकारले बूढीगण्डकी निर्माण अघि बढाउन सक्ने उक्त समिति सदस्य एवं एचआईडीसीएलका प्रमुख कार्यकारी गौतम बताउँछन्। प्रस्तावअनुसार आयोजनाको निर्माण लागत करिब ३ खर्ब १० अर्ब रुपैयाँ लाग्ने अनुमान गरिएको छ। कर्जा स्वपुँजी अनुपात ७०:३० अर्थात् कुल लागतको ७० प्रतिशत ऋण र ३० प्रतिशत सरकार, विद्युत् प्राधिकरण, आयोजना प्रभावित र सर्वसाधारण र सार्वजनिक निकायको हुने छ। कुल स्वपुँजीबापत ९२ अर्ब २१ करोड रुपैयाँ लगानी गर्नुपर्ने देखिन्छ। आयोजनाको कुल लागतमा २ खर्ब १८ अर्ब २६ करोडको कुल ऋण हुने प्रस्तावमा उल्लेख छ। सो ऋणको १ खर्ब ३९ अर्ब ९१ करोड रुपैयाँ सरकारको सहुलियत प्राप्त कर्जा र ७८ अर्ब ३५ करोड व्यावसायिक कर्जा हुने भनिएको छ। सरकारको २०८० कात्तिकको निर्णयअनुसार पेट्रोलियम पदार्थमा लगाएको पूर्वाधार शुल्कसमेत यस आयोजनामा उपयोग गर्न समितिले सुझाएको छ। सरकारले गर्ने लगानीमा उक्त पूर्वाधार शुल्कलाई पनि समावेश गर्न सकिने भनिएको छ। बूढीगण्डकी बनाउने भनेर सरकारले २०७३ बाट पेट्रोलमा कर उठाउन सुरु गरेको थियो। तत्कालीन अर्थमन्त्री विष्णुप्रसाद पौडेलले डिजेल र पेट्रोल आयात गर्दा भन्सार विन्दुमा नै प्रतिलिटर ५ रुपैयाँका दरले थप कर लगाउने घोषणा गरेका थिए। २०७६ मा दोब्बर बनाएर १० रुपैयाँ पुर्याइएको थियो। सरकारको कुल लगानी भाएबालिटी ग्याप फन्डिङ (भीजीएफ) बाहेक १ खर्ब ८६ अर्ब ९३ करोड रुपैयाँ हुनेछ। नेपाल सरकारले भीजीएफसहित २ खर्ब ६० अर्ब १३ करोड रुपैयाँ लगानी गर्नेछ। (भीजीएफ भनेको कुल कर्जा र स्वपुँजी लगानीबाट नपुगेको रकम हो। नपुग रकम सरकारले व्यवस्था गरेर आयोजनालाई लगानी योग्य बनाउन भीजीएफ को अवधारणा अघि आएको हो।) भीजीएफ नदिने हो भने सर्वसाधारणबाट सेयर जारी गरेर लगानी ल्याउने विषय र व्यावसायिक कर्जा उठाउन गाह्रो हुने भएकाले यो व्यवस्था लागू गर्न सुझाइएको एचआईडीसीयलका कार्यकारी प्रमुख गौतमले बताए। लगानीका लागि सर्वसाधारण जनताबाट १८ अर्ब ४४ करोड बराबरको सेयर जारी गरी लगानी उठाइने प्रस्तावमा उल्लेख छ। सरकारले प्रदान गर्ने सहुलियत प्राप्त ऋणको ब्याजदर वार्षिक १ प्रतिशत र ऋण अवधि ८ वर्षको निर्माण अवधिसहित ५० वर्ष कायम गर्नुपर्ने समितिको सुझाव छ। कर्मचारी सञ्चय कोष, नागरिक लगानी कोष, एचआईडीसीएल, सामाजिक सुरक्षा कोषलगायत वाणिज्य बैंकहरू सम्मिलित सहवित्तीयकरण गठन गरी आयोजनाका लागि आवश्यक पर्ने व्यावसायिक कर्जाको प्रबन्ध गर्नुपर्ने सुझाइएको छ। वित्तीय योजनाअनुसार व्यावसायिक कर्जामध्ये २० अर्बसम्म एचआईडीसीएलमार्फत ऊर्जा बन्ड जारी गरी उठाउन सक्ने व्यवस्था गरिएको छ। आयोजनाको आर्थिक वर्ष २०८१०८२ बाट निर्माण सुरु गरी आर्थिक वर्ष २०८८८९ मा निर्माण सक्न प्रस्ताव गरिएको छ। सोअनुसार पहिलो आर्थिक वर्षमा १७ अर्ब ३७ करोड, दोस्रो वर्ष १९ अर्ब १ करोड, तेस्रो वर्ष २३ अर्ब ८१ करोड, चौथो वर्ष ४१ अर्ब ६७ करोड, पाँचौ वर्ष ४४ अर्ब ९५ करोड, छैटौं वर्ष ८२ अर्ब ४९ करोड, सातौं वर्ष ४२ अर्ब ४३ करोड र अन्तिम वर्ष ३८ अर्ब ७४ करोड रुपैयाँ रकम आवश्यक पर्ने देखिन्छ। आयोजनाबाट विद्युत् उत्पादन मात्र नभई सिँचाइ, खानेपानी, मत्स्यपालन, जलयातायात, बाढी नियन्त्रण र पर्यटन जस्ता बहुपक्षीय फाइदाहरूसमेत प्राप्त गर्न सकिने भएकाले यसको रणनैतिक महत्व पनि छ। बूढीगण्डकी जलविद्युत् आयोजना निर्माणलाई स्वदेशी पुँजीको एकीकृत उपयोग गर्ने अवसरका रूपमा पनि लिन सकिन्छ। साथै पेट्रोलियम पदार्थको आयातबाट बर्सेनि अर्बौं रुपैयाँ बिदेसिने स्थितिलाई आयोजनाबाट उत्पादित हुने विद्युतले विस्थापन गरी देशको अर्थतन्त्रमा सकारात्मक प्रभाव पार्न सक्छ। लगानीको मोडालिटी टुंगो लगाउन यसअघिका प्रयास वाग्ले प्रतिवेदन बूढीगण्डकी जलविद्युत् आयोजना निर्माण सम्बन्धमा लगानीको खाका तयार गर्न २०७४ मंसिरमा राष्ट्रिय योजना आयोगका तत्कालीन उपाध्यक्ष डा स्वर्णिम वाग्लेको संयोजकत्वमा समिति गठन गरिएको थियो। समितिमा नेपाल राष्ट्र बैंकका गभर्नर, अर्थ मन्त्रालय र ऊर्जा, जलस्रोत तथा सिँचाइ मन्त्रालयका सचिवहरू, नेपाल विद्युत् प्राधिकरणका प्रबन्ध निर्देशक तथा ऊर्जा, जलस्रोत तथा सिँचाइ मन्त्रालयका सहसचिव सदस्य थिए। प्रतिवेदनले दिएका प्रमुख सुझावहरूः नेपाल विद्युत् प्राधिकरणको सहायक कम्पनीका रूपमा विशिष्टीकृत आयोजना कार्यान्वयन एकाइ स्थापना गर्ने। सो कम्पनीमा सरकार, प्राधिकरण, सम्झौतित बचत गर्ने संस्थाहरू (कर्मचारी सञ्चय कोष, नागरिक लगानी कोष, राष्ट्रिय बिमा संस्थान, बिमा कम्पनीहरू) लगायत जलविद्युत् लगानी तथा विकास कम्पनी, नेपाल टेलिकम, अपर तामाकोशी जलविद्युत् कम्पनी, चिलिमे जलविद्युत् कम्पनी, नेपाली सेना, नेपाल प्रहरीमा रहेको कल्याणकारी कोष तथा सर्वसाधारण र गैरबैंकिङ वित्तीय संस्थाहरूको समेत लगानी हुने व्यवस्था गर्ने। आयोजनालाई वित्तीय रूपमा सम्भाव्य बनाउन नेपाल सरकारले पुनर्वास, जग्गा अधिग्रहण तथा अन्य भौतिक पूर्वाधार विकासका लागि आयोजनाको कुल लागत (२७० अर्ब रुपैयाँ) को करिब ३५ प्रतिशत रकम भाएबालिटी ग्याप फन्डिङ (भीजीएफ) गर्ने। सरकारले आयोजनालाई नपुग ऋण भाएबालिटी ग्याप ल्यान्डिङ (भीजीएल) का रूपमा अति सहुलियतपूर्ण ब्याजदरमा उपलब्ध गराउने। उक्त रकम नेपाल सरकारले पेट्रोलियम इन्धनमा लगाएको पूर्वाधारकार्बन करबाट पूर्ति गर्ने। थिके प्रतिवेदन नेपाल विद्युत् प्राधिकरणका उपकार्यकारी निर्देशक प्रदीपकुमार थिकेको संयोजकत्वमा बूढीगण्डकी आयोजनाको लगानीको मोडालिटीका सम्बन्धमा समिति गठन गरेको थियो। समितिले गरेका सुझावहरूः आयोजनाको विद्युत् उत्पादनको अनुमतिपत्रको अविध ५० वर्ष कायम गर्ने। नेपाल सरकारले भाएबालिटी ग्याप फन्डिङ (भीजीएफ) बापत ७३ अर्ब रुपैयाँ प्रदान गर्ने। आयोजनाको निर्माण अवधिको ब्याज समेतको कुल लागत ३ खर्ब ६ अर्बलाई ऋण र स्वपुँजी लगानीको अनुपात ७०ः३० कायम हुने गरी नेपाल सरकारको सहुलियतपूर्ण ऋण १ खर्ब ८० अर्व, व्यावसायिक कर्जा ३४ अर्ब ६० करोड र स्वपुँजी ९१ अर्ब ९० करोडको प्रबन्ध गर्ने। नेपाल सरकारबाट प्रदान हुने सहुलियत प्राप्त कर्जाको व्याजदर वार्षिक १ प्रतिशत कायम गर्ने। स्वपुँजी बापतको रकम विद्युत् प्राधिकरण, कर्मचारी सञ्चय कोष, नागरिक लगानी कोष, नेपाल टेलिकम, बिमा कम्पानीहरूलगायत सर्वसाधारण जनताबाट जुटाउने आयोजनाको विकास क्रमः विसं २०३५ सालमा यो आायोजनाको पहिचान भएको थियो। स्नोई माउन्टेन इञ्जिनियरिङ कर्पोरेसनले बढीमा ३ सय मेगावाट क्षमतामा विद्युत् उत्पादन गर्ने सुझाव दिएको थियो। २०३९ सालदेखि २०४१ सालसम्म सम्भाव्यता अध्ययन गरियो। बाबुराम भट्टराई प्रधानमन्त्री हुँदा २०६९ सालमा पाँचै विकास क्षेत्रमा जलाशयुक्त जलविद्युत् आयोजना बनाउने महत्वाकांक्षी आयोजनाको अवधारणा विकास भयो। राजधानी र राजमार्गबाट नजिक पर्ने भन्दै १२०० मेगावाट क्षमताको बूढीगण्डकी जलाशययुक्त जलविद्युत् आयोजनालाई अघि बढाउने प्रक्रिया सुरु भयो। २०६९ को कात्तिक २ गते बूढीगण्डकी विकास समिति गठन भई यसको थप प्रक्रिया अघि बढ्यो। जेडिई कन्सल्ट प्रालि र एनईएसएस प्रालिसँग सहकार्य गरी फ्रान्सको ट्रयाकबेल इञ्जिनियरिङ एसएले २०७१ सालमा यसको विस्तृत अध्ययन प्रतिवेदन (डिपिआर) तयार गरेर सरकारलाई हस्तन्तरण गयो। यो आयोजनाको बाँध त्रिशूली र बूढीगण्डकीको दोभानबाट करिब दुई किलोमिटरमाथि गोरखा जिल्लाको घ्याल्चोक र धादिङ जिल्लाको सलाङको बीच बूढीगण्डकी नदीमा रहनेछ। त्यहाँ २६३ मिटर अग्लो बाँध बाँधेपछिे ६३ वर्ग किलोमिटर फराकिलो जलाशय बन्नेछ, जसले ९६,३०० हेक्टरे भूभाग ओगट्नेछ। जलाशयले गोरखाका घ्याल्चोक, दर्बुङ, भुम्लिचोक, फुजेल, नाम्जुङ, बुङ्कोट, आश्राङ, बोर्लाङ, धावा, तन्द्राङ, आरुपोखरी, आरुचनौटे, आरुआरुवाङ र थुमी गरी १४ वटा साविकका गाविस डुबानमा पर्ने छन् भने धादिङका सलाङ, मैदी, खरी, चैनपुर, ज्यामरुङ, मार्पाक, सल्यानकोट, त्रिपुरेश्वर, अग्निचोक, सल्यानटार, मूलपानी, बुढाथुम र बसेरी गरी १३ गाविसका भूभाग डुबानमा पर्नेछन्। जलाशयका कारणले २,५६६ हेक्टर खेतीयोग्य भूमी, २,४०३ हेक्टर वनक्षेत्र र बाँकी १,३०० हेक्टर नदी, भीर, पहरा, धार्मिक स्थल आदि डुवानमा पर्नेछन्। जलाशयका कारणले घर, जग्गा दुवै डुबानमा परी ३ हजार ५ सय ६० घरपरिबार भौतिक एवं आर्थिक रुपमा पूर्ण विस्थापित हुनुपर्ने छ। जग्गा जमिन सबै डुबानमा पर्ने परिवार संख्या ४,५५७ रहेको छ। यसरी आयोजनाबाट ८,११७ घर परिवार बूढीगण्डकी उपत्यकाबाट विस्थापित हुनेछन्। डीपीआर तयार गरी मुआब्जाका लागि ५८ हजार रोपनीको कित्ताकाट गरेपछि २०७४ सालमा विकास समिति खारेज भयो। त्यसपछि स्थापना भएको बूढीगण्डकी जलविद्युत् आयोजना मुआव्जा वितरण पुनर्वास तथा पुनस्र्थापना एकाइ कार्यालयले काम अघि बढायो। पछिल्ला प्रगति यस आयोजना निर्माणका लागि डुबान क्षेत्रभित्र पर्ने जग्गाहरू र सोमा बनेका संरचनाहरू र रूख बोटबिरुवाहरू तथा फलफूलहरू लगायतका सम्पत्तिहरूको मुआब्जा तथा क्षतिपूर्ति दिई अधिग्रहण गर्ने कार्य अन्तिम चरणमा रहेको छ। हालसम्म मुआब्जा वितरण र अध्ययन लगायत अन्य समेत गरी करिब ४३ अर्ब रकम खर्च भएको छ। आयोजनाको सम्भाव्यता अध्ययन, आयोजनाको वातावरणीय अध्ययन, विस्तृत आयोजना अध्ययन प्रतिवेदन तथा टेन्डर कागजात तयार गर्ने कार्य सम्पन्न भएको छ। आयोजनाको स्वीकृत वातावरणीय अध्ययनअनुसार बूढीगण्डकीबाट प्रभावित गोरखा जिल्लातर्फ मिति २०७२१२२१ र धादिङ जिल्लातर्फ मिति २०७२१२२० मा जग्गा अधिग्रहणका लागि सूचना प्रकाशन भै जग्गा अधिग्रहण कार्य सुरु भएको थियो। मिति २०७३।०९।१९ धादिड जिल्लातर्फ र २०७३।०८।११ गोरखा जिल्लातर्फ बजार क्षेत्रभन्दा बाहेकको मुआब्जा निर्धारण गरिएको तथा मिति २०७६।०८।१५ दुवै जिल्लातर्फ बजार क्षेत्रभित्रको जग्गाको मुआब्जा निर्धारण गरी वितरण गरिएको थियो। साथै दुबै जिल्लातर्फ मिति २०७८।१२।२१ गते घरगोठलगायत भौतिक संरचनाहरू रूख, बोटविरुवा तथा फलफूलहरूको क्षतिपूर्ति निर्धारण गरी वितरण गरिएको थियो। हालसम्म जग्गाधनी पुर्जा भएको जग्गाको मुआब्जा तथा क्षतिपूर्ति वितरण करिब ९५ प्रतिशत भएको छ। आयोजनाको वातावरण, मुआब्जा वितरण, पुनर्वास तथा पुनस्र्थापना एकाइबाट उक्त कार्यहरू भएका थिए। आयोजनाको विस्तृत आयोजना अध्ययन प्रतिवेदनअनुसार आयोजनाको निर्माण कार्यलाई तीनवटा लटमा विभाजन गरी निर्माण गर्ने प्रस्ताव गरिएको छ। पहिलो लटमा निर्माण कार्यका लागि तयारी कार्यहरू सडक, पुल, क्याम्प जस्ता निर्माण कार्य गर्ने, दोस्रो लटमा ड्याम निर्माणसम्बन्धी कार्यहरू गर्ने र तेस्रो लटमा इन्टेक, पावरहाउस, इलेक्ट्रोमेकानिकल, ट्रान्समिसन लाइनसम्बन्धी कार्यहरू गर्ने गरी प्रस्ताव भएको छ। यसै प्रस्तावअनुसार आयोजना निर्माणका लागि आवश्यक पर्ने परामर्श सेवाको आशयपत्र आह्वानका लागि तयारी भइरहेको छ। यसै आर्थिक वर्षमा परामर्शदाता ठेक्का खरिद कार्य सम्पन्न गर्ने लक्ष्य रहेको छ। आगामी आर्थिक वर्षमा आयोजना निर्माणका लागि लट १ः पूर्वतयारी कार्य र लट २ः ड्याम निर्माण कार्यका लागि ठेक्का खरिद कार्य गरी निर्माण कार्य प्रारम्भ गर्ने योजना आयोजनाको छ।"
