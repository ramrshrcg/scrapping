शीर्षक,विवरण
निर्मला पन्तलाई न्याय कहिले ?,"कञ्चनपुर भीमदत्त नगरपालिकाकी १३ वर्षीया निर्मला पन्तको बलात्कारपछि हत्या भएको आज पाँच वर्ष पूरा भएको छ। १० साउन २०७५ मा साथीको घर जान भनी घरबाट निस्किएकी उनको ११ साउनमा उखुबारीमा शव फेला परेको थियो। निर्मला हत्याको पाँच वर्ष बित्दा पनि प्रहरी प्रशासनको अनुसन्धान भने अझै शून्य छ। हत्याको अनुसन्धान गहन रूपमा गर्ने भन्दै यसबीच पाँच जना आईजीपी सर्वेन्द्र खनाल, ठाकुर ज्ञवाली, शैलेश थापा क्षेत्री, धीरजप्रताप सिंह र वसन्तबहादुर कुँवर फेरिए तर पनि अनुसन्धानले गति लिन सकेन। सुरुकै अवस्थामा तत्कालीन प्रहरीको चरम त्रुटि र लापरबाहीले आजसम्म अनुसन्धान ज्यूँका त्यूँ छ। अझै हत्याको सुरुको अवस्थामा दोषी देखाइएका दिलीपसिंह विष्टमाथि नै प्रहरी रुमल्लिएर बसिरहेको छ तर उनलाई अभियुक्त बनाउन पर्याप्त प्रमाण केही छैन। प्रहरीले अझैसम्म न दोषी पत्ता लगाउन सकेको छ, न यो प्रकरण सेलाउन नै सकेको छ। यसले प्रहरीको कार्यक्षमतामा समेत प्रश्न चिह्न खडा भइरहेको छ। निर्मलाको हत्याको विरोधमा त्यतिबेला पूरै देश उर्लिएको थियो। सडकदेखि सदनसम्म, देशदेखि विदेशसम्म हत्यारालाई पत्ता लगाई पीडितलाई न्याय दिलाउन आन्दोलनहरू भएका थिए तर ती आन्दोलनको प्रतिफल आज पनि शून्य नै छ। घटना भएको पाँच वर्षसम्म पनि प्रहरीले निर्मलाको हत्यारालाई सार्वजनिक गर्न सकेको छैन। उनी पछि पनि अन्य धेरै निर्मलाले यस्तै घटनाबाट आफ्नो ज्यान गुमाउन पुगे भने कति अझै दिनहुँ यस्तै घटनाहरूको सिकार भइरहेका छन्। २०७५ देखि अहिलेसम्म पाँच वर्षको तथ्यांकलाई हेर्ने हो भने पनि ३१ जनाको बलात्कारपछि हत्या भएको प्रहरीको तथ्यांकमा छ जसमध्ये २२ जना बालिका र ९ जना महिला छन्। देशैभरि २०७५०७६ मा ११ जना, २०७६०७७ मा २ जना, २०७७०७८ मा ४ जना, २०७८०७९ मा ९ जना र २०७९०८० मा ५ जना छन्। त्यस्तै पाँच वर्षमा कोसी प्रदेशमा ८ जना, मधेस प्रदेशमा ७ जना, बागमतीमा १ जना, गण्डकीमा ३ जना, लुम्बिनीमा १ जना, कर्णालीमा ३ जना, सुदूरपश्चिममा ६ जना र उपत्यकामा २ जना छन्। यस तथ्यांकबाट पनि के बुझ्न सकिन्छ भने अहिले पनि धेरै बालिका नै बलात्कारको घटनामा पर्ने र हत्या पनि उनीहरूकै धेरै भइरहेको स्पष्ट हुन सकिन्छ। यसले समाजमा हाम्रा बालिका दिनप्रतिदिन असुरक्षित बन्दै गइरहेको कुरालाई नकार्न सकिन्न। बलात्कार समाजको सबैभन्दा क्रूर, निकृष्ट, अमानवीय र जघन्य अपराध हो। यो वास्तविकतालाई जान्दाजान्दै आज पनि समाजमा यस्ता घटनाहरूले प्रश्रय पाइरहेकै छन्। घटना न्यूनीकरण हुँदै जानुपर्नेमा झन् मौलाउँदै यसले समाजमा जरा गाडेर फैलिरहेको छ। के बालिका, के युवती, के महिला अनि के वृद्ध महिला कोही कहीँ पनि सुरक्षित छैनन्। केही दिनअघि मात्र सार्वजनिक भएको एउटा घटनाले यस दृष्टान्तलाई प्रष्ट बुझन र देख्न सकिन्छ। गत साउन ५ गते एक ७३ वर्षीया वृद्ध महिला बलात्कृत भइन्। प्यूठान स्वर्गद्वारी नगरपालिकाकी ती वृद्ध महिलालाई छोरा नाति उमेरका दुई व्यक्तिले बलात्कार गरे। आँखाको उपचार गराउन तुल्सीपुर आएकी ती वृद्धाको कोही आफन्त नभएको र होटलमा बस्नलाई पैसासमेत नभएकोले सडककै पेटीमा बसेकी थिइन्। त्यही समयमा उनीहरूले खाना र बस्न व्यवस्था गरिदिने भन्दै फकाएर लगेको र बसपार्कमा पार्किङ गरिरहेको बसभित्र लगेर बलात्कार गरेका खुल्न आएको छ। हजुरआमा समानकी ती वृद्धालाई नीच हर्कत गर्न पछि नपर्ने ती व्यक्तिहरूको मानसिकतालाई नियाल्ने हो भने समाज र हाम्रो चेतना अनि संस्कारको यसले खिल्ली उडाएको छ। प्रहरी प्रधान कार्यालय नक्सालका अनुसार पाँच वर्षको तथ्यांकलाई हेर्ने भने पनि देशैभरि यस्ता घटनामा वृद्धि भइरहेका छन्। देशैभरि आर्थिक वर्ष २०७५०७६ मा २,२३० जना, २०७६०७७ मा २,१४४ जना, २०७७०७८ मा २,५३२ जना, २०७८०७९ मा २,३८० जना र २०७९०८० को जेठसम्ममा २,१३१ जना बालिका तथा महिला बलात्कारको सिकार हुन पुगे। जसमध्ये सबैभन्दा धेरै प्रदेश १ मा पाँच वर्षमा २,६५३ जना पीडित भए भने सबैभन्दा कम कर्णाली प्रदेशमा पाँच वर्षमा ७ सय ७६ जना प्रभावित भए। यस तथ्यांकबाट पनि के बुझ्न सकिन्छ भने बलात्कारको घटना देशैभरि क्रमिक रूपमा फैलँदो छ र सबैभन्दा धेरै कोसी प्रदेशमा भइरहेको छ। यी त प्रहरीमा दर्ता हुन पुगेका तथ्यांकमात्रै हुन्, प्रहरीसम्म नपुगेका, गाउँघरमै डरधम्की दिएर मिलापत्र गराएका र दर्ता नभएका घटनाहरू कति छन् कति। त्यसको कुनै लेखाजोखा छैन। अहिले पनि १८ वर्षभन्दामुनिका बालिका नै धेरै प्रभावित छन्। एकातर्फ पीडित र उनको परिवारलाई मेरा कारण बलात्कार भएको होइन र म दोषी छैन, यो अपराध हो भन्ने कुराको महसुस अझै हुन सकेको छैन भने अर्कोतर्फ परिवारले यसलाई इज्जत र मान प्रतिष्ठासँग जोडेर हेर्ने संकुचित सोचले पीडितहरूलाई थप पीडामय जिन्दगीमा बाँच्नुपर्ने अवस्था छ। मुलुकी अपराध संहिता, २०७४ अनुसार बलात्कारपछि हत्याका दोषीलाई आजीवन काराबास सजाय हुने व्यवस्था छ। यस्तै, १० वर्षभन्दा कम र ७० वर्षभन्दा माथिकालाई बलात्कार गरे जन्मकैदको सजाय हुन्छ। त्यस्ता घटनामा दोषीले २५ वर्ष जेल बस्नुपर्छ। तर कानुनमा अपराधको सजाय व्यवस्था स्पष्ट तोकिए पनि कार्यान्वयन तहमा सरकारी संयन्त्र चुकिरहेको छ। साथै कमजोर र मुद्दा फैसलामा वर्षौं कुर्नुपर्ने झन्झटिलो न्याय प्रणालीले उल्टै दोषीलाई नै राहत मिलिरहेको छ। क्यानडा, बेलायतजस्ता संसारका थुप्रै देशमा बलात्कारको मुद्दामा उजुरी गर्ने कुनै हदम्याद छैन जसकारण पीडितले अनुकूल पर्ने जुनसुकै बेला न्यायको ढोका ढक्ढक्याउन सक्छन्। अमेरिका, जर्मनीलगायत देशमा बलात्कारका घटनामा उजुरी गर्ने हदम्याद कम्तीमा २० वर्षको छ । तर हाम्रो देशमा दुईवर्षे हदम्यादले पीडितले समय छँदै मुृद्दाको उजुरी नदिए जीवनभरि न्यायबाट वञ्चित हुनुपर्ने बाध्यता छ। यस्तो व्यवस्थालाई अन्तर्राष्ट्रिय मापदण्डअनुसार सरकारले यथाशक्य छिटो परिमार्जन गर्नु जरुरी छ। हुन त बलात्कारजन्य घटनाहरूको सुनुवाइको लागि यहाँ अलग्गै अदालत छैन। संविधानले यस्ता घटनाहरूको छिनोफानो फास्ट ट्याक प्रणालीअनुसार गर्नुपर्ने व्यवस्था गरेको छ तर त्यो कागजमै सीमित छ, व्यवहारमा छैन। बलात्कारका मुद्दालाई गम्भीर रूपमा लिन्छौं भन्ने तर, व्यवहारमा नलिने फौजदारी प्रणाली कायमै रहेकाले पीडितहरूले थप पीडा पाइरहेकै छन्। अहिले पनि मुद्दाको कयौं वर्षपछि मात्रै छिनोफानो हुने कमजोर न्याय प्रणाली छ, जसले पीडितले ह्युमिलेसनको महसुस गरिरहेका छन्। त्यसैले मुद्दालाई फास्ट ट्याक प्रणालीमा लग्नुको विकल्प छैन। यस व्यवस्थाले मात्रै समयमा घटनाहरूको चुस्त दुरुस्त छिनोफानो गर्दै अपराधीलाई कडाभन्दा कडा सजाय दिलाउनमा मद्दत गर्छ। अनि पीडितले वास्तविक न्यायको अनुभूति गर्न सक्छन्। यसका लागि कानुन कार्यान्वयन गर्ने निकाय, राज्य सबै संवेदनशील बन्नुपर्छ। साथै पीडितलाई कानुनी न्यायसँगै सामाजिक न्यायका साथ समाजमा बाँच्न र बस्न सक्ने वातावरण निर्माणमा सबैको पहलकदमी भूमिका हुनुपर्छ।"
नीतिगत निर्णय दुरुपयोग!,"मन्त्रिपरिषद्को नीतिगत निर्णयलाई अख्तियारले अनुसन्धान गर्न नपाउने व्यवस्था गरिएको छ। किन ? बहुदलीय व्यवस्थाको पुनस्र्थापनापछि चर्चामा आएको विषय हो, नीतिगत निर्णय। पञ्चायती व्यवस्थाको अन्त्यसँगै बहुदलीय व्यवस्थाको पुनस्र्थापना २०४६ सालमा भएको थियो। प्रजातान्त्रिक व्यवस्थामा चर्चामा आएको नीतिगत निर्णय आखिर के हो त ? साधारणतया सरकारले नागरिकको जनजीविकामा प्रत्यक्ष सरोकार राख्ने र बहुसंंख्यक जनताको हित हुने विषयहरूलाई सदनबाट विधेयकको रूपमा पास गर्दा ढिला हुने भए तत्काल निर्णय गर्न मन्त्रिपरिषद्बाट गरिने निर्णयलाई नीतिगत निर्णय भन्ने गरिन्छ। जसलाई कानुनको रूपमा मान्ने प्रचलन रहँदै आएको छ। नीतिगत निर्णयले जनताको जीवनस्तरमा प्रत्यक्षरूपमा सकारात्मक प्रभाव पार्ने गर्छ। तर, बहुदलीय व्यवस्थाको पुनस्र्थापनापछिका शासकहरूले गरेका केही नीतिगत निर्णय जनताको जीवनसँग कुनै सरोकार नराखी प्रत्यक्ष व्यक्तिगत फाइदा लिने गरी भएका छन्। जुन विवादित पनि छन्। चाहे पञ्चायतकालमा भ्रष्टाचारको आरोपमा थुनामा रहेका ठूलाठूला भ्रष्टाचारका मुद्दा फिर्ता लिने निर्णय होस्, या कुनै अमूक संस्थालाई फाइदा पुग्ने गरी सरकारी जमिनलाई व्यक्तिगत रूपमा फाइदा हुनेगरी उपलब्ध गराइएका निर्णय। के सरकारले गरेको नीतिगत निर्णयले जनताको जनजीविकामा प्रत्यक्ष प्रभाव पारेको छ या जनताको स्तरोन्नति भएको छ ? बिल्कुल छैन। सरकारले गरेका नीतिगत निर्णयहरूले जनतालाई प्रत्येक्ष फाइदा नभई नितान्त व्यक्तिगत लाभतर्फ केन्द्रित भएको पो देखिन्छन्। आमजनतालाई नोक्सानी भएको छ। तत्कालीन प्रधानमन्त्री गिरिजाप्रसाद कोइरालाले श्रीमतीको नाममा स्थापना गरेको सुष्मा कोइराला मेमोरियल ट्रस्टलाई नीतिगत निर्णय गरी साँखुमा रहेको सार्वजनिक जमिन उपलब्ध गराएका थिए। श्रीमतीको नाममा खुलेको, छोरी सञ्चालक रहेको र नितान्त व्यक्तिगत फाइदाका लागि खुलेको गैरसरकारी संस्थालाई सयौं रोपनी जमिन नीतिगत निर्णय गरी उपलब्ध गराउनु शक्तिको चरम दुरुपयोग थियो। यद्यपि उक्त जमिनको विषयमा अदालतमा मुद्दा पयो। केही जमिन अदालतले सार्वजनिक कायम गयो। तर, बाँकी जमिन संरचना निर्माण भएको भन्दै सोही ट्रस्टलाई दिने निर्णयलाई मान्यता दियो। जहाँ अहिले सुष्मा कोइराला मेमोरियल अस्पताल चलिरहेको छ। यसरी सार्वजनिक अर्थात् सरकारी जमिन व्यक्तिलाई फाइदा गराउने गरी उपलब्ध गराउने सिलसिला अहिले झनै मौलाएको छ। चाहे त्यो चन्द्रागिरिको डाँडालाई कौडीको भाउमा लामो समयलाई दिइएको लिजको विषय होस्, अथवा गोकर्णको जंगल रिसोर्ट लामो समय लिजमा दिने निर्णय। यस्ता नीतिगत निर्णयहरू नेपालभर धेरै ठाउँमा भएका छन्। नीतिगत निर्णय गर्ने सिलसिला नारायणहिटी दरबारभित्र रेस्टुरेन्ट चलाउने गरी समेत गरिए। जनताको व्यापक विरोधपछि सरकारले बतास इन्टरनेसनलसँगको सम्झौता भंग गरी अस्थायी संरचना भत्काउन लगायो। सत्तामा कब्जा जमाएका प्रभावशाली व्यक्तिहरूले आफन्त या व्यापारिक पार्टनरहरूलाई नीतिगत निर्णय गरी सरकारी जमिन, जंगल र डाँडाहरू उपलब्ध गराई चरम सरकारी सम्पत्तिको दुरुपयोग गर्ने र व्यक्तिगत फाइदा लिने क्रम अहिले बढिरहेको छ। मन्त्रिपरिषद्ले निर्णय गरेपछि त्यो कानुनसरह हुने र त्यसमा कसैले चुनौती दिन नसक्ने भन्ने नजिर स्थापना गरिएको छ। अदालतमा विचाराधीन गम्भीर प्रकारका फौजदारी मुद्दाहरूसमेत सरकारले चोरबाटोबाट निर्णय गर्दै अपराध कर्ममा रहेका व्यक्तिहरूलाई उन्मुक्ति दिइरहेको छ। जसले गर्दा शक्तिशाली व्यक्ति या सत्ताको नजिक रहेका मानिसलाई जतिसुकै ठूलो अपराध गरे पनि मुलुकको प्रचलित कानुनले छुन सक्दैन भन्ने नजिर स्थापना हुन पुगेको छ। अझ पछिल्लो समयमा सरकारका नीतिगत निर्णयहरू भ्रष्टाचारको आरोपबाट छुटकारा पाउनकै लागि मात्र गर्न थालिएका छन्। २०६२०६३ को राजनीतिक परिवर्तनपछि बनेका सरकारहरूले नीतिगत निर्णयलाई व्यक्तिगत फाइदा लिने र भ्रष्टाचारको आरोपबाट उन्मुक्ति लिने अस्त्र बनाएका छन्। जसअनुसार माधव नेपाल र डा बाबुराम भट्टराईको सरकारले मुुलुकको कार्यकारीको निवास (प्रधानमन्त्रीको निवास) रहेको बालुवाटारको सरकारी जमिनलाई पर्खालसमेत सार्न लगाई नीतिगत निर्णयको बहानामा व्यक्तिगत फाइदा हुने निर्णय गरेका छन्। जुन अहिले ललिता निवास प्रकरणको नाउँले चर्चित छ। स्मरण रहोस्, नेपालको भूमिसुधार ऐनले सरकारी जमिनलाई कानुन नलाग्ने व्यवस्था गरेको छ। तर माथि उल्लेखित सरकारहरूले नक्कली मोही खडा गरी सरकारी जमिनलाई समेत भूमिसुधार ऐन लाग्नेजस्ता नीतिगत निर्णय गर्दै नक्कली मोही खडा गरी सरकारी जमिन बेचबिखन गर्ने र आर्थिक लाभ लिने व्यवस्था मिलाएका थिए। एकातिर सरकारी जमिनमा नक्कली मोही खडा गरी नक्कली मोहीलाई सरकारी जमिन दिने निर्णय गरियो। अर्काेतिर त्यस्ता निर्णयहरूलाई समेत मुलुकको भ्रष्टाचार नियन्त्रण गर्न व्यवस्था गरिएको नेपालको संवैधानिक निकायमध्येको अख्तियार दुरुपयोग अनुसन्धान आयोगले छानबिन गर्न नसक्ने बनाइयो। मन्त्रिपरिषद्को नीतिगत निर्णयलाई अख्तियारले अनुसन्धान गर्न नपाउने गरी प्रधानमन्त्रीअन्तर्गत राखिएको छ। प्रधानमन्त्रीले भ्रष्टाचार गरेको स्पष्ट भए पनि उसको बारेमा अनुसन्धान गर्नु परे भ्रष्टाचारीकै अनुमति लिनुपर्ने व्यवस्थाले भ्रष्टाचारलाई मलजल गरेको मात्र छैन, नियमलाई समेत हास्यास्पद बनाएको छ। के त्यसो हो भने मन्त्रिपरिषद्ले नीतिगत निर्णयको नाउँमा नेपालको सार्वभौमसत्तामा आँच आउने निर्णय गयो भने के त्यो निर्णय नेपालीका लागि बाध्यकारी हुन्छ ? के त्यस्ता निर्णयहरू वैध हुन्छन् ? के मुलुकको प्रधानमन्त्री संविधान र प्रचलित कानुनभन्दा माथि हुन्छ ? अहिले नेपाल सरकारका प्रधानमन्त्री र भूपूप्रधानमन्त्रीहरू बेलगामजस्ता देखिएका छन्। अझ अहिले अनौठो त के रहेको छ भने ललिता निवासको भ्रष्टाचार प्रकरणमा टिप्पणी उठाउने, फाइल अगाडि बढाउने अर्थात् प्रधानमन्त्रीको निर्देशन पालना गर्ने मानिसहरू भ्रष्टाचारको आरोपमा नियन्त्रणमा लिइएका छन्। तर मुख्य निर्णयकर्ता प्रधानमन्त्रीहरूले भ्रष्टाचारको नियन्त्रण गर्नुपर्ने जस्ता ठूलाठूला गफ हाँक्दै उन्मु्क्ति पाइरहेका छन्। नीतिगत निर्णयको आडमा भ्रष्टाचारजन्य कार्यहरू हुँदासमेत भ्रष्टाचारको छानबिन गर्ने निकायहरू निरीह बनेका छन्। राष्ट्रको प्रवेशद्वार अर्थात् गेटको रूपमा रहेको त्रिभुवन अन्तर्राष्ट्रिय विमानस्थलबाट सयौं किलो सुन अवैध रूपमा आयात हुँदासमेत जिम्मेवारीबोध गर्ने निकायका प्रमुखहरू पानी माथिको ओभानो बनिरहेका छन्। अर्काेतर्फ हरेक दिन नेपालबाट सयौं होनाहार युवा बिदेसिने क्रम रोकिएको छैन। करिब तीन करोड जनसंख्यामा झन्डै एक तिहाइ जनसंख्या मुलुकबाट बाहिर गइसकेका छन्। तर राष्ट्रको ऋण २२ खर्ब नाघिसकेको छ। ऋण ल्याएर कति उद्योगको स्थापना भए ? रोजगारी कति सिर्जना भयो ? त्यो प्रश्नकै रूपमा छ। संघीयता टिकाउन नागरिकलाई नयाँनयाँ करको बोझ थुपारिएको छ। त्यतिमात्र होइन, ठूलो संख्यामा विदेशी ऋण नेपालले भोग्दासमेत रोजगारीको अवसर सिर्जना गरी विदेश पलायन हुनबाट रोक्नेतर्फ सरकार उदासीन छ। के संघीयता टिकाउनकै लागि नेपालीले विदेशी ऋणको भारी बोकिरहने ? के यसरी नै संघीयता टिकिरहन सक्छ ? नेपालजस्तो सानो मुलुकमा आठवटा सरकार र सयौं मन्त्री बनाएकै भरमा देश विकास हुन्छ ? यसतर्फ राज्य सञ्चालकहरूले गम्भीर हुने कि ?"
राष्ट्रिय फुटबल टोलीमा तीन खेलाडी थपिए,"काठमाडौं : राष्ट्रिय फुटबल टोलिका मुख्य प्रशिक्षक भिन्सेन्जो अल्बर्टो एनेसले फिफा विश्वकप फुटबल२०२६ र एएफसी एसियन कप२०२७ को एसिया छनोटका लागि आज प्रारम्भिक टोलीमा तीन खेलाडी थपेका छन्। थपिएका खेलाडीमा फ्रेन्ड्स क्लबमा मिडफिल्डर सन्तोष खत्री, कुशल फुयाल र जावलाखेल युथ क्लबका फरवार्ड हिसुब थपलिया छन्। उनीहरू थपिएसँगै अब प्रारम्भिक टोलीमा ३३ सदस्यीय टोली बनेको छ। प्रशिक्षक भिसेन्जोले तीन खेलाडीको आत्मविश्वास बढाउन राष्ट्रिय टोलीमा स्थान दिएको बताए। नेपालको राष्ट्रिय फुटबल टोलीले विश्वकप र एसिया कप छनोटको प्रारम्भिक चरणमा लाओससँग खेल्नेछ। नेपाल र लाओसवीचको खेल होम एन्ड अवे गरी दुई खेल हुनेछ। जसमा पहिलो लेग अक्टोबर १२ तारिखमा हुनेछ भने दोस्रो लेग अक्टोबर १७ तारिखमा हुनेछ। यस खेलमा नेपालले विजयी हासिल गरेमा दोस्रो चरणमा प्रवेश गर्नेछ। नेपाली टोलीले आगामी अगष्ट १ तारिखदेखि बन्द प्रशिक्षणको सुरुआत गर्ने जनाएको छ। प्रारम्भिक चरणमा छनोट भएका नेपाली टोलीको गोलकिपरमा किरण लिम्बु, अनिष देउला, दीप कार्की र अभिषेक बराल छन्। त्यस्तै डिफेन्डरमा बिमल पाण्डे, सनिष श्रेष्ठ, अनन्त तामाङ, देबेन्द्र तामाङ, अशिष श्रेष्ठ, रोहित चन्द, सिमान्त थापा, अन्जल महर्जन, छिरिङ लामा र अन्जन राई छन्। मिडफिल्डरमा एरिक विष्ट, सुदीप गुरुङ, लाकेन लिम्बु, आभाष लामिछाने, उत्सव राई, बिशाल तामाङ, बिबेक पौडेल, कृतिश रत्न छुन्जु, सन्तोष खत्री र कुशल फुयाल छन् भने फरवार्डमा आयुश घलान, नवयुग श्रेष्ठ, अन्जन विष्ट, मनिष डाँगी, आषिश चौधरी, बिमल घर्तिमगर, जिलेस्पी जंग कार्की, दिनेश हेन्जन र हिशुब थपलिया छन्।"
नेल्सन मण्डेला स्मृति पुस्तिकामा नेपालीको पनि हस्ताक्षर,"लन्डन : विश्वका झन्डै ७ सय प्रभावशाली व्यक्तित्व एवम् सेलिब्रेटीहरूले हस्ताक्षर गरेको दक्षिण अफ्रिकाली नेता नेल्सन मण्डेलाप्रति समर्पित एक पुस्तिकामा पहिलोपटक एक नेपालीले हस्ताक्षर गरेका छन्। मण्डेलाप्रति श्रद्धाञ्जली व्यक्त गर्न बेलायती संसद्मा राखिएको हस्तलिखित हाउस अफ कमन नेल्सन मण्डेला मेमोरियल बुक मा बेलायतस्थित सफल नेपाली व्यवसायी एवं समाजसेवी रवीन्द्रजंग लामिछानेले हस्ताक्षर गरेका हुन्। बेलायती अभियानकर्मी निक क्यारमको पहलमा स्थापित पुस्तिकामा अमेरिकी पूर्वराष्ट्रपति बराक ओबामा, बेलायती पूर्वप्रधानमन्त्रीहरू टोनी ब्लेयर र डेभिड क्यामरनदेखि चर्चित फुटबलर डेभिड बेकह्याम, संयुक्त राष्ट्रसंघका पूर्वमहासचिव कोफी अन्नानसम्मले श्रद्धाञ्जली सन्देश लेखेका छन्। राजनीति, कला, संगीत, खेलकुद, व्यवसायलगायतका विविध क्षेत्रमा अन्तर्राष्ट्रिय स्तरमै ख्यातिप्राप्त व्यक्तित्वहरूको सन्देश पुस्तिकामा समेटिएको छ। पुस्तिका संस्थापक क्यारमले एक प्रेस वक्तव्य जारी गर्दै बेलायतस्थित नेपाली व्यवसायी रवीन्द्रजंग लामिछानेले उक्त पुस्तिकामा पहिलो नेपालीका रूपमा सन्देश लेखेको जानकारी दिएका छन्। उनले भनेका छन्, २०औं शताब्दी नायक मण्डेलाप्रति समर्पित पुस्तिकामा रवीन्द्रजंग लामिछाने पछिल्लो हस्ताक्षरकर्ता बनेकोमा मलाई गौरव लागेको छ। यता, पुस्तिकामा हस्ताक्षर गर्ने अवसरका लागि लामिछानेले पनि गौरव व्यक्त गरेका छन्। संसारका ७ सय शीर्ष नेता तथा सेलिब्रेटीहरूले हस्ताक्षर गरेको पुस्तिकामा मण्डेलाप्रति श्रद्धाञ्जली व्यक्त गर्न आमन्त्रित हुँदा मलाई ठूलो सम्मान महसुस भएको छ, उनको भनाइ छ। यसैबीच, लामिछाने एक प्रतिष्ठित अन्तर्राष्ट्रिय अवार्डबाट सम्मानित भएका छन्। हाउस अफ कमन मेमोरियल बुक स्थापनाको २५औं वर्षको अवसरमा उनले फिन इन्टरनेसनल एन्ड फोर्बस् बेस्ट अफ अफ्रिका अवार्ड प्राप्त गरेका हुन्।"
नक आउट नजिक इङ्ल्यान्ड,"सिड्नी : लौरेन जेम्सको निर्णायक गोलप्रेरित इङ्ल्यान्डले फिफा महिला विश्वकपमा शुक्रबार डेनमार्कलाई १० को नतिजामा पराजित गरेको छ। अस्ट्रेलियाको सिड्नीस्थित सिड्नी फुटबल रंगशालामा भएको खेलको छैटौं मिनेटमा जेम्सले गरेको एक मात्र गोल इङ्लिस टिमको जितमा निर्णायक बन्यो। राचेल डालीले दिएको पासलाई पेनाल्टी एरिया अगाडिबाट जेम्सले उत्कृष्ट गोलमा परिणत गरेकी थिइन्। प्रतिस्पर्धात्मक खेलको बाँकी सयममा दुवै टिम गोल गर्न असफल रहँदा सोही गोल निर्णायक बन्यो। जितसँगै इङ्ल्यान्ड अन्तिम १६ नजिक पुगेको छ। समूह डीमा लगातार दुई खेल खेलेको इङ्ल्यान्डले अन्तिम खेल चीनसँग अगस्ट १ मा खेल्ने छ। आजै न्युजिल्यान्डमा भएको समूह जीको अर्को खेलमा अर्जेन्टिना र दक्षिण अफ्रिकाले २२ गोलको बराबरी खेलेका छन्। पहिलो खेलमा इटालीसँग १० ले हारेको अर्जेन्टिनाको समूह चरणमा पहिलो अंक हो। अर्जेन्टिनाले अन्तिम खेलमा बुधबार स्वीडेनकको सामना गर्नेछ। यस्तै, पहिलो खेमला स्वीडेनसँग पराजित दक्षिण अफ्रिकाले अन्तिम खेलमा इटालीको सामना गर्नेछ।"
२५ लाख बढीको कर्जामा प्यान अनिवार्य,"काठमाडौं : बैंक तथा वित्तीय संस्थाले एकमुष्ट वा छुट्टा छुट्टै रूपमा २५ लाख रुपैयाँ वा सोभन्दा बढी कर्जा प्रवाह गर्नुपरेमा अनिवार्य रूपमा स्थायी लेखा नम्बर (प्यान) लिएको हुनुपर्ने व्यवस्था गरिएको छ। नेपाल राष्ट्र बैंकले आज सार्वजनिक गरेको एकीकृत निर्देशनमा यस्तो व्यवस्था गरिएको हो। यसअघि ५० लाख वा सोभन्दा बढीको कर्जामा प्यान अनिवार्य थियो। ऋणीले स्थायी लेखा नम्बर लिएको हुनुपर्ने सम्बन्धमा बैंक तथा वित्तीय त्यस्तै, ऋणी एउटै समूह अन्तर्गत पर्ने भएमा त्यस्तो समूहले २५ लाख वा सोभन्दा बढी रकमको कर्जा लिएको अवस्थामा पनि अनिवार्य रुपमा स्थायी लेखा नम्बर लिएको हुनुपर्ने संशोधनमा उल्लेख छ।"
"हवाइ सुरक्षामा सञ्चालकको चासो, कार्यदल गठन","काठमाडौं : हवाइ तथा हेलिकोप्टर उडानको सुरक्षालाई मजबुत र व्यवस्थित बनाउनका लागि निजी वायुसेवा सञ्चालकहरूले टास्कफोर्स (कार्यदल) गठन गरेका छन्। नेपाल वायुसेवा सञ्चालक संघले हवाइ सुरक्षा अभिवृद्धि सम्बन्धि टास्कफोर्स गठन गरेको जानकारी दिएको छ। हवाइ दुर्घटनाको क्रम बढ्न थालेफछी निजी वायुसेवा सञ्चालकहरूले आन्तरिक सुधारका लागि यो टास्कफोर्स गठन गरेको बताइएको छ। नेपालमा अहिले सञ्चालन भइरहेका वायुसेवा कम्पनीहरूको सञ्चालनका प्रक्रिया, विधि, प्राविधिक पक्षलगायत हवाइ उद्योग कत्तिको सुरक्षित भन्ने सम्बन्धमा यो टास्क फोर्सले अध्ययन गर्ने संघका अध्यक्ष क्याप्टेन रामेश्वर थापाले जानकारी दिए। हाम्रो आकाशलाई थप सुरक्षित बनाउनका लागि हाम्रा कहाँ कमीकमजोरी छन्, त्यसलाई पत्ता लगाउन जरुरी भइसकेको छ। दुर्घटनाहरू दोहोरिरहँदा हामी अलमलिनुभन्दा पनि अघि बढ्न बाटो पत्ता लगाउने काम टास्क फोर्सले गर्ने छ, थापाले भने। उक्त टास्क फोर्सले दिएको सुझावहरूलाई सुधारका लागि संघले अवलम्बन गर्ने जानकारी दिए। नेपाल नागरिक उड्डयन प्राधिकरणका पूर्व महानिर्देशक यज्ञप्रसाद गौतमको संयोजकत्वमा गठित टास्क फोर्समा क्याप्टेन रवि कंसकार, एसएस डंगोल, क्याप्टेन हिराबाबु दाहाल, इन्जिनियर यज्ञ श्रेष्ठ रहेका छन्। यो फोर्सले प्रत्यक्ष निजी वायु कम्पनीहरूमा गइ कर्मचारीहरूको व्यवहारदेखि संरचनागत अवस्थालगायत मर्मतसुधारका प्रक्रियासम्म सबैको अध्ययन गर्ने छ। यसमा प्रत्यक्षरूपमा सरकार वा नियामक निकायको भूमिका भने नरहेको संघका अध्यक्ष थापाले बताए। आवश्यक परे सल्लाहसुझाव भने लिइने छ। उक्त टास्क फोर्सले एक महिनाभित्र आफ्नो अध्ययन पूरा गर्ने जानकारी दिइएको छ। प्राधिकरणको पछिल्लो सर्कुलेशन अव्यवहारिक नेपाल नागरिक उड्नय प्राधिकरणले असार २८ गते नयाँ सर्कुलेशन (निर्देशन) ल्याएको छ। मनाङ हेलिकोप्टर दुर्घटनामा परेपछि प्राधिकरणले नयाँ सर्कुलेशन जारी गरेको हो। उक्त सर्कुलेशनले हवाइ तथा हेलिकोप्टर उडानमा प्रतिबन्ध लगाउने काम गरेको निजी वायुसेवा सञ्चालकहरूले बताएका छन्। सेप्टेम्बरसम्मका लागि उद्धार उडान, हिमाल दृश्वोलोकन उडान, सिलिङ उडान (हेलिकोप्टरले झुन्डाएर सामान ओसारपसार गर्ने) उडानलाई प्रतिबन्ध लगाएको छ भने वायुसेवा कम्पनीमा सेयर लगानी भएका पाइलटलाई उडानमा प्रतिबन्ध लगाएको छ। प्राधिकरणले पछिल्लो समयमा ल्याएको सर्कुलेशन अव्यवहारिक भएको संघले बताएको छ। दुर्घटना दुर्भाग्यवश हुने भएकाले माथिका प्रतिबन्धहरू खासै परोक्षित नहुने अध्यक्ष थापाले बताए। डाक्टरले अस्पताल खोल्न पाउने, पाइलटले हवाइ कम्पनी किन खोलन नपाउने? पाइलटले हवाइ कम्पनी खोल्दा उसमा क्षेत्रका बारेमा विज्ञता हुन्छ भने समस्या र समाधान पनि थाहा हुनसक्छ, थापाले बताए। कूल ग्राहस्थ उत्पादनमा पर्यटनको करिब ७ प्रतिशत योगदान रहेको हुँदा पर्यटन आयको प्रमुख स्रोत हिमाल दृश्यवालोकनमा प्रतिबन्ध पनि सुहाउँदो नभएको बताइएको छ। खराब मौसममा उक्त उडान गराउन कुनै पनि कम्पनी अग्रसर नहुने उनले बताए। दैनिक जीवनदेखि, आपतविपत तथा सामान ओसारपसारमा हेलिकोप्टरको प्रयोग बढिरहेको सन्दर्भमा प्राधिकरणको यो प्रतिबन्ध सान्दर्भिक नभएको संघले बताएको छ। हवाइ दुर्घटनाहरू सबैभन्दा बढी खराब मौसमका कारण पहाडमा ठोकिएर हुने गरेकोले इनरुट मौसमको जानकारी दिने सम्बन्धमा प्राधिकरणले सुधार्न आवश्यक रहेको संघले बताएको छ। हरेक उडान पूर्व प्राधिकरणलाई १० अमेरिकी डलर मौसम जानकारीका लागि दिने गरिएको छ। उडान भरेको विमानस्थल र अवतरण गर्ने विमानस्थलको मौसम जानकारी हुन्छ। तर बीचका भागको मौसम कस्तो छ भन्ने स्पष्ट जानकारी पाउन नसकेको संघका महासचिव एवं फिस्टेल एयरका प्रबन्ध निर्देशक मनोज कार्कीले बताए। अहिले मौसम विभागले हावाको गति, पानी परेनपरेकोलगायतका सूचना दिन्छ। तर बादल लागेका कारण पहाडमा ठोकिएर हुने दुर्घटना रोक्न बादल छ कि छैन, भन्ने सूचना पनि चाहिन्छ,' कार्कीले भने। मौसम विभागले २१ हजार फिटभन्दा माथिको मौसम जानकारी दिन्छ जबकि आन्तरिक उाडन भर्ने विमानहरू बढीमा १२ हजार फिटमा उडिरहेका हुन्छन् भन्दै कार्कीले प्राधिकरणले यतातिर ध्यान दिन जरुरी रहेको बताए। हवाइ सुरक्षामा वायुसेवा सञ्चालकको चासो नेपाल वायुसेवा सञ्चालक संघले हवाइ उड्डयनको वर्तमान अवस्था, चुनौती र अवसरका बारेमा सरोकारवालाहरूसँग छलफल गरेको छ। हवाइ दुर्घटना बढेका कारण नेपाली आकाश सुरक्षित छ कि छैन, सञ्चालकहरूले के सुधार गर्नुपर्ने, नियामक निकायले हवाइ सुरक्षामा कस्तो नीति अपनाउने भन्ने सम्बन्धमा छलफल भएको छ। करिब १ वर्षको बीचमा ४ हेलिकोप्टर र एक एटीआर ७२ दुर्घटनामा परेका छन्। कार्यक्रममा नेपाल वायुसेवा सञ्चालक संघका अध्यक्ष रामेश्वर थापाले विमानको अवस्था, नियामक निकायको नीति एवं मानव व्यवहार सबै नै विमान दुर्घटनाको कारक हुने बताए। कहिले वायुसेवा सञ्चालकको त्रुटिले त कहिले मानवीय कारण भने कहिले नियामकको नीति नियमका कारण दबाबमा आएर पनि दुर्घटना भएका छन्, उनले भने। कार्यक्रममा नेपाल नागरिक उड्डयन प्राधिकरणका पूर्व महानिर्देशक यज्ञप्रसाद गौतमले नेपालमा हवाइ उद्योग विस्तार हुनुमा निजी वायुसेवा सञ्चालकहरूको योगदान रहेको भन्दै उड्डयनमा प्रविधिसँगै प्राविधिज्ञ पनि भित्राउन जरुरी रहेको बताए। प्राधिकरणका पूर्व महानिर्देशक राजेशराज दलिले नेपाल आकाश सुरक्षित रहेको भन्दै उडानलाई विश्वसनीय बनाउनका लागि जमिनदेखि आकाशसम्म प्रविधिको विस्तार गर्न जरुरी रहेको बताए। त्यस्तै प्राधिकरणका पूर्व निमित्त महानिर्देशक मोहन अधिकारीले प्राधिकरणले सार्वजनिक गर्ने गरेको हवाइ सुरक्षाको प्रतिवेदन कागजमा मात्र सुधार भएको तर व्यवहार नभएको बताएका छन्। प्राधिकरणलाई नियामक र सेवा प्रदायक नछुट्टाएसम्म हवाइ सुरक्षामा वास्तविक सुधार नहुने भनाइ अधिकारीको छ। कार्यक्रममा फिस्टेल एयरका निर्देशक सुमन पाण्डेले मुलुकको अर्थतन्त्रलाई गतिशिल बनाउन उड्डयन क्षेत्रको विकास पनि एउटा कडि हुने बताए। बुद्ध एयरका कार्यकारी अध्यक्ष वीरेन्द्रबहादुर बस्नेतले कम्पनीले हवाइ सुरक्षामा गरेका आन्तरिक कार्यको बारेमा जानकारी दिएका थिए। प्राधिकरणका पूर्व कर्मचारी नारायण डंगोलले उडान तालिकासम्बन्धी प्रक्रिया फेरिनुपर्ने बताउँदै हवाइ सुरक्षाका लागि अनुशासन र सामूहिक कार्यमा सुधार गर्न आवश्यक रहेको औंल्याए। प्राधिकरणका पूर्व महानिर्देशक वीरेन्दै देउजाले नेपालको वार्षिक आन्तरिक उडानको वृद्धि करिब १० प्रतिशत र बाह्य उडानको वृद्धि ७ प्रतिशत रहेको तथ्यांक प्रस्तुत गरे। हवाइ क्षेत्रमा प्रविधि हस्तान्तरण भइरहेको बताउँदै देउजाले हवाइ सुरक्षा बढाउनका लागि विमानस्थलको क्षमतावृद्धि एवं स्त्तारोन्नतिमा ध्यान दिन जरुरी रहेको बताए। कार्यक्रममा निजी क्षेत्र नेपाल उद्योग वाणिज्य महासंघ र नेपाल चेम्बर अफ कमर्सका प्रतिनिधिले हवाइ क्षेत्रको विकासमा सहकार्य गर्ने प्रतिबद्धता व्यक्त गरे।"
"सुनको मूल्य ९ सयले घट्यो,चाँदी के भयो?",काठमाडौं : नेपाली बजारमा सुनको मूल्य ९ सय रुपैयाँले घटेको छ। नेपाल सुनचाँदी व्यवसायी महासंघका अनुसार आज सुन ९ सय रुपैयाँले घटेर प्रतितोला १ लाख १२ हजार ६०० रुपैयाँमा कारोबार भइरहेको छ। तेजाबी सुन १ लाख १२ हजार ५० रुपैयाँ कायम भएको छ। बिहीबार सुन प्रतितोला १ लाख १३ हजार ५०० रुपैयाँमा खरिदबिक्री भएको थियो। सुनको मूल्य घटेसँगै चाँदी पनि घटेको छ। यस दिन चाँदी प्रतितोला १४५० रुपैयाँमा कारोबार भइरहेको महासंघले जनाएको छ। बुधबार चाँदी प्रतितोला १४९० रुपैयाँमा कारोबार भएको थियो।
"सेयर, घरजग्गा र सवारी कर्जाको जोखिम भार संशोधन","काठमाडौं : नेपाल राष्ट्र बैंकले सेयर, घरजग्गा र सवारी कर्जाको जोखिम भारसम्बन्धी विद्यमान व्यवस्थामा संशोधन गरेको छ । राष्ट्र बैंकले आज एकीकृत निर्देशन, २०७९ मा संशोधन गर्दै वाणिज्य बैंक, विकास बैंक, तथा वित्त कम्पनीहरूलाई परिपत्र गरेको हो । चालु आर्थिक वर्ष २०८०र८१ को मौद्रिक नीति जारी गर्दै नेपाल राष्ट्र बैंकले सेयर धितो कर्जा, रियल स्टेट कर्जा तथा हायर पर्चेज कर्जाका विद्यमान जोखिम भारसम्बन्धी व्यवस्था पुनरावलोकन गर्ने उल्लेख गरेको थियो । मौद्रिक नीतिको सोही व्यवस्थाअनुसार निर्देशिका संशोधन गरिएको हो । यसअघि सेयर धितोको २५ लाखभन्दा माथिको कर्जामा १५० प्रतिशत जोखिम भार रहेकोमा त्यसलाई संशोधन गरेर ५० लाखभन्दा माथिको शेयर धितोमा १५० प्रतिशत जोखिम भार रहने व्यवस्था गरिएको छ । त्यस्तै, यसअघि २५ लाखसम्मको शेयर धितो कर्जामा १०० प्रतिशतसम्म जोखिम भार गणना हुने व्यवस्था रहेकोमा त्यसलाई बढाएर ५० लाखसम्मको सेयर धितो कर्जामा १०० प्रतिशतसम्म जोखिम भार गणना गर्ने व्यवस्था गरिएको हो । नयाँ व्यवस्थाअनुसार २५ लाखसम्मको व्यक्तिगत सवारीकर्जामा जोखिम भार १५० प्रतिशतसम्म लागू हुनेछ । विभिन्न संस्था तथा विकास आयोजनाको जग्गा प्राप्तिका लागि जग्गा धितो कर्जामा १०० प्रतिशतसम्म जोखिम भार कायम हुनेछ । त्यस्तै, २५ लाखभन्दा माथिको व्यक्तिगत सवारी कर्जामा १०० प्रतिशतसम्म जोखिम भार गणना गरिने राष्ट्र बैंकले जनाएको छ । रासस"
