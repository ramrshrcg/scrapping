शीर्षक,विवरण
न्यायाधीश नियुक्तिमा किन ढिलाइ ?,"सर्वोच्च, उच्च र जिल्ला अदालतमा न्यायाधीश रिक्त छन्। न्यायाधीश नहुँदा सेवाग्राहीले प्रत्यक्ष मारमा परेका छन्। संविधानद्वारा प्रत्याभूत स्वच्छ न्याय पाउने हकबाट वञ्चित हुन पुगेका छन्। पुराना मुद्दाहरू थाक लागेर बसेका छन्। नयाँ मुद्दाको संख्या बढ्दै गएको छ। न्यायाधीश घट्दै जाँदा नागरिकको मौलिक हकमा प्रभाव पर्छ। दिनहुँ सयौं मुद्दा पेसीमा चढ्छन्। सुनुवाइको पालो नआएर सेवाग्राही निराश हुँदै फर्कनुपरेको छ। सर्वोच्चमा २८ हजारभन्दा बढी मुद्दा विचाराधीन छन्। जहाँ प्रधानन्यायाधीशका अतिरिक्त बढीमा २० न्यायाधीश रहने संवैधानिक व्यवस्था छ। तर, ६ न्यायाधीशको पद रिक्त छ। उच्चमा ४२ र जिल्लामा ३५ भन्दा बढी न्यायाधीश पद रिक्त छ। तर, नियुक्तिको कुनै टुंगो छैन। सर्वोच्चको न्यायाधीश नियुक्ति न्यायपरिषद्को सिफारिसमा राष्ट्रपतिबाट गर्ने संवैधानिक व्यवस्था छ। न्यायपरिषद् ऐन, २०७३ अनुसार उमेरको हदबाट अवकाश हुने सर्वोच्चका न्यायाधीशको पद यकिन गरी त्यस्तो पद रिक्त हुनुभन्दा कम्तीमा एक महिनाअघि नियुक्तिका लागि परिषद्ले सिफारिस गर्नुपर्ने व्यवस्था छ। तर, ६ न्यायाधीश रिक्त भइसक्दा पनि नियुक्तिको काम भएको छैन। कि न्यायाधीश नियुक्तिका लागि पनि बारले आन्दोलन गर्नुपर्ने हो ? यो कुरा प्रधानन्यायाधीश र कानुनमन्त्रीले बुझ्नुपर्यो । सर्वोच्च बार एसोसिएसनले यथाशीघ्र नियुक्तिका लागि ध्यानाकर्षण गराइसकेको छ। परिषद् अध्यक्षसमेत रहेका प्रधानन्यायाधीश हरिकृष्ण कार्कीलाई पत्र पठाई आफ्नो जिम्मेवारी पूरा गर्न आग्रह गरिसकेको छ। प्रधानन्यायाधीशमा कार्की नियुक्त हुनुभएको पनि एक महिना पूरा भइसक्यो। साउन २० गते अवकाशमा जाँदै हुनुहुन्छ। त्यसअघि नै नियुक्ति हुनुपर्छ भन्ने माग हो। परिषद्को बैठक पनि बसेको छ। तर, सिफारिस भएको छैन। संविधानले परिकल्पना गरेजस्तो व्यक्तिलाई न्यायाधीश नियुक्त गर्नुपर्छ। प्रधानन्यायाधीश र कानुनमन्त्रीबीच यस कुरामा समझदारी हुनुपर्छ। क्याडर जजलाई न्यायाधीश बनाउनेमा कानुन व्यवसायीले विरोध गर्दैनन्। तर, क्याडर जजबीच पनि अब्बल छनोट हुनुपर्छ। कानुन व्यवसायमा इमानदारीपूर्वक काम गरेको, सक्षम र योग्यलाई पनि न्यायाधीश बनाउनुपर्यो । कानुन व्यवसायीलाई नियुक्त गर्नुहुँदैन भनेर अत्तो थाप्न मिल्दैन। मिश्रित किसिमले नियुक्ति हुनुपर्छ। राजनीतिक हस्तक्षेप वा संरक्षण हुनुहुँदैन। जति बढी पद रिक्त भयो, त्यति बढी राजनीतिक भागबन्डाको कुरा आउँछ। कानुनमन्त्रीसँगको सहमतिबिना प्रधानन्यायाधीशले केही गर्न नसक्ने अवस्था छ। कानुनमन्त्रीले सहयोग नगर्दा धेरै नियुक्ति अधुरो हुन्छ। कानुनमन्त्रीले प्रधानन्यायाधीशलाई सहयोग गर्नुपर्छ।  प्राध्यापक एवं वरिष्ठ अधिवक्ता शाक्य सर्वोच्च अदालत बार एसोसिएसनका निवर्तमान अध्यक्ष हुन्।"
"विकासको कसीमा बीआरआई, एमसीसी","बीआरआईमाथि यतिबेला पुनः बहस चल्दैछ। केही समयअघि एमसीसीले सडकदेखि सदनसम्म तताएको थियो। विकास र समृद्धिका दृष्टिले विश्वका आँखामा परेका दुई शक्तिशाली देश अमेरिका र चीन (नम्बर वानका प्रतिस्पर्धी)ले क्रमशः एमसीसी (मिलेनियम च्यालेञ्ज कर्पोरेसन) र बीआरआई (बेल्ट एन्ड रोड इनिसिएटिभ) परियोजना विश्वव्यापी रूपमा सञ्चालन गरिरहेछन्। नेपाल दुवैमा जोडिएको छ। हस्ताक्षर गरे पनि दुवै परियोजनाले नेपालमा गति पाएका छैनन्। धुकचुक, धुकचुकको अवस्था छ। यसभित्र जे र जस्ता कारण छन्, ती नेपालको विकास र समृद्धिका लागि घातक छन्। कसैले दिएको चिजवस्तु लिन वा नलिन जे गर्न पनि पाइन्छ। लिएपछि भने त्यसको सदुपयोग गर्नुमै सबैको भलो छ। धुकचुकले नेपालप्रतिको विश्वदृष्टिसमेत क्रमशः धुमिल हुनसक्छ, भइरहेछ पनि। खासगरी विकास कूटनीतिमा यसरी नै गम्भीर प्रश्न तेर्सिन्छ, तेर्सिन्छन्। २१औं शताब्दीको यो समय अत्याधुनिक सूचनाप्रविधिको हो। भनिन्छ, सय वर्षमा हुन नसकेको विकास सूचनाप्रविधिकै कारण १० वर्षमा भएको छ। विश्वमा चिनियाँ अर्थतन्त्रले ३० प्रतिशत हिस्सा ओगटिसकेको छ। बीआरआईमार्फत चीनले पूर्वाधार सञ्जाल र व्यापारमार्फत एसियामात्र होइन, अफ्रिका र युरोपसम्म प्रशस्त आर्थिक लाभ हुने कार्यक्रमहरू गरिरहेको छ। बीआरआईले दस वर्षे यात्रा पूरा गरेको छ। यसबीच यो परियोजनामा १ सय ४० देशले हस्ताक्षर गरिसकेका छन्। बीआरआईको संयुक्त छलफल, संयुक्त निर्माण र संयुक्त उपभोगको सिद्धान्तलाई नेपालले स्वीकारेको छ। यस अर्थमा उक्त परियोजनाबाट नेपालले सडक, विद्युत्, सुरुङ मार्ग, पुल, विमानस्थल, खानी उत्खनन, सिँचाइ, पर्यटन, विशेष आर्थिक क्षेत्र, हरित विकास आदि अनेक ठूला पूर्वाधारमा चीनसँग भएको यथेष्ट पुँजी र प्रविधि प्रयोग गर्न सक्छ। बीआरआई ९२ खर्ब अमेरिकी डलरको परियोजना हो। समय जति ठूलो सम्पत्ति अरू कुनै छैन। समय गुमाउनु सम्पत्ति गुमाउनु हो। यसअर्थमा नेपालले एमसीसीका नाममा २०७४ देखि २०८० सम्मको समयलाई कसरी सम्पत्तीकरण गर्यो ? वा यो सबै गुमायो ? यतिमात्र होइन, अब खास काम नथालेर कति समय (सम्पत्ति) गुमाउला ? व्यक्तिले त गरेको निर्णय कार्यान्वयन गर्छ भने राष्ट्र किन यसमा सधैंजसो पछि पर्छ ? सरकारको निर्णय यसै हुँदैन र भएपछि कार्यान्वयन नहुनुचाहिँ ठूलो समस्याको विषय हो। कतिपय यस्ता निर्णयमा विश्वसँगका सन्दर्भ जोडिएका हुन्छन्। ती कार्यान्वयन नहुनु वा नगरी अल्झिएर बस्नु भनेको अन्तर्राष्ट्रिय लज्जाको विषय हो। एमसीसीमार्फत नेपालले गरिबी निवारण गर्दै दिगो आर्थिक विकास र समृद्धि प्राप्त गर्ने उल्लेख छ। सुशासन पनि यसको महŒवपूर्ण पक्ष हो। ५१ देशले एमसीसी स्वीकारेका छन्। जसमा १४ बिलियन अमेरिकी डलर लगानी भइसकेको छ। सडक विकासको जग हो। विकसित देशका सडकसरह नेपालका सडक बनून् भन्ने चाहना नेपालीको छ। दुर्भाग्य, नेपालका अधिकांश सडक बर्खामा हिलाम्मे र हिउँदमा धुलाम्मे हुन्छन्। ती सडकका खाल्डाखुल्डीले दिने सास्ती चर्चा गर्ने त के सम्झिसक्नु छैन। कतिसम्म भने रणनीतिक सडक पनि नाम मात्रका छन्। बनाए लगत्तै अनेक समस्या ! यो परियोजनाले नेपालका सबै रणनीतिक सडक सञ्जालमा सडकको गुणस्तर वृद्धि गर्ने छ। यो काममा नयाँ प्रविधि प्रयोग हुँदैछ। जुन सडकमा एमसीसीले काम गर्छ, ती सडक अब सिंगापुर, अमेरिका आदिका जस्ता गुणस्तरीय हुनेछन्। यस्तै, ऊर्जा व्यापारलाई सहजीकरण गर्ने र नेपालको विद्युत् ग्रिडमा विद्युत् आपूर्तिको उपलब्धता तथा स्थिरतामा सुधार गरी विद्युत्को उपभोग वृद्धि गर्नेछ। करिब ३१५ किलोमिटर लामो ४०० केभी क्षमताको प्रसारण लाइनका साथै तीन नयाँ विद्युत् सबस्टेसन निर्माण हुनेछ। नेपालको विकासको कछुवा गतिका केही उदाहरण हेर्नैपर्ने भएको छ। २०६४ सालमा सम्पन्न हुनुपर्ने थियो, मेलम्ची खानेपानी आयोजना। सो मितिले डेढ दसकअघिसम्म (२०७८) पनि मेलम्ची अनिश्चित थियो। पाँच वर्षमा सक्ने गरी थालिएको माथिल्लो तामाकोसी जलविद्युत् आयोजना २०७२ (निर्धारित समय)मा होइन, २०७८ मा मात्र परीक्षण उत्पादन गर्यो। कुलेखानी तेस्रो १४ वर्ष लाग्यो। विकासका यी भव्य आयोजनालाई सफल मान्न सकिँदैन। बूढीगण्डकी जलविद्युत् आयोजना र निजगढ अन्तर्राष्ट्रिय विमानस्थल जस्ता माइल स्टोन पनि हल्लामा त सीमित हुँदैनन् ? योजनाआयोजना समय, लागत र मात्रा अनि परिणाम तथा गुणस्तर तीनवटै कसीमा सफल हुनुपर्छ। अहिले झन्डै तीन हजार योजना अलपत्र छन्। सम्पन्न अधिकांश योजना पनि यी तीन कसीका दृष्टिले सफल छैनन् भन्ने मज्जाले सकिन्छ। हो, नेपालका योजनाआयोजनाहरू असफल हुन्छन्, किन ? सरकार किनको पछि किन लाग्दैन ? किन छोडेर कमिसनको पछि किन लाग्छ ? व्यक्तिचाहिँ छिमेकी सफल वा धनी भएपछि आफू पनि के कम भनेर त्यो प्राप्तिमा साम, दाम, दण्ड, भेद अपनाएर पाएरै छोड्छ। तर, नेपाल देश किन अमेरिका, क्यानडा, युरोपियन देश, अस्टेलिया आदिको देखासिकी गर्दैन ? एसियाकै सिंगापुर र जापान देखेर किन त्यस्तै विकास र समृद्धि नागरिकलाई दिन्छु भन्दैन नेपाल सरकार (हरू) ? अरू छोडौं, सीमा जोडिएका चीन र भारतको विकास कहाँबाट कहाँ पुगिसक्यो, त्यसतर्फ कर्केनजरसम्म लगाउँदैन। चिहाए पनि त हुन्थ्यो। सन् १९६२ मा आरोन बी विल्डाभ्स्किले नेपालमा योजना किन असफल हुन्छन् ? भनेर लेखे र लन्डनबाट प्रकाशित भयो। असफल हुनुमा उनले देखाएका पाँच कारणमा सूचना अभाव, नेपाली योजना र दातृसंस्थाको प्राथमिकतामा फरक, वित्तको योजना कि योजनाको वित्त, खर्च हुन नसक्नु र एउटा सरकारको नाममा धेरै सरकार। तुलना पनि गर्नुपर्छ बेलाबखत। यतिबेला नेपाल र चीन दुवैको पञ्चवर्षीय योजना समकक्षी ढंगले चलिरहेछ। चीनको १४औं चलिरहँदा नेपाल १५औं कार्यान्वयनमा छ। सबैले खान्छन् तर कसले के र कस्तो खानेकुरा खायो वा जिन्दगी चलिरहेछ सबैले भन्छन् तर कसले गुजारामात्र चलाइरहेछ अनि को शानसौकातले चल्दैछ भन्नेमा फरक हुन्छ। हो, नेपालले एउटा बढी पञ्चवर्षीय योजना चलाए पनि चीनभन्दा कम्तीमा १०० वर्षपछि छ। भारतभन्दा कम्तीमा ५० वर्षपछि छ। बीआरआई र एमसीसी लिने नलिने विवादभन्दा माथि उठेर सम्झौता भइसक्यो, त्यसैले अब यीमार्फत हुने विकास र समृद्धितर्फ पो लाग्ने कि ? घरमा छैन भने छिमेकीबाट पैंचो लिने चलनसंस्कार पुर्खादेखिकै हो। तर, के भनेर कसरी र कति लिने भन्ने मापदण्डमा विचार पुर्याउनुपबर्छ। यी दुवै विश्वव्यापी परियोजना नेपालका लागि पाच्य बनाएर विकासको नेपाली मोडलमा ढालेर कार्यान्वयन गर्नुको विकल्प छैन। अन्यथा, नेपाल सधैं समृद्धि चिहाउने ढोकानेर पुगेर अल्मलिइरहने छ।"
दलित न्यायमै दलन,"संघ र प्रदेशका दलित सांसद तथा स्थानीय तहका जनप्रतिनिधिले एक भई दलित मुद्दामा चौतर्फी हस्तक्षेप गर्नुपर्छ । संविधान र कानुनमा छुवाछूत र जातीय विभेद गम्भीर सामाजिक अपराध हुने कुरा उल्लेख छ। तर, पनि अन्ततः व्यवहारमा अझै विभेद यथावत् छ। यो उत्पीडन वर्गीय राजनीतिसँग अन्तरसम्बन्धित रहेर हिन्दू धार्मिक संस्कार र संस्कृतिसँग अभिन्न रूपमा गाँसिएको राजनीतिक समस्या हो। यो सामन्तवादी राज्यसत्ताद्वारा सिर्जित गरी विभेदकारी नीतिद्वारा बलात ढंगले व्यवस्थित गरिएको राज्यकै समस्या हो। यसको वैज्ञानिक समाधानका लागि संविधानमा व्यवस्था गरिएको दलितसम्बन्धी नीतिगत र कानुनी व्यवस्था छन्। तिनलाई राज्यको तीनवटै तहका व्यवस्थापिका र कार्यपालिकाद्वारा नीति, कार्यक्रम र बजेटद्वारा सम्बोधन गरिनुपर्छ। यसका लागि दलित समुदायबाट प्रतिनिधित्व गर्ने तीनै तहका जनप्रतिनिधिले र आन्दोलनमा क्रियाशील शक्तिहरूले सुव्यवस्थित रूपमा कार्ययोजना बनाएर अघि बढ्नुपर्छ। दलित समुदायमाथि उत्पीडनको कारक मनुस्मृति: विभिन्न समयमा भारतबाट विचरण गर्दै आएका आर्यहरूले वर्णाश्रम व्यवस्था प्रवेश गराएका थिए। लिच्छवी कालबाट सुरु गरी जयस्थिति मल्लको शासनकालमा उपत्यकाको नेवारी समाजमा यसलाई संस्थागत गरियो। मनुस्मृतिमा दलितमाथि गरिएको अत्याचारपूर्ण व्यवस्थामध्ये केही यहाँ उल्लेख गर्नु सान्दर्भिक हुन्छ। शुद्रहरूसँग भाँडाकुँडा हुनुहुँदैन र कुकुर एवं गधा नै यिनीहरूको सम्पत्ति हुन्छ (मनुस्मृति, १०५१)। शूद्रले मृतकका बस्त्रहरू लगाउनु पर्छ, टुटेफुटेका भाँडाहरू चलाउनुपर्छ, फलामका गहनाहरू धारण गर्नुपर्छ र सधैं ठाउँ बदल्दै घुम्नुपर्छ (मनुस्मृति, १०५२)। शूद्रलाई जुठो अन्न, च्यातिएका पुराना लुगा, गुदीबिनाको अन्न र थोत्रामोत्रा ओढ्नेओछ्याउने दिनुपर्छ (मनुस्मृति, १०१२५)। धन कमाउन सक्ने भए पनि शूद्रले धन जम्मा गर्नुहुँदैन, किनभने धन कमाइसकेपछि शूद्रले ब्राह्मणलाई नै बाधा पार्छ (मनुस्मृति, १०१२९)। धनी र सभ्य भए भने दलितले शासकलाई टेर्दैनन्, यिनीहरूलाई दमन गर्नुपर्छ भन्ने मनसायले यस्तो नियम कानून बनाएको देखिन्छ। दलितप्रतिको परम्परावादी बुझाइ : नेपाली समाजमा दलित समुदायलाई तल्लो जातका रूपमा चित्रण गर्दै अछुतको व्यवहार गर्दै आइरहेको अवस्था अझै पनि विद्यमान छ। दलितले लेखपढ गरेका हुँदैनन्, राम्रो सभ्य तरिकाले बोल्न, खान र लगाउन पनि जान्दैनन् भन्ने असाध्यै परम्परावादी बुझाइ नेपाली समाजमा अहिले पनि कायमै छ। दलित समुदायका व्यक्ति जतिसुकै सक्षम, स्वाभिमानी र विवेकी भए पनि तुच्छ सम्झेर असभ्य र विभेदकारी दुव्र्यवहार गर्ने गरिन्छ। दलभित्र पनि दलित नेतालाई घरमा काम गर्ने कामदारलाई जस्तै वा बालीघरेलाई जस्तै तल्लो स्तरको व्यवहार गर्ने प्रचलन अझै छ। दलित आन्दोलनको वर्तमान अवस्था : नेपाली दलित आन्दोलन राजनीतिक आन्दोलनको केन्द्रीय मुद्दाका रूपमा जब्बरजस्त स्थापित भएको छ। संविधानमा दलित अधिकारलाई सम्बोधन गर्न सकिएको छ। दलित समुदायमाथि हुँदै आएको छुवाछूत र जातीयविभेदविरुद्ध ऐन कार्यान्वयनमा छ। राज्यका विभिन्न तहका संरचनामा प्रतिनिधित्व र सहभागितामा वृद्धि हुनु, राजनीतिक पार्टीभित्र नेतृत्वको शृंखला बन्नु, संयुक्त दलित आन्दोलनको अभ्यास हुनु आदि उपलब्धि छन्। तर पनि थुप्रै चुनौती छन्। संसदीय प्रणालीमा तीन मोर्चामा पनि मुख्यतः जनप्रतिनिधिको भूमिका निर्णायक हुन्छ र हुनुपर्छ। सबै क्षेत्रमा क्रियाशील दलित अधिकारकर्मीहरू एकताबद्ध भई लाग्नु आवश्यक छ। दलित अधिकारमा राज्यको भूमिका: राज्यका तीनै तहका सरकारले दलित समुदायको हक अधिकारको पक्षमा रणनीतिक र कार्यनीतिक योजनाहरू निर्माण गरी प्रभावकारी ढंगले लागू गरिनुपर्छ। एक, संविधान र कानुनमा भएका दलितसम्बन्धी व्यवस्थाहरूको प्रभावकारी कार्यान्वयन गरिनुपर्छ। दुई, राज्यका तीनवटै तहमा प्रत्येक वर्ष छुवाछूत मुक्त राष्ट्र कार्यान्वयन अभियान सञ्चालन गरिनुपर्छ। तीन, सबै उत्पीडित समुदायको उचित प्रतिनिधित्वका लागि निर्वाचन प्रणालीमा परिवर्तन गर्न संविधान संशोधनको प्रक्रियामा जानुपर्छ। चार, दलित समुदायलाई अधिकार सम्पन्न बनाउन आवश्यक कानुनहरू निर्माण गरिनुपर्छ। पाँच, तीनै तहको सरकारले बजेट बनाउँदा दलित समुदायको समग्र विकासका लागि जनसंख्याको आधारमा बजेट विनियोजन गरिनुपर्छ। छ, राज्यले दलित बस्तीको समग्र विकासका लागि बजेटसहितको विशेष योजना निर्माण गरी नमुना बस्तीका रूपमा विकास गरिनुपर्छ। सात, दलित समुदायको शिक्षा, स्वास्थ्य र रोजगारीमा विशेष प्राथमिकता दिने गरी सरकारले नीति तथा कार्यक्रमसहित बजेट तय गरिनुपर्छ। आठ, दलित समुदायमाथि हुने विभेदजन्य घटनामा शून्य सहिष्णुताको सिद्धान्तका आधारमा न्याय दिने व्यवस्था गरिनुपर्छ। संघ र प्रदेशका दलित सांसदहरू तथा स्थानीय तहका जनप्रतिनिधिले एकताबद्ध भई दलित मुद्दाका बारेमा चौतर्फी हस्तक्षेप बढाउनुपर्छ। संघीय सांसदले संविधानमा व्यवस्था भएका दलितसम्बन्धी प्रावधान अनुरूपका कानुनहरू निर्माण गर्न पहलकदमी लिने, सरकार र सांसदहरूसँगको डेलिगेसन, लबिङ, भेटघाट, छलफल आदि विधिद्वारा राज्यका विभिन्न अंग र निकायद्वारा निर्माण गरिने कानुन, नियम, नियमावली, कार्यविधि, निर्देशिका आदिलाई दलितमैत्री बनाउन जोड गर्नुपर्छ। यसैगरी स्थानीय तहका पदाधिकारी र सदस्यहरूले पनि आफ्नो समुदायको पक्षमा ऐन, कानुन निर्माण, बजेट विनियोजन र विकास निर्माणका कार्यहरूमा पनि त्यत्तिकै जोडबल गर्नु आवश्यक छ। राज्यसत्ताका तीनवटै तहमा दलित समुदायको जनसंख्याको समानुपातिक प्रतिनिधित्वका लागि संविधान संशोधनको अपरिहार्यता देखिन्छ। त्यसका लागि तीनवटा विकल्पमा जानुपर्छ। पहिलो, पूर्ण समानुपातिक निर्वाचन प्रणालीमा जानुपर्छ। दोस्रो, मिश्रित निर्वाचन प्रणाली नै अँगाल्ने हो भने पनि दलित र महिलाका लागि अलग निर्वाचन क्षेत्र निर्धारण गरिनुपर्छ। तेस्रो, महिलाका लागि ३३ प्रतिशतको सुनिश्चित गरेजस्तै गरी दलितका लागि जनसंख्याको आधारमा संवैधानिक रूपमै संघ र प्रदेशसभामा प्रतिनिधित्व सुनिश्चित हुने व्यवस्था गरिनुपर्छ। दलित समुदायमाथि हुने विभेदजन्य सबै प्रकारका कार्यकाविरुद्ध सदनमा प्रगतिशील सांसदहरूसँगको सहकार्यमा अपराधीलाई कानुनी दायरामा ल्याउँदै पीडितलाई उचित न्याय दिलाउने कार्य गर्नुपर्छ। राष्ट्रियसभाबाट संकल्प प्रस्ताव पास गरेजस्तै गरी प्रतिनिधिसभा र प्रदेशसभाहरूमा पनि दलित अधिकारका सवालमा संकल्प प्रस्ताव, विशेष प्रस्ताव, सार्वजनिक महत्वका विषय आदि प्रस्तावहरू पारित गरिनुपर्छ। एकताबद्ध संघर्ष : संविधान र कानुनमा व्यवस्था भएका दलित हक, अधिकारको प्रभावकारी कार्यान्वयन गर्दै थप अधिकार प्राप्तिका लागि संविधान संशोधनको वातावरण बनाउँदै संयुक्त संघर्ष गर्नु नेपाली दलित आन्दोलनको भावी कार्यदिशा हो। सबैखाले संघर्षहरूको प्रयोग गर्दै सरकार, सदन र सडक गरी तीनवटै मोर्चाबाट निरन्तर हस्तक्षेपकारी भूमिका खेल्नु आजको आवश्यकता हो। संसदीय प्रणालीमा तीन मोर्चामा पनि मुख्यतः जनप्रतिनिधिको भूमिका निर्णायक हुन्छ र हुनुपर्छ।  संविधानसभाका सदस्य रम्तेल दलित मुक्ति मोर्चाका र्याक्सन इन्चार्ज हुन्।"
प्रधानमन्त्री कप क्लब भलिबल : पुलिस र हेल्प नेपाल च्याम्पियन,"काठमाडौं : विभागीय टोली नेपाल पुलिस क्लब र हेल्प नेपाल स्पोर्ट्स क्लबले सातौं प्रधानमन्त्री कप क्लब भलिबल लिगको उपाधि जितेका छन्। त्रिपुरेश्वरस्थित राष्ट्रिय खेलकुद परिषद्को कभर्डहलमा शनिबार भएको फाइनलमा पुलिसले अर्को विभागीय टोली एपीएफ क्लबलाई स्तब्ध पार्दा हेल्प नेपालले पुलिसलाई पराजित गर्यो। महिलातर्फको उपाधि भिडन्तमा पुलिसले एपीएफलाई ३१ को सेटमा पराजित गरेको हो। पहिलो सेट २५१२ ले आफ्नो पक्षमा पारेको पुलिसले दोस्रो सेट २१२५ ले एपीएफलाई सुम्पिएको थियो। त्यसपछि तेस्रो सेट २५२३ र चौथो सेट २५१९ ले जित्दै पुलिसको उपाधि जितेको हो। पुलिस अपराजित रहँदै च्याम्पियन बनेको हो। न्यु डायमन्ड स्पोर्ट्स क्लबले तेस्रो स्थान हात पार्यो। हेल्प नेपाल यसैगरी पुरुषतर्फको उपाधि भिडन्तमा हेल्प नेपालले बाजी मार्यो। निकै प्रतिस्पर्धात्मक फाइनलमा हेल्प नेपालले नेपाल पुलिस क्लबलाई ३१ को सेटमा पराजित गर्यो। हेल्प नेपालले पुलिसलाई २५१९, ११२५, २५१८, २५१८ ले स्तब्ध बनायो। तीन पाकिस्तानी खेलाडीसहित कोर्टमा उत्रिएको हेल्प नेपालले उनीहरूकै प्रेरणामा उपाधिमाथि कब्जा जमाएको हो। विभागीय टोली त्रिभुवन आर्मी क्लबले तेस्रो स्थान हात पार्यो। प्रतियोगिताको उपाधि विजेता टोलीले ६ लाख रुपैयाँ नगद पुरस्कार हात पारे। यस्तै उपविजेताले तीन लाख र तेस्रो हुने टोलीले एक लाख ५० हजार रुपैयाँ पाए। प्रतियोगितामा महिलातर्फ नेपाल पुलिस क्लबकी पुनम चन्द र पुरुषतर्फ हेल्प नेपालका आइमल खान सर्वोत्कृष्ट खेलाडी घोषित भए। उनीहरूले जनही ३५ हजार रुपैयाँ पुरस्कार प्राप्त गरे। विधागततर्फ पुलिसकी शान्तिकला तामाङ उत्कृष्ट लिबेरो, कमला पुन सेटर, उषा भण्डारी स्पाइकर, रुपेश बिष्ट उत्कृष्ट प्रशिक्षक र सुमित्रा रेग्मी उदयीमान खेलाडी घोषित भए। यस्तै एपीएफकी सरस्वती चौधरी उत्कृष्ट सर्भर र आर्मीकी संगम महतो उत्कृष्ट ब्लकर घोषित भए। पुरुषतर्फ हेल्प नेपालका टोपबहादुर थापा उत्कृष्ट लिबेरो, अद्नान खान उत्कृष्ट सेटर, मजहर अली उत्कृष्ट स्पाइकर र उत्सव खड्का उत्कृष्ट प्रशिक्षक घोषित भए। यस्तै उत्कृष्ट सर्भरमा एपीएफका हेमन्त मल्ल, उत्कृष्ट ब्लकरमा आर्मीका दुर्गाबहादुर खड्का र उदयीमान खेलाडी पुलिसका रविन चन्द घोषित भए। विधागततर्फका उत्कृष्टले जनही १५ हजार र उदयीमान खेलाडीले १० हजार रुपैयाँ पुरस्कार पाए। विजेता खेलाडीलाई राष्ट्रिय खेलकुद परिषद्का सदस्यसचिव टंकलाल घिसिङ, गण्डकी प्रदेशका सांसद लिलबहादुर थापालगायतले पुरस्कार प्रदान गरेको थिए।"
बैतडीमा ८७ करोड बजेट खर्च हुन सकेन,"सिगास गाउँपालिकाबाट रु ५० करोड २० लाख ९३ हजार बजेटमध्ये रु आठ करोड ७१ लाख छ हजार खर्च हुन नसकेको उक्त कार्यालयले जनाएको छ। सिगासले रु ४१ करोड ४९ लाख ८७ हजार रकम मात्रै खर्च गरेको छ। बैतडी : जिल्लाका स्थानीय तहले चालू आर्थिक वर्षमा रु ८७ करोडभन्दा बढी बजेट खर्च हुन नसकेको पाइएको छ। जिल्लाका १० वटै स्थानीय तहले चालु र पुँजीगत दुवै गरेर रु ८७ करोड २३ लाख १४ हजार बजेट खर्च हुन नसकेको कोष तथा लेखा नियन्त्रक कार्यालयका प्रमुख मदन मगरातीले बताए। यहाँका सबै स्थानीय तहमा चालू आर्थिक वर्षका लागि रु पाँच अर्ब ६९ करोड १६ लाख ८१ हजार बजेट आएको थियो। सबैभन्दा बढी मेलौली नगरपालिकाबाट चालू र पुँजीगत दुवै गरेर रु १३ करोड ३२ लाख २६ हजार बजेट खर्च गर्न हुन सकेन। उक्त नगरपालिकाबाट रु ६० करोड ४० लाख ७८ हजारमध्ये रु ४७ करोड आठ लाख ५२ हजार बजेट मात्रै खर्च भएको कोष तथा लेखा नियन्त्रक कार्यालयले जनाएको छ। सिगास गाउँपालिकाबाट रु ५० करोड २० लाख ९३ हजार बजेटमध्ये रु आठ करोड ७१ लाख छ हजार खर्च हुन नसकेको उक्त कार्यालयले जनाएको छ। सिगासले रु ४१ करोड ४९ लाख ८७ हजार रकम मात्रै खर्च गरेको छ। सदरमुकामस्थित दशरथचन्द नगरपालिकाले रु ६७ करोड ६४ लाख २६ हजार बजेटमध्ये रु ५८ करोड ९३ लाख चार हजार खर्च गरेको छ। उक्त नगरपालिकाले रु आठ करोड ७१ लाख २२ हजार खर्च गर्न बाँकी देखिएको छ। पाटन नगरपालिकाबाट रु ७४ करोड १६ लाख ४१ हजारमध्ये रु ६१ करोड ५८ लाख ५२ हजार मात्रै खर्च गरेको देखिएको छ। उक्त नगरपालिकाले रु १२ करोड ५७ लाख ८९ हजार खर्च गर्न बाँकी रहेको छ । यसैगरी पुर्चौंडी नगरपालिकाबाट रु ७१ करोड ६३ लाख ९६ हजार बजेटमध्ये ६२ करोड ८६ लाख ३४ हजार मात्रै खर्च भएको छ। उक्त नगरपालिकाले रु आठ करोड ७७ लाख ६२ हजार खर्च गर्न बाँकी देखिएको छ। डिलासैनी गाउँपालिकाले पनि रु ५२ करोड ३६ लाख १६ हजार बजेटमध्ये रु ४४ करोड ४४ लाख १६ हजार मात्रै खर्च गरेको र रु सात करोड ९२ लाख खर्च गर्न बाँकी रहेको छ। दोगडाकेदार गाउँपालिकाले रु ५५ करोड ६९ लाख ६० हजार बजेटमध्ये रु ४७ करोड ९२ लाख ५४ हजार खर्च गरेको छ। उक्त गाउँपालिकाबाट रु सात करोड ७७ लाख छ हजार खर्च बाँकी रहेको छ। पञ्चेश्वर गाउँपालिकाको रु ४७ करोड ३९ लाख ५८ हजार बजेटमध्ये रु ३९ करोड ३९ लाख २९ हजार खर्च भएको र रु आठ करोड २९ हजार खर्च गर्न बाँकी रहेको हो। शिवनाथ गाउँपालिकाको रु ४० करोड ४२ लाख ३२ हजारमध्ये रु ३४ करोड १८ लाख ६२ हजार खर्च भएको र रु छ करोड २३ लाख ७० हजार खर्च गर्न बाँकी देखिएको छ। सुर्नया गाउँपालिकाको रु ४९ करोड २२ लाख ८१ हजार बजेटमध्ये रु ४४ करोड दुर्ई लाख ७७ हजार खर्च भएको र रु पाँच करोड २० लाख चार हजार खर्च गर्न बाँकी रहेको छ। स्थानीय तहमा प्रमुख प्रशासकीय अधिकृत सरुवा र योजनामा राजनीतिक खिचातानीका कारण समयमै योजना सम्पन्न नहुने गरेकाले बजेट खर्च कम हुने गरेको दोगडाकेदार३ श्रीकोटका हेमराज गिरीले बताउनुभयो। समयमै योजनाका काम सम्पन्न नहुने तथा असारमा आएर योजना सम्पन्न गर्ने र भुक्तानीको काम हुने गरेका छन्। उनले भने, 'पालिकामा कर्मचारी सरुवा र योजनामा राजनीतिक खिचातानीका कारण विवाद भएर काम नहुँदा पनि बजेट कम खर्च हुने गरेको छ।'"
"जस्केलाबाट म्यानपावरको लाइसेन्स नवीकरण, आर्थिक चलखेलको आशंका","२०७५ सालमा एमाले नेता गोकर्ण विष्ट श्रम, रोजगार तथा सामाजिक सुरक्षामन्त्री हुँदा केही नेपाल ऐन संशोधन गर्ने ऐनमार्फत इजाजतपत्र रद्द हुने व्यवस्थामा न्यूनतम कामदार पठाउनुपर्ने व्यवस्था सामेल गरिएको थियो। त्यसयता विभिन्न बहानामा हरेक वर्ष बाधा अड्काउ फुकाउने गरिएको छ। काठमाडौं :वैदेशिक रोजगार ऐन, २०६४ ले भन्छ लगातार दुई वर्षसम्म वार्षिक १ सय जना पनि कामदार पठाउन नसकेमा म्यानपावर कम्पनीको लाइसेन्स रद्द हुन्छ। तर, मन्त्रिपरिषद्को असार २६ गतेको बैठकले १ सय जना पनि विदेश पठाउन नसक्ने म्यानपावर कम्पनीको लाइसेन्स नवीकरण गर्ने निर्णय गरेको छ। बाधा अडकाउ फुकाउ आदेश जारी गरेर सरकारले म्यानपावरको लाइसेन्स नवीकरण गर्ने निर्णय गरेको हो। ऐनको स्पष्ट व्यवस्थालाई लत्याएर म्यानपावर व्यवसायीको हितमा भएको उक्त निर्णयका पछाडि ठूलै आर्थिक चलखेल भएको सरोकारवालाहरू बताउँछन्। मन्त्रिपरिषद्को उक्त निर्णयले २ सयभन्दा बढी म्यानपावर व्यवसायी जोगिएका छन्। वैदेशिक रोजगारी ऐनको व्यवस्था लत्याएर सरकारले उनीहरूको व्यवसाय खारेज हुनबाट रोकिदिएको हो। म्यानपावर कम्पनीहरूले आर्थिक वर्ष सकिनु अघि नै अर्को आवका लागि इजाजतपत्र नवीकरण गराउनुपर्ने हुन्छ। तर, ऐनको दफा १३ उपदफा २ (घ२) ले बर्सेनि सय जना पनि पठाउन नसक्ने म्यानपावरको लाइसेन्स रद्द हुन्छ। तर, मन्त्रिपरिषद्को असार २६ गते बसेको बैठकको निर्णयमा भनिएको छ आव २०७८७९ र २०७९८० मा वार्षिक रूपमा न्यूनतम १ सय जना नेपालीलाई वैदेशिक रोजगारीमा पठाउन नसकेका म्यानपावर कम्पनीको इजाजतपत्र आव २०८०८१ का लागि नवीकरण गर्न आएमा नवीकरण गरिदिने गरी बाधा अड्काउ फुकाउने आदेश जारी गर्ने। यो बाधा अड्काउ फुकाउको व्यवस्था वैदेशिक रोजगार ऐनविपरीत हो। ऐनको दफा १३ उपदफा २(घ२)मा लगातार दुई वर्षसम्म वार्षिक एक सय जना पनि कामदार पठाउन नसकेमा इजाजतपत्र रद्द गर्ने व्यवस्था छ। हालसम्मको तथ्यांकअनुसार लगातार २ आर्थिक वर्ष २०७८७९ र २०७९८० मा सयसय जना कामदार पठाउन नसक्ने वैदेशिक रोजगार व्यवसायी (म्यानपावर)को संख्या २ सयको हाराहारीमा छ। मन्त्रिपरिषद्को निर्णयले यिनै २ सय कम्पनीको लाइसेन्स रद्द हुनबाट जोगाइदिएको हो। म्यानपावर कम्पनी नै खारेज हुने स्थिति बनेपछि व्यवसायीले लाइसेन्स नवीकरणका लागि श्रम मन्त्रालयदेखि राजनीतिक नेतृत्वसम्म लबिङ गरेका थिए। त्यस क्रममा आर्थिक चलखेल भएको उच्च स्रोतले बतायो। २०७५ सालमा एमाले नेता गोकर्ण विष्ट श्रम, रोजगार तथा सामाजिक सुरक्षामन्त्री हुँदा केही नेपाल ऐन संशोधन गर्ने ऐनमार्फत इजाजतपत्र रद्द हुने व्यवस्थामा न्यूनतम कामदार पठाउनुपर्ने व्यवस्था सामेल गरिएको थियो। त्यसयता विभिन्न बहानामा हरेक वर्ष बाधा अड्काउ फुकाउने गरिएको छ। आव २०७६७७ र २०७७७८ मा वैदेशिक रोजगारी क्षेत्र कोरोनाले प्रभावित पारेको बहाना बनाएर ३ आर्थिक वर्ष बाधा अड्काउ फुकुवामार्फत म्यानपावरको इजाजत नवीकरण गरिएको थियो। तर, पछिल्ला २ आवमा वैदेशिक रोजगारीमा जाने क्रम बढेको, कोरोना महामारी अन्त्य भइसकेको र ऐनमा सुधार गर्नुपर्ने भए संसद् पनि सुचारु रहेको अवस्थामा सरकारले म्यानपावर पोस्न बाधा अडकाउको सहारा लिएको छ। वैदेशिक रोजगार विभागका प्रवक्ता गुरुदत्त सुवेदीका अनुसार पछिल्ला आर्थिक वर्षमा पनि विभिन्न कारणले संख्या पुर्याउन नसकेका व्यवसायीको लाइसेन्स नवीकरण हुने गरेको थियो। अहिले पनि विगतमा गरे झैं मन्त्रिपरिषद्ले बाधा अड्काउ फुकुवा गरेको जानकारी उनले दिए। सुवेदीले भने, मन्त्रिपरिषद्बाट निर्णय भएपछि थ्रेसहोल्ड कटाउन नसक्ने वैदेशिक रोजगार व्यवसायीको इजाजतपत्र नवीकरण हुने गरेको थियो। चालु आवको अन्त्यसम्म पनि लगातार २ आवमा सय जना कामदार पठाउन नसक्ने व्यवसायीको संख्या करिब २ सय छ। वैदेशिक रोजगार व्यवसायी संघका अध्यक्ष राजेन्द्र भण्डारी इजाजतपत्र नवीकरण गर्न १०० जना पठाउनै पर्ने प्रावधान अनावश्यक र अव्यावहारिक रहेको बताउँछन्। वैदेशिक रोजगार ऐन, २०६४ १३ इजाजतपत्र रद्द गर्ने : (२) इजाजतपत्रवालाले देहायबमोजिमको कुनै कार्य गरेमा विभागले निजले पाएको इजाजतपत्र रद्द गर्न सक्नेछ : (घ२) लगातार दुई वर्षसम्म वार्षिक एक सय जना पनि कामदार पठाउन नसकेमा, कुनै कम्पनीले यो वर्ष ५ सय जना पठाएर अर्को वर्ष एक जना पनि नपठाउन सक्छ, ऐनले चाहिँ प्रत्येक वर्ष सय पठाउनुपर्ने व्यवस्था गर्यो, भण्डारीले भने, यसको अर्थ, ५ सय कामदार पठाउने व्यवसायीको इजाजतपत्र ५ वर्षका लागि नवीकरण गर्नुपर्ने हो नि ! ठूलो संख्यामा रोजगारीमा पठाउनेलाई कदर गर्न नसकेको सरकारले गाह्रो परे प्रोत्साहन गर्नै त परै जाओस्, उल्टै लाइसेन्स रद्द गर्ने व्यवस्था तर्कसंगत नरहेको भण्डारीको तर्क छ। उनका अनुसार लाइसेन्स दिएपछि व्यवसायलाई थ्रेसहोल्ड तोक्नु उचित अभ्यास होइन। कसैले २ करोड रुपैयाँ धरौटी राखेर कम्पनी खोलेको छ र यदि ऊ मान्छे पठाउन सक्दैन भने आफैं प्रतिस्पर्धाबाट बाहिरिन्छ, राज्यले अनावश्यक नजर लगाइराख्नु हुँदैन, उनले भने। व्यवसायीले सयको थ्रेसहोल्ड अव्यावहारिक भएकाले संशोधन गरी पूर्ववत व्यवस्था गरिनुपर्ने माग गरिरहेका छन्। देशमा ८ सय ६० को संख्यामा वैदेशिक रोजगार व्यवसायी (म्यानपावर) सञ्चालनमा छ।"
अझै रोकिएन एयरपोर्टबाट फर्काउने क्रम,"काठमाडौं : कामदार भिसामा श्रम गरेर वैदेशिक रोजगारीमा उड्न लागेका नागरिकलाई अध्यागमनले फिर्ता पठाउने क्रम रोकिएको छैन। त्रिभुवन अन्तर्राष्ट्रिय विमानस्थलस्थित अध्यागमन कार्यालयले शुक्रबार पनि ३७ जनालाई उड्न रोक लगाएको हो। यसअघि असार २६ गते बेलुका ३७, २७ गते बेलुका ८७ र २८ गते बिहान १४ जनालाई फिर्ता पठाइएको थियो। २६ गते अध्यागमनले फिर्ता गरेका कामदारमध्ये ३७ जनालाई बिहीबार फेरि अध्यागमनले फर्काएको हो। फकाईएका ३७ जना कामदारहरूलाई कम्पनीहरूले फेरि टिकट काटेर पठाउन लागेको थियो। तर, अध्यागमन भने उनीहरूले पेस गरेको कागजात शङ्कास्पद लागेर फर्काएको बताउँछ । निरकमल एचआर मेनपावरमार्फत जजिरा एयरलाइन्सबाट जान लागेका ११ जना र सलाम एयरबाट ४ जना उड्न लागेका थिए। युथ मेनपावरमार्फत् जजिराबाट १३ जना र सलाम एयरबाट ९ जना कतार जान लागेका थिए। २६ गते एयरपोर्टबाट फर्काइएका कामदारलाई पुनः टिकट काटेर पठाएकोमा बिहीबार सलाम र जजिरा एअरबाट कुबेत जान लागेका कामदारलाई एउटा पत्र थमाएर यात्रा अनुमति नदिइ फर्काइएको नेपाल वैदेशिक रोजगार व्यवसायी संघका अध्यक्ष राजेन्द्र भण्डारीले बताए। सबै प्रक्रिया पूरा गरे पनि श्रमिकलाई कर्मचारीले दुःख दिने नियतले गन्तव्य मुलुक जान नदिएको उनले बताए। उनले भने, यसमा अध्यागमन विभागका महानिर्देशकको एकल बदनियत देखिन्छ। कामदारलाई थमाएको पत्रमा, २६ गते कागजातलगायतका विषय शंकास्पद भएको भनी प्रस्थान अनुमति नदिएकोमा निजको भिसालगायतका अन्य कागजातहरू छानविनको प्रक्रियामा रहेकाले अध्यागमन विभागका महानिर्देशकज्यूको निर्देशानुसार प्रस्थान अनुमति नदिइएको। भनेर उल्लेख गरिएको छ। सरकारका सबै प्रक्रिया पुरा गरी र श्रम लिएर वैदेशिक रोजगारीमा हिँडेका नागरिकलाई एयरपोर्टबाट पटकपटक फिर्ता गरिएपछि अन्तर्राष्ट्रिय श्रम बजारमा नेपालको बेइज्जत भएको नेपाल वैदेशिक रोजगार व्यवसायीले जनाएको छ। संघका महासचिव मेघनाथ भुर्तेलले अध्यागमनको यस्तो कार्यले अन्तर्राष्ट्रिय बजारमा नेपाल सरकारप्रति अविश्वास पैदा हुने स्थिति आएको धारणा राखे। उनले नेपाल सरकारको एउटा निकायले प्रमाणीकरण गरेको डकुमेन्ट अर्को निकायले नक्कली भन्न थालेपछि अन्तर्राष्ट्रिय बजारमा नेपालकै बेइज्जत हुने अवस्था आएको धारणा राखे। महासचिव भुर्तेलले यसअघि पनि यस्तै भिसामा कुवेत लाखौं नागरिक गइइसकेकोसमेत दाबी गरे। उनले भने, यस्तै भिसामा यसअघि लाखौं नागरिक कुवेत पुगेका छन्। तिनलाई त्यहाँको सरकारले अवैधानिक भनेको छैन। यहाँको अध्यागमनले नाटक मात्रै गरेको छ। उनले अध्यागमनले आर्थिक चलखेलका लागि नाटक गरेकोसमेत दाबी गरे। यो पनि पढ्नुहोस श्रमले दिन्छ स्वीकृति, अध्यागमन रोक्छ भटाभट कामदार रोकेकामा अध्यागमनव्यवसायी जुहारी"
"सुनको मूल्य घट्यो, चाँदी स्थिर",काठमाडौं : नेपाली बजारमा सुनको मूल्य तीन सय रुपैयाँले घटेको छ। नेपाल सुन चाँदी व्यवसायी महासंघका अनुसार साताको पहिलो कारोबार दिन आइतबार सुन तीन सय रुपैयाँले घटेर प्रतितोला १ लाख १२ हजार २ सय रुपैयाँमा खरिदबिक्री भइरहेको छ। यसअघि शुक्रबार सुन प्रतितोला १ लाख १२ हजार ५०० रुपैयाँमा कारोबार भएको थियो। तेजाबी सुन १ लाख ११ हजार ६५० रुपैयाँ कायम भएको छ। सुनको मूल्य घटेपनि चाँदी भने स्थिर रहेको छ। आज चाँदी प्रतितोला १४ सय ८० रुपैयाँ कायम भएको छ। साताको अन्तिम कारोबार दिन शुक्रबार चाँदी प्रतितोला सोही मूल्यमा कारोबार भएको थियो।
प्री ओपन सेसन : नेप्से परिसूचक करिब १ अंकले बढ्यो,काठमाडौं : साताको पहिलो कारोबार दिन आइतबार प्री ओपन सेसनमा नेप्से परिसूचक करिब १ अंकले बढेको छ। नेप्से परिसूचक ०७४ अंकले बढेर २०८५६७ विन्दुमा अडिएको हो। यो सेसनमा ७ कम्पनीको ४५० कित्ता सेयर ९४ हजार १४२ रुपैयाँमा खरिदबिक्री भयो। कारोबारमा आएका ४ कम्पनीको मूल्य बढ्यो भने १ को घट्यो।
नेपालको घाँस चीन निर्यात,"चितवन : नेपालमा उत्पादित घाँस चीन निर्यात गर्न थालिएको छ। होराइजन इन्टरनेसनल प्रालिले उत्पादन गरेको पशु आहार (हाइलेज) चीन निर्यातको सुरुवात गरिएको हो। नेपालबाट पशुआहार (हाइलेज) चीन निर्यात भएको यो पहिलोपटक हो। उक्त घाँस चीनको सिगात्से सहरमा पठाइएको हो। चिसोका कारण सिगात्सेमा घाँस उत्पादन हुँदैन। त्यहाँका पशुका लागि नेपालबाट घाँस प्याकिङ गरेर निर्यात गरिएको हो। मकैको डाँठ र दुधिलो घोगासहितको मकैको बोटबाट हाइलेज तयार पारिन्छ। दुधिलो मकैको बोटलाई काटेर प्रशोधन गरेपछि हावा नपस्ने गरी प्याकिङ गरिन्छ। त्यसलाई सुरक्षित भण्डारणमा एक सय २० दिन राखेपछि मात्रै लगिन्छ। पशुआहारलाई रोला बनाएर पठाइएको छ। एउटा रोलामा ४ सय ६० किलो हुन्छ। कम्पनीमा दैनिक ८० देखि १ सय रोला पशुआहार उत्पादन गर्न सकिने कम्पनीले जनाएको छ। हाइलेज उत्पादनका लागि भरतपुर र यस आसपासका किसानबाट मकैको बोट नै खरिद गरेर प्रशोधन गरी पशुआहार बनाएको कम्पनीका प्रमुख कार्यकारी निर्देशक चाङले बताए। अहिले मकैबाट मात्रै बनाउन सुरु गरेका हौं, उनले भने, अम्रिसो, नेपियरलगायतका घाँसबाटसमेत पशुआहार बनाउने तयारी गरेका छौं। उपप्रधान एवं गृहमन्त्री नारायणकाजी श्रेष्ठ, नेपालका लागि चिनियाँ राजदूत चेन सङ तथा कृषि तथा पशुपक्षी विकास मन्त्री डा बेदुराम भुसालले संयुक्त रूपमा पशुआहार हाइलेज निर्यातको शुभारम्भ गरेका थिए। शनिबार १० वटा कन्टेनरमा ८० टन हाइलेज चीनतर्फ पठाइएको छ। उपप्रधानमन्त्री एवं गृहमन्त्री नारायणकाजी श्रेष्ठले हाइलेज निर्यातले चीनसँगको व्यापार सम्बन्ध प्रगाढ भएको बताए। कृषि उत्पादन बढाएर निर्यात गर्दा व्यापार घाटा कम गर्न सकिने उनको भनाइ छ। देशको व्यापारघाटा कम गर्न नयाँ खालको आयामको आवश्यकता छ। हाइलेज निर्यातले व्यापार घाटा कम गराउन प्रभावकारी भूमिका खेल्नेछ, उनले भने, हेर्दा समान्य लागे पनि दुई देशबीचको व्यापारिक सहकार्यका लागि यो इतिहासमा कोसेढुंगा सावित हुन्छ। दैनिक २० कन्टेनर पशुआहार चीन पठाइने छ। प्रतिवर्ष १० लाख टन हाइलेज उत्पादन गरी चीन निर्यात गर्ने तयारी छ। अहिले कम्पनीले तीन हजार टन हाइलेज उत्पादन गरेको छ। वार्षिक दुई सय करोड टन पशुआहार पठाउने योजना कम्पनीको छ। सन् २०२२ मा चिनियाँ उपराष्ट्रपति नेपाल आउँदा घाँस चीन लैजाने विषयमा सम्झौता भएको थियो। पहिलो चरणमा केरुङ र रसुवा नाकाबाट घाँस पठाइँदै छ। चीनको उक्त क्षेत्रमा दैनिक पाँच सय कन्टेनर घाँसको माग छ। नेपालका लागि चिनियाँ राजदूत छन् सङले नेपालचीनको इतिहास पुरानो भएको बताउँदै घाँस निर्यातले चीन र नेपालको सम्बन्ध अझ प्रगाढ हुने बताए। करिब ३ वर्षअघि यो कामको थालनी गरिएको थियो। चिनियाँ व्यवसायीको लगानीमा भरतपुर महानगरपालिका५ प्रेमबस्तीमा उद्योग स्थापना भएको छ। पहिलो चरणमा ३ हजार मेट्रिक टन हाइलेज उत्पादन गरिएको हो। कृषि तथा पशुपन्छी विकासमन्त्री बेदुराम भुसालले नेपालबाट घाँस हाइलेज निर्यातले कृषि क्षेत्रमा प्रभाव पर्ने दाबी गरे। गुणस्तर हेरेर कम्पनीले बोटसहितको मकै खरिद गर्छ। हाइलेजका लागि किसानलाई कम्पनीले उन्नत जातको बीउ, सिँचाइको व्यवस्था र प्राविधिक सहयोग गरेको छ। यसरी उत्पादन गरिएको घाँस दुई वर्षसम्म प्रयोग गर्न मिल्ने बताइएको छ। यसलाई निकै पोषिलो आहारका रूपमा लिने गरिन्छ।"
सकसपूर्ण श्रमकूटनीति,"देशमा रोजगारीका अवसर नहुँदा बर्सेनि लर्को लागेर बिदेसिनेको संख्या ठूलै छ। सरकारी आकलनअनुसार मलेसिया, खाडीका विभिन्न देशलगायत अन्यत्र गरी ५० लाखको हाराहारी नेपाली विदेशमा श्रम गर्छन्। तर, तिनको हक, हित र सुरक्षाका लागि हाम्रा कूटनीतिक नियोगहरू निकै निरीह रहेको पाइन्छ। काठमाडौं : सरकारसँग श्रम स्वीकृति लिएर २०७८७९ मा ३ लाख ४८ हजार ८ सय ६८ नेपाली वैदेशिक रोजगारमा गए। तीमध्ये ३ लाख १५ हजार ८ सय ६ पुरुष र ३३ हजार ६२ महिला थिए। त्यसका अतिरिक्त २ लाख ८१ हजार २ सय २२ जनाले पुन : श्रम स्वीकृति लिए। अर्थात्, झन्डै ३ लाख घर आएका नेपाली फेरि विदेश नै फर्किए। देशमा रोजगारीका अवसर नहुँदा बर्सेनि लर्को लागेर बिदेसिनेको संख्या ठूलै छ। सरकारी आकलनअनुसार मलेसिया, खाडीका विभिन्न देशलगायत अन्यत्र गरी ५० लाखको हाराहारी नेपाली विदेशमा श्रम गर्छन्। तर, तिनको हक, हित र सुरक्षाका लागि हाम्रा कूटनीतिक नियोगहरू निकै निरीह रहेको पाइन्छ। कमजोर कूटनीति र जनशक्ति अभाव यसको मुख्य कारण मानिन्छ । गैरआवासीय नेपाली संघका अन्तर्राष्ट्रिय उपाध्यक्ष डीबी क्षेत्रीको भनाइले श्रम कूटनीतिको अवस्था दर्शाउँछ, नेपाली श्रमिक धेरै भएका देशका हाम्रा प्राय : राजदूतावास वैदेशिक रोजगार व्यवसायीको विस्तारित रूप बन्ने गरेका छन्। करियर डिप्लोम्याट बाहेकका नियुक्ति प्राय : अन्य ढंगमा हुन्छन्। पैसा तिनलाई म्यानपावर व्यवसायीले दिन्छन्। र, तिनले तिनै व्यवसायीका लागि काम गर्छन्। नेपाली कामदारको प्रमुख गन्तव्य मुलुक हो साउदी अरब। २०७८७९ मा मात्र खाडीको उक्त मुलुक जान १ लाख २५ हजार ३ सय ६९ नेपालीले नयाँ श्रम स्वीकृति लिए। त्यस्तै नेपालीले रोज्ने पाँचौं मुलुकमा पर्छ कुवेत। खाडीकै यस देशमा २०७८७९ मा २२ हजार ७ सय ८६ जना नेपाली कामका लागि पुगे। तर, दु : खको कुरा यी दुई यस्ता देश हुन् जससँग नेपालले द्विपक्षीय श्रम सम्झौता गर्न सकेको छैन। त्यसले गर्दा नेपाली कामदारले ती मुलुकले जे नियम लगाए, मान्न बाध्य हुनु परेको छ। अनेक प्रताडना सहनु परेको छ। साउदीले हालै मात्र अप्रत्यासित रूपमा नयाँ नियम लगायो कामका लागि जाने नेपालीले प्रमाणपत्र प्रमाणीकरण गर्नुपर्ने। त्यो पनि कम्तीमा एसईई (पुरानो एसएलसी) सरहको। दु : खको कुरा साउदी जाने सरदर ८० प्रतिशत नेपाली त्यसभन्दा कम योग्यताका वा सामान्य साक्षर हुन सक्छन्। नेपालस्थित साउदी दूतावासको उक्त घोषणाले सबैलाई चकित तुल्यायो। तुरुन्तै कामदार, सरोकारवाला, गैरसरकारी संस्था आदिले दबाब दिए। र, बाध्य भएर परराष्ट्र मन्त्रालयले वार्ता गर्यो। साउदीले तत्कालका लागि उक्त नियम स्थगन गरेको छ। तर, गैरआवासीय नेपाली संघका उपाध्यक्ष क्षत्री भन्छन्, जुनसुकै बेला फेरि यो लादिन सक्छ। यसको कारण अरू केही होइन, हाम्रो कमजोर श्रम कूटनीति हो। श्रमको संकट, कूटनीति कमजोर अमेरिकी विदेश मन्त्रालयका अधिकारीहरूले श्रम कूटनीतिलाई यसरी अथ्र्याउने गर्छन् यो विश्वभरका अमेरिकी नियोगमा श्रम सहचारीले अमेरिकी मानव अधिकार र अन्तर्राष्ट्रिय व्यापार नीतिका सन्दर्भमा श्रम मापदण्डको पैरवी र प्रबद्र्धनमा निर्वाह गर्ने भूमिका हो। नेपालका हकमा विदेशका नियोग, त्यहाँका कूटनीतिज्ञ न त श्रम काउन्सिलरसहचारी, कसैले पनि श्रम कूटनीतिलाई अभिन्न अंग बनाउन सकेका छैनन्। श्रमका समस्यामै ख्याल पुर्याउन नेपाल सरकारले विभिन्न मुलुकमा गरी ७ श्रम सहचरी र ५ जना श्रम काउन्सिलर राखेको छ। श्रम, रोजगार तथा सामाजिक सुरक्षा मन्त्रालयले पठाउने ती कर्मचारी श्रमकूटनीतिका दूत बन्नुपर्ने हो। तर, धेरैजसो देशका श्रमिकका गुनासो सुन्दा ती त उल्टै पीडितसँग घूस उठाउने माध्यम बनिरहेका छन्। नेपाल सरकारले १ सय १० देशमा वैदेशिक रोजगारमा जान आफ्ना नागरिकलाई स्वीकृति दिन्छ। तर, कतार, बहराइन, यूएई, जोर्डन, दक्षिण कोरिया, जापान, इजरायल, मरिसस र मलेसिया गरी ९ मुलुकसँग मात्र दोहोरो श्रम सम्झौता गरेको छ। श्रम सम्झौता भएकै देशमा सम्झौता कार्यान्वयन हुन सकेका छैनन्। रोजगारदाताबाट ठूलो संख्यामा नेपाली कामदार पीडित र प्रताडित छन्। करारमा लेखिएको काम, तलब र अन्य सुविधा नदिनु मुख्य समस्या हो। यसमा कडा अडानसहित कामदारको हितमा कूटनीतिक दबाब दिन हाम्रा दूतावास कमजोर छन्। वैदेशिक रोजगारमा गएका नेपालीहरू समस्यामा परेर दूतावास आउँदा पनि आफ्नो समस्या नसुनिएको गुनासो धेरै श्रमिकले गर्ने गरेका छन्। दूतावास र श्रम अधिकारीले श्रमिकका समस्या समाधानका लागि प्रभावकारी भूमिका खेल्न नसकेको पीडितहरूको गुनासो छ। कानुनत : श्रमिकको हक अधिकारको संरक्षण, समस्या परेको अवस्थामा उद्धार तथा रोजगारदाता र कामदारबीच भएको विवाद समाधानमा काउन्सिलर र श्रम सहचारीहरूले महत्वपूर्णभूमिका खेल्नुपर्ने हुन्छ। तर, उक्त भूमिकामा रहेकाहरू नै आफ्नो काम र दूतावासको अवस्थाप्रति सन्तुष्ट छैनन्। धान्नै गाह्रो श्रम रोजगार मन्त्रालयका उपसचिव तथा पूर्वश्रम काउन्सिलर दीपक ढकालका अनुसार श्रमिक र श्रम काउन्सिलरको क्षमता मेल नखाएका कारण पनि विभिन्न समस्या छन्। २ वर्ष ४ महिना मलेसिया बसेका उनी भन्छन्, वैदेशिक रोजगार ऐनले ५ हजार श्रमिक भएको ठाउँमा एक जना श्रम सहचारी आवश्यक भन्छ। ३ लाख भएका ठाउँमा १ जनाले कति धान्नु ? यो खालको ओभरलोड छ सबैतिर ध्यान दिन नसक्ने अवस्था छ। व्यक्ति त आफ्नो क्षमताभन्दा माथि जान सक्दैन। उनका अनुसार श्रम कूटनीतिमा समस्या थुप्रै छन्। श्रमिक अनुसारको कर्मचारी खटाउनु पर्ने तर सरकारको ध्यान त्यता पुग्न नसकेको उनको भनाइ छ। यसमा सरकार मात्र दोषी छैन। हाम्रा श्रमिकहरू पनि मेनवापरको प्रलोभनमा परी महँगो शुल्क बुझाएर जाने गरेको र गएपछि विभिन्न समस्या झेल्नु परेको छ, ढकाल भन्छन्, दुई देशबीच सम्झौता पनि प्रभावकारी नहँुदा यस्ता समस्याहरू आउने गरेका छन्। दुई वर्ष ओमनमा (२०७७२०७९) श्रम सहचारी बसेर फर्किएका श्रम रोजगार तथा सामाजिक सुरक्षा मन्त्रालयका शाखा अधिकृत दिनेश ढकाल पनि श्रमिकले व्यापक समस्या भोग्नु परेको बताउँछन्। त्यहाँ जाने घरेलु कामदारको अवस्था निकै दयनीय छ। जुन नेपाल सरकारले रोकेको छ, त्यही प्रक्रिया गरेर उनीहरू पुग्छन्। दलालहरूबाट बेचिएर अव्यवस्थित तरिकाले जाँदा त्यहाँ गएर दु : ख पाउने र उजुरी गर्न आउनेकै संख्या धेरै छ, ढकाल भन्छन्, मैले ८० प्रतिशत समय त्यस्ता व्यक्तिका लागि दिएँ। उनका अनुसार ओमनमा २० हजार नेपाली श्रमिकमा ४० प्रतिशत बिना श्रम स्वीकृत घरेलु कामदारमा गएका छन्। जसभित्र धेरै समस्या छ। २०६४ सालमा वैदेशिक रोजगार ऐन बनेपछि २०६५ सालमा निर्णय भई २०६६ बाट काउन्सिलर श्रम तथा श्रम सहचारीहरू जान थालेको मन्त्रालयले जनाएको छ। श्रम, रोजगार तथा सामाजिक सुरक्षा मन्त्रालयका अनुसार विदेशस्थित ७ नियोगमा श्रम काउन्सिलर तथा श्रम सहचारीहरू राखेको बताएको छ। कुनै देशमा सहचारी मात्र छन् भने कुनैमा काउन्सिलर मात्र र थोरैमा मात्र दुवै पद छन्। श्रम काउन्सिल श्रम तथा श्रम सहचारी सहचारी छनोट तथा नियुक्तिसम्बन्धी कार्यविधि तथा मापदण्ड २०७३ बमोजिम १६ मंसिर २०७९ मा कार्यरत नियोगका लागी काउन्सिल श्रम तथा श्रम सहचारी छनोट गरी पठाइएको हो। पहुँचै अपुग वैदेशिक रोजगार विभागका निर्देशक तथा सूचना अधिकारी गुरुदत्त सुवेदी अलपत्र परेका नेपालीहरूको उद्धारका लागि सहजीकरणको भूमिका भइरहे पनि पनि पर्याप्त हुन नसकेको स्वीकार्छन्। कतिपय देशहरूमा समस्या समाधानका उपाय पँहुचभन्दा बाहिर भएको उनको भनाइ छ। कतिपय दूतावासको एक्सेस पनि छैन। कानुनले गर्दा समस्या छ। सुरक्षा, समान तलब, विषयमा ध्यान दिनुपर्ने हो। तर, राहत उद्धार बिमा प्रमाणीकरणमा मात्र केन्द्रित भएको अवस्था छ, सुवेदी भन्छन्, श्रम कूटनीतीलाई थप प्रभावकारी बनाउन ५ हजारभन्दा बढी श्रमिक भएका देशहरूमा कानुनी व्यवस्थाअनुसार श्रम काउन्सिर र श्रम सहचारी थप्दै जानुपर्छ। यससँगै श्रमिकहरूको क्षमता विकास गर्ने, अनियमितता र ठगी हटाउन सक्रिय रूपमा लाग्नुपर्ने आवश्यक रहेको सुवेदीले बताए। परराष्ट्र मन्त्रालयका प्रवक्ता सेवा लम्सालले भने श्रम कूटनीतिको अवस्थाबारे आफूलाई कुनै जानकारी नभएको बताइन्। श्रमकूटनीतिको अवस्था कस्तो छ भन्ने प्रश्नमा लम्सालले भनिन्, थाहा नभएको विषयमा केही भन्न मिल्दैन। यस विषयमा म केही जानकार छैन। समस्या जनशक्तिमा गैरआवासीय नेपाली संघका अध्यक्ष बद्री केसी कर्मचारी अपुग भएकै कारण श्रम कूटनीति भद्रगोल अवस्थामा रहेको बताउँछन्। एउटा देशमा ५, ६ लाख श्रमिक छन्। सरकार २ जना कर्मचारी पठाउँछ। व्यवस्थित कसरी हुन सक्छ ? उनले भने, श्रम स्वीकृति र पासपोर्ट नवीकरण गर्नै कर्मचारीलाई भ्याइनभ्याइ छ। कसरी श्रम कूटनीति बलियो होस् ? केसीले दूतावासमा कर्मचारी थप्न सुझाव दिए। संघका अर्का उपाध्यक्ष राजेन्द्रकुमार (आरके) शर्मा पनि नेपालको श्रम कूटनीति बलियो र प्रभावकारी हुन नसकेको बताउँछन्। ठूलो संख्यामा नेपाली रहेको मुलुक कतारमा व्यवसाय गरेर बस्ने शर्मा भन्छन्, २१औं शताब्दीमा पनि पुरानो प्रविधिअनुसार हाम्रा दूतावास चलिरहेका छन्। जुन स्तर हुनुपथ्र्यो, त्यो हुन सकिरहेको छैन। श्रमिकका समस्या, दक्षता, स्वास्थ्य, सुरक्षा समयसापेक्ष हुन सकेनन्। हामी पुरानै तरिकामा अल्झिएका छौं। उनले श्रम सहचारी र श्रम काउन्सिलरको भूमिका पनि पर्याप्त नभएको बताए। काम नभएको होइन तर नीतिगत रूपमा हुन सकेन। ३ लाख नेपाली बस्ने ठाउँमा तिनको भूमिकाको कुरा छ। जसलाई भ्याइनभ्याइ छ। तालिम र सचेतना पनि पुगेको छैन, उनले भने। यसमा उपाध्यक्ष क्षेत्री जोड दिएर भन्छन्, नेपालको श्रम कूटनीति त्यति प्रभावकारी बन्न सकेको छैन। सशक्त रूपमा अगाडि बढ्न सकेको छैन। आजसम्म जति समस्या परेका हुन ती कुराहरू हामीले वार्ता गर्दा सशक्त र व्यावहारिक रूपमा राख्न सकेका छैनांै। समस्या सिर्जना आफ्नै देशबाट गरेर पठाएपछि अर्काले र अर्का देशले समस्या पारिदिएको भनेर पन्छिनु पनि बेकार छ। हजारे अभियान चलाएका उनी अहिले सामाजिक सुरक्षाका विषयमा श्रम तथा परराष्ट्र मन्त्रालयले विभिन्न मुलुकसँग घनीभूत रूपमा छलफल गर्नुपर्ने सुझाव दिन्छन्। यो नीति ल्याएका छौं भनेर विभिन्न कम्पनी र देशमा भएका खास समस्या उतै थुपार्ने गरेका छौं। हामी हतारमा छलफल गर्छौं। जिम्मेवारीबोधका साथ गर्दैनौं, उनले समस्याको जड खोतले। उनका अनुसार कतिपय ठाउँमा तोकिएको र वास्तविक सेवासुविधा फरक छ। व्यवसायीहरूका सेटिङमा पनि कुनै न कुनै सरकारी संयन्त्र प्रयोग भएका छन्। हामीले अहिले पनि भद्रगोल नै पारेका छौं, उनले भने, कतिपय नियोगहरू कुनै न कुनै रूपमा आफ्नै हितका लागि काम गर्छन् कि भनेर सरकारले दह्रोअनुगमन गर्न सकेको छैन। को कहाँ श्रम कूटनीतिज्ञ ? दक्षिण कोरिया : चन्द्रकला ओली (काउन्सिलर) संयुक्त अरब इमिरेट्स : दीनबन्धु सुवेदी (काउन्सिलर), आविद अन्सारी (सहचारी) कतार : टीकामणि न्यौपाने (काउन्सिलर), कृष्ण पौडेल (सहचारी) साउदी अरब : देवेन्द्र कार्की (काउन्सिलर), ताम्रराज काफ्ले (सहचारी) मलेसिया : भोलाप्रसाद गुरागाईं (काउन्सिलर), दिलिप खड्का (सहचारी) कुवेत : हेमकुमार अधिकारी (सहचारी) ओमान : गोबिन्दप्रसाद आचार्य (सहचारी) बहराइन : जमुना काफ्ले (सहचारी) नेपालसँग श्रम सम्झौता भएका मुलुकहरू १ मलेसिया २ कतार ३ यूएई ४ जोर्डन ५ ओमान ६ दक्षिण कोरिया ७ मौरिसस ८ जापान ९ इजरायल विदेशका नेपालीका समस्याजनक अवस्था विभिन्न देशका अस्पतालमा कोमामा रहेका नेपालीको संख्या कम्तीमा  १२ विदेशका जेलमा रहेका नेपालीको संख्या  ७०० विदेशमै बेपत्ताा भएका नेपालीको सख्या  ४१० (३७९ पुरुष, ३१ महिला) स्रोत : वैदेशिक रोजगार बोर्ड"
"१२ अंकले बढ्यो नेप्से परिसूचक,२ अर्ब ३७ करोडको सेयर कारोबार",काठमाडौं : सेयर कारोबार साताको पहिलो दिन आइतबार नेप्से परिसूचक दोहोरो अंकले वृद्धि भएको छ। नेप्से परिसूचक १२१६ अंकले बढेर २०९७०९ विन्दुमा पुगेको छ। सेन्सेटिभ इण्डेक्स २९० अंकले बढ्यो। आज २८६ कम्पनीको ७१ लाख ८४ हजार २५४ कम्पनीको २ अर्ब ३७ करोड ६४ लाख २७ हजार ५७३ रुपैयाँमा खरिदबिक्री भयो। दोहोरो अंकले बढेको बजारमा एउटा मात्रै कम्पनीको मूल्यमा सकारात्मक सर्किट लेभलमा कारोबार भयो। यसदिन सनराइज फिक्स्ड इक्वीटी फन्डको मूल्य १० प्रतिशतले बढेको हो। एनआईबीएल ग्रोथको ९९२ र सानिमा ग्रोथ फन्डको ९९० ले सेयर मूल्य बढ्यो । कारोबारमा आएका १३ उपसमूहमध्ये ८ को मूल्य बढ्यो भने ५ को घट्यो। यसदिन ९३ कम्पनीको मूल्य बढ्दा ११७ को घट्यो भने ६ को स्थिर रह्यो।
"भारतबाट आयो पेट्रोलियम पदार्थको नयाँ मूल्यसूची : डिजेल बढ्यो, पेट्रोल घट्यो","काठमाडौं : भारतीय आयल कर्पोरेसन (आईओसी) नेपाल आयल निगमलाई पेट्रोलियम पदार्थको नयाँ मूल्यसूची पठाएको छ । पेट्रोलको मूल्य ३४ पैसा घटेर र डिजेलको मूल्य २ रुपैयाँ ४७ पैसा बढेर आएको निगमले जनाएको छ । पेट्रोलमा प्रतिलिटर ९ रुपैयाँ तथा डिजेलमा साढे ६ रुपैयाँ निगमलाई नाफा छ। भारतबाट प्रत्येक महिनाको १ र १६ तारिखमा नयाँ मूल्यसूची आउने गर्छ। हाल काठमाडौंमा पेट्रोलको नयाँ मूल्य १७०, डिजेल र मट्टितेलको १५० रुपैयाँ छ।"
"साउन १ बाट हवाइभाडामा भ्याट, हवाइयात्रा महंगिने","काठमाडौं : मूल्य अभिवृद्धि कर(भ्याट) लाग्दा हवाइभाडादर करिब ६ प्रतिशतले महंगो हुने भएको छ। सरकारले आर्थिक वर्ष २०८००८१ को बजेट मार्फत् हवाइभाडामा मूल्य अभिवृद्धि कर लगाउने घोषणा गरेको थियो। साउन १ गतेबाट लागु हुने गरी हवाइभाडामा भ्याट लगाइने वायुसेवा सञ्चालक संघले विज्ञप्तिमार्फत् जानकारी दिएको छ। हाल आन्तरिकतर्फ नियमित उडान गर्दै आएका वायुसेवा कम्पनीहरूले फ्युल सरचार्ज, विमानस्थल सेवा शुल्क र हवाई भाडा दरलाई गाभेर शुल्क लिँदै आएका छन्। अब हवाइभाडादरमा १३ प्रतिशत भ्याट पनि जोडिने भएको छ। १३ प्रतिशत भ्याट जोडिँदै हवाइभाडा सरदरमा ६ प्रतिशतले महंगो हुने यति एयरलाइन्सका प्रवक्ता सुदर्शन बर्तौलाले जानकारी दिए। अहिले बुद्ध, यती, सौर्य, श्री, गुण, तारा, सीता, समिट लगायत वायुसेवा कम्पनीले आन्तरिक उडान भर्दै आएका छन्। बाह्य उडानको हकमा पनि हवाइभाडामा १३ प्रतिशत भ्याट जोडिने छ।"
पीपीए खुलाउन माग,"नेपाल उद्योग परिसंघले जलविद्युत् आयोजनाको विद्युत् खरिद सम्झौता खुला गर्न आग्रह गरेको छ। काठमाडौं : नेपाल उद्योग परिसंघले जलविद्युत् आयोजनाको विद्युत् खरिद सम्झौता (पीपीए) खुला गर्न आग्रह गरेको छ। नवनिर्वाचित अध्यक्ष राजेशकुमार अग्रवाल नेतृत्वको परिसंघ पदाधिकारीहरूले शुक्रबार ऊर्जा, जलस्रोत तथा सिंचाई मन्त्री शक्तिबहादुर बस्नेतसँगको भेटघाटको क्रममा पीपीए खुलाउन आग्रह गरेका हुन्। प्रधानमन्त्रीको हालै भएको भारत भ्रमणका क्रममा भारतले १० वर्षमा १० हजार मेगावाट विद्युत् खरिद गर्ने समझदारी गरिसकेकाले जलविद्युत् आयोजनाको पीपीए पूर्णरूपमा खुला गरी निर्माणको वातावरण बनाउनुपर्नेमा जोड दिएको हो। नेपाल विद्युत् प्राधिकरणको पुनर्संरचना गर्न, प्रसारणलाईन निर्माण तथा विद्युत् व्यापारमा निजी क्षेत्रको संलग्नता गराउन परिसंघका अध्यक्ष अग्रवालले आग्रह गरे। विद्युत् निर्यात हुँदै गर्दा स्वदेशमै रहेका उद्योगहरूले सहज रूपमा विद्युत् नपाइरहेको र यसले उद्योगहरूको उत्पादन लागत बढाउन सहयोग गरेको छ, उनले भने। अध्यक्ष अग्रवालले मन्दीमा रहेको अर्थतन्त्रलाई उकास्न बजेटको प्रभावकारी कार्यान्वयन आवश्यक भएको बताए। सो अवसरमा मन्त्री बस्नेतले समग्र ऊर्जाको विकासका लागि निजी क्षेत्रसँग सहकार्य गरेर अगाडि बढ्न प्रतिबद्ध रहेको जनाए। उनले हालकै लागतमा १० हजार मेगावाट उत्पादन गर्न २० खर्ब बराबर लगानी आवश्यक पर्ने र त्यसले अर्थतन्त्रमा दूरगामी प्रभाव पार्ने बताए। मन्त्री बस्नेतका अनुसार समग्र ऊर्जा क्षेत्रको विकासका लागि ऊर्जा दशक घोषणा गरी अगाडि बढ्न गृहकार्य भइरहेको छ।"
