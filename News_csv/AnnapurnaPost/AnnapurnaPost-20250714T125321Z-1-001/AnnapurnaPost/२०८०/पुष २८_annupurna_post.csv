शीर्षक,विवरण
गुरुङहरूमाथिको त्यो सांस्कृतिक अतिक्रमण,"घटना २०७८ साल चैत १८ गतेको हो। त्यसबेला साहित्यकार सूर्य खड्का 'बिखर्ची' महत्त्वपूर्ण प्राज्ञिक जिम्मेवारीमा थिए। उनी त्यसबेला गण्डकी प्रज्ञा प्रतिष्ठानका कुलपति थिए भने नेपाल प्रज्ञा प्रतिष्ठानको प्रज्ञा सभा सदस्य। त्यसबेला उनले लेखेको पुस्तक 'लमजुङ र पृथ्वी सुब्बा' (२०७८) ठूलो विवादमा मात्र परेन, उनले पुस्तकको विवादित पृष्ठ च्यातेर सरोकारवालासामु आफै आगो लगाउनुपर्यो। उनले उक्त पुस्तकको पृष्ठ १५ मा तत्कालीन गण्डकी प्रदेश प्रमुख पृथ्वी सुब्बा गुरुङबारे चर्चा गर्दै लेखेको 'गुरुङ जातिहरूमध्ये उच्च स्तरको चार जात र निम्न स्तरको सोह्र जाति भनेर चिनिन्छ, यिनी चार जाते हुन्' भन्ने वाक्याङ्शलाई लिएर विभिन्न गुरुङ संस्थाहरुले आफ्नो ध्यानाकर्षण गरी कडा आपत्ति जनाएपछि गुरुङ संघ संस्थाका प्रतिनिधि र विखर्चीबीच बैठक बस्यो। बैठकमा लेखक स्वयम्ले विवादित पृष्ठ च्याती गुरुङ प्रतिनिधिहरूको सामु ती पृष्ठ जलाएर नष्ट गर्दै अब उप्रान्त गुरुङ समुदायको आत्मसम्मानमा दख्खल दिने कार्य नगर्ने र बाँकी सबै वितरण गरिएका पुस्तकहरु (इलेक्ट्रोनिक भर्सनसहित) नष्ट गर्ने र कहीँ कतै सो पुस्तक भेटिएमा लेखक स्वयं जिम्मेवार रहने प्रतिवद्धता र आत्मालोचनासहित क्षमायाचना गर्नुपरेको थियो। त्यसबेला गुरुङ संघ संस्थाका प्रतिनिधिहरुले उनी माफी दिएका थिए। प्रादेशिक तहमा गठन गरिएको प्रज्ञा प्रतिष्ठानको कुलपतिजस्तो ब्यक्तिले नेपालको जातीय संवेदनशीलता नबुझी लेख्दाको परिणाम थियो त्यो। नेपालमा शासकहरुले एउटै जातिभित्र विभाजनको रेखा कोरिदिएको पाइन्छ। तीमध्ये लिम्बूहरुमा नीति र स्मृति उपसमूह, मगर र तामाङमा १२ जात र १८ जात उपसमूह र गुरुङमा चार जात र १६ जात उपसमूहमा विभाजनको रेखा कोरिदिएका थिए। यस्तो विभाजनको रेखालाई स्वयम् सम्बन्धित जातिले नै मेट्ने प्रयास धेरै पहिलेदेखि गर्दै आइरहेका छन्। तीमध्ये बुढिगण्डकी पश्चिम, कालीगण्डकी पूर्व, हिमालभन्दा दक्षिण र गण्डकीभन्दा उत्तरका क्षेत्रलाई मूल बसोबासको केन्द्र बनाई बसेका गुरुङहरूबीच चार जात र सोह्र जातले ल्याएको झगडा मेटाउने प्रयास भने कर्णेल लछमन गुरुङले गरेका थिए। उनले विसं १९२४ मा तत्कालिन प्रधानमन्त्री जंगबहादुर राणाबाट एक सनद जारी गर्न लगाएर यस्तो झगडाको अन्त्य गराएको जनकलाल शर्माको 'हाम्रो समाज एक अध्ययन' (२०७५:२८९९०)मा पढ्न पाइन्छ। यदि यो पुस्तक पढेर होशियारीपूर्वक लेखेको भए गण्डकी प्रज्ञा प्रतिष्ठानका तत्कालीन कुलपति सूर्य खड्का 'बिखर्ची'ले आफूले गुरुङहरुमाथि सांस्कृतिक अतिक्रमण गर्दै लेखेको पुस्तकको विवादित पृष्ठ च्यातेर आफै आगो लगाउनु पर्ने थिएन। गुरुङहरुमाथि यस किसिमको सांस्कृतिक अतिक्रमण प्रशस्तै भएको इतिहास पाइन्छ। यसै ऐतिहासिक सेरोफेरोमा यो लेख तयार पारिएको छ। ठकुरी राजा अस्वीकार स्वायत्त रुपमा मौलिक परम्परा र शासन व्यवस्थामा रमाइरहेका गुरुङहरूले आफ्नो क्षेत्रमा पठाइएका ठकुरी राजाको शासन अस्वीकार गर्दै ती राजाको हत्या नै गरिदिएको इतिहास पाइन्छ। उनीहरूले कास्कीकोटबाट राजा बनाउन लमजुङ ल्याइएका कुलमण्डन शाहका माहिला छोरा कालु शाहको सिकार गर्न गएको बेला हत्या गरिदिएका थिए। पुरातत्त्व विभागको मुखपत्र 'प्राचीन नेपाल' सङ्ख्या २० (साउन २०२९:२३)मा प्रकाशित 'नेपाल देशको इतिहास'अनुसार कुलमण्डन शाहका जेठा छोराले कास्कीमा रजाईँ गरे । लमजुङ दुराडाँडाका पञ्चहरुले उनका माहिला छोरा कालु शाहलाई लमजुङ ल्याई राजा थापे। यिनलाई शेषालीहरुले शिकार खेल्ने बहाना गरी बनमा पुर्याए। अग्ला ठाउँबाट सबै देखिन्छ भन्दै अग्ला डाँडामा पुर्याए। अनि धनुकाँड लिई चारैतिरबाट घेरेर मृगलाई हानेको बहाना गरी शेषालीहरुले ती राजालाई मारिदिए। फेरि पनि दूराडाँडाका पञ्चहरु कुलमण्डन शाहकहाँ राजा माग्न पुगे। सुरुमा राजाले क्रुद्ध बनी उनीहरूलाई 'फेरि मेरो छोरा मार्न लैजान आयौ?' भनी हप्काए। उनीहरूले आफूहरुले राजा कालु शाहलाई मारेको होइन, यसमा शेषालीहरुको हात रहेको थियो भनी बिन्तिभाउ गरे। अन्ततः यशोब्रह्म शाहलाई लमजुङ लगेर पुनः राजा थापियो। 'शेषाली' भनेका त्यस ठाउँका हिउँ निथ्रिने शेष लेकका क्षेत्रका बासिन्दा भएको र उनीहरू गुरुङ भएको इतिहासकार डा राजाराम सुवेदीले 'प्राचीन नेपाल'को सङ्ख्या १५० (२०५९असारः४९५०)मा उल्लेख गरेका छन्। बालक अवस्थामै जाली थैलोमा सुरक्षित गरी लमजुङ पुर्याइएर दुराहरूबाट पालिएका यशोब्रह्म शाहलाई ठूलो स्वाँरामा लगेर ढुंगामा बसाली सिन्दुरजात्रा गरियो। त्यस ढुंगालाई अहिले पनि 'सिन्दुरे ढुङ्गा' भनिन्छ। यशोब्रह्म शाह विसं १५१५ असार १५ गते लमजुङको गद्दीमा बसे। उनी हिजो आफ्ना दाजु मारिएकोबारे बेखबर भने थिएनन्। त्यसैले यहाँका गुरुङहरूलाई रिझाएर राख्नु उनको लागि जरुरी थियो। यसका लागि उनले सिक्लेसका ल्होचन गुरुङसँग मित्यारी लगाए। कविक्याल, सवक्याल, पुरुक्याल र कोकिल गुरुङलाई हात लाई पोंजोका घलेहरुको दमन गरे। यसमा सहयोग गर्ने ल्होचन र दुराहरुलाई यशोब्रह्म शाहले खोरिया फाड्ने, शिकार गर्ने, च्याङ्ग्रा पाल्ने र ब्यापार गर्नेेजस्तो सुविधाहरू दिएको डा सुवेदीले उल्लेख गरेका छन्। गुरुङहरुको बौद्धमार्ग लमजुङ र गोरखामा ठकुरी शाहहरुको राज चल्न थालेपछि यहाँ प्रमुख रुपमा बसोबास गर्दै आएका मगर र गुरुङहरुमा शासकहरुले ब्राह्मणहरुमार्फत हिन्दु धर्मको प्रचार गर्न लगाए। मगरहरुले बौद्ध धर्म नलिएकाले उनीहरुलाई हिन्दु धर्मबाट प्रभावित गराउन असजिलो भएन। तर गोरखाको उत्तर भागमा रहेका गुरुङहरुले तिब्बती लामाबाट बौद्धधर्म अनुशरण गरेका थिए। इतिहास शिरोमणि बाबुराम आचार्यले आफ्नो पुस्तक श्री ५ बडामहाराजाधिराज पृथ्वीनारायण शाहको संक्षिप्त जीवनी' (२०६१:१०)मा उल्लेख गरेअनुसार गुरुङहरुसँग खुसामद गर्न गोरखाली राजाहरु बाध्य हुन्थे । गोरखाली राजालाई मगरको राजा भनेर वार्पाकका गुरुङहरु यिनका अधीनमा रहन गाह्रो मान्थे । गुरुङहरुसँग खुसामद गरेर मात्र तिब्बतबाट आउने नूनसँग चामल सटही गरी आफ्ना रैतिलाई चटाउने ब्यवस्था गोरखाली राजाहरुले गर्नुपथ्र्यो । गुरुङहरु बौद्ध धर्ममा रहेकाले तिब्बतीसँग उनीहरुको धार्मिक सम्बन्ध पनि भएको हुँदा नून ब्यापारमा उनीहरुको हात थियो भनी आचार्यले उल्लेख गरेका छन् । यसबाट गुरुङहरुको धर्मदर्शनको यात्रा प्राचीनकालबाटै बौद्धमार्गबाट हिडेको देखिन्छ । गुरुङहरुको बौद्धविद्रोह जङ्गबहादुर राणा क्रमशः शक्तिशाली बन्दै गर्दा गुरुङ पल्टनका रुपमा रहेको 'कालीबहादुर पल्टन'का एक गुरुङ जमादारले विसं १९१४ जेठमा जंगबहादुरविरुद्ध विद्रोहको तयारी गरेको तर उक्त विद्रोहलाई बीचैमा दमन गरिएको इतिहास त्यतिखेर लैनचौरस्थित ब्रिटिश दूतावासमा रहेका एक अधिकारी एचए ओल्डफिल्डले आफ्नो पुस्तक 'स्केचेज अफ् नीपाल' (सन्२००५:१९२०) मा उल्लेख गरेको पढ्न पाइन्छ। गुरुङहरुको यो एउटा विद्रोह जबरजस्ती दवाइए पनि उनीहरुले जङ्गबहादुरविरुद्ध बेला बेलामा विद्रोह गर्दै गरेका पाइन्छ। गुरुङहरुले जङ्गबहादुर राणाको अन्तिम समयताका फेरि विद्रोह मच्चाएका थिए । गोरखामा सुकदेव गुरुङले आफूलाई 'नौ सरकार बौद्ध बादशाह' घोषणा गरी विसं १९३३ मा विद्रोह सुरु गरे। प्रशस्तै अनुयायीहरु बटुले। यसैक्रममा उनी पक्राउ परे। जेलमै उनको मृत्यु भयो। इतिहासकार त्रिरत्न मानन्धरको 'नेपालको इतिहासमा जङ्गबहादुर' (२०४८:१४५)अनुसार अदालत इटा चपलीमार्फत् जेल परेका उनको १९३३ चैत महिनामा मृत्यु भयो। ज्वरोको कारण मृत्यु भएको भनिए तापनि उनको मृत्यु कडा यातनाको कारणले भएको हुनसक्ने मानन्धरको अनुमान रहेको छ। उनको मृत्युले गोरखाको विद्रोह भने शान्त पार्न सकेन। लगत्तै सुपति नामका अर्को विद्रोहीले आफूलाई बौद्ध वादशाह घोषित गरी विद्रोहलाई निरन्तरता दिए। जङ्गबहादुरको मृत्युपछि नयाँ प्रधानमन्त्री भएका रणोद्दिपसिंहले सुपति गुरुङलाई जसरी भए पनि पक्रेर ल्याउन आदेश दिए। तत्कालिन कमाण्डर इन् चिफले कप्तान रन्धोज अधिकारीलाई यस्तो आदेश दिएका थिए। तर सुपतिलाई पक्राउ गर्न खटिई जाने अधिकारीले उनलाई गोरखा सात घरदेखि लमजुङ कास्की अठारसय खोलासम्म खोज्दा पनि फेला पार्न नसकेको विवसता जाहेर गरेका थिए। यी तीन सपुतको विद्रोहले त्यतिखेरको राज्यसत्तामा ठूलै हलचल मच्चाएको थियो। यीमध्ये दुईलाई मारियो भने एक जना बेपत्ता भए। सुकदेव र सुपति गुरुङले गरेको यो विद्रोह सांस्कृतिक विद्रोह थियो। 'लामा घ्याव्रिङ होइन, बाहुन पुरेत लगाऊ' उहिल्यैदेखि बौद्धधर्ममा विश्वास गरी सोहीअनुसारको रीतिस्थितिबाट आफ्नो धार्मिक र सांस्कृतिक परम्परालाई निरन्तरता दिदै आएका गुरुङहरुमाथि राजा महाराजाहरुले उनीहरु स्वयम्ले मानिआएको सांस्कृतिक मूल्य र परम्परा लाद्न खोजेको ऐतिहासिक प्रमाणहरु पाइन्छन्। त्यतिखेर बालक राजा गिर्वाणयुद्धविक्रम शाह राजगद्दीमा विराजमान भएको बेला तत्कालिन प्रधानमन्त्री जनरल भीमसेन थापाको ठूलो बोलवाला चल्थ्यो। नायव महारानी ललितत्रिपुरसुन्दरी भीमसेन थापाको आफ्नै भतिजी भएकोले त्यो बेलाको खास शासक भीमसेन थापा नै थिए। तत्कालिन राजा गिर्वाणयुद्धको नाममा विसं १८६५ मंसिर सुदी ५ रोज ६ मा गुरुङहरुको नाममा एक लालमोहर जारी गरी आफ्नो अर्घौं (बर्खान्तको शुद्धाई) गर्दा लामा घ्याव्रिङ नचलाई उपाध्यय ब्राह्मण चलाउनु भन्ने आदेश दिइएको छ। इतिहासकार ज्ञानमणि नेपालले 'नेपाल निरुपण' (२०५५:२६७)मा प्रकाशमा ल्याएको उक्त लालमोहरमा 'राज्यभर मुलुकका गुरुङतिमी गुरुङ गैह्रेले कुला धर्म भनी लामा घ्यावृङबाट अर्घौं गर्दा रहेछौ अब उप्रान्त कुला धर्म भनेको ब्राहृमणबाट दश कर्म गर्नु सुद्ध शान्ति गर्नु' भन्ने उल्लेख छ। यसबाट गुरुङहरु अपनाई आएको बौद्धमार्ग र बोन परम्परालाई मास्न वा मिच्न यस्तो लालमोहर जारी गरिएको स्पष्ट हुन्छ। यस कार्यलाई गुरुङलाई हिन्दू मतमा ल्याउने प्रयत्न गरिएको अर्थ लगाउन कुनै गाह्रो अप्ठ्यारो छैन। गिर्वाणयुद्धविक्रम शाहपछि उनको छोरा राजा राजेन्द्रविक्रमले पनि यस्तै तर अलि लचिलो किसिमको भाषामा गुरुङहरुको सांस्कृतिक परम्परा मिच्ने किसिमको ताम्रपत्र जारी गरेको इतिहासप्रधान पत्रिका 'पूर्णिमा' को पूर्णाङ्क १९ (कात्तिकपुस २०२५:२२४)मा पढ्न पाइन्छ। मूलुक भरका गुरुङ, घले, लामा चार जात सोह जातको नाममा विसं १८८३ वैशाख सुदी १ रोज ४ मा जारी लालमोहरमा 'आज हामीबाट पनि तिमिहरुका अघिदेषी चलीआयाको रितिथिति अपुतालि चाकचकुई फर्नेडंलो हाम्रा दर्वारमा पस्याका पसुई वाहिक माफ गरि लामा घ्याव्रिंबाट गर्नु पन्र्या काम लामा घ्याव्रिंबाट गराउनु ब्राहृमणबाट गराउनु पन्र्या काम उपाध्यय ब्राहृमणबाट गराउनु' भन्ने उल्लेख छ। यो ताम्रपत्र सारेर राखेको अवस्थाको कागजको छायाँकपि इतिहास अन्वेषक भागवतनरसिंह प्रधानबाट यो लेखकलाई प्राप्त भएको छ। बीचमा आफ्नो परम्पराअनुसार कुलधर्ममा घ्याब्रिङ लगाउन गुरुङहरुले नछाडेको वा घ्याब्रिङनै लगाउनुपर्ने माग उनीहरुले राखेका कारण तत्कालिन राज्यसत्ता अलि लचिलो भई घ्याब्रिङ लगाउनेले घ्याब्रिङ र ब्राह्मण लगाउनेले ब्राह्मण लगाउनू भनी यस्तो लालमोहर जारी गरेको हुनसक्ने देखिन्छ। गुरुङहरुमाथि राज्यसत्ताबाट बेलाबेलामा यस्तै सांस्कृतिक बलमिच्याई भएका कारण सुकदेव र सुपति गुरुङहरुले आफूलाई बौद्ध वादशाह घोषणा गरी विद्रोह गर्नुपरेको थियो भन्ने स्पष्ट हुन्छ।"
दुई कारणले विद्यार्थीमा बढ्दो छ पढाइप्रति वितृष्णा,"आज हरेक अभिभावकको एउटै गुनासो छछोराछोरीले पढेनन्। पढाइप्रति रुचि हराउँदै गएकोमा दिक्क छन् शिक्षक। शैक्षिक संघसंस्था च्याउसरी उम्रिए पनि पढाइको स्तर झनझन् खस्किँदै गएको छ भन्छन् विज्ञहरू। अपार शक्ति र सम्भावना भएको मस्तिष्क बोकेर आएका आजका विद्यार्थी किन पढाइप्रति रुचि देखाइरहेका छैनन्? यो हरेक परिवार, समाज तथा राष्ट्रको लागि चिन्ताको विषय हो। हरेक जिम्मेवार पक्ष यसप्रति समयमै सचेत भई समस्या समाधानतर्फ लाग्नुपर्ने देखिन्छ। भनिन्छ, कारण र उपाय समस्या सँगसँगै आएको हुन्छ। यसलाई पहिचान गर्नसक्ने खुबीमात्र हामीमा हुनुपर्छ। त्यसैले यसको वास्तविक कारण के हो त भन्नेतर्फ लाग्ने हो भने समाधानको उपाय पक्कै पनि भेटिन्छ। यस सम्बन्धमा सम्बन्धित विषय विज्ञहरूले गरेको अध्ययनलाई आधार मानेर हेर्दा यसको पछाडि मुख्यरूपमा २ वटा कारण रहेको पाइन्छ। व्यक्तिगत कारण र वातावरणीय कारण। व्यक्तिगत कारण कोभिडपछि मान्छेको जीवनशैली पूरै परिवर्तन भएको छ। यसबाट सबैभन्दा बढी प्रभावित बालबालिका भएका छन्। स्कुल जाने हरेक बालकको हातमा ग्याजेट छ। अधिकतम बालबालिका ग्याजेटको एडिक्सनमा पुगेका छन्। यसको कारणले उनीहरूमा ' ' छैन। शारीरिक तथा मानसिक रूपले स्वस्थ रहनको लागि दैनिक ६७ घण्टा मस्त निदाउनैपर्छ। निद्राको गडबडीले सबैभन्दा पहिला मस्तिष्कलाई असर पार्छ। स्मरणशक्ति ह्रास हुँदै जान्छ। स्ट्रेस, एङ्जायटी बढ्छ। अहिले हरेक स्कुलका हरेक कक्षामा यस्ता समस्या भएका विद्यार्थी भेटिन्छन्। जङ्कफुडको अत्याधिक प्रयोगले शारीरिक स्वास्थ्य बिगारेको त छँदै छ, कुनै पनि कुरामा ध्यान दिन नसक्ने समस्याले ग्रसित छन्। सोसल मिडियामा समय बिताउने अहिलेका किशोर किशोरीमा डेटिङ गर्ने फेसन चलेको छ भने ब्रेकअपको पीडाले मन असन्तुलित बनाएको छ। जीवनको कुनै ठोस लक्ष्य छैन। यसरी आफैंभित्र समस्या नै समस्या बोकेर हिँडेका विद्यार्थीले कसरी पढाइप्रति रुचि देखाउन सक्छन् र। वातावरणीय कारण व्यक्तिगत कारणले मात्र नभई प्रतिकूल वातावरणको कारणले पनि बालबालिकाको पढाइप्रतिको रुचि कम भएको हुनसक्छ। विद्यार्थीको लागि उसको परिवार, छरछिमेक तथा स्कुल नै उसको वातावरण हो। घरपरिवारमा पढ्ने वातावरण नहुनसक्छ। आर्थिक समस्या, पारिवारिक कलहजस्ता समस्याले सताएको हुनसक्छ। अभिभावकले सधैं आफ्ना छोराछोरीलाई अरुसँग दाँज्ने, गाली, बेइजती गर्ने, पढाइभन्दा पैसालाई बढी प्रधानता दिने पारिवारिक संस्कार हुनसक्छ। यसको कारणले बालबालिकामा पढाइप्रतिको रुचि घट्दै जान्छ। स्कुल वास्तवमा सिक्नको लागि सबभन्दा उपयुक्त स्थान हो, भावी जीवनको मूलधार हो। यहीँबाट औपचारिक शिक्षाको थालनी हुन्छ। यति महत्वपूर्ण स्थानमा भौतिक पूर्वाधार विद्यार्थी अनुकूल (कक्षाकोठा, लाइब्रेरी, खेलमैदान, खानेपानी, शौचालय आदि) नभएमा विद्यार्थीको पठनपाठनमा असर पार्छ। अत्याधुनिक प्रविधिसँग हुर्किएका बालबालिकालाई पढाउने शिक्षकको परम्परागत शैलीको कारण पनि विद्यार्थीलाई पढाइतिर आकर्षित गर्न नसकेको हुनसक्छ। शिक्षकले विद्यार्थीको चाहना, भावना बुझ्न नसक्नु, विषयवस्तुप्रति गहिरो ज्ञान नहुनु, जसरी पनि स्कुलले पास गरिहाल्छ नि भन्ने मानसिकता विद्यार्थीमा हावी हुनु, पाठ्यक्रम, पाठ्यपुस्तक समय सापेक्ष नहुनु, विद्यार्थीको उद्देश्यसँग मेल नखानुजस्ता कारणले गर्दा पनि विद्यार्थीको पढाइप्रतिको रुचि कम हुँदै गएको देखिन्छ। त्यसैगरी देशमा बढ्दो बेरोजगारीको समस्याले दिनहुँ हजारौंको संख्यामा नेपाली युवाहरू विदेशीयको अवस्थामा पढेर के नै गर्न सकिन्छ र। आखिर विदेशमा गएर श्रम नै गर्ने त हो नि। त्यसको लागि किन मरिहत्ते गरेर पढ्नुपर्यो भन्ने निराशाको भावना अहिलेका विद्यार्थीमा पलाउनाले पनि पढाइप्रति नैराश्य उत्पन्न हुँदै गएको देखिन्छ। काउन्सिलिङको शिलशिलामा मलाई एउटा विद्यार्थीले भनेको थियो, 'मलाई सबैले पढेन भनेर गाली गर्छन्, कुट्छन्। तर मैले किन पढिनँ भनेर कसैले सोध्दैनन्। मेरो भावना कसैले बुझ्दैनन्।' बालबालिकाको मनभित्र कति कुरा गाँठो परेर बसेका छन्। त्यो गाँठो फुकाउने अवसर दिने हो भने उनीहरूको मन कति हलुङ्गो हुन्थ्यो होला। वास्तवमा मान्छे सिक्नकै लागि बच्चाको रूपमा यो संसारमा आएको हो। बच्चालाई हरेक कुरा सिक्न असाध्यै रमाइलो लाग्छ। उसले रमाएरै सबै कुरा सिक्छ। तर, अभिभावक र शिक्षकले नै वातावरण बिगारी दिन्छन् र उनीहरूको पढाइप्रति वितृष्णा पैदा हुन्छ । एउटा जवान मान्छेले ३ वर्षमा सिक्ने कुरा बच्चाले १ वर्षमा राम्ररी सिक्नसक्छ। त्यसैले बालबालिकालाई उनीहरूले सिक्ने कुरामा जोड दिनुभन्दा आफूले सिकाउने कुरामा बढीभन्दा बढी अध्ययन, चिन्तन, मनन गरेमा यो कुरा फलदायी होला।"
नारायणी रंगशालामा कांग्रेसको चासो,वीरगन्ज : वीरगन्जस्थित नेपालकै दोस्रो ठूलो नारायणी रंगशालाको जीर्णोद्धार र स्तरोन्नतीका लागि सरकारसँग पहल गर्न माग गर्दै स्थानीय कांग्रेस नेताले पूर्वप्रधानमन्त्री तथा नेपाली कांग्रेसका सभापित शेरबहादुर देउवालाई आग्रह गरेका छन्। नेपाली कांग्रेस वीरगन्ज महानगरका नेताकार्यकर्ताहरूले सभापति देउवालाई भेटेर नारायणी रंगशालाको जीर्णोद्धार र स्तरोन्नतिका लागि पहल गरिदिन आग्रह गरेका हुन्। देउवानिवासमै पुगेर कांग्रेस महानगर समितिका सभापति मणिन्द्रलाल श्रेष्ठ नेपालीले देउवालाई ज्ञापनपत्रसमेत बुझाएका थिए। देउवालाई बुझाएको ज्ञापनपत्रमा वीरगन्जको साझा धरोहरका रुपमा रहेको देशकै दोस्रो ठूलो नारायणी रंगशाला मर्मतसम्भारको अभावमा जीर्ण बन्दै गए पनि संघीय र प्रदेश सरकारले चासो नदिएको कांग्रेसले जनाएको छ। विगतमा राष्ट्रिय तथा अन्तर्राष्ट्रिय खेलकुद प्रतियोगिता आयोजना गरेर थुप्रै राष्ट्रिय खेलाडी उत्पादन गरिसकेको इतिहास बोकेको नारायणी रंगशालालाई संघीय सरकारको राष्ट्रिय गौरवको योजनामा समावेश गरेर जीर्ण रंगशालाको मर्मतसम्भार गरी स्तरोन्नती गर्न पनि कांग्रेसले देउवासँग माग गरेको कांग्रेस वीरगन्ज महानगर सभापति नेपालीले जानकारी दिए। २०४२ सालमै वीरगन्जबासीको आफ्नै सहयोगमा निर्मित नारायणी रंगशाला वीरगन्जको मात्रै नभई समग्र देशभरकै खेलकुद क्षेत्रका लागि ऐतिहासिक धरोहर भएकाले यसको संरक्षण र स्तरोन्नति गर्नु सरकारको दायित्व भएकाले त्यसका लागि सरकारसँग पहल गरिदिन सभापति देउवासँग आग्रह गरिएको कांग्रेस महानगर उपसभापति सन्तोष गुप्ताले बताए। ज्ञापनपत्र बुझ्दै कांग्रेस सभापति देउवाले नारायणी रंगशालाको जीर्णाेद्धार र स्तरोन्नतिका लागि आफूले प्रधानमन्त्री र खेलकुदमन्त्रीसँग आग्रह गर्ने आश्वासन दिएको महानगर उपसभापति गुप्ताले जानकारी दिए। यसैगरी कांग्रेस उपसभापति तथा कानुनमन्त्री धनराज गुरुङलाई पनि मन्त्रालयमा भेटेर नारायणी रंगशालाको जीर्णोद्धार र स्तरोन्नतीको माग गर्दै ज्ञापनपत्र बुझाएको गुप्ताले जानकारी दिए।
काभ्रेमा जिल्ला स्तरीय राष्ट्रपति रनिङ शिल्ड प्रतियोगिता,"काभ्रे : जिल्ला स्तरीय राष्ट्रपति रनिङ शिल्ड प्रतियोगिता १५ औं संस्करण शुक्रबारबाट बनेपामा सुरु भएको छ। जिल्लाको १३ स्थानीय तहमध्ये १२ स्थानीय तहमा राष्ट्रपति रनिङ शिल्ड प्रतियोगिता सम्पन्न भएपछि जिल्ला स्तरीय प्रतियोगिता सुरु भएको हो। स्थानीय स्तरमा भएका प्रतियोगितामा उत्कृष्ट भएका विद्यालय तथा विद्यार्थीहरु राष्ट्रपति रनिङ शिल्ड प्रतियोगितामा सहभागी हुने छन्। प्रतियोगितामा भलिबल, कबड्डी, कराँते, तेक्वान्दो, एथ्लेटिक्स अन्तर्गतका हाइजम्प, लङजम्प, सटपुट, त्रिपल जम्प, ज्यावलिङ थ्रो, दौड, रिले दौड लगायतका विभिन्न विधामा प्रतिस्पर्धा हुने जिल्ला खेलकुद विकास समितिका अध्यक्ष मानवीर वाइवाले जानकारी दिए। उनका अनुसार तेमालबाहेक १२ स्थानीय तहका विभिन्न विद्यालयका करिब १ हजार विद्यार्थी सहभागी छन्। प्रतियोगिता यही पुस २७, २८ र २९ गते बनेपामा सञ्चालन हुनेछ। जिल्ला स्तरीय खेल प्रतियोगितामा प्रथम हुन सफल खेलाडीहरु प्रदेश स्तरीय प्रतियोगितामा भाग लिन पाउने खेलकुद समितिले जनाएको छ।"
बुद्धिचाल प्रतियोगिताको उपाधि दोलखालाई,"काठमाडौं : छैटौं संस्करणको तुल्सिलाल स्मृति राष्ट्रिय क्लब टिम च्याम्पियनसिप बुद्धिचाल प्रतियोगिताको उपाधि दोलखा चेस होम नेपालले जितेको छ। ललितपुरमा शनिबार भएको फाइनलमा भक्तपुर जिल्ला बुद्धिचाल संघलाई पराजित गर्दै दोलखाले उपाधि जितेको हो। त्यस्तै कोशी प्रदेश बुद्धिचाल संघ तेस्रो र मकवानपुर जिल्ला बुद्धिचाल संघ चौथो भएको छ। राष्ट्रिय स्तरका उत्कृट १९ क्लबले प्रतिस्पर्धा गरेको प्रतियोगितामा विजेता टिमले नगद पुरस्कार २ लाख, उपविजेताले १ लाख २० हजार, तेस्रो स्थान प्राप्त गर्ने टिमले ६० हजार र चौथो हुने टिमलाई ४० हजार नगद पुरस्कार प्रदान गरिएको छ। प्रत्येक बोर्डमा प्रथम हुने ४ जना खेलाडीलाई जनही १० हजार पुरस्कार प्रदान गरिएको छ। नेपाल बुद्धिचाल संघ र ललितपुर स्पोर्टस क्लबको संयुक्त आयोजनामा छैटौं तुल्सीलाल स्मृति राष्ट्रिय टिम क्लब चेस च्याम्पियनसिप आयोजना गरिएको थियो।"
रग्बीमा चम्किएका प्रेम,"काठमाडौं : दोलखा मेलुङ पवटीका प्रेमबहादुर कोइराला फुलकन्ट्याक्ट करातेबाट खेलकुदमा प्रवेश गरेका हुन्। नेपाली चलचित्रमा देखाइने द्वन्द्व (फाइट) उनी खुबै मन पराउँथे। चलचित्रको अरू कुराले भन्दा पनि उनलाई द्वन्द्वको दृश्यले बढी आकर्षित गथ्र्यो। गाउँमा एलएलसी उत्तीर्ण गरेपछि उनी काठमाडौं आए। चलचित्रको दृश्यमा झैं उनी आफू पनि फाइटर बन्न चाहन्थे। त्यसैले उनले २०६३ सालदेखि फुलकन्ट्याक्ट कराते खेल्न थाले। झन्डै दुई वर्ष बालाजु डोजोमा क्योकुसिन कराते सिके। त्यही क्रममा उनी त्रिपुरेश्वरको दशरथ रंगशाला पनि बारम्बार गइरहन्थे। त्यहाँ जाँदा आफूले खेलेको भन्दा फरक खेल खेलिरहेको देखे। साथीमार्फत त्यो उसु खेल हो भन्ने थाहा पाए। त्यसपछि उनी फुलकन्ट्याक्ट कराते छाडेर उसु सिक्न थाले। उनले झन्डै एक वर्ष उसु खेले। त्यसपछि उनी केही समय खेलकुदबाट टाढा भए। उच्च शिक्षा अध्ययनमा लागे। स्नातक तह पढ्दा दशरथ रंगशाला आउजाउ गरिरहन्थे। त्यही क्रममा सन् २०१३ मा चेतनराज गिरीसँग पहिलो पटक भेट भयो। उनले प्रेम तिमी रग्बी खेल्न आउँ। रंगशालामा टेनिङ हुन्छ भने। त्यसपछि रंगशालामा टंकराज गिरी, गोविन्द घिमिरेलगायतसँग उनको भेट भयो। उनीहरू भारतबाट रग्बी खेलको प्रशिक्षण लिएर फर्किएका थिए। उनीहरूकै आग्रहमा प्रेम पनि रग्बी खेलमा होमिन तयार भए। उनले विभिन्न घरेलु प्रतियोगितासँगै अन्तर्राष्ट्रिय प्रतियोगितामा पनि सहभागिता जनाए। सन् २०१६ मा दशरथ रंगशालामा भएको अन्तर क्लब प्रतियोगितामार्फत पहिलो पटक घरेलु प्रतियोगितामा सहभागिता जनाउने मौका पाए। उनी त्यतिबेला पश्चिमाञ्चलबाट सहभागी भएका थिए। यस्तै सन् २०१७ मा रग्बी फिप्टिनअन्तर्गत विभागीय टोली त्रिभुवन आर्मीसँग पनि प्रेमले खेल्ने मौका पाएका थिए। सन् २०१६ मा प्रेमलगायत केही रग्बीका राष्ट्रिय खेलाडीहरू मिलेर गोर्खाली क्लब स्थापना गरे। गोर्खाली क्लबले केही घरेलु प्रतियोगितामा पनि सहभागिता जनाएको थियो। पछिल्लो समय भने गोर्खाली क्लब देशका विभिन्न स्थानमा खेलाडी उत्पादनमा सक्रिय रहँदै आएको छ। क्लबमा आबद्ध राष्ट्रिय खेलाडीले पूर्वदेखि सुदूरपश्चिमका विभिन्न जिल्लामा रग्बीका ग्रासरुट कार्यक्रम सञ्चालन गरिरहेका छन् भने सिनियर खेलाडीहरूलाई पनि नियमित रुपमा प्रशिक्षण दिइरहेका छन्। प्रेम सन् २०१६ माा भारतको चेन्नईमा एसियन डेभलपमेन्ट सेभेन्स ट्रफीमा सहभागी भए। त्यही वर्ष दशरथ रंगशालामा भएको हङकङसँगको मैत्रीपूर्ण खेलमा पनि प्रतिस्पर्धा गरे। यस्तै सन् २०१७ मा कतार र २०१८ मा सिंगापुरमा आयोजना भएको प्रतियोगितामा पनि प्रेमले सहभागिता जनाउने अवसर पाए। यसैगरी सन् २०२२ मा बंगलादेशमा आयोजना भएको प्रतियोगितामार्फत नेपालको राष्ट्रिय टिमले रग्बी फिप्टिनमा पहिलो पटक डेब्यु गरेको थियो। बंगबन्धु नेपालबंगलादेश अन्तर्राष्ट्रिय शृंखलामार्फत नेपालले रग्बी फिप्टिनमा डेब्यु गर्दा प्रेम पनि नेपाली टोलीको सदस्य थिए। रेफ्रीमा मोडियो पाइला नेपाली रग्बीको पहिलो पुस्ताका खेलाडी प्रेमले थुप्रै राष्ट्रिय तथा अन्तर्राष्ट्रिय प्रतियोगितामा सहभागिता जनाए। लामो समय सक्रिय खेलाडी रहेका प्रेमले सन् २०१७ बाट भने खेलाडीबाट रेफ्रीमा पाइला मोडे। सन् २०१८ बाट भने उनले विद्यालय, क्लबस्तरीय प्रतियोगिता खेलाउन सुरु गरे। गण्डकी प्रदेशमा आयोजना भएको नवौं राष्ट्रिय खेलकुद प्रतियोगितामा उनले रग्बीको मुख्य रेफ्रीको भूमिका निर्वाह गरेका थिए। बागमती प्रदेशले मुख्य प्रशिक्षकको भूमिका दिए पनि उनले त्यसलाई छाडेर रेफ्री गर्ने निर्णय गरेका थिए। उनले विवादरहित रुपमा नवौं राष्ट्रिय खेलकुद प्रतियोगिता सफलतापूर्वक सम्पन्न गरेका थिए। डिभिजन थ्रीमा फड्को प्रेमले नेपालमा मात्रै रेफ्रीको भूमिका निर्वाह गरेनन्। उनले सन् २०२२ मा यू१८ एसियन रग्बी च्याम्पियनसिपमा नेपालका तर्फबाट रेफ्रीमा डेब्यु गरेका थिए। सन् २०२३ को जुलाईमा श्रीलंकामा भएको सिनियर डिभिजन ए (फिप्टिन्स) क्लब च्याम्पियनसिपअन्तर्गत यू१४ र यू१६ प्रतियोगितासँगै त्यहाँको प्रदेशस्तरीय रग्बी सेभेन्समा मुख्य रेफ्रिको भूमिका गरेका थिए। सिनियर खेलाडीका रुपमा १९औं एसियाली खेलकुदमा सहभागी हुने अवसर पाएका थिए। सिनियर खेलाडीले उनलाई सो अवसरको सदुपयोग गर्न आग्रह पनि गरेका थिए। तर, उनले खेलाडीभन्दा पनि रेफ्री नै गर्ने निर्णय गरे। आफूले छाडेर नयाँ खेलाडीका लागि अवसर उपलब्ध गराए। सन् २०१८ मा म्याच अफिसियटिङ (एल वान) गरेका प्रेमले सन् २०२३ डिसेम्बरमा डेभलपिङ म्याच अफिसियल (एलटु) कोर्स उतीर्ण गरेका थिए। उनले एल वान र एल टु विश्व रग्बी एजुकेटर सुरजित गोस (भारत) बाट गरेका हुन्। उनी एलटु गर्ने नेपालका पहिलो रग्बी रेफ्री हुन्। प्रेम अबको लक्ष्य बढीभन्दा बढी अन्तर्राष्ट्रिय प्रतियोगितामा सहभागी हुने र नेपालमै रेफ्री उत्पादनमा भूमिका खेल्ने बताउँछन्। यस्तै भविष्यमा कोच अफ म्याच अफिसियल (सीएमओ) कोर्स गर्ने लक्ष्य पनि उनले राखेका छन्। अब पूर्ण रुपमा रेफ्रीमै लाग्छु। नेपालमा रेफ्रीको संख्य निकै कम छ। त्यसैले बढीभन्दा बढी रेफ्री उत्पादनसँगै सीएमओ कोर्स गर्ने पनि लक्ष्य राखेको छु, प्रेम भन्छन्।"
गुल्मीमा २३ करोडको सुन्तला उत्पादन,"तम्घास : गुल्मीको धुर्कोट गाउँपालिका१ नयाँगाउँका ५४ वर्षीय टीकाबहादुर हमालले विगत ३३ वर्षदेखि सुन्तलाखेती गर्दै आएका छन् । सुन्तलाखेतीबाटै उनले वार्षिक लाखौँको आम्दानी गर्दै आएका छन्। 'एक वर्ष बिराएर सुन्तलाको उत्पादन राम्रो हुन्छ, पोहोर साल रु आठ लाखको बिक्री भयो', हमालले भने, 'यस वर्ष उत्पादन अलि घटेकाले रु छ लाखको सुन्तला बिक्री भयो ।' सुन्तला लिन घरमै व्यापारी आउने गरेका छन् । अहिले उनले प्रतिकिलो ६५ देखि ७० मा सुन्तला बिक्री गरेका छन्। पछिल्लो समय वैदेशिक रोजगारीमा जाने युवाको प्रतिस्पर्धा भए पनि हमाल भने घरमै बसेर मनग्य आम्दानी गरिरहेका छन्। 'यो पुर्ख्यौली पेसा हो, मैले व्यवसायीकरण गरेको मात्र हुँ', उनले भने। उनले कूल १२ रोपनी जग्गामा सुन्तलाखेती गर्दै आएका छन्। अहिले २५ हजार बोटमा सुन्तला उत्पादन भइरहेको उनले बताए। थप ४० हजार बिरुवा नर्सरीमा छन् । केही वर्षपछि ती बिरुवाले पनि उत्पादन दिँदा आम्दानी झनै बढ्ने हमाल बताउँछन्। सुन्तला बिक्रीको रकम घरखर्च चलाएर पनि बचत हुने गरेको हमाल बताउँछन्। नयाँगाउँकै कमला पोखरेलले पनि यस वर्ष सबै सुन्तला घरबाटै प्रतिकिलो ६५ मा बिक्री गरे। गत वर्ष ८० हजारको सुन्तला बिक्री गरेकी उनले यस वर्ष पनि सोही रकमकै हाराहारीमा बिक्री गरेको बताए। सुन्तला लिन व्यापारी घरमै आउने भएकाले बजारको कुनै समस्या छैन । 'बारीमा तीन सय बोट छन्, केही साना बिरुवा पनि छन्', उनले भने, 'सुन्तला बिक्रीको रकमबाट घरमा चाहिने दैनिक उपभोग्य सामग्री किन्न सहयोग भएको छ ।' पोखरेल र हमाल त सुन्तला बिक्री गर्ने केही प्रतिनिधि पात्र मात्रै हुन्। उनीहरुजस्तै जिल्लामा धेरैले सुन्तला बिक्री गरेका छन् । यस वर्ष जिल्लामा रु २३ करोडको सुन्तला उत्पादन भएको कृषि ज्ञानकेन्द्र गुल्मीले जनाएको छ । त्यसमा १२ करोड ८४ लाखको सुन्तला जिल्लाभन्दा बाहिर निर्यात भएको केन्द्रका प्रमुख नवराज भण्डारीले जानकारी दिए। सरकारले गुल्मीलाई सुन्तला जोन भनी घोषणा गरेको छ । गुल्मीमा कूल एक हजार २७ हेक्टर क्षेत्रफल सुन्तला उत्पादनयोग्य जग्गा छ । त्यसमध्ये यस वर्ष छ सय २३ हेक्टर क्षेत्रफलमा छ हजार पाँच सय ७२ दशमलव चार मेट्रिकटन सुन्तला उत्पादन भएको छ । अहिले कूल सुन्तला बगैँचाको ६० प्रतिशत बोट फलेका छन् । आव २०७९८० मा कृषक, कृषि ज्ञानकेन्द्र, प्रधानमन्त्री कृषि आधुनिकीकरण परियोजना र पालिकाको लगानीमा एक सय ३० हेक्टर क्षेत्रफलमा थप सुन्तलाखेती विस्तार गरिएको केन्द्रका प्रमुख भण्डारीले बताए। जिल्लाका पालिकाले पनि सुन्तलाखेती प्रवद्र्धन गर्न विभिन्न कार्यक्रम सञ्चालन गरेका छन् । जिल्लाको धुर्कोट, रेसुङ्गा, मदानेलगायत क्षेत्रमा सुन्तलाखेतीका लागि चक्लाबन्दी कार्यक्रम नै सुरु गरिएको छ । धुर्कोट गाउँपालिका प्रमुख भुपाल पोखरेलले धुर्कोटमा सुन्तलाको बजारीकरणमा कुनै समस्या नभएको बताए। उनले सुन्तलाको उत्पादन वृद्धिका लागि सिँचाइ, प्रविधिलगायत विषयमा पालिकाले सहयोग गर्ने प्रतिक्रिया दिए। रासस"
काटिएको लाइन जोड्ने तयारीमा प्राधिकरण,"काठमाडौं : डेडिकेटेड फिडर एवम् ट्रंकलाइन काटिएका उद्योगको लाइन जोड्ने नेपाल विद्युत् प्राधिकरण बोर्ड बैठकले निर्णय गरेको छ। ऊर्जा, जलस्रोत तथा सिँचाइ मन्त्री शक्तिबहादुर बस्नेतको अध्यक्षतामा शुक्रबार बसेको प्राधिकरण सञ्चालक समितिको बैठकले मन्त्रिपरिषद्को निर्णयबमोजिम काटिएको विद्युत्् लाइन सुचारु गर्ने निर्णय गरेको हो। समितिले नेपाल सरकारबाट गठित जाँचबुझ आयोगबाट प्रतिवेदन पेस भई सरकारबाट निर्णय नभएसम्मका लागि लाइन काटिएका उद्योगहरूको विद्युत् सुचारु गराउन प्राधिकरण व्यवस्थापनलाई निर्देशन दिएको छ। पुस २४ गतेको मन्त्रिपरिषद् बैठकले काटिएका लाइन जोड्न निर्देशन दिएको थियो। मन्त्रिपरिषद् कार्यालयबाट पत्र नपाएको भन्दै प्राधिकरणले काटिएका उद्योगको लाइन जोडेको थिएन। मन्त्रिपरिषद् कार्यालयले बिहीबार पत्र पठाउँदै निर्णय कार्यान्वयन गर्न निर्देशन दिएको थियो। यता, मन्त्रिपरिषद्को मंगलबारको बैठकले प्राधिकरण र उद्योगीहरूबीचको महसुल बक्यौताको विवाद समाधानका लागि सिफारिस गर्न सर्वोच्च अदालतका पूर्वन्यायाधीश गिरीशचन्द्र लालको संयोजकत्वमा ऊर्जा, जलस्रोत तथा सिँचाइ सचिव गोपाल सिग्देल र उद्योग सचिव मुकुन्दप्रसाद निरौला सदस्य रहेको जाँचबुझ आयोग गठन गरेको छ। पुस २४ गतेको मन्त्रिपरिषद् बैठकले काटिएका लाइन जोड्न निर्देशन दिएको थियो। प्राधिकरणले पाँच करोड रुपैयाँभन्दा बढी बक्यौता भएका २४ उद्योगको लाइन काटेको थियो। प्राधिकरणले विगतमा डेडिकेटेड फिडर एवम् ट्रंकलाइनबाट विद्युत् उपभोग गरेका तर त्यसबापतको प्रिमियम महसुल नतिरेका ग्राहकहरूको विद्युत् लाइन काटेको थियो। प्राधिकरणले पाँच करोड रुपैयाँभन्दा बढी बक्यौता भएका २४ उद्योगको लाइन काटेको थियो। त्यसमध्ये हिमाल स्टिलले बक्यौता किस्ताबन्दीमा तिर्न सुरु गरेपछि लाइन जोडिएको थियो। पुस ५ गते ऊर्जा मन्त्रालयको समीक्षा बैठकमा प्रधानमन्त्री पुष्पकमल दाहाल प्रचण्डले विद्युत् बक्यौता भएका उद्योगको रकम उठाउन निर्देशन दिएपछि प्राधिकरणले पुस ६ गतेबाट लाइन काट्न सुरु गर्यो। पहिलो दिन प्राधिकरणले एक अर्बभन्दा बढी बक्यौता भएका चार उद्योगको लाइन काटेको थियो। प्राधिकरणले बाँकी बक्यौता असुल गर्न अभियान नै सञ्चालन गरी २४ उद्योगको लाइन काटेको थियो। प्राधिकरणले जगदम्बा स्टिल, घोराही सिमेन्ट, रिलायन्स स्पिनिङ मिल्स, अर्घाखाँची सिमेन्ट, सर्वोत्तम सिमेन्ट, लक्ष्मी स्टिल, अशोक स्टिल, सोनापुर मिनरल्स एन्ड आयल, त्रिवेणी स्पिनिङ मिल्स, बाबा जुट मिल, निगाले सिमेन्ट, त्रिवेणी सिन्थेटिक, हिमाल आइरन एन्ड स्टिल, जगदम्बा इन्टरप्राइजेज, हामा आइरन, एभरेस्ट पेपर मिल, कसमस सिमेन्ट, शुभश्री अग्नि सिमेन्ट, जगदम्बा सिन्थेटिक, घराना फुड्स, नारायणी इस्पात, सिद्धार्थ पेट प्लास्ट, बुटवल सिमेन्ट र हुलास स्टिलको लाइन काटेको थियो। काटिएका लाइन जोड्न समिति बैठकले निर्देशन दिए पनि शुक्रबार साँझसम्म भने कुनै पनि उद्योगीको लाइन जोडिएको छैन। प्राधिकरण आन्तरिक प्रक्रियामा रहेको बताइएको छ। एकैपटक यति ठूलो लोड जोड्न गाह्रो हुने प्राधिकरण स्रोत बताउँछ। प्रणालीबाट विच्छेद गरिएका लोडहरूलाई पुनः सुचारु गर्न अहिले आन्तरिक उत्पादनले नधान्ने स्रोतको भनाइ छ। भारतबाट थप आयातपछि मात्रै काटिएको बिजुलीको लाइन जोडिन सम्भव छ। प्राधिकरणले थप लोडका लागि भारतको डेअहेड बजारमा प्रतिस्पर्धा गराएर थप बिजुली ल्याउने बताइएको छ। प्राधिकरणको तथ्यांकअनुसार अहिले दैनिक करिब ३ सय मेगावाट भारतीय बजारबाट खरिद गरी आन्तरिक मागको पूर्ति भइरहेको छ।"
