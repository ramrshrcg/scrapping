शीर्षक,विवरण
सम्भव छ अब्बल शिक्षा,"प्रायः हरेक विद्यालय तथा अभिभावकको समान अभिलाषा भनेको विद्यार्थीलाई अब्बल बनाउनु हुन्छ। यसले सँगसँगै अहम् प्रश्न पनि उब्जाएको छ, अब्बल भनेको के ? के आधार मानेर अब्बल भन्ने ? सामाजिक, आर्थिक, सांस्कृतिक, भौगोलिक र पारिवारिक अवस्थाको विविधता रहेको नेपालको सन्दर्भमा कर्णाली प्रदेशको विद्यार्थी अब्बल हुने र रौतहटका विद्यार्थी अब्बल हुने मापक एउटै मान्न मिल्छ ? एउटै किसिमको औजार, प्रविधि र सीपले विद्यालयको शिक्षालाई अब्बल बनाउन सकिन्छ ? यी प्रश्नलाई गहिरिएर बुझ्ने हो भने अब्बल शिक्षाको कुनै एक निश्चित सर्वकालीन सर्वमान्य परिभाषा हुन सक्दैन। थुप्रै उदाहरण भेटिन्छन्, जहाँ विद्यालयले असक्षम घोषित गरी निकालिदिएका विद्यार्थी पनि जीवनमा अत्यन्तै सफल भएका छन्। वैज्ञानिकसम्म बनेका छन्। तर पनि सबैको अब्बल बनाउने होडमा बालमस्तिष्कले भोग्ने सकसहरूप्रति भने खासै ध्यान दिन सकेको देखिन्न। बल्लबल्ल घरमा बोलिने भाषा र गरिने सांकेतिक सञ्चार बुझ्न लागेका बालबालिका आफ्नो अत्यधिक सिर्जनशील मस्तिष्कसहित विद्यालय छिर्छन्, जहाँ सर्वप्रथम त उसले गरेका अनुभूति, सोच्ने शैली र कल्पनालाई प्रस्तुति गर्न सबैभन्दा पहिला भाषा नै अवरोधक बनिदिन्छ। उसले घरमा बोल्दै आएको शब्दहरू उसले बुझेका सञ्चार संकेतहरू अब विद्यालयमा औचित्यहीन भएको पाउँछ। कतिपय अवस्थामा जान्दै नजानेको भाषामा उसको सिर्जनशीलता एक किसिमको डरमा संकुचित हुन थाल्छ। विस्तारैविस्तारै उसको सिकाइ बुझाइभन्दा रटाइतर्फ बढ्न थाल्छ। ऊ जुन किसिमले सिर्जनशील, जिज्ञासु हुनुपर्ने हो, त्यो बन्द हुन्छ। उसलाई भनेको जस्तो मान्नु र गर्नु नै शिक्षा हो भन्ने भान पर्दै जान्छ। अनि ज्ञानका लागि पुस्तक पढ्नुभन्दा पनि गृहकार्य गर्न वा जाँचमा अब्बल नम्बर ल्याउनमात्रै पढ्ने भन्ने बुझाइ बस्छ। परिणाम, पढाइप्रतिको उसको रुचि घट्दै जान्छ। बाध्यतावश किताबका पाठहरू घोक्ने र जाँचमा ओकल्ने प्रक्रिया सुरु हुन्छ। किताबभित्रका अक्षर र अंकमात्रैले विद्यालय शिक्षाको उद्देश्य पूरा गर्न सकिन्छ ? समाज सिर्फ तर्कले स्वस्थ बनाउन सकिएला ? अनि अस्वस्थ समाजमा स्वस्थ जीवनहरू सम्भव हुन सक्छ ? यदि कुनै २ कक्षामा पढ्ने विद्यार्थीले १८ को गुणन र फलफूलको नाम कण्ठ गर्यो भने के हुन्छ ? त्यो बच्चा अब्बल ? अर्को उदाहरण, मानौं पिठो मुछ्न र रोटी पकाउन मात्रा र प्रक्रियाबारे कुनै हिसाब जान्दैनन् तर राम्रोसँग पिठो मुछ्न तथा रोटी पकाउन सक्छन्। अर्काेले पिठोको मात्रा, पानीको मात्रा, पिठो मुछ्दा हातको भूमिका, लाग्ने समय इत्यादि सबै कण्ठ पारेर रोटी बनाउने प्रक्रिया सम्पूर्ण कण्ठ पारेका छन् तर रोटी राम्रो बन्दैन। अब कुन चाहिँ अब्बल त ? विशेषगरी एकीकृत सिकाइ जसमा मुख्यगरी अंग्रेजी, गणित, नेपाली र सामाजिक अध्ययनलाई एकीकृत गर्नुपर्छ। विद्यालयमा रहेको समाजको सांस्कृतिक, आर्थिक र शैक्षिक अवस्था अनुरूपको पाठयोजना बनाएर सही तरिकाले लागू गर्ने हो भने विद्यालयहरूको गुणात्मक शिक्षाको आधार सहजै बनाउन सकिन्छ। प्रशिक्षणको नाममा गरिने शैक्षिक आशक्तीकरणको प्रकोप झनै डरलाग्दो छ। खासमा विद्यालयले आफ्ना विद्यार्थीको विशेषतः सामाजिक गुणको विकास, सिक्ने सीपको अभिवृद्धि, व्यक्ति र विश्वसँग जोडिने सीपको विकासलगायत आत्मनियन्त्रणको कला सिकाउनु पर्ने हो। यसमा बालबालिकाको चौतर्फी विकासका लागि शिक्षकहरूको सहयोग र सहजीकरण आवश्यक पर्छ। बालबालिकाको वैयक्तिक, शारीरिक, सामाजिक, संज्ञानात्मक, नैतिक, मनोवैज्ञानिक र संवेगात्मक पक्षको विकासमा जोड दिइने शिक्षणका लागि शिक्षकलाई चाहिने शैक्षिक सामग्री र शिक्षण सीप एक कुशल प्राचार्यको सहजीकरणले शिक्षकले आफैं निर्माण तथा संकलन गर्न सक्छन्। कुनै पनि समाजको सोचमा परिवर्तन ल्याउन तत्कालीन समय, सन्दर्भमा उत्पादित उदाहरणहरूको भूमिका अतुलनीय हुन्छ। अनिमात्रै त्यसले तिनका व्यवहार, सोच्ने शैलीलाई प्रभावित पार्छ। यदि किताबमा असाध्यै महान् विचार र त्यागको कथा पढाउने तर घर, विद्यालय, समाज जताततै तिनले अनुभूति गर्ने कुराहरू विपरीत रहेछ भने त्यसले सकारात्मक प्रभाव पार्न सक्दैन। अहिलेको समयमा सामाजिक सञ्जालसँग नजोडिएका बिरलै होलान्। जुन दैनिकीसँग अभिन्न रूपमा प्रगाढ सम्बन्ध स्थापित गरेको समाजिक सञ्जालहरूको प्रभाव समाजमा दिनानुदिन बढ्दैछ। यसरी सकारात्मक र नकारात्मक प्रभाव पर्ने त छँदैछ। थप, मानवीय सम्बन्धहरूलाई गहिरो भावनात्मक तहको अनुभूतिभन्दा दृश्य प्रतिक्रियाहरूमा सीमित हुँदै गएको भेटिन्छ। जस्तो कि केही मिनेट वा सेकेन्डकै अन्तरालमा सामाजिक सञ्जालमा कसैको मृत्युप्रति समवेदना प्रकट गरिन्छ भने ठ्याक्कै तलको अर्को पोस्टमा शुभकामना अनि तेस्रो पोस्ट आउनासाथ माथिल्ला अनुभूतिहरू हराइसकेका हुन्छन्। मानवीय संवेदनशीलताको अनुभूति समय घट्दो छ। अबको मूलप्रश्न, अब्बल शिक्षा भनेको के हो ? भन्ने नै हो। जुन साक्षरता र सिर्जनसिलताका लागि हो। अनि हो, समाजदेखि विश्वसम्मको आवश्यकता पूरा गर्ने मानवस्रोत तयार पार्न। समाज र राष्ट्रप्रति दायित्वबोध भएको एक सफल पुस्ता निर्माणका लागि पनि। यी सबैका लागि अब्बल शिक्षा अनि अब्बल विद्यार्थी। झा, समाजशास्त्री हुन्।"
गठबन्धनमा सत्ता सौदाबाजी,"हिजोआज प्रधानमन्त्रीका अभिव्यक्ति थकित र लाचार छन्। बोलीमा पनि उत्साह र नौलोपन छैन। बालकोटको बार्दलीबाट सुरु भएको कमरेड प्रचण्डको सत्तायात्राले एक वर्ष पूरा गरेको छ। ठीक एक वर्षअघि पुस १० गते नेकपा एमाले, रास्वपा, राप्रपा, जनमत र केही स्वतन्त्र सांसदको समर्थनमा बनेको थियो। कमरेड प्रचण्ड नेतृत्वको सरकारमा अहिले एमाले, रास्वपा, राप्रपाबाहेक नेपाली कांग्रेसलगायतका धेरै दलको समर्थनमा सरकारमा छ। सरकार निर्माणको सुरुआती चरणमा समर्थन गर्ने एमालेलगायत दललाई बीचबाटोमा छाड्दै कांग्रेसलगायत दलको सत्ता साझेदारीमा चल्दैछ। प्रचण्ड सरकारले यो एक वर्षमा बिताएका दिनको समीक्षा र प्राप्त गरेका उपलब्धि सरकारका बहीखातामा पक्कै होलान्। जनताको नजरमा पनि वर्तमान सरकारले बिताएका दिनको समीक्षा र गरेका उपलब्धिको लेखाजोखा स्वाभाविक हुने नै भयो, छ पनि। संसद्मा संख्याको हिसाबले बलियो वर्तमान सरकारले जनताका पक्षमा बलिया काम गर्यो कि गरेन यो प्रमुख विषय हो। नागरिकको मूल्यांकनको विषय त सरकारले जनता समक्ष गरेका आम प्रतिबद्धता पूरा गर्यो कि गरेन ? गरिब जनताको आर्थिक स्थितिमा परिवर्तन आयो कि आएन ? बलियो संख्याको दाबी गर्ने सरकारले यो अवधिमा जनताको पक्षमा बलिया कानुन निर्माण गर्यो कि गरेन ? आपत्विपतमा परेका नागरिकले राहत र आहत पाए कि पाएनन् ? अन्तर्राष्ट्रिय विमानस्थलमा विदेश जान लाम लागेका युवाको भीडभाड कम भयो कि भएन ? औषधि उपचार गर्न नपाई अकालमै मृत्यु हुनेहरूको ज्यान सरकारले बचायो कि बचाएन ? भ्रष्टाचार र महँगी नियन्त्रणमा सरकारले कठोर कदम चाल्यो कि चालेन ? खुल्ला सिमानाका कारण हुने छिमेकीको हस्तक्षेप कम गर्न सरकारले सार्थक पहल कति गर्यो वा गरेन ? यी र यस्ता विषयले देशमा सरकार भए नभएको अर्थ राख्ने हो ? उमेर ढल्किसकेको बुढो सिंहले जंगलमा दिन बिताए झैंै प्रधानमन्त्रीको सिंहदरबारमा एक वर्ष बित्यो। बुढो सिंहले आफू सुरक्षित हुन अरू तर्साउन हकार गरे झैं प्रधानमन्त्रीका हुँकारले पनि अहिलेसम्म काम गरेकै छ र सरकार सुरक्षित नै छ। तर जनताको जनजीविका र देशका सन्दर्भमा प्रधानमन्त्रीका ती हुँकार हात्ती आयो हात्ती आयो फुस्सा भने झैं भएका छन्। देशका समस्या, जनताका समस्या जहाँका त्यही, जस्ताका त्यस्तै छन् र ऐंझेरु वनमा झाँगिए झैं दिनप्रतिदिन दुगुनाका हिसाबले झाँगिँदै छन्। सरकार सिंहदरबारमा बसेको छ, प्रधानमन्त्री दिनहुँ छलफलमा व्यस्त देखिन्छन्। एक वर्षदेखि सिंहदरबार र बालुवाटारमा गठबन्धन दलका नेताहरू बाक्लै आवत्जावत चलेकै छ। परिणाम अदालतले दोषी करार गरेकाहरूको सजाय मिनाहाको निर्णय हुन्छ। चर्चित काण्डका फाइलहरू नखोल्ने सौदाबाजी हुन्छ। न्याय प्रणालीलाई सत्ताका निम्ति कसरी प्रयोग गर्न सकिन्छ, तानावाना बुनिन्छन्। फरक मत राख्नेलाई तह लगाउने उपाय र जुक्तिका बारेमा छलफल हुन्छ। कमरेड प्रचण्डले नयाँ काम गर्छु र राम्रो काम गर्छु भनेको के रैछ त ? यो एक वर्षको समयमा घोत्लिएर हेर्दा जनताले कही केही भेटाएनन्। यो सरकारले गठबन्धन बचाउन र गठबन्धन दलका नेताहरूको व्यक्तिगत काम गर्न हिन्दी फिल्मको डाइलग चरित्रार्थ गर्दै एक वर्ष बिताएको छ। सरकार नेतृत्वको पहिलो नौ महिने कार्यकाल दोस्रो दसमहिने कार्यकाल बिताएका कमरेड प्रचण्डको यो तेस्रो कार्यकाल हो। कमरेड प्रचण्डले नयाँ काम गर्छु र राम्रो काम गर्छु भनेको के रैछ त ? यो एक वर्षको समयमा घोत्लिएर हेर्दा जनताले कही केही भेटाएनन्। यो एक वर्षको कार्यकालमा न त द्वन्द्वपीडितका पीडा कम भएका छन्, न त बेरोजगार युवाले रोजगारी पाएका छन्। न त संघीयता बलियो भएको छ, न त यो बीचमा राष्ट्रिय गौरवका योजना सम्पन्न भएका छन्। न तै लिपुलेख, कालापानी र लिम्पियाधुराको जमिन भारतले फिर्ता गरेको छ। के भयो त यो एक वर्षमा नयाँ काम ? र के भयो त यो एक वर्षमा राम्रो काम ? कमरेड प्रचण्डको मन बुझाउन पनि यो पंक्तिकारले भन्दिनपर्ने भो। प्रचण्डले नयाँ कामको नाममा संयुक्त राज्य अमेरिका हँुदै चीनको यात्रा गरे। पुत्री गंगा दाहालकी पुत्रीको गोकर्ण रिसोर्टमा भव्य विवाह गरे, जसलाई राम्रो काम मान्नै पर्ने भयो। होइन भने वर्तमान प्रधानमन्त्रीको अस्थिर स्वभावले देशको राजनीति मात्र अस्थिर भएको छैन। यो एक वर्षमा सिंगो नेपाली समाज अस्थिरताको सिकार हुन पुगेको छ। गुरु घर विद्या सर भने झैं सत्ताका निम्ति सबै जायज भन्ने प्रचण्ड प्रवृत्ति नेपाली समाजमा विस्तारै विस्तार हँुदै गएको छ। राजनीति भनेको सामूहिक स्वार्थ हो भन्ने मान्यता ओझेलमा पर्दैछ। व्यक्तिगत र पारिवारिक स्वार्थ नै राजनीति हो भन्ने भाष्य बन्दैछ। यो एक वर्षको अवधिमा प्रचण्ड सरकारले जनताको हितमा कम र कांग्रेसका सभापति शेरबहादुर देउवा, समाजवादीका अध्यक्ष माधव नेपाल र जसपाका अध्यक्ष उपेन्द्र यादवको मन बुझाउन धेरै पापड पेलेको देखिन्छ। सरकार सिंहदरबारमा बसेको छ, प्रधानमन्त्री दिनहुँ छलफलमा व्यस्त देखिन्छन्। एक वर्षदेखि सिंहदरबार र बालुवाटारमा गठबन्धन दलका नेताहरू बाक्लै आवत्जावत चलेकै छ। परिणाम अदालतले दोषी करार गरेकाहरूको सजाय मिनाहाको निर्णय हुन्छ। सिंहदरबारमा केही समय स्थायी हुन पार्टी, सिद्धान्त र आदर्शसमेतको सौदाबाजी मात्र भएनन्, सत्ताकै निम्ति भारतसमेत रिझाउन गेरुवस्त्र पहिरनदेखि थुप्रै अवाञ्छित गतिविधिसमेत भए। सरकारको लाचारीका कारण यो बीचमा लोकतन्त्र विरोधीहरूलाई गणतन्त्र ठीक छैन भन्ने मौका मिल्यो। प्रचण्ड सरकारले बिताएका यी एक वर्षका ३६५ दिन सुन माफिया, तस्कर, दलाल, घुसखोरी र भ्रष्टाचारीका निम्ति बितेका प्रत्येक दिन स्वर्णिम नै भएको देखिन्छ। तर नेपाली जनता, सिंगो मुलुक र लोकतन्त्रका निम्ति वर्तमान सरकारले केही गर्न सकेको देखिँदैन। वास्तवमा सरकारले सही नियतका साथ काम गर्न चाहेको भए देश र जनताको पक्षमा धेरै काम गर्न सक्थ्यो। विकासको लय समात्न नसकेको देशलाई विकास र समृद्धिको मार्गमा हिँडाउन सक्थ्यो। प्रचण्ड सरकारले पूरा गरेका यी एक वर्षका प्रत्येक दिन नेपाली जनताका निम्ति स्वर्णिम दिनमा परिणत गर्न सक्थ्यो। तर वर्तमान सरकार र स्वयं प्रधानमन्त्रीको हातबाट त्यो अवसर गुमेको छ। हिजोआज प्रधानमन्त्रीका अभिव्यक्ति थकित छन्, लाचार छन्। प्रधानमन्त्रीकै बोलीमा कुनै उत्साह छैन, नौलोपन देखिँदैन। यथार्थमा सरकारलाई नै थाहा छैन सरकार कहाँ छ ?  शाही, नेकपा एमालेका केन्द्रीय सदस्य हुन्।"
प्रोक्लब च्याम्पियनसिप टीट्वान्टी क्रिकेट : पर्सा११ पुलिससँग पराजित,"वीरगन्ज : वीरगन्जमा जारी नेपाल प्रोक्लब च्याम्पियनसिप टीट्वान्टी क्रिकेट प्रतियोगिता अन्तर्गत मंगलबार भएको दोस्रो खेलमा सन्दीप लामिछानेले कप्तानी गरेको टिम पर्सा११ नेपाल पुलिस क्लबसँग २५ रनले पराजित भएको छ। नारायणी रंगशालाको क्रिकेट मैदानमा भएको खेलमा पुलिसले दिएको १२५ रनको लक्ष्य पछ्याउँदै जवाफी ब्याटिङमा उत्रिएको पर्सा ११ ले पूरा २० ओभर खेल्दै ८ विकेटको क्षतिमा ९९ रन मात्र बनाएपछि पर्सा११ पुलिससँग २५ रनले पराजित भएको हो। पर्सा ११ का लागि पवन सरार्फले सर्वाधिक ३२ रन बनाए भने पर्सा कप्तान सन्दीप लामिछानेले २३ रन बनाए पनि आफ्नो टिमलाई हारबाट जोगाउन सकेनन्। यस्तै पर्सा११ का लागि सुरज पटेलले १७ रन र रुपेश सिंहले १५ रनमात्र बनाए। बलिङतर्फ पुलिसका सागर ढकालले चार ओभरमा १२ रन दिएर दुई विकेट, करण केसीले चार ओभरमा २४ रन दिएर दुई विकेट र ललित राजबंशीले चार ओभरमा १८ रन खर्चिएर दुई विकेट लिए। यसअघि टस जितेर पहिले ब्याटिङ गरेको पुलिसले निर्धारित २० ओभरमा ६ विकेट गुमाउँदै एक सय २४ रन बनाएको थियो। पुलिसका लागि करण केसीले २९ रन, अमित श्रेष्ठले २६ रन र आरिफ शेखले २२ रन बनाए। बलिङतर्फ पर्सा११ का अनिल साहले दुई ओभरमा १२ रन दिएर दुई विकेट, रुपेश सिंहले दुई ओभरमा १७ रन दिएर एक विकेट तथा समसाद अन्सारीले चार ओभरमा १४ रन खर्चिएर एक विकेट लिए। चार ओभर बलिङ गरेका पर्सा११ का कप्तान सन्दीप लामिछानेले २८ रन खर्चिए पनि उनले विकेट भने लिन सकेनन्।"
काठमाडौंलाई ३० गोलले हराउँदै ललितपुर एनएसएलको क्वालिफायरमा,काठमाडौं : ललितपुर सिटी एफसी नेपाल सुपर लिग (एनएसएल)को दोस्रो क्वालिफायरमा पुगेको छ। दशरथ रंगशालामा मंगलबार भएको खेलमा काठमाडौं रेजर्सलाई ३० गोलले हराउँदै ललितपुरले क्वालिफायरमा स्थान बनाएको हो। ललितपुरका लागि इमु इजिकेलले दुई र पापा इबु केबेले एक गोल गरे। इमुले खेलको ३६औं र ५३औं मिनेटमा गोल गरे भने पापाले ४४औं मिनेटमा गोल गरेका थिए। सोमबार भएको खेलमा पोखरालाई हराउँदै धनगढी फाइनलमा प्रवेश गरिसकेको छ। ललितपुरले फाइनल प्रवेशका लागि बिहीबार पोखरा थन्डर्ससँग खेल्नुपर्नेछ। फाइनल खेल शनिबार हुनेछ।
प्रथम मंसिर पूर्णिमा आमन्त्रित फुटबलमा तुंखा र पाटीगाउँको विजयी सुरुवात,"धनकुटा : साँगुरीगढी गाउँपालिका५ , तुंखामा आजदेखि प्रथम मंसिर पूर्णिमा आमन्त्रित फुटबल कप प्रतियोगिता सुरु भएको छ। तुंखा फुटबल क्लबको आयोजनामा तुंखा खेलमैदानमा सुरु भएको प्रतियोगिताको पहिलो दिन आयोजक तुंखा फुटबल क्लब र पाटीगाउँ फुटबल क्लबले विजयी सुरुवात गरेका छन्। पहिलो खेलमा आयोजक तुंखा फुटबल क्लबले खुवाफोक फुटबल क्लबलाई २१ गोलअन्तरले पराजित गर्दै विजयी सुरुवात गरेको हो। तुंखाको जितमा सगुन याखा र दिपन देवानले एकएक गोल गरेका थिए। खुवाफोकका लागि सेसेहाङ लिम्बुले सान्त्वना गोल फर्काए। उक्त खेलको म्यान अफ द म्याच तुंखाका सगुन याखा घोषित हुँदै नगद एक हजार रुपैयाँ प्राप्त गरे। उनलाई प्रदेशसभा सदस्य निरन राई र साँगुरीगढी गाउँपालिका अध्यक्ष जितेन्द्र राईले संयुक्त रुपमा पुरस्कार प्रदान गरेका थिए। त्यस्तै आजै सम्पन्न दोस्रो खेलमा विजयी हुँदै पाटीगाउँ फुटबल क्लब अघिल्लो चरणमा प्रवेश गरेको छ। पाटीगाउँले सोक्रोक्पा फुटबल क्लबलाई ९१ को फराकिलो गोलअन्तरले पराजित गरेको थियो। पाटीगाउँको जितमा सागर थापा मगर र एञ्जल थापा मगरले तीनतीन गोल गर्दै ह्याक्ट्रिक गरे। राज लिम्बुले दुई तथा सुशिल लिम्बुले १ गोल गर्न सफल भए। त्यस्तै सोक्रोक्पाका लागि प्रकाश लिम्बुले एक गोल गरे। उक्त खेलको म्यान अफ द म्याच एञ्जल थापा मगर घोषित हुँदै एक हजार रुपैयाँ प्राप्त गरे। प्रमुख अतिथि कोशी प्रदेश पूर्वराज्यमन्त्री तथा प्रदेश सभा सदस्य निरनकुमार राईले रेफ्रि मिलन थेगिमलाई बल हस्तान्तरण गरेर प्रतियोगिताको उद्घाटन गरेका थिए। उद्घाटन कार्यक्रमको अवसरमा तुंखा खेल मैदानको लागि निःशुल्क जग्गा प्रदान गर्ने जग्गादाताहरू टेकबहादुर याखा, भीमबहादुर याखा, जंगबहादुर याखालाई सम्मान गरिएको थियो। कार्यक्रमका प्रमुख तथा विशेष अतिथिले दोसल्ला र सम्मान पत्र प्रदान गरेका थिए। प्रतियोगिताको विजेताले नगद ५५ हजार रुपैयाँसहित ट्रफी र मेडल प्राप्त गर्नेछन्। उपविजेता टिमले ३२ हजार ५ सय रुपैयाँ सहित ट्रफी र मेडल प्राप्त गर्ने आयोजक तुंखा फुटबल क्लबका सचिव उदिप देवानले बताए। त्यस्तै विधागत रुपमा उत्कृष्ट हुने खेलाडीहरूलाई पनि नगदसहित पुरस्कारको व्यवस्था रहेको उनको भनाइ छ। १२ टिमको सहभागिता रहेको प्रतियोगिता आगामी पुस १४ गतेसम्म सञ्चालन हुनेछ। प्रतियोगिता सम्पन्न गर्नका लागि देश तथा विदेशमा रहेका तुंखावासीहरूले आर्थिक सहयोग गरेका छन्।"
अन्नपूर्ण गाउँपालिकाको राष्ट्रपति रनिङ शिल्डमा प्रभा मावि च्याम्पियन,"बेनी : नारच्याङको प्रभा मावि म्याग्दीको अन्नपूर्ण गाउँपालिकाले आयोजना गरेको अन्तर विद्यालय स्तरीय चौथो राष्ट्रपति रनिङ शिल्ड खेलकुद प्रतियोगितामा च्याम्पीयन बनेको छ। गाउँपालिकाको केन्द्र पोखरेबगरमा सोमबार सम्पन्न प्रतियोगितामा १० स्वर्ण, ५ रजत र ६ कास्य पदकसहित प्रभाले लगातार दोस्रो पटक उपाधी चुमेको हो। पहिलो राष्ट्रपति रनिङ शिल्ड प्रतियोगिताको पनि बिजेता रहेको प्रभाले दोस्रो पतियोगिता गुमाएको थियो। दोस्रो राष्ट्रपति रनिङ शिल्डको विजेता घारको मुक्तिमार्ग मावि ८ स्वर्ण, ४ रजत र २ कास्य पदकसहित उपविजेतामा सीमित भएको छ। ६ स्वर्ण, ११ रजत र ४ कास्य पदकसहित शिख मावि तृतीय बनेको अन्नपूर्ण गाउँपालिकाका शिक्षा अधिकृत गणेशबहादुर कटुवालले बताए। प्रतियोगिताको विजेता विद्यालयले रनिङ शिल्ड, ट्रफी, मेडल र प्रमाणपत्रसहित नगद पचास हजार पुरस्कार प्राप्त गरेको छ। दोस्रो र तेस्रो हुनेले ३० हजार र २० हजार रुपैयाँको साथमा ट्रफी, मेडल र प्रमाणपत्रद्वारा पुरस्कृत गरिएको छ। तीन दिनसम्म सञ्चालन भएको प्रतियोगितामा ११ वटा विद्यालयका ३१५ जना खेलाडीहरुले कबड्डी, भलिबल र एथलेटिक्स विद्यातर्फ छात्र र छात्राहरुको १५१५ इभेन्टमा प्रतिष्पर्धा भएको थियो। भलिबल, कबड्डी र एथलेटिक्सका तर्फ प्रथम हुने विद्यालयलाई पाँचपाँच हजारका दरले नगद पुरस्कार, ट्रफी, मेडल र प्रमाणपत्र प्रदान गरिएको छ। एथलेटिक्समा प्रभा माविका हरिस रन्तिजा र छात्रातर्फ शिख माविकी सम्झना विक, कवड्डीमा प्रभाका प्रदिप बिक र सोनिया थजाली, भलिबलमा ज्ञानप्रकाश मावि दानाका सनिस गौचन र शिख माविकी कमला पाईजालाई उत्कृष्ट खेलाडी घोषणा गरेर पुरस्कृत गरिएको थियो। गाउँपालिकाका अध्यक्ष भारतकुमार पुन, उपाध्यक्ष दिवा तिलिजा पुन, प्रमुख प्रशासकीय अधिकृत अमृत सुवेदी, कार्यपालिकाको सामाजिक विकास समितिका संयोजक ओम फगामी, ६ नम्बर वडा अध्यक्ष रामबहादुर खड्का र वडा नम्र ४ का कार्यवाहक वडा अध्यक्ष श्याम पुर्जा लगायतले पुरस्कार वितरण गरे। प्रतियोगिताबाट छानिएका खेलाडीहरुलाई यही पुष २० र २१ गते बेनीमा सञ्चालन हुने जिल्ला स्तरीय प्रतियोगितामा सहभागी गराइने गाउँपालिकाका अध्यक्ष पुनले बताए।"
वीरगन्जमा जारी टि२० क्रिकेट : नोयडासँग युपी ७ विकेटले पराजित,"वीरगन्ज : वीरगन्जमा जारी नेपाल प्रोक्लब च्याम्पियनसिप टीट्वान्टी क्रिकेट प्रतियोगिताअन्तरगत मंगलबार भएको पहिलो खेलमा भारतको वन्डर्स क्लब नोयडा विजयी भएको छ। नोयडाले भारतकै युपी ११ लाई ७ विकेटले हराएको हो। नारायणी रंगशालाको क्रिकेट मैदानमा भएको खेलमा युपी११ ले दिएको ११५ रनको लक्ष्य नोयडाले १५ ओभर खेल्दै ३ विकेटको क्षतिमा पूरा गर्यो। नोयडाका लागि हर्षित सेठील सर्वाधिक अविजित ४५ रनको योगदान दिए । उनले ३१ बलमा ४५ रन बनाए। सिद्धार्थ गोस्वामीले २२ बलमा २७ रन र उजैर मल्लिकले २६ बलमा २२ रन जोडे। बलिङतर्फ युपी११ का सत्या तिवारी एक्लैले दुई विकेट लिए भने सहिम हसनले एक विकेट लिए। यसअघि पहिले ब्याटिङ गरेको युपी ११ ले निर्धारित २० ओभरमा ९ विकेट गुमाएर ११४ रन बनाएको थियो। युपी ११ का लागि जयदीप सिंहले ३२ बलमा २३ रन,अत्समास आलमले १४ बलमा १६ रन र समीर अन्सारीले १८ बलमा १४ रन बनाए। बलिङतर्फ नोयडाका सञ्जीव चतुर्वेदी र शशांक शेखरले समान दुईदुई विकेट लिए।"
चुरेमा फस्टाएको अचार उद्योग,"कैलाली : नेपालमा रोजगारी छैन भनेर विदेश जानेहरूको लर्को छ, तर कैलाली चुरेका दिवाकर योगी यतै सम्भावना खोजिरहेका छन्। चुरे क्षेत्रमा फल्ने सिजनअनुसारको अचार बनाउने, अर्गानिक पहाडी उत्पादन प्रशोधन गरेर उनले खाडी मुलुक जाने युवाहरूको भन्दा चार गुणा बढी आम्दानी गरेका छन्। कैलालीको चुरे गाउँपालिकामा पर्ने भीमदत्त पन्त राजमार्गको फल्टुडेमा हाम्रो अचार उद्योग तथा फलफूल प्रशोधन केन्द्र। राजमार्गमै उद्योगको बोर्ड लगाइएको छ। बुवा हरिशंकर योगीले २०६१ सालदेखि अचार बनाउने व्यवसाय सुरु गरेकोमा अहिले छोरा दिवाकरले अत्याधुनिक प्लान्ट जडान गरेर अचार र अमिलो (चुक) उत्पादन गरिरहेका छन्। योगीको उद्योगमा सिजनअनुसारका लसुनको अचार, आँपको अचार, अमीलो र खुर्सानीको अचार, सिस्नुको पाउडर, तेजपत्ता, कागतीको रसलगायतका थुप्रै अर्गानिक उत्पादन पाइन्छन्। बुवाले अचारको व्यवसाय सुरु गर्नुभएको हो, अहिले अमिलो (चुक) पनि उत्पादन गरिरहेको छु। चुकभन्दा पनि बोक्राबाट बढी फाइदा छ, दिवाकरले भने। चुकको बोक्रा जर्मन निर्यात भइरहेको उनले जानकारी दिए। दिवाकरका अनुसार अमिलो १० लिटर रस पकायो भने १ लिटरमात्रै चुक निस्कन्छ। तर सुकाएको बोक्रा भने २ सय ५० रुपैयाँ किलो बिक्री हुन्छ। अमिलोको दाना किनेर चुक बनाएर बिक्री गर्नुमा खासै फाइदा छैन तर बोक्रा बिक्री हुन थालेपछि राम्रो फाइदा हुने गरेको छ, दिवाकरले भने। अमिलोको बोक्रा सुर्खेतको एउटा अर्बल कम्पनीले किलोको २ सय ५० रुपैयाँका दरले किन्छ। दिवाकर भन्छन्, त्यो सबै बोक्रा जर्मन जान्छ। त्यहाँ त्यो बोक्रा हर्बल चियाका लागि प्रयोग हुन्छ भन्ने सुनेको छु। अहिले अमिलोको सिजन हो। कैलालीका चुरे, जोरायल र मोहन्याल गाउँपालिका, डँडेलधुरा, बैतडी र दार्चुलाबाट समेत उनको उद्योगमा किसानले अमिलोका दाना ल्याइरहेका छन्। २०६४ सालमा रिज्म एफपीले उनलाई अचार बनाउने र चुक बनाउने मेसिन सहयोग गरेपछि उनी अर्गानिक उत्पादनमा लागेका हुन्। गाउँघरमा चुक बनाउँदा सामान्यतया परम्परागत काठको कोलमा पेलेर तामाको भाँडामा दाउराले पकाउने गरिन्छ तर योगीको उद्योगमा अचार बनाउने र पकाउने आधुनिक मेसिन राखिएका छन्। त्यसमा स्टिमबाट पकाउने गरिन्छ। आफ्नो रोजगारीमात्रै होइन, योगीको उद्योगमा सिजनअनुसार १५२० स्थानीय महिलाले पनि रोजगारी पाउने गरेका छन्। अमिलो खुर्सिंदै गरेकी अर्की महिला कौशिला रसाइलीले भनिन्, एक क्रेट अमिलो खोर्सेको सय रुपैयाँ हुन्छ। सक्नेले दिनमा ८ क्रेट पनि बनाउँछन्। सिजनअनुसारको राम्रो रोजगारी भएको छ। योगीको उद्योगमा स्थानीय किसानको अमिलो, आँप, कागती, लसुन, सिस्नु र खुर्सानी पनि आउँछ। उनको उद्योगका कारण स्थानीयको उत्पादनले बजार पाएको छ। गाउँका किसान उनको उद्योगमा भारी बोकेर मौसमअनुसारको कृषि उपज ल्याउने गरेका छन्। स्थानीय चण्डिका रानामगर भन्छिन्, गाउँको उत्पादन गाउँमै बिक्री गर्न पाएकाले सजिलो भएको छ। खुर्सानी, लसुन, आम, अमिलो, कागती, तेजपत्ता, सिस्नु सबै गाउँमै बिक्री हुने गर्छ। दिवाकरले उद्योगमा एक करोड रुपैयाँ लगानी गरेका छन्। उनका बुवा हरिहर योगीले २०६४ सालमा राष्ट्रियस्तरको उत्कृष्ट खाद्य उद्यमी तथा व्यवसायी पुरस्कार पनि पाइसकेका छन्। बुवाको कामलाई आधुनिक रूपमा अगाडि बढाएका दिवाकर, पहाडमा पनि स्वरोजगारको प्रचुर सम्भावना छ भन्ने उदाहरण बनेका छन्।"
अन्नपूर्ण संरक्षण क्षेत्रमा होटलै होटल,"पोखरा : संरक्षण क्षेत्र व्यवस्थापन नियमावली २०५३ को नियम २२ (१) मा लेखिएको छ कुनै व्यक्तिले संस्थासँग करार गरेर संरक्षण क्षेत्रभित्रको कुनै जग्गामा होटेल, लज, सार्वजनिक यातायात वा यस्तै किसिमका अन्य सेवा व्यवसाय सञ्चालन गर्न सक्नेछ। तर, यस व्यवस्थाविपरीत देशकै ठूलो अन्नपूर्ण संरक्षण क्षेत्रमा गैरकानुनी तवरले दर्जनौं होटल, रेस्टुराँ सञ्चालनमा छन्। धेरै व्यवसायीले संस्थासँग करार गरेका छैनन्। जसले करार गरे उनीहरूले पनि आफ्नो व्यवसाय नवीकरण गरेका छैनन्। अदालतले अवैध अवस्थामा रहेका घर, टहरा जफत गर्न भनेको छ। तर, फैसला कार्यान्वयनमा आउन सकेको छैन। कतिपय व्यवसाय स्थानीय सरकारमा दर्ता भई संस्थालाई बेवास्ता गरेको देखिन्छ। बिनाअनुमति सञ्चालित व्यवसाय रोक्न स्थानीय गाउँपालिका, वडा कार्यालय र अन्नपूर्ण संरक्षण क्षेत्र आयोजनाले समन्वय गरेर काम गर्न सकिरहेका छैनन्। न पालिकाले चासो देखाएका छन् न त अन्नपूर्ण संरक्षण क्षेत्र नै अग्रसर देखिन्छ। बरु यी निकायबीच द्वन्द्व देखिन्छ। आयोजनाले संरक्षण क्षेत्रका सरकारी जमिनमा बनेका संरचना अदालतको निर्णयअनुसार छिट्टै हटाउने भनेकाले त्यसका लागि गृहकार्य गरिरहेको आयोजना प्रमुख डा रविन कडरियाले बताए। उनका अनुसार कोभिडको समयमा होटल बढी बनेकाले समस्या भएको हो। यसरी बनेका पर्यटकीय संरचना बल प्रयोग गरेर हटाउनुभन्दा पनि गाउँपालिका, स्थानीयवासीसँग समन्वय गरेर हटाउने पहल गरिरहेका छौं, उनले भने। माछापुच्छ्रे, अन्नपूर्ण, मादी गाउँपालिकामा रहेका सरकारी जमिनमा अनुमतिबिना दर्जनौं होटल व्यवसाय सञ्चालन भइरहेका छन्। यो क्रम २०७४ सालदेखि बढ्दै गएको हो। त्यसमध्ये कोरोनाकालमा धेरै संरचना बने। त्यस क्रममा संरक्षण क्षेत्रका वन फँडानी गरी त्यहीँको काठपात र ढुंगा प्रयोग गरेका छन्। नियमावलीले यस्ता कार्यलाई निषेधित गरेको छ। प्रमुखबाट लिखित अनुमति नलिई यीलगायत कार्य गर्न नपाउने नियम १६ मा उल्लेख छ। कास्कीको माछापुच्छ्रे गाउँपालिका अध्यक्ष मीनबहादुर गुरुङका अनुसार मर्दी हिमाल क्षेत्रको पदयात्रामा बनेका होटल अन्नपूर्ण संरक्षण क्षेत्र (एक्याप)मा पर्छन्। जसले अनुमति लिएका छैनन्। हामीले अनुमति दिएका छैनौं। पदयात्रा क्षेत्रमा जाने पर्यटकका लागि होटल आवश्यक छन्, उनले भने, अब अनुमति दिनुपर्छ र व्यवसायलाई सहज रूपमा व्यवसाय चल्ने वातावरण बनाउनुपर्छ भनेर हामीले एक्यापसँग समन्वय गरिरहेका छौं। जति बन्यो तिनीहरूलाई वैध बनाए गाउँपालिकालाई राजस्व आउने वातावरण बनाउनुपर्ने उनको भनाइ छ। यसका लागि पालिकाले के सहयोग गर्नुपर्छ ? हामी तयार छौं, गुरुङले भने। माछापुच्छ्रे गाउँपालिकामा पर्ने मर्दी हिमाल पदयात्रा क्षेत्रमा १ सय ८ होटल बनेका पाइएको पनि उनले सुनाए। कास्की जिल्ला अदालतले यसअघि मर्दी हिमाल पदयात्रा क्षेत्रमा बनेका ११ होटलका विषयमा परेको पुनरावेदनको फैसला गर्दै अन्नपूर्ण संरक्षण क्षेत्र सम्पर्क कार्यालय हरियोखर्क पोखराले गरेको निर्णयलाई सदर गरेको थियो। उक्त कार्यालयले संरक्षण क्षेत्रको सरकारी र वनको जग्गा अतिक्रमण गरी बनाइएका घरटहरा जफत गरी पुरानै अवस्थामा फर्काउने निर्णय २०६७ जेठ ८ मा गरेको थियो। यस्तै, जनही २० हजार रुपैयाँ जरिवाना गर्ने निर्णय पनि गरेको थियो। राष्ट्रिय निकुञ्ज तथा वन्यजन्तु संरक्षण संरक्षण ऐन, २०२९ को दफा २८ बमोजिम घर, टहरा जफत हुने ठहर्याइएको थियो। अदालतले २०७९ कात्तिक २२ गते उक्त निणर्यलाई नै सदर गरेको हो। संरक्षण क्षेत्र व्यवस्थापन नियमावली, २०५३ को नियम १६ (घ), राष्ट्रिय निकुञ्ज तथा वन्यजन्तु संरक्षण क्षेत्र ऐन, २०२९ का दफा (२६) र २८ बमोजिम सम्पर्क कार्यालयको निर्णयलाई सदर गरेको हो। मर्दी क्षेत्रमा गैरकानुनी रूपमा बनेका १ सय १५ होटल, रेस्टुरेन्टलगायत संरचनामध्ये ११ वटाविरुद्ध गरिएको निर्णयलाई अदालतले सदर गरेको अन्नपूर्ण संरक्षण क्षेत्र सम्पर्क कार्यालय पोखराका प्रमुख रविन चौधरीले बताए। उनका अनुसार त्यस क्षेत्रमा बनेका थप ८ होटलविरुद्ध पनि मुद्दा दायर भएको छ। थप १६ होटल र रेस्टुराँका विषयमा पनि उजुरी परी अनुसन्धानको क्रममा रहेको उनको भनाइ छ। उनका अनुसार उजुरीका आधारमा त्यस्ता संरचनाका विषयमा छानबिन अन्तिम चरणमा पुगेको छ। केही दिनमा अदालतमा मुद्दा दर्ता गर्ने तयारी रहेको चौधरीले बताए। मर्दी हिमाल, खुमाइ, क्रपु डाँडा, कपुचे ताल, कोरी डाँडालगायत क्षेत्रको पदमार्गमा पर्यटक जाने क्रम बढेसँगै होटल र रेस्टुरेन्ट बनाउने प्रतिस्पर्धा बढेको छ। संरक्षण क्षेत्रका सरकारी जमिनमा होटल, रेस्टुरेन्ट, चिया पसलसमेत गरी ३ सय ५० व्यवसाय सञ्चालनमा रहेका अन्नपूर्ण संरक्षण क्षेत्रको तथ्यांक छ। तीमध्ये सबैभन्दा धेरै संरचना मर्दी हिमाल पदयात्रा रुटमा १ सय १५ वटा रहेको अन्नपूर्ण संरक्षण क्षेत्र आयोजनाले जनाएको छ। होटल पर्यटकीय पूर्वाधारमध्ये १ सय ६६ वटा सुरुमा दर्ता थिए। कास्कीतर्फको अन्नपूर्ण आधारशिविर, माछापुच्छ्रे आधारशिविर, मर्दी हिमाल क्षेत्रमा सुरुमा होटल दर्ता भएका थिए। लामो समयदेखि ती होटल पनि नवीकरण भएका छैनन्। सरकारी जमिनमा बनेका पुराना दर्ता भएका होटल, रेस्टुरेन्ट पनि नवीकरण नभएका पछिल्लो केही वर्षदेखि अन्नपूर्ण संरक्षण क्षेत्र आयोजनाले जनाएको छ। यसले गर्दा सरकारले राजस्व पनि गुमाएको छ। अन्नपूर्ण क्षेत्रमा १ सय २ वटा होटेल लज, २ वटा क्याम्पसाइट, ४२ रेस्टुराँ र १७ वटा चिया पसल दर्ता भए पनि ९ होटेल लज २०७६ र बाँकी २०७२ सालपश्चात् नवीकरण नभएको देखिन्छ। संरक्षण क्षेत्रमा ठूलो लगानीमा यसरी बनेका संरचना भत्काउन आयोजना एक्लै अघि बढ्न सकिरहेको छैन। स्थानीय, प्रदेश र संघ सरकारले संरक्षण क्षेत्रलाई व्यवस्थित बनाउने र जैविक विविधताको संरक्षण गर्नेतर्फ चासो राखेको पाइँदैन। यसैले संरक्षण क्षेत्रमा गैरकानुनी रूपमा पर्यटकीय पूर्वाधार बनाउने क्रम बढेको छ। पहिले स्थानीय समुदाय नै संरक्षण क्षेत्रको वन, वन्यजन्तु संरक्षणमा क्रियाशील हुन्थे। तर, पछिल्लो समय स्थानीय समुदाय संरक्षणभन्दा दोहनमा बढी लाग्ने गरेको पाइएको संरक्षणकर्मी बताउँछन्। पहिले संरक्षण क्षेत्रको बजेट धेरै हुने भएकाले पनि समुदाय आयोजनाप्रति आकर्षित हुन्थे। अहिले स्थानीय तहमा बजेट धेरै हुने र अधिकार पनि धेरै भएकाले स्थानीय सरकार र आयोजनाबीच दूरी बढेको छ। छोमरोम पर्यटन व्यवस्थापन समितिका अध्यक्ष जगन गुरुङका अनुसार छोमरोमदेखि अन्नपूर्ण आधारशिविरसम्मका सबै ६८ वटा होटल २०७४ देखि गाउँपालिकामा दर्ता भएर सञ्चालनमा छन्। यसअघि संरक्षण क्षेत्रमा दर्ता भएर सञ्चालनमा आएको थियो। अन्नपूर्ण संरक्षण क्षेत्र आयोजनामा भने नवीकरण भएको छैन। यो संरक्षण क्षेत्र र गाउँपालिकाबीचको समस्या हो। हामी होटल व्यवसायी समितिको होइन। संरक्षण क्षेत्र र गाउँपालिकाबीच द्वन्द्वका कारण हामी मारमा परेका छौं। दोहोरो दर्ता गर्न पनि हामी तयार छौं, उनले भने। कानुन मिचेर जलविद्युत् आयोजना यो संरक्षण क्षेत्र पहिला जनसहभागितामा आधारित संरक्षणका हिसाबले विश्वमै उदाहरणीय बनेको थियो। तर, पछिल्लो समय संरक्षणमा चुनौती थपिएको संरक्षणविद् डा हुमबहादुर गुरुङले बताए। संरक्षण क्षेत्रका नदीमा जलविद्युत् आयोजना सञ्चालन गर्दा कानुनत कम्तीमा १० प्रतिशत पानी छाड्नुपर्छ। तर, मादी नदी पूरै सुक्ने गरी एउटै खोलामा सातवटासम्म आयोजना बन्नु पर्यावरण, वन्यजन्तु र जैविक विविधता संरक्षणका क्षेत्रमा चुनौती बनेको उनको भनाइ छ। यसले गर्दा खोलामा माछा पाइन छाडेको छ। पानीमा आश्रितहरू जीव, चरा, जंगली जनावरलाई पानीको अभाव भएको डा गुरुङको भनाइ छ। हिउँदमा नदीमा पानी बग्न छाड्दा वरपरका गाउँमा गर्मी बढेको स्थानीयवासी बताउँछन्। यसले गर्दा नदी जलचर, जैविक विविधतालाई असर गरेको सिक्लेसका स्थानीयवासीसमेत रहेका संरक्षणविद् डा गुरुङको भनाइ छ। उनका अनुसार अन्नपूर्ण संरक्षण क्षेत्रलाई नवीकरण गरेर फेरि ट्रस्टलाई दिने हो या समुदायलाई हस्तान्तरण गर्ने हो ? यसतर्फ सरकारले निर्णय गर्न ढिलाइ गर्दा संरक्षण क्षेत्र बेवारिसे बनेको छ। प्रदेशले पनि संरक्षण क्षेत्र आफू मातहतमा आउनुपर्छ भनिरहेको छ। कानुनले प्रदेशलाई चिन्दैन। प्रदेशले राजपत्रसमेत निकालेको छ। सरकारले निर्णय नगर्दा भ्याकुमको अवस्था आयो। यसले गर्दा पनि संरक्षण क्षेत्रमा जथाभावी चोरी सिकारी, सरकारी वन क्षेत्रमा आफूखुसी पर्यटकीय पूर्वाधार बनाउने क्रम बढेको हो, उनले भने। एक्याप पर्यटकको प्रवेश शुल्कबाट चल्छ। कोभिडका कारण आम्दानी घटेपछि स्टाफ कटौती भयो। स्टाफ कटौतीपछि संरक्षण क्षेत्रका सबै क्षेत्रमा अनुगमन हुन नसक्दा पनि चोरी सिकारी बढेको छ। यसैले जथाभावी संरचना बन्ने क्रम पनि बढेको छ। सबैको आँखा पैसामा गयो संरक्षणमा गएन। यसैले संरक्षण क्षेत्रको अवस्था बिग्रँदो रह्यो, डा गुरुङले भने। यस्तो हुनुमा मुख्य कमजोरी नेपाल सरकारको रहेको उनको भनाइ छ। सरकारले अन्नपूर्ण संरक्षण क्षेत्रको व्यवस्थापनको जिम्मा राष्ट्रिय प्रकृति संरक्षण कोषलाई दिएको छ। यसैले कोषले स्थानीय समुदायसँगको सहकार्यमा व्यवस्थापन गर्दै आएको छ। राष्ट्रिय प्रकृति संरक्षण ऐनद्वारा स्थापित यस संस्थाको संरक्षक प्रधानमन्त्री हुन्। अध्यक्ष प्रधानमन्त्रीले तोकेको व्यक्ति हुन्छन्। अध्यक्षले तोकेको सञ्चालक समिति हुन्छ। एक्याप गण्डकी प्रदेशका पाँच जिल्लामा ७ हजार ६ सय २९ स्क्वायर किलोमिटरमा फैलिएको छ। अन्नपूर्ण संरक्षण क्षेत्र सबैभन्दा ठूलो संरक्षण क्षेत्र हो। अन्नपूर्ण संरक्षण क्षेत्र पदयात्राका हिसाबले विश्वमा उत्कृष्ट १० भित्र पर्छ। पोखरामा आवश्यक स्वच्छ पानीको उपलब्धता पनि अन्नपूर्ण संरक्षण क्षेत्रबाट हुँदै आएको छ। ३७ वर्षअघि सन् १९६८ (२०४३ साल)मा घान्द्रुक गाविसको २ सय ९० वर्ग किलोमिटरबाट सुरु भएको एक्याप विस्तार हुँदै सन् १९९० मा ११ गाविस १ हजार ७ सय ४८ वर्गकिलोमिटर हुँदै सन् १९९२ (२०४९) मा राजपत्रमै संरक्षण क्षेत्रको रूपमा घोषण भएको थियो। साबिक ५७ गाविस (हालको १५ गाउँपालिका) को ७ हजार ६ सय २९ वर्ग किलोमिटरमा फैलिएको छ। यो क्षेत्रमा ९२ हजार ६ सय ७५ जनसंख्या छ। जैविक विविधताले धनी अन्नपूर्ण संरक्षण क्षेत्रमा १८ सयभन्दा बढी प्रजातिका वनस्पति, १ सय २८ स्तनधारी, ५ सय १८ प्रजातिका चरा, ४९ प्रजातिका सरिसृप, २३ प्रजातिका उभयचर र ३ सय ५२ प्रजातिका पुतली पाइन्छन्। हिमाली क्षेत्रमा पाइने हिउँ चितुवा, कस्तुरी मृग पनि यस क्षेत्रमा पाइन्छ्। नेपालमा पाइने ६ वटै प्रजातिका कालिज पाइने एक मात्र संरक्षण क्षेत्र एक्याप हो। यस क्षेत्र सांस्कृतिक विविधतामा पनि निकै धनी छ। हिन्दु तथा बौद्ध धर्मावलम्बीको तीर्थस्थल मुक्तिनाथ पनि यसै क्षेत्रमा पर्दछ। अन्नपूर्ण संरक्षण क्षेत्रमा १५ प्रतिशत वन क्षेत्र, ३ प्रतिशत कृषि क्षेत्र, ४ प्रतिशत झाडी क्षेत्र, २१ प्रतिशत चरन क्षेत्र, ५० प्रतिशत पत्थर क्षेत्र छ। बलौटे क्षेत्र २ प्रतिशत, हिम क्षेत्र ०५, पहिरो क्षेत्र ४ प्रतिशत रहेको छ। यसैगरी खोला क्षेत्र ००७ प्रतिशत रहेको छ भने ताल तथा पोखरी क्षेत्र ००९ प्रतिशत छ। २०७७ माघ १० गते देखि अन्नपूर्ण संरक्षण क्षेत्र आयोजनाको म्याद सकिएको छ। आयोजनालाई यही मोडलमा निरन्तरता दिनेकी विभागले चलाउने भन्ने मन्त्रिपरिषद्ले निर्णय गर्नुपर्ने हो। तर कसरी र कुन मोडलमा अन्नपूर्ण संरक्षण क्षेत्रलाई लग्ने भन्ने निर्णय सरकारले गर्न सकेको छैन। व्यवसायलाई करको दायरामा ल्याउनुपर्छ। अन्नपूर्ण संरक्षण क्षेत्रअन्तर्गत कास्कीको माछापुच्छ्रे गाउँपालिकामा पर्ने मर्दी हिमाल पदयात्राको हाइक्याम्प, बाँदलडाँडा, लोक्याम्पलगायतका डाँडामा बनेका होटल। तस्बिर : कृष्णमणि बराल आम्दानीमा आँखा, संरक्षणमा बेवास्ता अन्नपूर्ण संरक्षण क्षेत्र सबैभन्दा धेरै आम्दानी हुने संरक्षण क्षेत्र हो। पर्यटकको प्रवेश शुल्कबाट अन्नपूर्ण संरक्षण क्षेत्र आयोजना चल्दै आएको छ। जहाँ यसअघि सन् २०१८०१९ मा सबैभन्दा धेरै पर्यटक आए। त्यस वर्ष पर्यटकको आगमन १ लाख ८१ हजार पुगेको थियो। पर्यटक प्रवेश शुल्कबाट ३७ करोड रुपैयाँ आम्दानी भएको थियो। कोभिडपछि सन् २०२३ मा पर्यटक आगमन सुधारिएको छ। यस वर्ष एक महिना बाँकी रहँदै सन् २०१९ को पर्यटक संख्याभन्दा बढी ४ सय ८९ जनाले पदयात्रा र भ्रमण गरेका छन्। सन् २०२३ मा सन् २०१९ को भन्दा बढी आम्दानी हुने देखिएको छ। अन्नपूर्ण संरक्षण क्षेत्र घुम्न जानुअघि प्रवेश शुल्क तिर्नुपर्छ। सार्क मुलुकका पर्यटकलाई प्रतिव्यक्ति दुई हजार, अन्य मुलुकका पर्यटकलाई तीन हजार शुल्क लाग्छ। स्वदेशीलाई एक सय लिने गरी राजपत्रमा शुल्क तोकिए पनि शुल्क नतिरी जाने गर्छन्। अन्नपूर्ण संरक्षण क्षेत्रको आम्दानीमा स्थानीय र प्रदेश सरकारले पनि दाबी गर्दै आएका छन्। तर, संरक्षणमा तीन तहकै सरकारको बेवास्ताका कारण बस्ती नभएका क्षेत्रमा पनि जथाभावी सडक सञ्जालको विकास गरिँदा पदमार्ग छोटिएको छ। जैविक विविधता खल्बलिएको छ। वैकल्पिक पदमार्ग नबनाई पदमार्गमै सडक विस्तार गरिँदा धुलो खाएर पदयात्रा गर्नुपर्ने अवस्था आएपछि तेस्रो मुलुकका पर्यटकको आगमन घट्दो क्रममा रहेको संरक्षण क्षेत्रकै तथ्यांक छ। संरक्षण क्षेत्रका वन फाँडेर जथाभावी होटल, रेस्टुरेन्ट निर्माण र बाटो बनाउँदा जैविक विविधता संरक्षणमा चुनौती थपिएको छ। कास्कीको सिक्लेसभन्दा माथि गाउँ नै नभएको क्षेत्र कफुचे हिमताल नजिकैसम्म जलविद्युत् आयोजनाले बाटो खनेको छ। संरक्षण क्षेत्रभित्र पर्ने मादी नदीमा मात्रै सातवटा जलविद्युत् आयोजना रहेको कास्कीका संघीय सांसद मनबहादुर गुरुङले बताए। स्थानीय सरकारसँग समन्वय नगरी सोझै केन्द्र सरकारले हिमाल नजिकै पनि जलविद्युत् आयोजना निर्माण गर्न दिँदा संरक्षणमा चुनौती आएको सांसद गुरुङको भनाइ छ। तहले अनुमति दिएकै छैन मीनबहादुर गुरुङ, अध्यक्ष माछापुच्छ्रे गाउँपालिका, कास्की मर्दी हिमाल क्षेत्रको पदयात्रामा बनेका होटल एक्याप क्षेत्रमा बनेका हुन्। अनुमति नलिई आफूखुसी बनेका होटलहरू हुन्। हामीले अनुमति दिएका छैनौं। पदयात्रा क्षेत्रमा जाने पर्यटकका लागि होटलहरू आवश्यक छन्। अब अनुमति दिनुपर्छ र व्यवसायलाई सहज रूपमा व्यवसाय चल्ने वातावरण बनाउनुपर्छ भनेर हामी एक्यापसँग समन्वय गरिरहेका छौं। जति पनि बन्यो लगानी गरिसक्यो तिनीहरूलाई लिगलाइज गरेर व्यवसाय सञ्चालन गर्न पनि दिने र गाउँपालिकालाई राजस्व पनि आउने वातावरण बनाउनुपर्छ भनेर हामीले एक्यापलाई भनिरहेका छौं। यसका लागि पालिकाले के सहयोग गर्नुपर्छ हामी सहयोग गर्न तयार रहेका छौं भने र हामीले भनिरहेका छौं। एक्यापका नियमावली निर्देशिकामा सार्वजनिक जग्गा करारनाममा लिजमा दिन मिल्ने खालको रहेछ। यसैमा टेकेर तपाईंहरूले करारनामा लिजमा दिनोस् र पालिकाले होटल दर्ता गरेर दर्ताका शुल्क लिएर संरक्षण क्षेत्रमै खर्च गर्छ भनेर हामीले एक्यापसँग छलफल गरिरहेका छौं।यसका लागि मोटामोटी खाका तयार भएको पनि अध्यक्ष गुरुङले सुनाए। गत असारमा अनुगमन गरेर निकालेको डाटाअनुसार माछापुच्छ्रे गाउँपालिका क्षेत्रमा पर्ने मर्दी हिमाल पदयात्रा क्षेत्रका सरकारी जमिनमा १ सय ८ होटल बनेका पाइएको पनि अध्यक्षले जानकारी दिए। प्रकृतिमैत्री सेल्टर चाहिन्छ धर्मराज पन्थी , अध्यक्ष, टान, पश्चिमाञ्चल क्षेत्रीय संघ, पोखरा संरक्षण क्षेत्रका कुन ठाउँ लोपोन्मुख वन्यजन्तुको बासस्थान हुन पहिचान गर्नुपर्छ। त्यस्ता ठाउँमा पर्यटक जाँदा बासस्थान नमासिने, वन्यजन्तुलाई असर नपर्ने गरी पदयात्रु आफैंले टेन्ट लिएर जाने गरी ठाउँठाउँमा अप्ठ्यारो पर्दा बस्ने प्रकृतिमैत्री सेल्टर बनाउनुपर्ने हो। तर, संरक्षणसँग जोडेर पदयात्रा पर्यटनको विकास नै भएको छैन। नयाँ पदयात्रा मार्ग खोल्नासाथ सँगै राज्यको उपस्थिति नै नभएको जस्तो गरी आफूखुसी होटल, रेस्टुरेन्ट बन्न सुरु हुन्छ। त्योसँगै बाटो पनि बन्न थाल्छ। यस्ता गतिविधिले पर्यापर्यटनको भावनामा चोट पुग्दै गएको छ। नयाँ पदयात्रा मार्गको पहिचान, रेखांकन र सञ्चालन गर्ने बेलामा नै कस्ता पदयात्रा क्षेत्रमा होटल, रेस्टुरेन्ट चलाउने कुन क्षेत्रलाई टेन्ट पर्यटनको रूपमा विकास गर्ने भन्ने यकिन हुनुपर्ने हो। टान पश्चिमाञ्चलले अन्नपूर्ण संरक्षण क्षेत्र आयोजनासँग सहकार्य गरेर नयाँनयाँ पदयात्रा मार्गको खोजी गरेर सञ्चालनमा ल्याएको पनि छ। तर यसरी सञ्चालनमा आएका नयाँ पदयात्रा मार्गमा समेत केही वर्षपछि सडक लगिँदा समस्या हुँदै आएको छ। पदयात्रा क्षेत्र धुलाम्य हुँदा पर्यटकले कष्टकर रूपमा पदयात्रा गर्नु परेको छ। यसैले पदयात्रामा रमाउने पर्यटकको गन्तव्य अन्यत्र मोडिएको छ। यस्तो हुनु पर्यटन उद्योगका लागि ठूलो नोक्सानी हो। अझै सच्याएर जान सकिने ठाउँमा सरकारले सच्याएर वातावरण मैत्री पर्यापर्यटनको रूपमा अन्नपूर्ण संरक्षण क्षेत्रलगायत सबै संरक्षण क्षेत्रको संरक्षणमा ढिलाइ गर्नु हुँदैन। संरक्षण क्षेत्रगाउँपालिका द्वन्द्व छ  जगन गुरुङ, अध्यक्ष, छोमरोम पर्यटन व्यवस्थापन समिति छोमरोम पर्यटन व्यवस्थापन समितिअन्तर्गत छोमरोमदेखि अन्नपूर्ण आधारशिविरसम्मका सबै ६८ वटा होटल २०७४ देखि गाउँपालिकामा दर्ता भएर सञ्चालनमा छन्। यसअघि अन्नपूर्ण संरक्षण क्षेत्रमा दर्ता भएर सञ्चालनमा आएको थियो। अन्नपूर्ण संरक्षण क्षेत्र आयोजनामा भने नवीकरण भएको छैन। यो संरक्षण क्षेत्र र गाउँपालिकाबीचको समस्या हो। हामी होटल व्यवसायी समितिको होइन। संरक्षण क्षेत्र र गाउँपालिकाबीच द्वन्द्वका कारण हामी मारमा परेका छौं। दोहोरो दर्ता गर्न पनि हामी तयार छौं। समितिभित्रका सबै ६८ वटा होटल गाउँपालिकामा दर्ता भएर २०७४ देखि कर पनि तिरिरहेका छौं। हामीले त्यस क्षेत्रका जमिनको पहिले नै निस्सा पनि पाएका छौं। संरक्षण क्षेत्रको अन्यत्र जस्तो हाम्रो क्षेत्रमा आफूखुसी होटल बनाउन दिएका पनि छैनौं।"
कोरला सडकका ५ पुल सञ्चालनमा,"जोमसोम : उत्तरदक्षिण व्यापारिक मार्ग विस्तारित आयोजनाअन्तर्गत राष्ट्रिय गौरवको (बेनीजोमसोमकोरला) सडकखण्डमा निर्माणाधीन पुलमध्ये पाँच पुल सञ्चालनमा आएका छन्। बेनीजोमसोम सडकखण्डअन्तर्गत मुस्ताङको छाक्ताङ खोला पुल र लोमान्थाङकोरला सडकखण्डअन्तर्गतका चार निर्माणाधीन पुल सञ्चालनमा आएको कालीगण्डकी करिडोर (बेनीजोमसोमकोरला) सडक आयोजनाले जनाएको छ। राष्ट्रिय गौरवको सडकअन्तर्गत मुस्ताङको छाक्ताङ खोला पक्की पुलको पछिल्लो भौतिक प्रगति ९५ प्रतिशत रहेको आयोजनाका सूचना अधिकारी विष्णु चापागाईंले जानकारी दिए। पुल निर्माणका लागि केही फिनिसिङका काम बाँकी रहेको भए पनि यातायात सञ्चालनका खुल्ला गरिएको सूचना अधिकारी चापागाईंले उल्लेख गरे। पुल निर्माण अन्तिम चरणमा रहँदै गर्दा यातायातका साधन आवतजावत गर्न थालेपछि बर्खायाममा मुस्ताङ आउजाउ गर्ने सवारीसाधनलाई निकै सहज हुने आयोजनाका सूचना अधिकारी चापागाईंको भनाइ छ। कोरला सडकअन्तर्गत निर्माणाधीन मुस्ताङको छाक्ताङ खोला पुलको लम्बाइ ८० मिटरको छ। दुई स्पानको पुलको ७ करोड ४२ लाख रुपैयाँ लागतमा कालिका गजुुरमुखी जेभीले ठेक्का सम्झौता गरेको थियो। छाक्ताङ खोला पुल चालू आर्थिक वर्ष सबै काम सम्पन्न हुने आयोजनाका सूचना अधिकारी चापागाईंले बताए। यसैगरी जोमसोमकोरला सडकखण्डअन्तर्गत लोमान्थाङकोरला सडकमा पर्ने आयोजनाका चार पक्की पुल निर्माण पनि अन्तिम चरणमा छन्। पुल निर्माण अन्तिम चरणमा रहँदै गर्दा लोमान्थाङ, किम्लिङ, नाम्डोक र भर्मा खोलामा निर्माणाधीन पुलहरू यातायात आउजाउ गर्ने मिल्ने गरी सञ्चालनमा आएको आयोजनाले जनाएको छ। यी चारवटै पुल २०७६ साल असार ३१ गते ठेक्का सम्झौता भएको थियो। सम्झौता अवधि २०८० साल असोज ३० गतेसम्म रहेको लोमान्थाङकोरला चार पुलको काम म्याद सकिएको दुई महिनापछि यातायात सञ्चालनका लागि योग्य भएको हो। चार वटै पुलको पछिल्लो भौतिक प्रगति ९५ प्रतिशतभन्दा माथि रहेको आयोजनाका सूचना अधिकारी चापागाईंले जानकारी दिए। लोमान्थाङ, किम्लिङ, नाम्डोक र भर्मा खोला पुल निर्माणको जिम्मा मुक्तिनाथ अमित जेभीले लिएको थियो। भौगोलिक विकटताका बाबजुद निकै द्रुत गतिमा पुल निर्माण सुरु गरेको कम्पनीले सन्तोषजनक रूपमा भौतिक प्रगति गरेको आयोजनाको भनाइ छ। यातायात सञ्चालनमा आएको एक स्पान रहेको २० मिटर लामो लोमान्थाङ पुलको लागत ४ करोड ६८ लाख, २ स्पानको ५० मिटर लम्बाइको किम्लिङ खोला पुलको लागत ६ करोड ३० लाख, २ स्पानकै ५० मिटर लामो नाम्डोक खोला पुलको लागत ६ करोड ३७ लाख र २ स्पानको ८० मिटर लम्बाइको भर्मा खोला पुलको लागत ६ करोड ८५ लाख रुपैयाँ छ। राष्ट्रिय गौरवको सडकअन्तर्गत उपल्लो मुस्ताङमा चार पुल एकैसाथ सञ्चालनमा आएपछि बर्खायामको मौसममा कोरलानाका प्रस्थानका लागि यातायातका साधनलाई निकै सहज हुने लोमान्थाङ गाउँपालिकाका अध्यक्ष टसीनर्बु गुरुङले जानकारी दिए। राष्ट्रिय गौरवको कोरला सडकअन्तर्गत यसअघि पाँच पुल निर्माण सम्पन्न भइसकेको कालीगण्डकी करिडोर सडक आयोजनाले बताएको छ। निर्माणको अन्तिम चरणमा रहेका पाँच वटा सम्पन्न भएमा कोरला सडकमा १० पुल सम्पन्न हुनेछन्। यसअघि म्याग्दीको घट्टेखोला पुल, राहुघाट खोला पुल, मुस्ताङको लेते खोला पुल, पान्डा खोला पुल र स्याङ खोला पुल आयोजनालाई हस्तान्तरण भइसकेको छ।"
संरक्षण क्षेत्रका अवैध संरचना हट्ने नै छन्,"सरकारी जमिनमा अनुमति बिना बनेका संरचना अदालतले हटाउने भनेको छ। अन्नपूर्ण संरक्षण क्षेत्र आयोजनाले पनि संरक्षण क्षेत्रभित्र सरकारी जमिनमा बनेका संरचना अदालतको निर्णयअनुसार छिट्टै हटाउने गृहकार्य गरिरहेको छ। २०७४ सालदेखि संरक्षण क्षेत्रका सरकारी जमिनमा होटल बन्ने क्रम बढेको छ। कोभिडको समयमा तीव्र रूपमा संरक्षण क्षेत्रमा पर्यटकीय संरचना बनेका हुन्। आयोजनाले संरक्षण क्षेत्रका सार्वजनिक जमिनमा संरचना बन्ने क्रमकै कति पर्यटकीय संरचना हटाएको छ। कोभिडको समयमा होटल बढी बनेकाले समस्या आएको हो। यसरी बनेका पर्यटकीय संरचना बल प्रयोग गरेर हटाउनुभन्दा पनि गाउँपालिका, स्थानीयसँग समन्वय गरेर हटाउने पहिलो पहल गरिरहेका छौं। संरक्षण क्षेत्रमा बनेका कतिपय होटल ठूलो लगानीमा पनि बनेका छन्। आयोजना प्रमुखको रूपमा आएपछि स्थानीय गाउँपालिकासँग समन्वय गरेर सरकारी जमिनमा बनेका संरचना कसरी व्यवस्थापन गर्ने भन्ने विषयमा छलफल गरिरहेको छु। संरक्षण क्षेत्र व्यवस्थापन नियमावली र निर्देशिकाले त्यस्ता क्षेत्रहरूमा पनि स्थानीय समुदायहरूले होटल सञ्चालन गर्न सक्ने व्यवस्था तोकेको छ। त्यहीअनुसार सुरुवातदेखि नै अन्नपूर्ण सर्किट, अन्नपूर्ण बेस क्याम्पहरूमा होटलहरू दर्ता भएका पनि छन्। तर, पछिल्लो समयमा नयाँ पर्यटकीय गन्तव्य मर्दी रुट, सिक्लेस, ताङतिङ, खुमाई क्षेत्रमा नेपाली पर्यटकको संख्या बढेपछि आफूखुसी होटलहरू बनिरहेका छन्। कतिलाई हामीले कारबाही प्रक्रियामा अघि बढाएका छौं। यसलाई नियमन गरौं भन्ने हिसाबले गाउँपालिका, संरक्षण व्यवस्थापन समिति, त्यहाँका होटल व्यवसायीहरू सबैको राय सुझाव र समझदारीका अधारमा अन्नपूर्ण संरक्षण क्षेत्र आयोजनाले दिगदर्शन बनाई त्यस्ता होटलहरूको व्यवस्थापन र नियमन गरौं भन्ने सुझाव आएको छ। निजी जमिनमा प्रशस्त होटल छन्। सरकारी जमिनमा पनि ३ सय ५० का हाराहारीमा होटल, लज, रेस्टुरेन्ट, चिया पसलहरू सञ्चालन हुँदै आएका छन्। त्यसलाई आयोजनाले सम्बन्धित गाउँपालिकासँग समन्वय गर्दै ती होटल व्यवसायहरूलाई व्यवस्थापन र नियमन गर्ने गरी अघि बढेका छौं। (डा कडरिया, अन्नपूर्ण संरक्षण क्षेत्र आयोजनाका प्रमुख हुन्।) यो पनि पढ्नुहोस अन्नपूर्ण संरक्षण क्षेत्रमा होटलै होटल"
सडकले किसानलाई सहज,"चितवन : नाम्लोमा थाप्लो अनि घण्टौं हिँडेर बजार पुग्ने बाध्यता सम्झिँदा चितवनको पहाडी भेगका कृषकलाई कहाली लाग्छ। सडक नहुँदा तरकारी र फलफूल बारीमै कुहिन्थे। आम्दानी नहुँदा घर खर्च चलाउनै मुस्किल भएपछि बिदेसिएको पीडा छ। अहिले सडक बनेको छ। घरको छेवैमा मोटर गुड्छ। घण्टांै हिँडेको बाटो सडक बनेपछि २० मिनेटमै पुगिन्छ। नाम्लोमा भारी बोकेको दिन उनीहरूलाई कथा जस्तो लाग्न थालेको छ। सडक बनेपछि स्थानीयलाई कृषि उपज बजारसम्म पुर्याउन सहज भएको छ। पहिलेपहिले दिनभर हिँडेर सामान बोकेर बजार झर्थे। अहिले गाउँमै पुगेको गाडीमा सामान लगेर बेचेर फर्किन्छन्। उनीहरूले अहिले थाप्लोको नाम्लो बिर्सिएका छन्। बाटो बनेपछि डोको र नाम्लो हटेको माझगाउँका खड्गराम गुरुङले बताए। बाटोले गर्दा थाप्लोमा नाम्लो हाल्न परेको छैन, उनले भने, गाडीमा सामान लैजान पाएका छौं। जति फलेको छ बजारमा बेच्न पाएका छौं। काउले सुन्तलाको पकेट क्षेत्र हो। यहाँ अचेल बोटमै सुन्तला किन्नका लागि व्यापारी गाडी लिएर किसानका बगैंचामा पुग्न थालेका छन्। माझगाउँका किसानले सुन्तला बिक्रीको पैसाले चन्दा उठाएर सडकमा सहयोग गरेका थिए। फिस्लिङबाट इच्छाकामना बाटो पुर्याउँदा स्थानीयले ४८ लाख रुपैयाँ उठाएका थिए। थोरैमा ५ हजारदेखि १० लाख रुपैयाँसम्म चन्दा दिएका थिए। माझगाउँकै इन्द्रबहादुर गुरुङले सडक निमार्णको सुरुवाती दिनमा गाउँलेले सरकारले भन्दा बढी पैसा उठाएको बताए। त्यसबेला गाविसले ५० हजार हाल्दा हामीले लाखौं उठाएका थियौ, उनले भने, केही नहुनेले पनि सुन्तला बेचेर पैसा हालेको बाटो हो यो। अहिले सबै गाउँ जोडिएको छ। जहाँ भए पनि हामी जस्ता किसानले सास फेर्न पायौं त्यही खुसी हो। गाउँमा मोटरबाटो पुगेपछि स्थानीयमा खुसीको सीमा छैन। घण्टौंसम्म हिँड्न नपर्ने मात्र होइन, उत्पादित उब्जनीले बजार पाएपछि आम्दानीको स्रोत बढेको छ। गाउँमा उत्पादित तरकारी सहजै बजार लैजान सकेका छन्। फिस्लिङदेखि शक्तिखोरसम्म बनेको ४९ किलोमिटर सडकले आसपासका बासिन्दाको जीवनशैली फेरिएको छ। यो सडक ग्रामीण कनेक्टिभिटी इम्प्रुभ प्रोजेक्टमार्फत निर्माण गरिएको हो। तोलाङका कुमार गुरुङले बारीको तरकारी बेचेर जीवन चलाउन पाएको बताए। करिब चार घण्टा हिँडेर फिस्लिङ पुग्न पथ्र्यो। अहिले घरैबाट तरकारी उठाउँछ, उनले भने, बाटो बनेपछि धेरै सहज भएको छ। पृथ्वी राजमार्गको फिस्लिङ हुँदै तोलाङ, बाँसपुर, मायाटार, उपरदाङगढी, शक्तिखोर सडक बनेको छ। बिहानै आउने बोलेरो गाडीले उत्पादन बजार लगिदिन्छ। बजार भाउ पाएपछि खुसी भएका कृषक खेतीपातीमा अग्रसर भएका छन्। सडक जोडिएसँगै माथिल्लो काउले, भोटो गाउँ, तोवाङ, हपनीलगायत ११ गाउँका स्थानीयलाई सहज भएको छ। हिजो भारी बोकेर एक भारी तरकारी मात्रै बिक्री हुन्थ्यो। अहिले करोडौंको तरकारी र फलफूल देशभर पुगेको छ, इच्छाकामना गाउँपालिकाका प्रवक्ता नरबहादुर नेपालले भने, राजमार्गमा मात्रै हुने कुखुरापालन डाँडाडाँडामा पनि छ। यो सडकले फेरेको जीवन हो। चितवनको इच्छाकामनाको फिस्लिङस्थित पृथ्वी राजमार्गमा जोडिएको उक्त सडक कालिका नगरपालिकाको शक्तिखोर जोडिन्छ। मुख्य गरेर इच्छाकामनाको विकट वडा १, २, ३ का स्थानीय लाभान्वित भएका छन्। यो सडक सिंगल लेन को हो।"
