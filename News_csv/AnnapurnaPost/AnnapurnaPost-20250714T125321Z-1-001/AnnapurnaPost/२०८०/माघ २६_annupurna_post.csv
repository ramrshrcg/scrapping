शीर्षक,विवरण
जाडोयामको तनावबाट जोगियौं,"जाडोयाममा हुने तनाव (डिप्रेसन) बेग्लै किसिमको हुन्छ। यस खालका तनाव कात्तिकमंसिरतिर सुरु हुन्छ। चैतवैशाखतिर हराउँदै जान्छ वा निको हुन्छ। जाडोयाममा हुने डिप्रेसनले दैनिकीमा असर पार्छ। यसले मानिसको दैनिकीसमेत अस्तव्यस्त बनाइरहेको हुन्छ। तनावका कारण धेरै छन्। शारीरिक रोगका कारण पनि तनाव हुन्छ। कतिपय औषधि सेवनका कारण पनि तनाव हुनसक्छ। त्यस्तै भावनात्मक चोट, अप्रिय घटनाले पनि तनाव दिइरहेको हुन्छ। सबै व्यक्ति खुसी हुन चाहन्छन्। आनन्दको खोजीमा भौंतारिरहेका हुन्छन्। जिन्दगी रमाइलोसँग बिताउन चाहन्छन्। जाडोमा हुने डिप्रेसनबाट जोगिन देहायबमोजिमका उपाय अपनाउन सकिन्छ। घाम तापौं जाडोयाममा हुने तनावको कारण सूर्यको प्रकाशसँग पनि जोडिएको हुन्छ। डिप्रेसनको औषधिसँगै लाइट थेरापीले पनि जाडोयामको तनावको उपचार गरिन्छ। आराम गरौं तनाव भएपछि मन रमाउँदैन। कुनै कुरामा पनि चाख लाग्दैन। त्यसैले आफ्नो दैनिक कार्यव्यस्तताबाट आराम लिनुपर्छ। पर्याप्त सुतौं दैनिक दौडधुप र कार्यव्यस्तताका कारण पर्याप्त सुत्न नपाउँदा पनि डिप्रेसन हुन्छ। आराम र पर्याप्त निद्राले शरीरमा ऊर्जा दिन्छ। रोगसँग लड्ने क्षमता पनि बढ्छ। व्यायाम गरौं तनावमुक्त हुन शारीरिक व्यायामले पनि सहयोग गर्छ। दैनिक हलुका खालको शारीरिक व्यायम गर्नु लाभदायक हुन्छ। स्वस्थ खानपान खाऔं स्वस्थ आहारले हाम्रो स्वास्थ्यमा सकारात्मक प्रभाव पार्छ। त्यसैले तनावमुक्त हुन स्वच्छ, सफा र पोषिलो खानेकुरा खानुपर्छ। संगतमा ध्यान दिऊँ आफ्ना दुःखसुख बाँड्ने र एकअर्कामा सहयोग गर्ने साथीभाइबीच सम्पर्क बढाउनुपर्छ। रमाइलो कुराकानीबाट पनि तनावमुक्त हुन सकिन्छ। आत्मविश्वास बढाऔं म गर्न सक्छु र गरेर देखाउँछु भन्ने विश्वास जगाऔं। नकारात्मक सोंच हटाऔं। स्वस्थ जीवन बिताउनतर्फ ध्यान लगाऔं। (उपाध्याय, वरिष्ठ मनोचिकित्सक हुन्।)"
वायु प्रदूषण : सहरपछि गाउँतिर,"वायुमण्डलमा अनावश्यक पदार्थको मात्रामा यस्तो वृद्धिले वातावरण र मानव स्वास्थ्यमा प्रतिकूल प्रभाव पार्छ। यसलाई वायु प्रदूषण भनिन्छ। विश्वको ९० प्रतिशत वायु प्रदूषणका लागि जिम्मेवार पाँचवटा प्राथमिक प्रदूषकहरू कार्बनको अक्साइड, नाइट्रोजनको अक्साइड हुन्। यसमा सल्फर र वाष्पशील जैविक यौगिकहरूको अक्साइड र निलम्बित कणहरू जिम्मेवार छन््। मुख्य वायु प्रदूषकहरू कार्बन मोनोअक्साइड यो मुख्यतया अपूर्ण दहन (जीवाश्म इन्धन), स्वचालित सवारीसाधन र औद्योगिक संस्थाहरूबाट उत्पादन गरिन्छ। कार्बन डाइअक्साइड यो मुख्यतया जीवाश्म इन्धनको दहन, यातायात र उद्योगहरूबाट उत्पादन गरिन्छ। उत्पत्तिको आधारमा प्रदूषणका प्रकारहरू क) प्राथमिक प्रदूषण : प्राथमिक प्रदूषण ती हुन् जुन सीधै स्रोतबाट उत्सर्जित हुन्छन् र वातावरणमा मौलिक रूपमा अवस्थित हुन्छन्। उदाहरणका रूपमा खरानी, धुवाँ, कार्बन डाइअक्साइड, कार्बन मोनोअक्साइड, नाइट्रिक अक्साइड, प्लास्टिक सल्फर डाइअक्साइड, हाइड्रोजन आदिलाई लिन सकिन्छ। ख) माध्यमिक प्रदूषण : माध्यमिक प्रदूषण ती हुन्, जुन वायुमण्डलमा रहेको केही घटकसँग रासायनिक प्रतिक्रियाको कारणले प्राथमिक प्रदूषकहरूबाट बनेका हुन्छन्। उदाहरणका रूपमा ओजोन, नाइट्रोजन, अक्साइड, एल्डिहाइड, सल्फर ट्राइअक्साइड, सल्फ्युरिक एसिड पेरोक्सिसिल नाइट्रेट आदि। मिथेन : यो मुख्यतया दलदल क्षेत्र, धान खेतमा र जनावरद्वारा उत्पादन गरिन्छ। सल्फर डाइअक्साइड : यो मुख्यत: उद्योग, ढुवानी र जीवाश्म इन्धनयुक्त सल्फर जलाउन उत्पादन गरिन्छ। नाइट्रोजन डाइअक्साइड : यो मुख्यत: यातायात, इन्धन दहन र उद्योगहरूबाट उत्पादन गरिन्छ। सिसा : यो मुख्य रूपमा मोबाइल फोन र उद्योगहरूबाट निकालिन्छ। सस्पेन्डेड पार्टिकलयुलेट मैटरहरू : यी ठोस धातुहरूको सूक्ष्म कणहरू हुन्, जुन वायुमण्डलमा फैलिन्छ। एरोसोल : यी पनि एक प्रकारका सूक्ष्म कणहरू हुन्, जुन ठोस र तरल दुवै अवस्थामा पाइन्छ। उदाहरण, प्रेसराइज्ड क्यानबाट स्प्रे। जब एरोसोल तरलले ढाकिन्छ, कुहिरो बनाउँछ। फोटोकेमिकल स्मोक : धुवाँ शब्द फोग र स्मोक शब्दहरू मिलेर बनेको हुन्छ। फोटोकेमिकल स्मोकको प्रमुख घटक ओजोन हो। ओजोन सूर्यको प्रकाशको उपस्थितिमा नाइट्रोजनको अक्साइड र वाष्पशील जैविक यौगिकबीचको अन्तरक्रियाबाट बनेको हुन्छ। फ्लाई ऐस : यो एक प्रकारको मसिनो धूलो पदार्थ हो, जुन मुख्यतया कोइला आधारित पावर प्लान्टबाट उत्सर्जित हुन्छ। वायु प्रदूषण सामान्यतया सहरी घटनामात्र होइन, ग्रामीण क्षेत्रहरूमा पनि वातावरणलाई असर गर्न सक्छ। देशको ग्रामीण क्षेत्रमा वायु प्रदूषणको मुख्य स्रोत सडक यातायात हो। कुल प्रदूषणको ४५ प्रतिशत यातायातले ओगटेको छ। थप रूपमा, विद्युत् उत्पादन हुने क्षेत्रहरूमा ४० प्रतिशत प्रदूषण थर्मल पावर प्लान्टहरूबाट आउँछ। वायु प्रदूषणको १४ प्रतिशत हिस्सा कृषिले ओगटेको छ। अनुसन्धानकर्ताहरूले मौसममा परिवर्तनसँगै वायु प्रदूषणको ढाँचामा परिवर्तन भएको देखेका छन्। ग्रामीण क्षेत्रमा कम तापक्रम र कम हावाको गतिका कारण हिउँदमा नाइट्रोजन डाइअक्साइडको मात्रा बढी हुने गरेको छ। मनसुनमा नाइट्रोजन डाइअक्साइडको सबभन्दा कम सान्द्रता देखिन्छ। मनसुनअघि वायुमण्डलमा बढी गर्मी र हावा चल्दा वायु प्रदूषण कम हुन्छ। जाडोदेखि मनसुनसम्म, नाइट्रोजन डाइअक्साइड शान्द्रता घट्छ र मनसुनपछि फेरि बढ्छ। यसबाहेक पराल जलाउँदा पनि प्रदूषणमा असर पर्छ। हामी सामान्यत: सोच्छौं कि वायुमण्डलीय प्रदूषण सहरी खतरा वा सहरहरूमा मात्र अवस्थित एक घटना हो। हावाको गुणस्तर मापदण्डहरू प्राय: ग्रामीण क्षेत्रहरूमा बेवास्ता गरिन्छ। तर, हाम्रो विश्लेषणले ग्रामीण क्षेत्रमा हाम्रो ध्यान केन्द्रित गर्ने र ग्रामीण नेपालको प्रदूषण स्तर र स्वास्थ्य समस्याहरू जाँच्ने समय आएको देखाउँछ। वायु प्रदूषणको असर प्रदूषणको असर स्वास्थ्यमा देखिन्छ। श्वासप्रश्वाससम्बन्धी रोग लाग्नुका थुप्रै कारण हुन सक्छन्। जसमध्ये वायु प्रदूषण पनि मुख्य कारण हो। जाडो लागेपछि बिरामीको संख्यामा वृद्धि हुने र यो मौसममा प्रदूषण बढ्ने खबरलाई विश्वभर मानव स्वास्थ्यका लागि ठूलो खतरा मानिन्छ। सन् २०१७ मा वायु प्रदूषणका कारण मृत्यु र आयुको बारेमा गहिरो अनुसन्धान गरिएको थियो। ल्यान्सेट प्लानेट हेल्थमा प्रकाशित उक्त अनुसन्धानले राज्यवार प्रदूषणका कारण हुने मृत्युको मूल्यांकन गरेको छ। अनुसन्धानले सन् २०१७ मा वायु प्रदूषणका कारण प्रत्येक वर्ष १२ लाख ४० हजार ५३० जनाको मृत्यु हुने देखाएको छ। वायु प्रदूषणले बालबालिकालाई पनि असर गरिरहेको छ। उपमहाद्वीपमा हरेक वर्ष पाँच वर्षमुनिका करिब चार लाख बालबालिका एआरआईसम्बन्धी रोगबाट मृत्युवरण गर्छन्। उच्च वायु प्रदूषणमा लामो समयसम्म बस्दा दम, ब्रोन्काइटिस, मुटु रोग, निमोनिया र यस्तै रोगको जोखिम बढ्छ। वातावरण र जलवायु : एसिड वर्षा (कारक: एचटूएसओफोर, एचएनओथ्री ओजोन कमी। कारक (सीएफसी, सीआई) प्रवासी चराहरूको टेलिसेन्सिङ क्षमतामा कमी। माटोको उत्पादकत्वमा नकारात्मक असर। विश्वव्यापी तापमान वृद्धि (कारक) सीओटू र अन्य ग्यासहरू। जैविक विविधतामा : फाइटोप्लांकटनमा कमी, जलीय जैविक विविधतामा कमी, प्रजनन क्षमतामा नकारात्मक प्रभाव पर्छ। युट्रोफिकेसन जलीय क्षेत्रमा अक्सिजनको कमी। खाद्य शृंखलामा विषाक्त पदार्थहरूको प्रवेश, बिरुवाको वृद्धिमा नकारात्मक असर। आर्थिक र सामाजिक गतिविधिहरू : मानिसको दक्षतामा ह्रास, स्वास्थ्यमा बढी खर्चले गर्दा गरिबको संख्यामा वृद्धि, सामाजिक आयोजनामा सरकारको बढी खर्च।"
"नेता होइन, रूपान्तरित नेता","नेतृत्व भनेको अनुयायीहरूलाई प्रभावमा पारेर निर्धारित योजना र लक्ष्य हासिल गर्न सक्ने नेताको क्षमता हो। रूपान्तरित (ट्रान्सफरमेसनल) नेताले सो लक्ष्य पूरा गर्न आफूलाई समेत परिवर्तन गर्नुपर्छ। अनुयायी वा मानिसलाई उत्प्रेरणा प्रदान गरी उनीहरूको सोच, प्रवृत्ति र कार्य व्यवहारमा परिवर्तन गर्ने गराउने शक्ति र सामथ्र्य पनि उसैले राख्छ। यस्तो राजनीतिक नेतृत्वमा देशलाई सही ढंगले मार्गदर्शन गर्ने भिजन र करिज्मा हुन्छ। नेता वा नेतृत्वसँग समग्र रूपमा देशको कुशल व्यवस्थापन गर्न सक्ने अदम्य साहस, कला र सीप हुनुपर्छ। उनीहरू प्रेरणाको स्रोत एवं परिवर्तनको वाहक बन्न सक्नुपर्छ। यस्तो प्रकृतिको नेताले अनुयायीहरूको मूल्य, मान्यता, विश्वास र आवश्यकतालाई प्रेरणादायी शक्तिद्वारा परिवर्तन गरी नेतृत्वद्वारा तय गरिएको रणनीतिक योजना साकार बनाउन अग्रसर गराउँछ। रूपान्तरण गर्न सक्ने नेतामा दूरदृष्टि, उच्च सञ्चार सीप, व्यक्तिगत विचार, बौद्धिक उत्तेजना, प्रेरणात्मक सामर्थ्यजस्ता विशेषता हुन्छन्। यस्ता नेतृत्वले मुलुकको आर्थिक सामाजिक रूपान्तरण गर्न कारक तŒवको रूपमा कार्य गर्छ। नेपालको राजनीतिक इतिहासमा ट्रान्सफरमेसनल नेतामात्र होइन, राजनेताको लक्षण भएका बीपी कोइराला तथा मदन भण्डारीजस्ता करिज्म्याटिक एवं भिजनरी नेताहरूको उदय नभएको होइन। तर उहाँहरूलाई यस्तो क्यारिज्मा र भिजन नभएका स्वार्थ केन्द्रबाट षड्यन्त्रपूर्वक विलय गराइयो। बीपीलाई २०१७ पुस १ गतेको काण्ड मच्चाएर तत्कालीन राजा महेन्द्रले जेल हाले भने मदनलाई २०५० जेठ ३ गते दासढुंगा काण्डरूपी घटना घटाएर रहस्यमय ढंगले हत्या गरियो। दुवै घटनालाई नेपालको इतिहासमा कालो दिनको रूपमा स्मरण गरिन्छ। २०१७ पुस १ देखि त सक्रिय निरंकुश राजतन्त्रात्मक शासन व्यवस्था लादियो। तत्पश्चात् मुलुकले ट्रान्सफरमेसनल वा करिज्म्याटिक राजनीतिक नेतृत्व पाउन सकेको छैन भन्नुमा अतिशयोक्ति नहोला। खासमा मुलुकले परिस्थितिजन्य नेतासमेत पाउन सकेको छैन। मुलुकमा संघीय गणतान्त्रिक लोकतन्त्र स्थापना भयो तर यसलाई संस्थागत गर्ने सुनिश्चितता गर्ने आधार अझै देखिँदैन। मुलुकमा गणतन्त्र आउनुमा पनि तत्कालीन राजा ज्ञानेन्द्र शाहको लालच, विवेकहीनता र असक्षमता कारक तŒवको रूपमा रहेको महसुस हुन्छ। गणतन्त्र स्थापना भए पनि देशमा आर्थिक सामाजिक रूपान्तरण नभएको जगजाहेर छ। यसले देशमा रूपान्तरित नेता वा नेतृत्वको चरम खडेरी छ भन्ने तथ्यलाई पुष्टि गर्छ। सामान्यत: नेतामा हुनुपर्ने गुणले परिपूर्ण उच्च व्यक्तित्व नेपाललाई चाहिएको हो। देश र जनताप्रति भक्ति र हितभाव, मार्गदर्शन, साझा व्यक्तित्व, आवश्यकताअनुसार अन्तर्मुखी वा बहिर्मुखी स्वभाव, परिस्थितिजन्य वा आफू र आफ्ना अनुयायीलाई आवश्यकता र औचित्यको आधारमा परिवर्तन गर्न सक्ने सामथ्र्य नेतामा हुनुपर्छ। निहित स्वार्थबाट सर्वथा मुक्त पारस्पारिक सम्बन्ध, साझा लक्ष्य, भरोसायोग्य, प्रजातान्त्रिक नेतृत्व शैली, लक्ष्य, योजना र रणनीति तर्जुमा गर्न सक्ने, प्रभावकारी सञ्चार गर्न सक्ने क्षमता, मानिसलाई भित्रैदेखि इच्छाशक्ति जागृत गराई उत्प्रेरणात्मक प्रेरणाद्वारा प्रभाव पार्न सीप र कला आदि राजनीतिक नेतृत्वमा हुनुपर्ने गुण हुन्। के हाम्रा नेताहरूमा यस्ता गुण र स्वभाव छन् ? सही बाटो देखाउनु पर्ने व्यक्ति प्रथमत: आफैं सही बाटोमा हिँड्दैन भने अरूलाई सही बाटोमा सर्वथा हिँडाउन सक्तैन। त्यसो हुँदा उसले अरूलाई प्रभाव पार्न सक्तैन। प्रेरणात्मक प्रभाव पार्न नसक्ने त्यस्तो व्यक्ति सामान्यत: नेता हुन सक्दैन र नेतृत्व प्रदान गर्न असक्षम हुन्छ। हाम्रो देशमा जसलाई नेता भन्छौं, उनीहरू यस्तै प्रकृतिका छन्। त्यतिमात्र होइन, हाम्रो देशमा सतहमा देखिएअनुसार त्यस्ता नेता सत्तारस, ऐश्वर्यभोग र भ्रष्टाचारमा लिप्त छन्। त्यसैले, त्यस्ता नेता र पुरानो स्थापित राजनीतिक दलहरूको आदर्श, विचार र सिद्धान्त छैन भन्ने आवाजसमेत बुलन्द हुन थालेको छ। त्यसैले नेताभन्दा नेता शब्दकै अपव्याख्या जस्तो हुने देखिएकाले नेपालका नेतालाई नेता भनिएका नेताहरू भन्न उपयुक्त होला कि ? नेतृत्वको गुण सिद्धान्त, व्यवहारात्मक सिद्धान्त, परिस्थितिजन्य सिद्धान्त एवं आधुनिक कुनै पनि सिद्धान्तलाई ती नेताहरूले आत्मसात् गरेको जस्तो लाग्दैन। यस आलेखमा नेपालमा राजनीति गर्ने सबै राजनीतिक व्यक्तित्व खराब तथा असक्षम छन् भनेर सामान्यीकरण गर्न खोजिएको भने होइन। उनीहरू नेतृत्वदायी भूमिकामा नहोलान् वा त्यस्तो भूमिकाबाट विमुख पारिएका पनि होलान्। तर खराब, अकुशल र भ्रष्ट नेताहरूको विरुद्धमा उनीहरूले आवाज उठाउन नसकेको विषयगत तथ्यलाई चाहिँ सामान्यीकरण गर्न सकिएला कि ? योभन्दा पनि संवेदनशील पक्ष त के हो भने राजनीतिको मूल प्रवाहमा रहेका राजनीतिक दलहरूका खासगरी शीर्ष नेतृत्व र प्रभावशाली नेतालाई विस्तारवादी तथा सामाज्यवादी राष्ट्रका दलालको संज्ञा दिइएको छ। यस्तै आरोप उहाँहरूले प्रभावकारी ढंगले खण्डन गर्न नसक्नु, उनीहरूको काम व्यवहारले त्यस्तो आरोपलाई समर्थन गरेको अनुभूति हुनु, नीतिगत निर्णय सोही दिशातर्फ उन्मुख भएको हुँदा आरोपमा सत्यता ठहरिन पुगे, अबको आन्दोलन देश जोगाउनेतिर नहोला भन्न सकिन्न। २००७ सालमा प्रजातन्त्रको प्रादुर्भाव भयो। तर २००७ सालदेखि २०१७ सालसम्म राजतन्त्रात्मक तानाशाही व्यवस्था र राजनीतिक दलहरूको बीचमा टकराव, २०१७ सालदेखि २०४६ सालसम्म राजाको निरंकुशता र २०५२ देखि हालसम्म मुलुक विकृति, विसंगति भ्रष्टाचारको दुश्चक्रमा बन्धक बन्न पुग्यो। यति लामो समय बर्बाद भयो। परिणामस्वरूप मुलुक गरिबीको चपेटामा गुज्रिरहेको छ। २००७ सालमा नेपालमा प्रजातन्त्र स्थापना हुँदा त्यसै समयको हाराहारीमा छिमेकी देश भारत र चीनमा पनि राजनीतिक परिवर्तन भएको थियो। विश्व मानचित्रमा शक्ति र सामथ्र्यको दृष्टिकोणले नियाल्दा ती देशहरू कहाँ पुगे। नेपाल किन अगाडि बढ्न सकेन ? बरु पछाडि धकेल्यो। सापेक्षिक रूपमा नेपालमा कुन साधन र स्रोतको कमी थियो ? त्यसैले २००७ सालदेखि हालसम्मको समय खेर गएको भन्नमा अत्युक्ति नहोला कि ! अन्त्यमा, मुलुकको कुशल व्यवस्थापन गरी समृद्धि, विकाश, शुसाशन र सामाजिक न्याय संस्थागत गर्न मुलुकलाई ट्रान्सफरमेसनल र भिजिनरी नेताको टड्कारो खाँचो छ। यसका लागि विशेष गरेर शासक वर्गहरू सजग बन्न ढिलो भइसकेको अवस्था छ। सक्षम नेता वा व्यक्तिहरूबाट असक्षमहरू विस्थापित हुनैपर्छ। अन्यथा मुलुक थप बिनासको दलदलमा पर्न सक्छ। त्यसका लागि सबै तह र तप्काका विशेषगरी सचेत नागरिक सजग र जिम्मेवार बन्न आवाश्यक पर्ला कि !"
"नेपाल, नेदरल्यान्ड्स र नामिबियाबीच टी२० सिरिज पनि हुने","काठमाडौं : नेपाल, नेदरल्यान्ड्स र नामिबियाबीच टी२० सिरिज पनि हुने भएको छ। नेपाल क्रिकेट संघले फागुन १५ गतेदेखि त्रीदेशीय टी२० सिरिजको तालिका सार्वजनिक गरेको छ। त्रीदेशीय सिरिजको पहिलो खेल नेपाल र नामिबियाबीच हुनेछ। त्यसको भोलिपल्ट माघ १६ गते नेपाल र नेदरल्यान्ड्स, १७ गते नामिबिया र नेदरल्यान्ड्स, १८ गते नेपाल र नामिबिया, १९ गते नेपाल र नेदरल्यान्ड्स र २० गते नामिबिया र नेदरल्यान्ड्सबीच खेल हुनेछ। त्यसअघि नेपाल, नेदरल्यान्ड्स र नामिबियाबीच आइसीसी लिग २ को खेल हुनेछ। उक्त प्रतियोगिता एक दिवसीय फर्म्याटमा हुनेछ।"
शनिबार नेपाल र चिनियाँ टोलीबीच मैत्रीपूर्ण खेल,"काठमाडौं : चिनियाँ नयाँ वर्षको अवसरमा माघ २७ गते शनिबार नेपाल र चिनियाँ टोलीबीच दशरथ रंगशालमा मैत्रीपूर्ण फुटबल प्रतियोगिता हुँदैछ। चीनको चिङ्घाइ फुटबल क्लबको टोली र नेपालको यु२३ फुटबल टिमबीच मैत्रीपूर्ण फुटबल हुन लागेको हो। मैत्रीपूर्ण फुटबल प्रतियोगितालाई महत्वका साथ हेरेको र तयारी पनि राम्रो भएको दुवै टोलीका प्रशिक्षक एवं खेलाडीहरूले जनाएका छन्। खेलको पूर्वसन्ध्यामा शुक्रबार दशरथ रंगशालमा आयोजित प्रिम्याच कन्फ्रेन्समा यु२३ फुटबल टिमका कप्तान मनिष डाँगीले खेलका लागि राम्रो तयारी भएको नजिता पनि राम्रो आउने विश्वास व्यक्त गरे। सबै खेलाडीहरूको ध्यान शनिबारको खेलमा रहेको उनले बताए। त्यस्तै मुख्य प्रशिक्षक भिनचेन्जो अल्बर्टो एनेसले खेलाडीहरूले प्रशिक्षणका क्रममा राम्रो गरेकाले नतिजा पनि राम्रो आउने बताए। उनले नेपाली फुटबलको भविष्यका लागि पनि खेल महत्वपूर्ण हुने जनाए। त्यस्तै चिनियाँ युवा टोलीका प्रशिक्षक तथा खेलाडीले मैत्रीपूर्ण खेललाई निकै उत्साहका रूपमा लिएको र नतिजा राम्रो आउने बताएका थिए। चिनियाँ नयाँ वर्षको अवसरमा नेपालस्थित चिनियाँ दूतावास, राष्ट्रिय खेलकुद परिषद (राखेप) र नेपाल पर्यटन बोर्डको संयुक्त आयोजनामा मैत्रीपूर्ण फुटबल आयोजना गरिएको हो। खेलका लागि साधारण प्याराफिटतर्फ ३ सय र भिआइपी प्याराफिटतर्फ ५ सय रुपैयाँ टिकट मूल्य निर्धारण गरिएको छ। मैत्रीपूर्ण फुटबलमा चीनसँग खेल्ने नेपाली राष्ट्रिय युवा फुटबल टिमको घोषणा भइसकेको छ।"
पाल्पाको पाँचौं राष्ट्रपति रनिङ शिल्ड प्रतियोगिताको उपाधि तानसेनलाई,"तानसेन : पाल्पामा सञ्चालित पाँचौं राष्ट्रपति रनिङ शिल्ड प्रतियोगिताको उपाधि तानसेन नगरपालिकाले हात पारेको छ । तानसेनले लगातार पाँचौं पटक उपाधि हात पारेको हो । प्रतियोगितामा २५ स्वर्ण, १० रजत र १९ काश्य पदकसहित तानसेन नगरपालिका प्रथम भएको हो । १० स्वर्ण, ६ रजत र ४ काश्यसहित पूर्वखोला गाउँपालिका दोस्रो भयो । ८ स्वर्ण, ११ रजत र ११ काश्य पदक विजेता रामपुर नगरपालिका तेस्रो भएको छ । ३ स्वर्ण, ८ रजत र ११ काश्य पदक जिती बगनासकाली गाउँपालिका चौथो भएको जिल्ला खेलकुद विकास समितिका अध्यक्ष दिपक घिमिरेले बताए । यसैगरी ३ स्वर्ण, २ रजत र ८ काश्य पदक माथागढी गाउँपालिका पाँचौं, २ स्वर्ण, ४ रजत र ३ काश्यसहित रम्भा गाउँपालिका छैठौं,२ स्वर्ण, १ रजत र २ काश्य पदक जितेको रिब्दीकोट गाउँपालिका सातौं, १ स्वर्ण र ३ काश्य पदकसहित निस्दी गाउँपालिका आठौं,९ रजत र ९ काश्य पदकसहित तिनाउ गाउँपालिका नवौं र १ रजत र १ काश्य पदक जिती रैनादेवी छहरा दशौं भएको छ । प्रतियोगितामा पाल्पाका १० स्थानीय तहमध्ये तिनाउ गाउँपालिका र रैनादेवी छहराले कुनैपनि विधामा स्वर्ण पदक प्राप्त गर्न नसकेको जिल्ला खेलकुद विकास समितिका अध्यक्ष घिमिरेले बताए । विजयी खेलाडीहरू लुम्बिनी प्रदेशका सभामुख तुलाराम घर्ती मगर (वसन्त), प्रदेशसभा सदस्य वीर बहादुर राना, जिल्ला समन्वय समिति पाल्पाका प्रमुख टंकनाथ खनाल, माथागढी गाउँपालिकाका अध्यक्ष यम बहादुर चिदी, तिनाउ गाउँपालिकाका अध्यक्ष प्रेम श्रेष्ठ, प्रमुख जिल्ला अधिकारी आनन्द काफ्ले लगायतले रनिङ शिल्डसहित विभिन्न विधाका पुरस्कार र सम्मान वितरण गरेका थिए।"
डडेलधुरामा राष्ट्रपति रनिङ शिल्ड सुरु,"डडेलधुरा : डडेलधुरामा जिल्ला स्तरीय राष्ट्रपति रनिङ शिल्ड सुरु भएको छ। शुक्रबारदेखि सुरु भएको प्रतियोगिताको प्रदेशका भौतिक पूर्वाधार मन्त्री प्रकाश देउवाले उद्घाटन गर। प्रतियोगितामा ७ वटा पालिकाका खेलाडीको सहभागिता रहेको छ। प्रतियोगितामा छात्रछात्रा भलिबल, एथ्लेटिक्स, कबड्डी, मार्सलआर्टका विभिन्न विधामा खेल हुने छ।"
पाँचौं सरस्वती कप फुटबल प्रतियोगिता सुरु,धनकुटा : जिल्लाको साँगुरीगढी गाउँपालिका३ कुसेटारमा पाँचौं सरस्वती कप फुटबल प्रतियोगिता सुरु भएको छ। सरस्वती मेलाको अवसर पारेर साँगुरीगढी गाउँपालिकाको सहयोगमा तथा ड्रिम ब्वाइज फुटबल क्लबको आयोजनामा प्रतियोगिता सुरु भएको हो। उद्घाटन खेलमा आयोजक रातोले विन्दिया फुटबल क्लबलाई ७१ गोलअन्तरले पराजित गरेको छ। त्यस्तै दोस्रो खेलमा सिवाइसी फुटबल क्लबलाई २१ गोलअन्तरले पराजित गर्दै याङ्लीखाम फुटबल क्लबले पनि विजयी बन्यो। प्रतियोगिताको पुरुष तर्फ १६ टिमको र महिला तर्फ ८ टिमको सहभागिता रहेको छ। पुरुषतर्फको विजेताले नगद ५५ हजार ५ सय ५५ र उपविजेता टिमले ३५ हजार ५ सय ५५ रुपैयाँ प्राप्त गर्नेछन्। त्यस्तै महिलातर्फको विजेताले नगद १५ हजार र उपविजेता टिमले १० हजार रुपैयाँसहित ट्रफी प्राप्त गर्ने आयोजक ड्रिम व्वाइज क्लबका अध्यक्ष नविन माझीले बताए। आगामी फागुन २ गते सम्म सञ्चालन हुने प्रतियोगिताको उद्घाटन साँगुरीगढी गाउँपालिका अध्यक्ष जितेन्द्र राईले गरेका थिए।
कर्णालीको अब आफ्नै पोसाक,"सुर्खेत : कर्णाली प्रदेशले खेलाडीका लागि नयाँ जर्सी तयार गरेको छ। अब कर्णालीका खेलाडीले प्रदेशको पहिचान र चिनारी झल्किने जर्सी लगाएर खेल्ने भएका छन्। कर्णाली प्रदेश खेलकुद विकास परिषद्ले खेलाडीका लागि जर्सी र मार्चपासमा लगाउने पोसाक तयार पारेको हो। अब यही जर्सीमा कर्णालीका खेलाडीले देशभित्र हुने हरेक खेलमा प्रतिस्पर्धा गर्ने छन् भने मार्चपासमा पनि परिषद्ले तयार पारेको पोसाक नै लगाउने छन्। खेलाडीले लगाउने जर्सीमा कर्णालीका प्रमुख पर्यटकीय स्थल, प्रदेशमा पाइने दुर्लभ वन्यजन्तु र हिमाली क्षेत्रमा पाइने बहुमूल्य जडिबुटीको आकृति राखिएको छ। यस्तै जर्सी रातो र निलो गरी दुई रंगको छ भने पोसाक एउटा रंगको मात्र छ। परिषद्का सदस्यसचिव विश्वामित्र सन्ज्यालले जर्सी र पोसाक महिला तथा पुरुष खेलाडीले लगाउन मिल्नेगरी तयार पारिएको जानकारी दिए। उनका अनुसार जर्सीमा कर्णाली झल्किने आकृति र चिन्ह राखिएको छ भने मार्चपासमा प्रयोग हुने पोसाकमा कर्णालीमै उत्पादन हुने अल्लोको कपडासमेत प्रयोग गरिएको छ। खेलाडीको जर्सीमा नेपालको झन्डा, परिषद्को लोगो, नेपालको सबैभन्दा लामो कर्णाली नदी, कर्णालीमा पाइने बहुमुल्य जडिबुटी यार्सागुम्बा, कर्णालीकै हिमाल, दैलेखको पञ्चदेवल, मुगुको राराताल, सुर्खेतको काँक्रेबिहार र कर्णालीको हिमाली क्षेत्रमा पाइने दुर्लभ वन्यजन्तु याकको आकृति राखिएको छ। यस्तै मार्चपासमा प्रयोग हुने पोसाकअन्तर्गत टोपी र सुटमा नेपालको झण्डा, परिषद्को लोगोसहित कर्णाली झल्किने चिन्ह र आकृति राखिएको छ। परिषद्को बोर्ड बैठकले कर्णालीको पहिचान झल्किने जर्सी र पोसाक बनाउने निर्णय गरेको थियो। सोही निर्णय अनुसार कर्णालीका खेलाडीको लागि खेलकुद जर्सी र पोसाक तयार पारिएको सदस्यसचिव सन्ज्यालले जानकारी दिए। अब कर्णालीका खेलाडीले आफ्नै पहिचान झल्किने जर्सी लगाएर खेल्नेछन्, सदस्यसचिव सन्ज्यालले भने, हाम्रो जर्सी र पोसाक देख्नेबित्तिकै कर्णालीका खेलाडी भन्ने थाहा हुनेछ। देशभित्र हुने सबै प्रतियोगितामा कर्णालीका खेलाडीले अब यही जर्सी र पोेसाक लगाउने छन्। उनका अनुसार यो जर्सी र पोसाकलाई परिषदले कानुनी रुपमा नै राष्ट्रिय खेलकुद परिषद्मा दर्ता गर्ने तयारी गरेको छ। दर्ता भएपछि अन्य प्रदेशले कर्णालीले निर्माण गरेको जर्सी र पोसाकको रंगसँग मिल्ने कुनै पनि जर्सी र पोसाक बनाउन पाउने छैनन्। परिषद्ले तयार पारेको जर्सी र पोसाक खेलाडीलाई प्रदान गरिने भन्दै उनले खेलसँगै कर्णालीको पहिचान र चिनारी पोसाकमार्फत झल्किने सञ्ज्यालको भनाइ छ। कर्णालीले १०औं राष्ट्रिय खेलकुद प्रतियोगिता आयोजनाको तयारी गरिरहेको छ। यसका लागि आवश्यक भौतिक पूर्वाधार र खेलाडी उत्पादनमा आफूहरू जुटेको सन्ज्यालले बताए। १०औं राष्ट्रिय खेलकुदका लागि तयार हुने मस्कटमा पनि कर्णालीका हिमालमा पाइने दुर्लभ बन्यजन्तु याकको आकृति राखिने उनले बताए। यसका लागि राष्ट्रिय खेलकुद परिषद्मा प्रस्ताव गरिसकिएको छ। आगामी मंसिरमा कर्णालीमा १०औं राष्ट्रिय खेलकुद प्रतियोगिता आयोजनाका लागि तयारीका कामहरू भइरहेका छन्।"
"बागमतीमा धेरै, कर्णालीमा थोरै विद्युत् उत्पादन","काठमाडौं : मुलुकको विद्युत् जडित क्षमता करिब २ हजार ८ सय ६० मेगावाट छ। यो सन् २०२३ सम्मको तथ्यांक हो। नेपाल विद्युत् प्राधिकरण, प्राधिकरणका सहायक कम्पनी र निजी प्रवद्र्धकहरूको लगानीमा विद्युत् उत्पादन भइरहेको छ। जडान भएको बिजुलीमा निजी क्षेत्रबाट उत्पादित बिजुली २२ सय मेगावाट छ। जबकि, प्राधिकरण र उसका सहायक कम्पनीद्वारा निर्मित बिजुली ६ सय मेगावाट मात्रै छ। यसमा करिब ९० मेगावाट सौर्य ऊर्जा, करिब १४ मेगावाट डिजेल प्लान्टबाट र करिब ६ मेगावाट चिनीमिलबाट विद्युत् उत्पादन भइरहेको स्वतन्त्र ऊर्जा उत्पादकहरूको संस्था, नेपाल (इप्पान)को तथ्यांकमा उल्लेख छ। निजी प्रबद्र्धकहरूको करिब १३ खर्ब रुपैयाँ लगानी विद्युत् विकासमा भएको छ। कुल जडित क्षमतामा कुलेखानी मात्र जलाशययुक्त आयोजना हो। माथिल्लो तामाकोसी अर्धजलाशययुक्त(पीआरओआर) आयोजना हो। ०४९ सालपछि सरकारले आर्थिक उदारीकरणको नीति लियो। त्यससँगै निजी क्षेत्रले ऊर्जामा लगानी सुरु गर्यो। करिब तीन दशकमा विद्युत् उत्पादनमा निजी क्षेत्रको भूमिका सराहनीय रहेको पूर्वऊर्जा सचिव दिनेश घिमिरे बताउँछन्। अहिले विद्युत् निर्यातको अवस्थामा पुग्नमा निजी प्रवद्र्धकहरूको प्रमुख भूमिका रहेका उनको भनाइ छ। बरु सरकारले निजी क्षेत्रलाई गरेको प्रतिबद्धता पूरा गर्न नसकेको उनी बताउँछन्। बागमतीमा धेरै, कर्णालीबाट थोरै उत्पादन मुलुकका ७ वटै प्रदेशबाट विद्युत् उत्पादन भइरहेको छ। सबैभन्दा धेरै विद्युत् उत्पादन बागमती प्रदेशमा भइरहेको छ। कुल जडित क्षमतामा बागमती प्रदेशको योगदान करिब ४२ प्रतिशत छ। इप्पानको तथ्यांकअनुसार धादिङ, दोलखा, रसुवा, सिन्धुपाल्चोक, रामेछाप, नुवाकोट, काभ्रेपलाञ्चोक, काठमाडौं, ललितपुर र मकवानपुरमा गरी १२१२२३ मेगावाट विद्युत् उत्पादन भइरहेको छ। यो प्रदेशको दोलखाबाट सबैभन्दा बढी ५९४३७ मेगावाट जडित क्षमता छ। ४५६ मेगावाट क्षमताको अर्धजलाशययुक्त (पीआरओआर) माथिल्लो तामाकोसी आयोजना पनि यसै जिल्लामा पर्छ। सबैभन्दा कम काठमाडौंमा १३९ मेगावाट जडित क्षमता छ। मुलुकको सबैभन्दा पहिलो ५ सय किलोवाटको फर्पिङ जलविद्युत् आयोजना काठमाडौंमै पर्छ। बागमती प्रदेशमा भक्तपुर, सिन्धुली र चितवनमा कुनै पनि जलविद्युत् आयोजना छैनन्। दोस्रोमा गण्डकी प्रदेशको योगदान २९७५ प्रतिशत छ। गण्डकीको कुल जडित क्षमता करिब ८५१ मेगावाट छ। गण्डकी प्रदेशको म्याग्दीमा ७६६०, पर्वतमा ६०८९, बागलुङ ४, स्याङ्जामा १५३४, गोरखामा २२०४, लमजुङमा ३२५३८, तनहुँमा ७४ र कास्कीमा १३४७६ मेगावाट विद्युत् उत्पादन भइरहेको छ। मुस्ताङ, मनाङ र नवलपरासी पूर्वमा कुनै पनि आयोजना नभएको तथ्यांकले देखाउँछ। यसैगरी कोशी प्रदेशमा ५१९६४ मेगावाट विद्युत् उत्पादन भइरहेको छ। कुल जडित क्षमताको १८१६ प्रतिशत विद्युत् यस प्रदेशबाट उत्पादन भइरहेको छ। कोशीअन्तर्गत झापामा १०, इलाममा ११९२५, पाँचथरमा ६०४३, ताप्लेजुङमा २८२५, संखुवासभामा ५०८६, तेह्रथुममा ७५, भोजपुरमा १३, धनकुटामा ०४०, खोटाङमा १०५९, सुनसरीमा ३९४१, मोरङमा ६८०, सोलुखुम्बुमा १६६१३ र ओखलढुंगामा ७ मेगावाट विद्युत् उत्पादन भइरहेको छ। सुदूरपश्चिम प्रदेशका ३ जिल्लाबाट १६५३१ मेगावाट विद्युत् उत्पादन भइरहेको छ। कुल जडित क्षमतामा सुदूरपश्चिमको योगदान ५७ प्रतिशत छ। यस प्रदेशको बझाङ जिल्लामा ६५४८, डोटी ३३३ र दार्चुलामा ९६५ मेगावाट विद्युत् उत्पादन भइरहेको छ। प्रदेशका बाजुरा, बैतडी, अछाम, कैलाली, कञ्चनपुर र डडेलधुरामा कुनै पनि जलविद्युत् आयोजना सञ्चालनमा छैनन्। मधेस प्रदेशमा २५ मेगावाट उत्पादन भइरहेको छ। तर, यस प्रदेशमा जलविद्युत् आयोजनाबाट भन्दा पनि सौर्य ऊर्जा र चिनी मिलबाट उत्पादित विद्युत् राष्ट्रिय प्रसारणमा जोडिएको छ। मधेस प्रदेशको धनुषामा करिब १४, रौतहट ४ र बारामा १ मेगावाट सोलारबाट ऊर्जा उत्पादन भइरहेको छ। बाँकी महोत्तरी र सर्लाहीमा ३३ मेगावाट ऊर्जा चिनी मिलबाट उत्पादन भइरहेको छ। सबैभन्दा थोरै कर्णाली प्रदेशबाट ८५५ मेगावाट विद्युत् उत्पादन भइरहेको छ। कर्णालीको दैलेखमा मात्र द्वारी खोला ३७५ र पदम खोलाबाट ४८० मेगावाट विद्युत् उत्पादन भइरहेको छ। अहिलेसम्म हुम्ला, सुर्खेत, मुगु, डोल्पा, जुम्ला, कालिकोट, रुकुम (पश्चिम), सल्यान र जाजरकोटमा कुनै आयोजना बनेका छैनन्। झन्डै ३४ सय मेगावाटका आयोजना बन्दै विद्युत् प्राधिकरणको तथ्यांकअनुसार हाल ३ हजार ३ सय ९७ मेगावाट बराबरका १ सय ३१ आयोजना निर्माणाधीन अवस्थामा छन्। ३ हजार ६ सय १५ मेगावाट बराबरका १ सय ३८ आयोजना विद्युत् खरिद सम्झौता (पीपीए) भएर वित्तीय व्यवस्थापनको चरणमा छन्। यसैगरी करिब १९ हजार ६ सय २३ मेगावाट बराबरका २ सय ५८ आयोजना निजी क्षेत्रबाट अनुमतिपत्र लिएर निर्माणको विभिन्न चरणमा भए पनि नतिजाउन्मुख अवस्था नभएको इप्पानको तथ्यांक छ। त्यसैकारण सरकारले नीतिगत सुधार गर्न जरुरी रहेको इप्पानका अध्यक्ष गणेश कार्की बताउँछन्। आयोजना बनाउन १४ मन्त्रालय, ३०४० विभाग र २ सयभन्दा बढी टेबल चाहार्नुपर्ने अवस्थाको अन्त्य नभएसम्म विद्युत् विकासमा निजी क्षेत्रलाई समस्या भइरहने कार्कीको भनाइ छ। अहिलेको झन्झटिलो व्यवस्थालाई हटाएर एकद्वार प्रणाली लागू गर्नका लागि नीतिगत व्यवस्था हुनुपर्छ, अध्यक्ष कार्की भन्छन्। चैतसम्म ५ सय मेगावाट थपिँदै आउने चैत महिनासम्म करिब ५ सय मेगावाट विद्युत् प्रणालीमा थपिँदै छ। निजी क्षेत्रतर्फ हालसम्म ९ हजार १ सय ६४ मेगावाटका जलविद्युत्् आयोजनाको विद्युत्् खरिद सम्झौता (पीपीए) सम्पन्न भएको छ। यस वर्षमात्र करिब २ हजार २ सय मेगावाटका लागि पीपीए भएको छ। राष्ट्रिय प्रसारणमा जोडिएका निजी क्षेत्रका उत्पादन पूर्णतया नदी प्रवाहमा (आरओआर) मा आधारित छन्। जसले गर्दा वर्षायाममा बिजुली धेरै भए पनि हिउँदमा खोलामा पानीको बहाव कम भएसँगै करिब ३० प्रतिशतले उत्पादनमा कटौती हुन्छ। कुल जडित क्षमतामा निजी क्षेत्रको योगदान करिब ७० प्रतिशतभन्दा बढी भएको इप्पानका प्रमुख कार्यकारी अधिकृत भीम गौतम बताउँछन्। निर्माणका विभिन्न चरणमा पनि निजी क्षेत्रकै आयोजनाको हिस्सा बढी रहेको भन्दै गौतमले आर्थिक र प्राविधिक रूपमा विद्युत् विकास गर्न सक्षम रहेको बताए। ८३ हजार कि ७२ हजार हो ? मुलुकको जलविद्युत् क्षेत्रमा अपार सम्भावना भनिँदै आएको छ। मुलुकमा ८३ हजार मेगावाटसम्म विद्युत् उत्पादन गर्न सकिने भन्ने गरिन्छ। तर, कहिले ७२ हजार मेगावाट त कहिले ४२ हजार मेगावाट आर्थिक एवं प्राविधिक रूपमा उत्पादन गर्न सम्भव रहेको सरकारी तथ्यांकले देखाउँछ। सैद्धान्तिक रूपमा ८३ हजार मेगावाट विद्युत् उत्पादन गर्न सकिने भनिए पनि आर्थिक र प्राविधिक रूपमा ७२ हजार मेगावाट विद्युत् उत्पादन गर्न सकिने पूर्वसचिव घिमिरेको भनाइ छ। क्यू४० लाई आधार मानेर ७२ हजार मेगावाट विद्युत् उत्पादन गर्न सकिने जल तथा ऊर्जा आयोगको प्रक्षेपण हो। मुलुकका कोशी, गण्डकी, कर्णाली, राप्ती, बागमती, बबई, कन्काइ, कमला, तिनाउ, बकैया, मेची र महाकाली नदी बेसिनमा ७२ हजार मेगावाट विद्युत् उत्पादन गर्न सकिने उल्लेख रहेको छ। १० वर्षमा २८ हजारको लक्ष्य सरकारले आगामी १० वर्षमा २८ हजार मेगावाटभन्दा बढी विद्युत् उत्पादनको लक्ष्य लिएको छ। गत भदौमा ऊर्जा, जलस्रोत तथा सिँचाइ मन्त्रालयले सार्वजनिक गरेको ऊर्जा विकास मार्गचित्र तथा कार्ययोजनाले सन् २०२५ बाट २०३५ सम्म २८ हजार ७१३ मेगावाट निर्माण गर्ने लक्ष्य लिएको छ। आगामी १० वर्षमा २८ हजार मेगावाट उत्पादनका लागि करिब ५० अर्ब अमेरिकी डलरको आवश्यकता औंल्याइएको छ। २६ हजार मेगावाटमा ३७ सय मेगावाट भारतीय लगानीबाट निर्माण हुनेछन् भने यसको लागत ७७ अर्ब अमेरिकी डलर रहने छ। बाँकी २२ हजार ३ सय मेगावाटका लागि ४२३ अर्ब डलर लाग्ने छ। यो निजी क्षेत्र, नेपाल सरकार, नेपाल विद्युत् प्राधिकरण, तथा अन्य लगानीबाट जुटाउने भनिएको छ। जलविद्युत् उत्पादनको कुल लगानीमा २६ अर्ब डलरको लगानीको व्यवस्थापन भएको र ३९७ अर्ब डलर लगानी जुटाउन आवश्यक भनिएको छ। प्रसारणलाइन तथा सबस्टेसन निर्माणको लागतमा ११ हजार ७ सय सर्किट किलोमिटर प्रसारणलाइन तथा ३३ हजार एमभीए क्षमताको सबस्टेसन निर्माणको अनुमानित लागत ७४ अर्ब डलर रहेकोमा १८ अर्ब डलरको लगानी व्यवस्थापन भएको बताइएको छ। यसमा ५६ अर्ब डलर थप लगानी जुटाउन आवश्यक छ। वितरण प्रणालीतर्फ भने १५ अर्ब डलर लगानी आवश्यक रहेकोमा ३० करोडको लगानी व्यवस्थापन भएको र लगानी जुटाउन बाँकी रकम १२ अर्ब देखिन्छ। आगामी १२ वर्षमा उत्पादन, प्रसारण तथा वितरणका लागि ४६५ अर्ब डलर लगानी व्यवस्थापन गर्न सरकारलाई चुनौती छ। माथि उल्लेखित स्रोतमा ८ अर्ब डलरको मात्र स्रोत सुनिश्चितता देखिन्छ। कुल ४६५ अर्ब डलरमा ३८५ अर्ब डलरको स्रोत सुनिश्चित गर्न जरुरी देखिन्छ। सरकारले विद्युत् विकासको आधारका रूपमा १२ सय मेगावाटको बूढीगण्डकी, १० हजार ८०० मेगावाटको कर्णाली चिसापानी, १९०२ मेगावाट क्षमताको मुगु कर्णाली, ९०० मेगावाटको अरुण तेस्रो, १०६३ मेगावाट क्षमताको माथिल्लो अरूण लगायतका आयोजनालाई लिएको छ। ६७८ मेगावाटको सुनकोसी तेस्रो जलविद्युत् आयोजना पनि सरकारको प्राथमिकतामा छ। तर, यी आयोजनामा कुनै पनि प्रगति देखिँदैन। जलाशययुक्त आयोजना न सरकार एक्लैले बनाउन सक्छ न निजी प्रवद्र्धकले। यसका लागि सरकारले नै वातावरण तयार गरेर निजी क्षेत्रसँग सहकार्य गर्न पर्ने पूर्वसचिव घिमिरे बताउँछन्। अहिले पनि निर्माणको विभिन्न चरणमा रहेका आयोजना पनि निजी क्षेत्रका नै छन्। पीपीए भएका तर वित्तीय व्यवस्थापन हुन नसकेका आयोजनामा लगानी जुटाउन निजी क्षेत्रलाई धौधौ छ। ती आयोजनाका लागि करिब ७ खर्ब लगानी आवश्यक रहेको इप्पान अध्यक्ष कार्की बताउँछन्। ७ खर्बमा ३० प्रतिशत प्रबद्र्धक र बाँकी ७० प्रतिशत बैंकको ऋण लगानी आवश्यक हुन्छ। तर, कोभिड, रूसयुक्रेन युद्धका कारणको मूल्यवृद्धि, बैंकले ऋण लगानी नगर्नु जस्ता कारणले पीपीए भएका आयोजनाको पनि भविष्य अन्योलमा छ। यी आयोजनामा लगानी गर्ने वातावरण सरकारले तयार गर्नुपर्ने कार्कीको भनाइ छ। आन्तरिक खपत भने निकै कम आर्थिक वर्ष २०७९८० मा वार्षिक बिजुली खपत ३ सय ८० युनिट मात्र छ। विद्युत् उत्पादनसँगै यसको खपत बढाउन पनि उत्तिकै पहल गर्न जरुरी छ। सरकारले स्वच्छ ऊर्जाको प्रयोगमा वृद्धि र खनिज इन्धनको प्रयोग न्यूनीकरणका लागि निरन्तर कार्य गर्दै आएको बताउँछ। राष्ट्रिय प्रसारण लाइनको विस्तारबाट हालसम्म देशका कुल ७७ जिल्लामध्ये ४२ जिल्लामा ९५ देखि सतप्रतिशत, १४ जिल्लामा ७५ देखि ९५ प्रतिशत, १० जिल्लामा ५० देखि ७५ प्रतिशत, ७ जिल्लामा २५ देखि ५० प्रतिशत र ४ जिल्लामा शून्यदेखि २५ प्रतिशत विद्युतीकरण भएको छ। पहिला विद्युतीय करणलाई सबै जिल्लामा सतप्रतिशत पुर्याउन आवश्यक छ। सरकारले सन् २०३० मा कुल सवारी साधनको बिक्रीमा विद्युतीय सवारी साधनको हिस्सा निजी सवारीसाधन (दुईपांग्र्रेसहित) को हकमा ९० प्रतिशत तथा सार्वजनिक सवारीसाधनको हकमा ६९ प्रतिशत पुर्याउने लक्ष्य लिएको छ। विद्युतीय सवारीसाधनको सो लक्ष्य हासिल गर्दा सन् २०३० सम्ममा खनिज इन्धनमा आधारित ऊर्जाको मागमा ४८ मिलियन गिगाजुलले कमी आउने आंकलन गरिएकोे छ। जसले गर्दा खनिज इन्धनको निर्भरतामा २८ प्रतिशतले कमी आउनेछ। यसबाट कार्बन उत्सर्जनमा २८ प्रतिशतले कमी आउने अनुमान गरिएको छ। नयाँ ऐनको माग २०४९ को विद्युत् ऐन समय सान्दर्भिक नभएको निजी क्षेत्रको भनाइ छ। उसले निजी क्षेत्रले समस्या र उठाउँदै आएका मुद्दाहरूलाई समेट्ने गरी नयाँ विद्युत् ऐन ल्याउनुपर्ने बताउँदै आएको छ। दशकदेखि नयाँ विद्युत् ऐन ल्याउने भनिए पनि त्यसो हुन सकेको छैन। विद्युत् विधेयक २०८० फेरि पनि संसद्मा पेस भएको छ तर, ऐन बन्न बाँकी छ। उक्त विधेयकको खाका तयार पारेका पूर्वसचिव दिनेश घिमिरे विधेयक माथिको छलफल संसद्मा जारी रहेको र सकारात्मक हुने अपेक्षा गर्छन्। अथाह विद्युत्को स्रोत, हरित ऊर्जा, ऊर्जा रूपान्तरण, ऊर्जा निर्यातका लगायतका पक्षमा नयाँ ऐनले सम्बोधन गर्ने घिमिरेको भनाइ छ। राज्यसँग भएको यो स्रोतको अधिकतम प्रयोग गरी यसको उचित व्यवस्थापनका लागि पनि नयाँ ऐन ल्याउन पर्ने देखिन्छ। तर, संसद्मा दर्ता भएको विद्युत् विधेयक, ०८० का प्रावधानहरू ०४९ को विद्युत् ऐनभन्दा निकै पश्चगामी भएको सरोकारवाला बताउँछन्। ०४९ को विद्युत् ऐनले निजी क्षेत्रलाई आयोजनाको पहिचान र विकास गर्ने अधिकार दिएकोमा अहिलेको विधेयकको दफा ५ ले त्यसको ढोकाबन्द गरेको, दफा ६ को प्रावधानले विद्युत् नियमन आयोग ऐनको अधिकार खोसिएको, दफा ७ (क) मा रहेको प्रतिस्पर्धाको प्राविधिक आधारमा सम्बन्धित क्षेत्रको अनुभव हुनुपर्ने व्यवस्थाले जलविद्युत् क्षेत्रमा सिन्डिकेट कायम हुने जानकारहरू बताउँछन्। यस्तै, दफा ७ को प्रतिस्पर्धाको आधारः ख) को आर्थिक आधार प्रावधान, दफा १९ अनुमति पत्रको अवधिको सम्बन्धमा उपदफा १ को (क) जलाशययुक्त जलविद्युत् आयोजनाको हकमा ५५ वर्ष र अन्य प्रकृतिका जलविद्युत् आयोजनाको हकमा ५० वर्ष (ख) जलस्रोतबाहेक अन्य विविध स्रोतबाट विद्युत् उत्पादन गर्न ३५ वर्षको व्यवस्थालगायतमा सुधार गर्न इप्पानले माग गरेको छ।"
बर्दिबासमा पस्किँदै रैथाने खाना,"बिजलपुरा : महोत्तरीको बर्दिबासमा मधेसका रैथाने खानाखाजाको स्वाद चाख्न पाइने अवसर मिल्ने भएको छ। यसका लागि खाना महोत्सव गर्न लागिएको हो। होटल तथा पर्यटन व्यवसायी महासंघ मधेस प्रदेशका अध्यक्ष हीरा गौतमका अनुसार मधेस प्रदेशस्तरीय खाना महोत्सव गर्न लागिएको छ। आउँदो फागुन ५७ गतेसम्म बर्दिबासको सिन्धुली रोडमा फुड फेस्टिभल गरिन लागेको हो। बर्दिबास नगरपालिकासँग होटल तथा पर्यटन व्यवसायी संघ महोत्तरीले मिलेर रैथाने खानको प्रवद्र्धनका लागि महोत्सव आयोजना गर्न लागेको हो। यस अवसरमा चलेका मधेसका मौलिक खाना र खाजा चाख्न पाइने भएको छ। यसबेला ५० स्टल राखिने छन्। आर्थिक मन्दीले होटल तथा पर्यटन क्षेत्र ठप्पजस्तै छ। यो क्षेत्रलाई चलायमान बनाउन र आन्तरिक पर्यटन प्रवद्र्धनका लागि खाना महोत्सव गर्न लागिएको होटल तथा पर्यटन व्यवसायी संघ महोत्तरीका अध्यक्ष गुञ्जबहादुर कार्कीले जनाए। सडकमै खाऔं, सडकमै रमाऔं, भन्ने नाराका साथ मधेस प्रदेशस्तरीय खाना महोत्सव आयोजना गर्न लागिएको हो। होटल संघ महोत्तरीका महासचिव नारायण घिमिरेका अनुसार रैथाने खाना खाजाको स्वाद चखाउनु नै महोत्सवको उद्देश्य हो।"
लगानी सम्मेलनअघि नै दर्जन नीति संशोधन प्रस्ताव,"काठमाडौं : तेस्रो अन्तर्राष्ट्रिय सम्मेलन अघि करिब दर्जन ऐनलाई संशोधनका लागि प्रस्ताव पेस गरिने भएको छ। तेस्रो लगानी सम्मेलन निर्देशक समितिको तेस्रो बैठकले यस्तो प्रस्ताव अघि सारेको हो। लगानी सम्मेलन आगामी वैशाख १६ देखि दुई दिनसम्म चल्नेछ। लगानी सम्मेलन निर्देशक समितिको बैठक अर्थमन्त्री तथा निर्देशक समितिका संयोजक डा प्रकाशशरण महतको संयोजकत्वमा बिहीबार भएको थियो। बैठकमा लगानी सम्मेलनलाई दृष्टिगत गर्दै तयार भएको नीति, कानुन तथा संरचनागत सुधारसम्बन्धी प्रतिवेदन तथा परियोजनाका सम्बन्धमा छलफल भएको थियो। यसै सन्दर्भमा कार्यदलले उद्योग, व्यवसाय एवं लगानीमा देखिएका कानुनी तथा नीतिगत अवरोध हटाउने र निर्माण परियोजना कार्यान्वयनमा अनुभव गरिएका अप्ठ्यारा र ढिलासुस्ती हटाउने उद्देश्यले थुप्रै प्रावधानलाई संशोेधन गर्न खोजेको बताइएको छ। यसअनुरूप औद्योगिक व्यवसाय ऐन (२०७६), विदेशी लगानी तथा प्रविधि हस्तान्तरण ऐन (२०७५), विशेष आर्थिक क्षेत्र ऐन (२०७३), वन ऐन (२०७६), राष्ट्रिय निकुञ्ज तथा वन्यजन्तु संरक्षण ऐन (२०२९) र भूमिसम्बन्धी ऐन (२०२१) का केही प्रावधान संशोधनका प्रस्ताव गरिएको छ। त्यसैगरी, जग्गा प्राप्ति ऐन (२०३४), वातावरण संरक्षण ऐन (२०७६), विद्युतीय (इलेक्ट्रोनिक) कारोबार ऐन (२०६३), नेपाल नागरिक उड्डयन प्राधिकरण ऐन (२०५३), विदेशी लगानी तथा प्रविधि हस्तान्तरण नियमावली (२०७७) तथा वन नियमावली (२०७९) का विभिन्न प्रावधानमा संशोधन प्रस्ताव गरिएको हो। बैठकमा नीति, कानुन तथा संरचनागत सुधार कार्यदलका संयोजक एवं प्रधानमन्त्री तथा मन्त्रिपरिषद् कार्यालयका सचिव एकनारायण अर्यालले कानुनी तथा नीतिगत सुधार सम्बन्धमा तयार भएको प्रतिवेदन प्रस्तुत गरेका थिए। निजी क्षेत्रसमेतको सहभागितामा प्रतिवेदन तयार भई मुख्य सचिव संयोजकत्वको लगानी सम्मेलन कार्यान्वयन समितिको बैठकमा प्राप्त पृष्ठपोषणसमेत समावेश गरी तयार भएको प्रतिवेदनमा आधारित रहेर उद्योग, वाणिज्य तथा आपूर्ति मन्त्रालयमार्फत लगानी सहजीकरण गर्न केही नेपाल ऐन संशोधन गर्न बनेको विधेयक, २०८० मन्त्रिपरिषद्को स्वीकृतिपश्चात् अनुमोदनका लागि संसदीय प्रक्रियामा प्रवेश गर्नेछ । बैठकलाई सम्बोधन गर्दै अर्थमन्त्री डा महतले नेपालमा लगानी गर्न अन्तर्राष्ट्रिय लगानीकर्ताबाट चासो प्राप्त भइरहेको बताउँदै गम्भीरताका साथ परियोजनाको तयारी गर्न निर्देशन दिए। लगानी आकर्षण गर्न हाम्रा लागि अभूतपूर्व अवसर छ, विदेशी लगानीकर्ताका साथै नेपाली लगानीकर्ता एवं गैरआवासीय नेपालीलाई समेत आकर्षित गर्न कानुनी र नीतिगत सुधारमा सरकारले कुनै कसर बाँकी राख्ने छैन, अर्थमन्त्रीले भने, लगानी सहजीकरण, परियोजना कार्यान्वयन र सञ्चालन तथा नाफा फिर्ता लैजान सरल व्यवस्था गरी नेपाल लगानीको उत्कृष्ट गन्तव्य हो भन्ने सन्देश विश्व समुदायमा पुर्याउने लगानी सम्मेलनको प्रमुख ध्येय हो। बैठकमा मन्त्री डा महतले आउँदो जुन महिनामा विश्व बैंकको सहुलियत दरमा ऋण दिने संस्थाले (आईडी)को सम्मेलन नेपालमा आयोजना गर्न विश्व बैंक तयार रहेको जानकारी दिए। अहिलेसम्म सबैभन्दा ठूलो अन्तर्राष्ट्रिय सम्मेलन नेपालमा हुनेछ। विश्व बैंकका अध्यक्षलगायत ९२ भन्दा बढी देशको प्रतिनिधि सम्मेलनमा सहभागी रहने बताए। योभन्दा अगाडि अप्रिल २८२९ (वैशाख १६१७) मा हामी लगानी सम्मेलन गर्दैछौं। यो सम्मेलनलाई उपलब्धिमूलक बनाइयो भने नेपालमा बहुराष्ट्रिय कम्पनी मात्र होइन, निजी लगानी बढ्ने सम्भावना छ। त्यसकारण हामीले छाती फराकिलो बनाउनुपर्ने आवश्यकता रहेको मन्त्री डा महतले सुनाए। त्यस्तै, बैठकमा तेस्रो लगानी सम्मेलनमा प्रस्तुत हुने परियोजनाको तयारीका सम्बन्धमा प्राविधिक समितिका संयोजक उद्योग, वाणिज्य तथा आपूर्ति मन्त्रालयका सचिव मुकुन्द निरौलाले प्रस्तुतीकरण गरे। प्राविधिक समितिले परियोजना अध्ययनको विभिन्न चरणमा रहेका परियोजना वर्गीकरण गरी परियोजनाको प्रारम्भिक सूची तयार गरी थप गृहकार्य अघि बढाएको छ। लगानी सम्मेलनसम्बन्धी समग्र तयारीबारे लगानी सम्मेलन सचिवालयका संयोजक तथा लगानी बोर्ड नेपालका प्रमुख कार्यकारी अधिकृत सुशील भट्टले विस्तृत प्रस्तुतीकरण गरे। बैठकमा ऊर्जा, जलस्रोत तथा सिँचाइ; उद्योग, वाणिज्य तथा आपूर्ति, कृषि तथा पशुपन्छी विकास, संस्कृति, पर्यटन तथा नागरिक उड्डयन, सहरी विकास, वन तथा वातावरण मन्त्रालयका मन्त्रीहरू सहभागिता थियो। त्यसैगरी, राष्ट्रिय योजना आयोगका उपाध्यक्ष, नेपाल सरकारका मुख्य सचिव, अर्थ मन्त्रालयका सल्लाहकार, नेपाल राष्ट्र बैंकका गभर्नर, विभिन्न मन्त्रालयका सचिवहरू, निजी क्षेत्रका छाता संगठनहरू नेपाल उद्योग वाणिज्य महासंघ, नेपाल उद्योग परिसंघ र नेपाल चेम्बर अफ कमर्सका अध्यक्षहरूको उपस्थिति रहेको थियो।"
टीकापुरको ६ सय कठ्ठा सार्वजनिक जग्गा व्यक्तिका नाममा,"काठमाडौं : कैलालीको टीकापुरको सार्वजनिक जग्गा व्यक्तिका नाम कायम गरिएको ठूलो तथ्य बाहिर आएको छ। तत्कालीन टीकापुर नगर विकास समितिका पदाधिकारीसहित मालपोतका कर्मचारीको मिलोमतोमा बजार क्षेत्रको अर्बौं मूल्य पर्ने ६ सय कठ्ठाभन्दा बढी सार्वजनिक जग्गा व्यक्तिका नाम कायम गरिएको भन्दै अख्तियार दुरुपयोग अनुसन्धान आयोगले २ सय ४९ जनाविरुद्ध भ्रष्टाचार मुद्दा दायर गरेको छ। नक्कली कागजात खडा गरी बजार क्षेत्रकै सार्वजनिक जग्गा व्यक्तिका नाममा हक हस्तान्तरण गरेको आरोपमा अख्तियारले टीकापुर नगरविकास समितिका पदाधिकारी, कर्मचारी र जग्गाधनीविरुद्ध विशेष अदालतमा मुद्दा दायर गरेको अख्तियारका प्रवक्ता एवं सहसचिव नरहरि घिमिरेले जानकारी दिए। अख्तियारको अनुसन्धानमा टीकापुर नगरपालिका१ को टीकापुर नगर विकास समितिका तत्कालीन अध्यक्षलगायतका पदाधिकारीको मिलेमतोमा नक्कली रसिद बनाएर समितिका पदाधिकारी एवं कर्मचारीहरूको संलग्नतामा उनीहरूकै आफन्तलगायतको नाममा जग्गा हस्तान्तरण गरेको पाइएको छ। सार्वजनिक व्यक्तिका नाममा ल्याउन समितिमा कम रकम बुझाएर हक हस्तान्तरण गरेको देखिएको अख्तियारले जनाएको छ। यो प्रकरणमा नगर विकास समितिका तीन अध्यक्षसहित १४ जना टीकापुर नगर विकास समितिका पदाधिकारी छन्। १ सय १० जना जग्गाधनीलाई प्रतिवादी बनाइएको छ। मुद्दा दायर भएकामध्ये सात जनाको मृत्यु भइसकेको छ। चार जनाले पाएको जग्गा आफ्नो नाममा नआउँदै प्लटिङ गरेर बेचेको अख्तियारको आरोपपत्रमा उल्लेख छ। त्यो जग्गा उपभोग गरिरहेका थप १ सय ७ जनामाथि पनि अख्तियारले भ्रष्टाचार मुद्दा चलाएको छ। टीकापुर विकास समितिको नामका नक्कली कागजातहरू खडा गरी समितिको जग्गा व्यक्तिका नाममा हक हस्तान्तरण गरेको देखिएकाले जग्गा आफ्नो नाममा कायम गर्ने गराउने जग्गाधनीलाई बिगोसहितको सजायको माग दाबीसहित आरोपपत्र दायर गरिएको छ, अख्तियारको आरोपपत्रमा उल्लेख छ। समितिका तीन अध्यक्षको संलग्नता टीकापुर नगरविकास समितिका तीन पूर्वअध्यक्ष यो प्रकरणमा मुछिएका छन्। तत्कालीन अध्यक्ष नेत्रप्रसाद जोशी, ललित ताम्राकार र धिजराज रेग्मीलाई प्रतिवादी बनाइएको छ। जोशीलाई २ करोड १२ लाख ४० हजार ९४४ बिगो कायम गर्दै भ्रष्टाचार निवारण ऐनबमोजिम कैद तथा बिगोबमोजिमको जरिवाना गरी उक्त बिगो असुलउपरको माग गरिएको छ। अर्का तत्कालीन अध्यक्ष ललित ताम्राकारसँग ५९ लाख ३८० र धिजराज रेग्मीसँग ६६ लाख ९८ हजार ८ सय ९२ रुपैयाँ बिगो माग दाबी अख्तियारले गरेको छ। उनीहरूले घडेरी वितरण गर्दा अपनाउनुपर्ने विधि र प्रक्रियासमेतलाई छलेर पुरानो मितिका घडेरी प्रमाणपत्र, रकम बुझाएको रसिदलगायतका नक्कली कागजात बनाएर समितिको स्वामित्वमा रहेको जग्गा व्यक्तिको नाममा कायम गरेको अख्तियारको दाबी छ। तत्कालीन अध्यक्ष नेत्रप्रसाद जोशीले तोक आदेश गरी जग्गा व्यक्ति विशेषका नाममा पास गरेको भेटिएको छ। जग्गा वितरणका लागि टीकापुर नगरविकास समितिका अध्यक्षहरूले बोर्ड बैठकबाट उपसमिति गठन गरेका थिए। नेत्रप्रसाद जोशी अध्यक्ष हुँदा बोर्ड बैठकबाट उपसमिति संयोजकमा गणेशसिंह रावल र सदस्यमा खड्कबहादुर शाह, बमबहादुर बम, श्याम खत्री, देवेन्द्रबहादुर कुँवर र पदमराज न्यौपाने थिए। उपसमितिका संयोजक र सदस्यविरुद्ध अख्तियारले १ करोड ६५ लाख ६८ हजार १ सय ४९ रुपैयाँ बिगो माग दाबी गरिएको छ। यस्तै नगर विकास समितिको अध्यक्ष ललित ताम्राकार हुँदा गठित उपसमितिको संयोजकमा प्रेमसिंह विक र सदस्यमा श्याम खत्री, भरत स्वाँर, बेदराज ढुंगाना, दयाराम सन्ज्याल, पूर्णबहादुर बोगटी, अमरबहादुर कडायत, मदन कुँवर र तारा सन्ज्याल थिए। उनीहरूलाई अख्तियारले ५९ लाख ३८० रुपैयाँ बिगो माग दाबी गरेको छ। टीकापुर विकास समितिका तत्कालीन योजना प्रमुख बलबहादुर कडायतलाई २ करोड ११ लाख बिगो माग दाबी गरिएको छ। उनले समितिको अभिलेखको सक्कली कागजातझैं हुने गरी नक्कली कागजात खडा गरेको, रकम बुझाएको रसिद खडा गरेको अनुसन्धानमा भेटिएको थियो। योजना प्रमुख झप्परसिंह विश्वकर्मालाई पनि प्रतिवादी बनाइएको छ। उनले समितिको स्वामित्वमा रहेका जग्गा व्यक्तिको नाममा सार्न भूमिका खेलेको भन्दै १४ लाख १९ हजार बिगो र कैद सजाय माग दाबी गरिएको छ। अख्तियारले टीकापुर नगरविकास समितिका सदस्यसचिव अम्बादत्त जोशीमाथि उपसमितिका पदाधिकारी र जग्गाधनीसँग मिलेमतो गरी नक्कली कागजातलाई वैधानिकता दिएको आरोपपत्रमा उल्लेख छ। उनीलाई २ करोड ३० लाख रुपैयाँ बिगोसहित कैद तथा जरिवानाको माग दाबी गरिएको छ। मालपोत र नापीका कर्मचारी पनि संलग्न यो प्रकरणमा नापी र मालपोतका कर्मचारीको पनि संलग्नता भेटिएको छ। नापी अधिकृत मानबहादुर चन्द र गणेशबहादुर बममाथि पनि मिलेमतो गरी कागजात तयार पारेर सार्वजनिक जग्गा व्यक्तिको नाम बनाइएको आरोप लगाइएको छ। चन्दलाई १ लाख ९० हजार बिगो माग दाबी गरिएको छ। नापी अधिकृत बमले कागजातहरूको आधिकारिकता नबुझी हचुवाको भरमा स्रेस्ता प्रमाणित गरेको भेटिएको छ। उनीलाई ४२ हजार रुपैयाँ बिगोसहित कैद र जरिवानाको माग दाबी गरिएको छ। टीकापुरका मालपोत अधिकृत जयबहादुर विष्टले पनि कागजातहरूको आधिकारिकता नबुझी हचुवाका भरमा स्रेस्ता प्रमाणित गरेको पाइएको छ। नापी कार्यालयका अधिकृतबाट प्रमाणित स्रेस्तालाई जग्गाधनी दर्ता प्रमाणपुर्जा लगायतका कागजात उपलब्ध गराई समितिको स्वामित्वको जग्गा व्यक्तिका नाममा हक हस्तान्तरण गरेका अख्तियारको दाबी छ। उनीलाई १ करोड ६८ लाख बिगोसहित कैद तथा जरिवानाको माग दाबी गरिएको छ। यस्तै नगरविकास समितिका खरिदार धनीराम भण्डारीलाई १ करोड ८६ लाखको बिगो र कैद सजायको माग दाबी गरिएको छ। सबओभरसियर नेत्रबहादुर रावललाई १ करोड ७९ लाख र सुपरभाइजर देवीलाल घिमिरेलाई २१ लाख ११ हजार बिगो माग दाबी गरिएको छ।"
