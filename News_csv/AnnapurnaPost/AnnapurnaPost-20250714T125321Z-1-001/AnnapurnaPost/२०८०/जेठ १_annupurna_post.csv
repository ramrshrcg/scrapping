शीर्षक,विवरण
शरणको हरण,"अब सबै उही लहरोमा तानिन सक्छन्। शरणको हरण, मुलुकको प्रतिष्ठा हरण भएका बेला प्रश्न मात्र त छन्। मान्छे घर छाड्न बाध्य छ। देश छाड्न बाध्य छ। गत बिहीबार (मे ११) मा नर्वेजियन रेफ्युजी काउन्सिलले एउटा प्रतिवेदन सार्वजनिक गर्दै भनेको छ, युक्रेन युद्धसमेतले सन् २०२२ मा आन्तरिक रूपमा विस्थापित मानिसको संख्या अहिलेसम्मकै धेरै ७ करोड ११ लाख भयो। यो सन् २०२१ भन्दा २० प्रतिशत बढी हो। संस्थाको इन्टरनल डिस्प्लेसमेन्ट मनिटरिङ सेन्टरको उक्त प्रतिवेदनले युद्ध, खडेरी, आदिका कारण युक्रेन, सिरिया, इथियोपिया र अरू ठाउँ यसमा विस्थापित भएकाको तथ्यांक समेटेको छ। यसै साता संयुक्त राष्ट्रसंघले भनेको छ सुडानका सात लाख मानिस आन्तरिक रूपमा विस्थापित भएका छन्। यी भए, देशभित्रै थातथलो छाड्ने। अर्काथरी छन् देशै छाड्न बाध्य। २०२२ मा संसारमा सबैभन्दा धेरै १० करोड मानिस शरणार्थी भए। अहिले युक्रेन, सुडानका शरणार्थी अहिले कहाँ जाऔं, के गरौंको अनिश्चयमा छन्। दुवै विस्थापितलाई स्थापित हुनु परेको छ। नेपालमा तिब्बती, रोहिङ्ग्या, अफगानी, पाकिस्तानी, सोमाली आदिसमेत बाँकी रहेका ६ हजार बढी भुटानी शरणार्थीलाई बास दिएको छ, जो जोगीका घरमा सन्न्यासी पाहुनाको हैसियतमा छन्। धेरै शरणार्थी अमेरिका, जर्मनी, बेलायत, अस्ट्रेलिया, नर्वे, फिनल्यान्ड, स्विडेन, न्युजिल्यान्ड जान खोज्छन्। यी सबैले निश्चितमात्र शरणार्थी बसाउँछन्, जस्तोः आर्थिक वर्ष २०२३ मा अमेरिकाले विभिन्न मुलुकबाट १ लाख २५ हजार ल्याउने घोषणा गरेको छ। अप्रिल अन्तसम्ममा २४ हजार ८ सय २३ आइसकेका छन्। अमेरिकाको आर्थिक वर्ष अक्टोबर १ मा सुरु भएर सेप्टेम्बर अन्तमा सकिन्छ। हो, यो लेखन अमेरिकाकै शरणार्थी पुनर्वाससँग जोडिएको नेपाल सन्दर्भमा छ। शरण दिनुआश्रय माग्नु। विदेशमा छ, शरण दियो र ल्यायो। अमेरिकामा छ आश्रय माग्यो, शरणार्थीका मापदण्ड पूरा गर्छ र उसलाई आश्रय दियो सामान्य हिसाबमा यसरी बुझौं शरण वा आश्रय पाउनेलाई। अमेरिकी अध्यागमनको परिभाषा (सामान्य पनि यस्तै हो) मा रेफ्युजी अर्थात् शरणार्थी। अस्लाइम (आश्रय) चाहनेलाई असाइली, जसको नेपाली अर्थ पनि शरणार्थी नै। आश्रय माग्ने भएकाले यस लेखमा आश्रयार्थी भनेर सजिलो पार्न खोजिएको छ। शरण र आश्रय, अमेरिकाले यसैलाई पालना गरेको छ। यतिबेला अमेरिकाको दक्षिणीसीमा आश्रय माग्नेको भीड छ। म्याद सकिए पनि सीमामा आएका अमेरिकामा आश्रय चाहन्छन्। सरकार भन्छ सीमामा भीड नगर्नु, सीमा नकाट्नु, जहाँबाट भए पनि असाइलमको अनलाइन निवेदन दिनु। यस्तै शरणार्थी र आश्रयार्थी गरेर अमेरिकाले सन् १९६० यतामात्र करिब ३८ लाखलाई बसाएको छ। हामीसँग निकै परिचित भएको शरणार्थी समस्या भुटानीको रह्यो। यतिबेला शरणको खोल ओढ्न खोज्ने र ओढाइदिनेका समाचारले हामी थिचिएका छौं। त्यसमा पनि ओढाइदिनेको पल्ला भारी छ। नक्कलीहरू रंगमञ्चमा देखा पर्नुभन्दा पहिला सन् २००८ मा सुरु भुटानी पुनर्वास कार्यक्रम सन् २०१७ सकिएसँगै सकिएको हो। त्यसबेलासम्म अमेरिकालगायत विश्वका आठ मुलुकमा १ लाख १२ हजार बढी भुटानी शरणार्थी पुनस्र्थापित भइसकेका थिए। पाँचवर्षे लक्ष्य लिएको पुनर्वास कार्यक्रम २०१० मा सकियो। सुरुमा ६० हजार बसाउने घोषणा गरेको अमेरिकाले कार्यक्रम सकिँदासम्म सबैभन्दा बढी ९५ हजार ४ सय ४९ लाई भित्र्यायो। सन् २०२२ मा २४ जना आएको तथ्यांक स्टेट डिपार्टमेन्टको छ। सन् २०२३ सुरु भएयता ७ जना आएका छन्। यसरी औपचारिक रूपमा पुनर्वास सकिएपछि ७ सय ६४ जना अमेरिका आएको देखिन्छ। पुनर्वासका बेला भुटानी र नेपालबाट आएका नेपालीलाई परिचय गराउने दुइटा शब्द थिए, को कहाँको भन्नका निम्ति बस्ती र शिविर। यो परिचय खासै चलनमा अहिले छैन। हो, तिनै बस्तीका केही मानिस शिविरका मानिससँग मिसिएर अमेरिका आए। नक्कली शरणार्थी प्रकरण एउटा पाटो मात्र हो। सन् १९९० मा भुटानी नेपाल छिरेदेखि नै खोतल्ने कयौं विषय छन्। नेपाल सरकारले के के चाहिँ खोजेर पार लगाउन सक्ला ? शिविरमा रहँदा जागिर खान, पढ्न आदि वा अरू आर्जनका शिविर वा नेपालबाहिर जानेहरू पुनर्वास हुनबाट छुटे। टाढा भएकाको ठाउँमा आफ्नैले बस्तीका कतिलाई नक्कली नाता बनाएर अमेरिका ल्याए। बिहे गरेर आउनु कानुनसम्मत हो। तर बिहेको नातामा अमेरिका भित्रेपछि केही छुट्टिए। अमेरिका आउनैका लागि बिहेको लगन कस्ने र छाड्ने घटना अझै पनि सुनिन्छन्। पूर्वी नेपालका धेरै मानिस भुटान गएको इतिहास छ। मध्य र पश्चिमका निकै कम। पश्चिम नेपालका केही खास थरको मानिसको मुखबाट भुटानी हुँ भन्ने सुन्नुभयो भने शंका गर्न सकिन्छ। नक्कली शरणार्थी भनेर अलि बृहत् भएर हेर्दा एउटा नक्कली बन्न चाहेर कसैले बनाइएका, जसको यतिबेला चर्चा छ। अर्को आफैं बनेर विदेश पसेका नेपाली भन्ने बुझ्न जरुरी छ। भुटानी नेपाल पसेको पाँच वर्ष नबित्दै माओवादी विद्रोह सुरु भयो। माओवादी आदिलाई कारण देखाई आश्रयार्थी भई अमेरिकामा कानुनतः बस्न खोज्ने धेरै थिए। यस्ता आवेदनबाट सन् २००० पछिका केही वर्ष ग्रिनकार्ड पाउने संख्या यस्तो थियोः सन् २००० मा १८, २००१ मा १९, २००२ मा ७०, २००३ मा १ सय ४४, २००४ मा १ सय ६२, २००५ मा २ सय ३१ आदि। विचाराधीन निवेदन अहिले पनि नभएका होइनन्। नेपालमा १२ वैशाख २०७२ मा गएको भूकम्पपछि अमेरिकी सरकारले नेपालीलाई दिएको टीपीएस (टेम्पोररी प्रोटेक्टेड स्ट्याटस) सुविधाले आश्रयार्थीको निवेदन दिएकालाई ठूलै ढाडस मिलेको छ। यही टीपीएसका आडमा १५ हजार नेपाली टिकिरहेका छन्। यसको म्याद पछिल्लोपटक सन् २०२४ जुन अन्तिमसम्मलाई थपिएको छ। यी आश्रयार्थी पनि सक्कली बन्न खोज्ने एकखाले शरणार्थी नै हुन्। नक्कली शरणार्थी प्रकरण एउटा पाटो मात्र हो। यो लहरो तानेर सकिँदैन। सन् १९९० मा भुटानी नेपाल छिरेदेखि नै खोतल्ने कयौं विषय छन्। नेपाल सरकारले के के चाहिँ खोजेर पार लगाउन सक्ला ? नेपालीलाई नक्कली शरणार्थी बनाउने, भुटानीलाई नेपाली नागरिकता दिलाउने, त्यही नेपाली नागरिकताबाट नेपालमा जायजेथा राख्ने भुटानी आदि सब त्यही लहरोमा तानिन सक्छन्। शरणको हरण, मुलुकको प्रतिष्ठा हरण भएका बेला प्रश्न मात्र त छन्।"
भ्रष्टाचार अक्षम्य,"जो दोषी छ, कारबाही हुनुपर्छ र निर्दोषलाई फसाउने खालका काम हुनु हुँदैन। दोषी नछुटोस् भन्ने कुरामा एमाले स्पष्ट छ। नक्कली शरणार्थीको विषय यतिबेला उत्कर्षमा छ। सुशासनका हिसाबले विगतदेखि यस्ता मुद्दा उठ्दै आएका छन्। हाम्रो सरकारका पालामा पनि भ्रष्टाचारविरुद्ध अभियान धेरै भए। सबैभन्दा बढी मुद्दा पनि परे। कति सफल भए, कति बाँकी छन्। कतिपयलाई कारबाही पनि भयो। यस प्रकृतिका ठूला माछा त्यतिबेला पनि समातिएकै हुन्। नक्कली शरणार्थीसँग जोडिएका व्यक्तिलाई सम्बन्धित निकायले गरिरहेको छानबिनमा एमाले पोजेटिभ छ। यस्ता अनियमितता बाहिर आउनुपर्छ। जो दोषी छ, कारबाही हुनुपर्छ र निर्दोषलाई फसाउने खालका काम हुनु हुँदैन। दोषी नछुटोस् भन्ने कुरामा एमाले स्पष्ट छ। कारबाही होस् भन्ने माग गर्छ। एमालेको मान्यता छ भ्रष्टाचार गर्नु हुँदैन। भएका छन् भने फाइल खोल्नुपर्छ। दोषी छ भने कारबाही गर्नुपर्छ। पछिल्लो घटनामा एमालेकै सचिव टोपबहादुर रायमाझीको नामसमेत जोडिएको छ। उनलाई एमालेले लुकायो भन्ने अफवाह पनि फैलाइयो। त्यो नचाहिने कुरा थियो। उनलाई एमालेले निलम्बन गरिसक्यो। उनी पक्राउ पनि परिसके। जहाँसम्म ठूलोसानो कुरा हो, बदमासी गर्ने मान्छे जस्तोसुकै उचाइको होस्, त्यससँग कुनै सम्बन्ध छैन। यस्तोमा जो कोही संलग्न छ भने कारबाही हुनुपर्छ। टोपबहादुरको संलग्नता छ वा छैन भन्ने कुरा अनुसन्धानबाट बाहिर आउला। दोष देखियो भने पार्टीले आफैं कारबाही गर्नुपर्छ। निर्दोष भए सकियो। मुख्य कुरा राजनीतिमा बढ्दो भ्रष्टीकरण गम्भीर चिन्ताको विषय हो। किन र कसरी यो बढिरहेको छ, अध्ययनको विषयसमेत हो। मानिसहरूको निष्ठा हराएपछि, विचलन आएपछि यस्ता विकृति हुन्छन्। त्यही हिसाबले आज जे भइरहेको छ, यो चरम उत्कर्षमा छ जस्तो लाग्छ। कहीँ न कहीँबाट यसको अन्त्य गर्नुपर्छ। एकखालको सबक सिकाउनुपर्छ। एमालेले त आफ्ना पालामा गरेकै थियो। बीचमा रोकिएको हो। अहिले पुनः एउटा विषय आएर तात्तिएको छ। अब यस्ता काम गर्न हँुदैन भनेर सबैलाई सचेत होस् भन्ने एमालेको चाहना छ। (अर्याल एमाले सचिव हुन्।)"
"भाँचिएको मन, शालीन विद्रोह","पुराना नेतामाथि जनताको भरोसा टुटेको समय हो यो। शालीन संवैधानिक विद्रोह हो। हुनु जरुरी थियो, भयो। यतिबेला पुराना पार्टीका युवा नेतासमेतको सातो गएको छ। ठूला दलका ठूला नेताहरू हालै सम्पन्न उपनिर्वाचनको नतिजा सुनेर झसंग भए रे। दरखास्त खुल्नुभन्दा ठीक अघिसम्म स्वर्णिम वाग्ले नेपाली कांग्रेसको युवा नेताका रूपमा परिचित थिए। अघिल्लो निर्वाचनमा कांग्रेसको घोषणापत्र लेख्ने मान्छे अकस्मात पार्टी छाडेर किन हिँड्यो ? केही बुझेको, केही गरौं भन्ने सोच भएको र किञ्चित स्वाभिमान पनि भएको एउटा युवक किन पलायन भयो ? पार्टीका युवा र जुझारु नेताहरूलाई माखा सरी पनि नगन्ने नेतालाई तहल्का पिटेपछि बल्ल होस् आयो। देशमा प्रजातन्त्र आएको ३२ वर्षसम्म निरन्तर एउटैले अवसर लिएपछि अरू अथक योद्धा त्यसै सकिने भए। नेताको त्यही झस्काइ पनि क्षणभंगुर हो। शीर्षस्थ नेताले गुमाउनुपर्ने केही पनि छैन यहाँ। उनले जीवनभर मनग्गे पाए, मनग्गे खाए, मनग्गे सुख र शक्तिको भोग गरे। उनको सुखको मूल्य अकिञ्चन नेपाली जनताले तिरे, देशले तिर्यो। ठूला दलका नेताहरू सुध्रिन कठिन छ। कदाचित सुध्रे पनि सम्हाल्न कठिन छ। नेटो काटिसकेका बटुवा हुन् उनीहरू। उनीहरू सत्कर्ममा फर्के भने पनि पवित्रताको दाबी गर्ने नैतिक आधार गुमिसकेको छ। पछिल्लो निर्वाचन परिणाम राष्ट्रिय स्वतन्त्र पार्टीले अकस्मात हासिल गरेको लोकप्रियताको प्रतिफल होइन। उसको त यो प्रवेश परीक्षा हो। मुख्यकुरा मूलधारका पार्टीका नेताहरूप्रतिको जनवितृष्णाको प्रस्फुटन नै हो। पुराना नेतामाथि जनताको भरोसा टुटेको समय हो यो। शालीन संवैधानिक विद्रोह हो। हुनु जरुरी थियो, भयो। यतिबेला पुराना पार्टीका युवा नेतासमेतको सातो गएको छ। बाँकी रहेको साढे चार वर्षको अवधि रास्वपा सत्तामा जान लालायित हुने सम्भावना छ। रास्वपाले अहिले पाएको जनमत संगठित अभिमत होइन। आशालाग्दो विकल्प फेला पर्यो भने नेपाली जनता मेनु हेर्दासम्म हेरेर अन्त्यमा मम नै अर्डर गर्ने प्रवृत्तिलाई परित्याग गर्न सक्ने रहेछन् भन्ने प्रबल प्रमाण पनि हो यो। जेल नेल भोगेको नेता पो नेता भन्ने भाष्य अब समाप्त भयो। जेल तोडेर भागेको नेताका वीरगाथा सुनेर कोही प्रभावित हुनेवाला छैन यहाँ। अब सशस्त्र विद्रोहले स्थापित गरेका उपलब्धिको गणना गरेर मुट्ठीभर भोट पाउन पनि मुस्किल हुनेछ। यो जनजीविकाको सवालको जमाना हो। गुणस्तरीय शिक्षा, रोजगारी, स्वाभिमानयुक्त मानवीय जीवन र राष्ट्रिय गौरवको जगेर्ना जसले गर्ला, उसैको फलिफाप होला। अब गफ, हँसिमजाक र लफ्फाजी गरेर मात्र आकर्षक छवि निर्माण हुँदैन। रास्वपा अविकल छ, किन्तु अविकार छैन। रास्वपा पनि यही समाजभित्रबाट निर्माण भएको हो। उसले आफ्नै सदस्यहरूलाई चिन्न बाँकी छ। रास्वपा स्वयंको अनुहार स्वयंसँग परिचित हुन बाँकी छ। अहिले रास्वपा बाल्यावस्थामा छ। केही समयका लागि उसका गल्तीहरूलाई नियतबस नभई भूलबाट भएको भनेर क्षमा पनि प्राप्त हुनेछ। परन्तु चार पाइला हिँडेपछि पनि गल्ती दोहोरिन गयो भने किमार्थ क्षम्य हुने छैन। नेपाली जनता माया गर्नमा मात्र होइन, तिरस्कार गर्नमा पनि उत्तिकै सिपालु छन्। रविको पार्टीलाई भविष्यको सपना देखाउने छुट छैन। राजनीति खाने भाँडो होइन। यो रामरमाइलो गर्ने साधन पनि होइन। राजनीति लोकमंगलका लागि उपयोग गरिने उपकरण मात्र हो। राजनीतिलाई लोकहितका खातिर सत्यम्, शिवम् र सुन्दरम्को साधन बनाउनु जरुरी छ। इमानदारी बिनाको राजनीति फगत खाऊ, पिऊ र मोज गरको पिपासामा सीमित हुनेछ। पुराना राजनीतिक दलका नेताहरू जानेर या नजानेर आन्तरिक एवं वाह्य पिपासामा फस्दै गए। रविको पार्टीले कस्ता खुट्टाले टेक्ला, कस्तो दिमागले सोच्ला र कस्तो मुखले बोल्ला ? पार्टीको हृदयको हरेक स्पन्दनमा इमान र कर्तव्यशीलताको प्रेरणा कस्तो होला ? यी र यस्तै कुरामै पार्टी र देशको भविष्य निर्भर रहनेछ। अहिले एउटा अनिर्णीत उन्मादको दौरमा छ रास्वपा। पार्टीको आवाज बृहत् भइसक्यो किन्तु संगठन छैन। संगठन दिगो राख्न आर्थिक स्रोतको आवश्यकता पर्नेछ। आर्थिक स्रोत जुटाउने सिलसिलामा अनेकौं कम्प्रोमाइज गरिने सम्भावनालाई नकार्न सकिन्न। पार्टीमा एउटै व्यक्तिको प्रभुत्व र हैकम चल्ने सम्भावना प्रबल छ। रविलाई आफू त्यस्तो हैकमवादी होइन जस्तो त लाग्ला नै। परन्तु उनले नो नट अगेन भनेर लल्कारेका बुढा नेताहरूले पनि आफू हैकमवादी भएको कुरा त कहाँ स्वीकारेका छन् र ! जेल नेल भोगेको नेता पो नेता भन्ने भाष्य अब समाप्त भयो ।"
आर्सनल हारेसँगै लिग जित्न म्यानचेस्टर सिटीलाई एक जित काफी,"लन्डन : इङ्लिस प्रिमियर लिगमा आइतबार राति ब्राइटनविरुद्ध घरेलु मैदानमै ०३ को लज्जास्पद हार बेहोरेपछि आर्सनलको उपाधि जित्ने सपना करिब समाप्त भएको छ। घरेलु मैदानमा भएको खेलमा ब्राइटनविरुद्ध निरीह देखिएको आर्सनलले पहिलो हाफ गोलविहीन बराबरी खेलेको थियो। तर, जुलियो इन्सिसोले ५१औं मिेनटमा गरेको गोलसँगै भ्रमणकारी ब्राइटनले अग्रता लिएको थियो। निर्धारित ९० मिनेटको खेल सकिन चार मिनेट बाँकी रहँदा डेनिज उन्डावले गोल गर्दै ब्राइटनको अग्रता दोब्बर पारेका थिए। घरेलु टिमविरद्ध हाबी बनेको ब्राइटनका लागि इन्जुरी समयमा पुन पेर्भिस इस्टुपिनियानले गोल गर्दै ०३ को जित सुनिश्चित गरे। जितसँगै ३४ खेलबाट ५८ अंक जोडेको ब्राइटनले अर्को सिजन युरोपेली फुटबल खेल्ने सम्भावना कायम राखेको छ। छैटौं स्थानको ब्राइटन पाँचौं स्थानको लिभरपुलभन्दा चार अंकले पछाडि छ। तर, लिभरपुलले एक खेल धेरै खेलेको छ। पराजित आर्सनलले लिग लिडर म्यानचेस्टर सिटीसँग अंक दूरी घटाउने मौका गुमाएको छ। सिटीभन्दा एक खेल धेरै खेलेको आर्सनल ८१ अंक जोडेर दोस्रो स्थानमा छ। शीर्ष स्थानको सिटीको ३५ खेलबाट ८५ अंक छ। सिटीले जारी सिजनका बाँकी तीनमध्ये एक खेलमा मात्रै जित निकाले पनि लिग च्याम्पियन बन्ने छ। आइतबार राति नै भएको खेलमा सिटीले एभर्टनलाई ०३ गोलको नतिजामा पराजित गरेको थियो।"
पोग्बा फेरि घाइते,"रोम : करिब एक वर्षपछि मैदानमा फर्किएका युभेन्टसका मिडफिल्डर पाउल पोग्बा फेरि घाइते भएका छन्। आइतबार राति घरेलु मैदानमा क्रेमोनेसीविरुद्धको खेलमा पोग्बा सुरुआती ११ मा थिए। तर, २४ मिनेटपछि नै उनलाई चोटका कारण सब्स्टिच्युट गर्नु परेको थियो। फ्रान्सका ३० वर्षीय मिडफिल्डर पोग्बा तन्किएर बल नियन्त्रण गर्ने क्रममा पुनः घाइते भएका थिए। निकोलो फागियोली र ग्लेइसोन ब्रिमरले गोल गरेसँगै युभेन्टस २० ले विजयी भएको थियो। हामी सबै निराश छौ, उनी राम्रो खेलिरहेका थिए, युभेन्टसका मुख्य प्रशिक्षक मासिमिलियानो अलेग्रीले भने, यो दुखद् कुरा हो, किनभने उनले पुनरागमन गर्न धेरै मेहेनत र वलिदान गरेका थिए। धेरै समयपछि खेल्न गाह्रो हुने र सुुरुआती ११ मा झनै कठिन हुने अलेग्रीले बताएका थिए। गत वर्षको अप्रिलमा म्यानचेस्टर युनाइटेडका लागि लिभरपुलविरुद्ध पहिलो रोजाईमा परेका पोग्बा क्रेमोनेसीविरुद्ध मात्रै सुरुआती ११ मा परेका हुन्। जितसँगै ३५ खेलबाट ६९ अंक जोडेको युभेन्टस सिरी एको दोस्रो स्थानमा छ। समान खेलबाट ८३ अंक जोडेको नेपोली इटालियन च्याम्पियन बनिसकेको छ। समान खेलबाट २४ अंक जोडेको क्रेमोनेसी रेलिगेसनबाट बच्न संघर्षरत छ।"
बार्सिलोना २७ औं पटक ला लिगा च्याम्पियन,"सन् २०२१ मा लियोनेल मेसीले बार्सिलोना छाडेपछिको पहिलो ला लिगा उपाधि हो। मड्रिड : रोबर्ट लेवान्डोस्कीको दुई गोलप्रेरित बार्सिलोना आइतबार राति इस्पान्योललाई २४ गोलको नतिजामा पराजित गरेसँगै २७ औं पटक स्पेनिस ला लिगा च्याम्पियन बनेको छ। इस्पान्योलको मैदानमा भएको खेलको ११औं मिनेटमा लेवान्डोस्कीले गोल गर्दै भ्रमणकारी बार्सिलोनालाई अग्रता दिलाएका थिए। यस्तै, पेड्रीले २०औं मिनेटमा गरेको गोलसँगै बार्सिलोनाले अग्रता दोब्बर पारेको थियो। पहिलाले हाफको खेल सकिन पाँच मिनेट बाँकी रहँदा लेवान्डोस्कीले व्यक्तिगत दोस्रो र बार्सिलोनाका लागि तेस्रो गोल गरेका थिए। दोस्रो हाफको सुरुआतमै पुनः गोल खाएको इस्पान्योल ५५ मिनेट नबित्दै ०४ ले पछि परेको थियो। जुलेस कोन्डेले ५३औं मिनेटमा गोल गरेसँगै इस्पान्योल चार गोल पछि परेको थियो। तर, जाभी पाउडोले ७३ तथा होसेलुले इन्जुरी समयमा एकगोल फर्काए पनि इस्पान्योलको हार टार्न पर्याप्त भएन। जितसँगै बार्सिलोनाले ८५ अंक जोडेको छ। जुन दोस्रो स्थानको रियाल मड्रिडभन्दा १२ अंक धेरै हो। तर, ला लिगामा अब सर्वाधिक १२ अंकका लागि खेल मात्रै बाँकी रहेसँगै २७ औं पटक बार्सिलोना च्याम्पियन बन्यो। सन् २०२१ मा लियोनेल मेसीले बार्सिलोना छाडेपछिको पहिलो ला लिगा उपाधि हो।"
कोसी प्रदेश सरकारको आयोजनामा विराटबर्जु हाफ म्याराथन हुँदै,"विराटनगर : खेलकुदका माध्यमबाट पर्यटन प्रवर्द्धन गराउने उद्देश्यले कोसी प्रदेश सरकारले पहिलो पटक विराटबर्जु हाफ म्याराथन प्रतियोगिताको आयोजना गर्ने भएको छ। प्रदेशको पर्यटन, वन तथा वातावरण मन्त्रालयले सोमबार पत्रकार सम्मेलनको आयोजना गरेर आगामी शनिबार आयोजना हुने खुला प्रतियोगिताको तयारी तीव्र पारिएको जनाएको छ। खुला दौडमा सहभागी हुने धावकको नाम दर्ता र संकलन मोरङ एथलेटिक्स संघले गरिरहेको छ। मोरङको भेडियारीस्थित ऐतिहासिक विराट राजाको दरवार क्षेत्रदेखि सुनसरीको बर्जु तालसम्म लगभग २३ किलोमिटर दूरी तय गरेर प्रतियोगिता आयोजना गर्न लागिएको मन्त्रालयका सचिव डा सञ्जीव राईले जानकारी दिए। उनका अनुसार प्रतियोगितामा सहभागिता जनाउने धावकको विवरण उपलब्ध गराउन कोसी प्रदेश प्रहरी कार्यालय विराटनगर, सुनसरीको पकलीमा रहेको सशस्त्र प्रहरीको वराह बाहिनी मुख्यालय, नेपाली सेनाको पूर्वी पृतना हेड क्वाटर इटहरी, ७ वटै प्रदेश तथा कोसी प्रदेशका १४ वटै जिल्लाका एथलेटिक्स संघलाई पत्राचार गरिसकिएको छ। अन्य इच्छुकले पनि म्याराथनमा सहभागी हुन पाउने व्यवस्था गरिएको छ। धावकको नामावली दर्ताको समय अगामी जेठ ४ गते दिउँसो ४ बजेसम्मका लागि तोकिएको राईले बताए। एथलेटिक्स संघका पूर्वकेन्द्रीय अध्यक्ष किरण गिरीले पुरुष र महिलातर्फ बढीमा १ सय जनाको सहभागिताका लागि आह्वान गरिएको जानकारी दिए। उनका अनुसार विराटनगर महानगरपालिका१८ स्थित विराट राजाको दरवार क्षेत्रबाट दौड सुरु हुने छ। दौड अवधिभर स्वास्थ्य सेवाका लागि कोसी अस्पतालको सहयोगमा २ वटा एम्बुलेन्स र ११ जना स्वास्थ्यकर्मी परिचालन हुने गिरीले बताए। विराट राजाको दरवार संग्रहालयबाट शनिबार बिहान ६ बजे सुरु हुने दौडका लागि विराटनगर भन्सार (आईसीपी), कोसी लोकमार्ग, रोडशेष, बसपार्क, जनआन्दोलन चोक, भट्टीमोड चोक, केसिलया रोड, भीमपुर, रामगन्ज रोड, गोपी चोक, शुक्रबारे, चिमडी हुँदै बर्जु तालसम्मको रुट तय गरिएको छ। सुरक्षाका लागि नेपाल र सशस्त्र परिचालन गरिने तथा ट्राफिक एवं रुट व्यवस्थापनका लागि ट्राफिक प्रहरी खटाइने भएको छ। दौडमा सहभागी धावकलाई म्याराथन उद्घाटनस्थलसम्म पुर्याउन विराटनगरको शहीद रंगशालाबाट २ वटा बसको व्यवस्था गरिएको मन्त्रालयले जनाएको छ। मोरङ एथलेटिक्स संघको प्राविधिक सहयोगमा आयोजना हुने खुला प्रतियोगिताको उद्घाटन प्रदेशको पर्यटन, वन तथा वातावरण मन्त्री जीवन आचार्यले गर्ने तय भएको छ। मन्त्री आचार्यका स्वकीय सचिव कपिल सुनारका अनुसार प्रतियोगितामा प्रथम हुनेले १ लाख, द्धितीय हुनेले ७५ हजार र तृतीय हुनेले ५० हजार नगद पुरस्कार पाउने छन्। त्यसबाहेक ३ जनालाई जनही १५ हजार रूपैयाँका दरले सान्त्वना पुरस्कार प्रदान गरिने सुनारले बताए। उनका अनुसार महिलातर्फ ५ किलोमिटरको सडक दौड पनि आयोजना गरिने छ। त्यसमा प्रथमले २५, द्वितीयले २० हजार र तृतीय हुनेले १५ हजार रूपैयाँ नगद पुरस्कार पाउने छन्। दौड विराट राजाको दरवार क्षेत्रबाट सुरु हुने छ। खुला म्याराथन र महिलातर्फको सडक दौड एउटै समयमा सुरु हुने छ, सुनारले भने, ५ किलोमिटर दूरी पार गरेपछि महिलातर्फको विजेता घोषणा गरेर म्याराथनलाई निरन्तरता दिइने छ। प्रतियोगिता आयोजना र सम्पन्न गर्नका लागि मन्त्रालयका सचिव डा राईको संयोजकत्वमा १४ सदस्यीय मूल समारोह समिति गठन गरिएको छ। नेपाल र सशस्त्र प्रहरीका प्रदेश प्रमुखहरू डीआईजी राजेशनाथ बास्तोला र अन्जनीकुमार पोखरेललगायत समितिका सदस्य छन्। राईका अनुसार प्रतियोगिता सम्पन्न गर्न १० लाख रूपैयाँ खर्च हुने अनुमान गरिएको छ।"
९४ वर्षपछि सिन्धुलीगढी दरबार पुनर्निर्माण,"सिन्धुलीगढी : भत्किएर भग्नावषेशमा परिणत भएको ऐतिहासिक महत्वको सिन्धुलीगढी दरबार ९४ वर्षपछि पुरानै शैलीमा पुनर्निर्माण गरिएको छ। संरक्षण अभावमा करिब ६ दशक यता भग्नावशेषमा परिणत भएको सिन्धुलीगढी दरबार पुनर्निर्माणपछि चिटिक्क पारिएको छ। कमलामाई नगरपालिका३ गढी दरबार पहिले दुईतले सेतो रंगको कौसी र बुर्जाहरू तथा झ्यालहरूले भरिभराउ थियो। बुइँगलसहित दरबारमा ३१ वटा कोठाहरू थिए। स्नानघर र शौचालय छुट्टाछट्टै थिए। दरबारको वरपर पहरा घरहरू पनि थिए। अहिले पनि पुरानै शैलीमा दरबार पुनर्निर्माण गरिएको छ। लोकगायक स्व कृष्णविक्रम थापाले गाएको सिन्धुलीगढी घुमेर हेर्दा, सुन्तलीमाई, कतिमा राम्रो दरबार, मार्यो नि मायाले मार्यो गीतको शब्दजस्तै वर्णनलायक बनेको छ। लोकगायक थापाले २०३६ सालमा रेडियो नेपालले आयोजना गरेको राष्ट्रव्यापी लोकगीत प्रतियोगितामा सिन्धुलगढी दरबारको वर्णन गरी गाएको गीतले पहिलो स्थान हात पारेको थियो। त्यसबेला थापाको गीत र दरबारको ऐतिहासिक महत्वले जति चर्चा पाएको थियो, संरक्षण अभावमा भत्किएर भग्नावशेषमा परिणत भएको थियो। ९४ वर्षपछि बागमती प्रदेश सरकारको चार करोड ३८ लाख ९९ हजार पाँच सय २२ रुपैयाको लागतमा गढी दरबार पुनर्निर्माण गरिएको हो। दरबार ९४ वर्षअघि १९८६ कात्तिक २८ गते तत्कालीन श्री ३ महाराज जंगबहादुर राणाका भाइ बमबहादुर राणाका छोरा बमवीरविक्रम राणाले निर्माण गरेको बताए पनि दरबार बडाहाकिम र सेना बस्न निर्माण गरिएको शिलालेखमा उल्लेख छ। दरबारको पुनर्निर्माण २०७९ जेठ १६ भित्र सक्ने सम्झौता भए पनि कोभिडका कारण पुनर्निर्माणको काम केही ढिलाई भएको कमलामाई नगरपालिकाका नगरप्रमुख उपेन्द्रकुमार पोखरेलले जानकारी दिए। अहिले दरबारलाई पुरानै शैलीमा पुनर्निर्माण सम्पन्न भएपछि बेहुलीझै सिंघारिएर चिटिक्क भएको छ। सिन्धुलीगढी दरबार पुरानै लयमा फर्किएको छ, नगर प्रमुख पोखरेलले भने। सिन्धुलीगढी दरबारलाई २००४ सालमा राणा शासनको अन्त्यपछि राष्ट्रिय स्वामित्वमा ल्याइएको थियो।"
कर्णालीमा बजेटका विषयमा छलफल सुरु,"वीरेन्द्रनगर : कर्णाली प्रदेश सरकारले नयाँ आर्थिक वर्ष २०८००८१ का लागि ल्याउने बजेटका विषयमा औपचारिक रूपमा छलफल सुरु गरेको छ। प्रदेश सरकारका आर्थिक मामिला तथा योजना मन्त्री बेदराज सिंहले सोमबार मन्त्रालयमा पत्रकारहरूसँग सुझाव माग्दै नयाँ बजेटका सम्बन्धमा औपचारिक छलफल प्रारम्भ गरेका हुन्। गाउँमा योजना पार्ने आश्वासन दिँदै राजनीतिक दलका नेता तथा कार्यकर्ताहरूले बिचौलियाको रूपमा अर्बौ रकम उठाउने गरेको, वितरणमुखी बजेटले कर्णालीको विकासले गति नपाएको लगायतका पत्रकारहरूका जिज्ञासामा मन्त्री सिंहले आफूले बिचौलिया विरुद्ध कठोर बनेर उत्पादनमुखी बजेट ल्याउने प्रतिबद्धता जनाए। उनले भने, 'बजेट जनमैत्री, उत्पादनमुखी र कर्णालीको मुहार फेर्ने अठेटका साथ आउँछ। ढुक्क हुनुस्। नयाँ बजेटमा कोही कसै नेता वा बिचौलियाहरूको प्रभाव पर्न दिन्न। बजेटमा कर्णालीको समग्र सञ्चार क्षेत्रको विकास र प्रवर्द्धनका लागि मिडिया विकास कोष बनाएर सञ्चार क्षेत्रसँग सम्बन्धी ठोष कार्यक्रमहरू पनि समावेश गर्नेछु।' उनले अहिलेको आर्थिक मन्दीका बाबजुत आउने बजेट जनताको भावना र आवश्यकता केन्द्रीत हुने बताए। उनले भने, 'बजेटमा टुक्रे योजना पनि हुँदैनन्। जनताका न्यूनतम आवश्यक्ता र वडातहबाट छनोट भई आएको योजनाहरू समावेश हुनेछन्। जुन योजनाले कुनै पालिका, निर्वाचन क्षेत्र र जिल्लाको महत्व झल्काहोस्। यस्ता खालका योजनाहरूलाई अगाडि बढाइनेछ। कर्णालीमा सुशासन कायम गर्दै विकासको गतिलाई तीव्र रूपमा अगाडि बढाउन प्रदेश सरकार गम्भीर रहेको छ। त्यसका लागि सबै सरोकारवालाहरूको सुझाव पनि लिन थालिएको हो।' संघीय सरकारले कर्णाली प्रदेश सरकारलाई दिने अनुदानमा यो वर्ष कटौती गरेको छ। संघीय सरकारले आगामी आर्थिक वर्ष २०८००८१ का लागि अनुदान कटौती गरेर बजेट सिलिङ पठाएको हो। वित्तीय समानीकरण अनुदान र राजस्व बाँडफाँटको सिलिङ घटाएर पठाएको प्रदेशको आर्थिक मामिला तथा योजना मन्त्रालयले जनाएको छ। जसका कारण प्रदेशको बजेट पनि यो वर्ष घट्ने भएको छ। मन्त्रालयका अनुसार आगामी आर्थिक वर्षका लागि वित्तीय समानीकरण अनुदान अन्तर्गत १० अर्ब १६ करोड बजेटको सीमा अनुमान प्राप्त भएको छ। चालु आर्थिक वर्षको भन्दा करिब ५६ करोड बजेट अनुदान घटेर आएको हो। आर्थिक वर्ष २०७९०८० मा १० अर्ब ७२ करोड वित्तीय समानीकरणतर्फको बजेट सीमा रहेको थियो। हालसम्म प्रदेश सरकारलाई ६ अर्ब २९ करोड ९१ लाख बजेट मात्र प्राप्त भएको छ। एक अर्ब ३४ करोड बजेट प्रदेश सरकारलाई आउन बाँकी छ। वित्तीय समानीकरण अनुदानअन्तर्गत न्यूनतम्, सूत्रमा आधारित र कार्यसम्पादनमा आधारित अनुदान रहन्छ। संघीय सरकारले प्रदेश सरकारलाई कूल चार वटा अनुदान पठाउने गर्छ। जसमध्ये विना कुनै सर्त प्रदेश सरकारले आफ्नो बजेट बनाएर खर्च गर्न सक्ने अनुदान नै वित्तीय समानीकरण अनुदान हो। यस्तै संघीय सरकारले राजस्व बाँडफाँटतर्फ आगामी आर्थिक वर्ष २०८००८१ को लागि आठ अर्ब ८४ करोडको अनुमानित बजेट सिलिङ प्रदेशलाई पठाएको छ। चालु आर्थिक वर्षमा उक्त शीर्षकमा नौ अर्ब दुई करोड बजेट सिमा रहेको थियो। हालसम्म प्रदेश सरकारलाई राजस्व बाँडफाँडतर्फको पाँच अर्ब १२ करोड बजेट मात्र प्राप्त भएको मन्त्रालयले जनाएको छ। आगामी असारसम्म उठ्ने राजस्व अनुपातका आधारमा राजस्व बाँडफाँड भइ आउने भएकाले यसको सीमा भने बढ्न पनि सक्नेछ। चालु आर्थिक वर्षमा विभिन्न शीर्षकमा बजेट सिमा घटेर आए तापनि खर्च कटौती गरेर बजेटको आकार धेरै नघटाउने तयारी सरकारको छ। विषयगत मन्त्रालयलाई बजेटको सिमाले कहिले नपुग्ने र विनियोजित बजेटसमेत समयमा खर्च गर्न नसक्ने प्रवृति छ। जसले गर्दा मन्त्रालयहरूको विनियोजन कुशलता कमजोर देखिन्छ। हालसम्म प्रदेश सरकारको कूल बजेट २९ दशमलव ७२ प्रतिशत खर्च भएको छ। चालुतर्फ ३६ दशमलव ७४ र पुँजीगत २५ दशमलव ०२ प्रतिशत बजेट मात्र खर्च भएको हो। यसैगरी प्रदेशको आन्तरिक आम्दानी ७१ करोडको लक्ष्य राखिएको छ। हालसम्म ४८ करोड १९ लाख मात्र आन्तरिक आम्दानी भएको छ।"
तरकारी खेतीबाटै करोडौँको मालिक,"सन्धिखर्क : सन्धिखर्क नगरपालिका८ का कृषक पुष्कर बञ्जाडेले घोचेखोलामा रहेको हाइटेक प्रविधिभित्र टमाटर मात्रै अहिले एक हजार ८०० बोट लगाएका छन्। लटरम्मै टमाटर फलेको छ। हाइटेक प्रविधिबाट टमाटरखेती सुरु गरेका उनले एउटा हाइटेकमै लगाएको टमाटर खेतीबाट सात लाख रुपैयाँ बराबरको टमाटर उत्पादन गर्ने लक्ष्य लिएका छन्। एकै बोटमा झण्डै १५ केजी टमाटर फल्ने बञ्जाडेको भनाइ छ। दैनिक तीनचार क्विन्टल टमाटर बेचिरहेका उनको टमाटरले बजार पनि राम्रो पाएको छ। प्रतिकेजी ४० देखि ५० सम्म थोक मूल्यमा टमाटरका साथै तरकारी पनि दैनिक १० हजार रुपैयाँको तरकारी सन्धिखर्क बजारमा बिक्री गरिरहेका छन्। बञ्जाडेले २५ रोपनी बारी र सात रोपनी खेतमा तरकारी खेती गर्दै आएका छन्। अन्नखेती गर्न छाडेर व्यावसायिक मौसमी तथा बेमौसमी तरकारी खेतीबाट वर्षमा १५१६ लाख रुपैयाँ आम्दानी हुँदै आएको छ। उनले गरेको देखासिकीबाट सिंगो गाउँ नै तरकारी खेतीमा लागेको छ। बञ्जाडेले भने, 'अन्न हुने यस्ता बारीमा तरकारी खेती गर्छुभन्दा बुद्धि बिग्रेको मान्छे भनेर इर्ष्या गर्थे तर तरकारीबाट राम्रो आम्दानी भएपछि तिनै गाउँलेले मेरो देखासिकी गरेर तरकारी खेती र गाईपालनलाई मुख्य पेसा बनाएका छन्।' ५० वर्षीय किमडाँडाका बञ्जाडे जिल्लाकै नमुना कृषक हुन्। सामान्य परिवारका जन्मिएका उनलाई २०३९ सालमा एसएलसी उत्तीर्ण गरेपछि सरकारी निकायमा स्थायी जागिर खाने अवसर पाउँदा पनि जागिरतिर इच्छा जागेन। महिना पुगेपछि पाइने तलबको जागिर सबैभन्दा टाउको दुखाइ बन्यो। जागिरभन्दा उत्पादनमुलक अर्को पेसामा लाग्ने सोच बनाएका बञ्जाडेले तरकारी खेतीबाटै वार्षिक लाखौँ रुपैयाँ कमाएका छन्। उनले भने, 'गरेपछि जे काममा पनि सफलता मिल्छ निरन्तर काम गरिरहनुपर्छ अहिले बारीमा आलु, बन्दागोभी, टमाटर, काँक्रोलगायत तरकारी उत्पादन भइरहेका छन्। सुरुमा सानो लगानीबाट तरकारी खेतीको सुरुआत गरेका उनलाई पाँच करोडभन्दा बढीको मालिक बन्न सफलता मिलेको छ। किमडाँडाको पाखोबारीमा अहिले मौसमी तथा बेमौसमी तरकारी बाह्रैमास उत्पादन भइरहेको छ। तरकारीबाट वर्षमा १० लाख सजिलै कमाएपछि सन्धिखर्कमा तीनतले घर बनाएका बञ्जाडेले तीन करोडभन्दा बढीको घर र घडेरी जोडिसकेका छन्। यिनै भिरका बारीमा माटोसँग लडेर करोडपति बन्ने सपना पूरा भएको उनले बताए। पाखो बारीमा तरकारीका लागि सिँचाइको पनि साहै समस्या छ। बारीमा आकाशे पनि सङ्कलन गर्न ५० हजार लिटरको आकाशे पानी सङ्कलन गर्ने पोखरी ४० हजार लिटरको ट्यांकी बञ्जाडेले बनाएका छन्। त्यहीँबाट सिँचाइ हुन्छ। गाउँबाट रोजगारीका लागि विदेश जाने युवालाई तरकारी र जर्सी गाई पाल्न सुझाव दिएर धेरै यतातिर तानिएका छन्। वर्षात्को समयमा उनले उत्पादन गरेको तरकारी दुई वर्षअघि भारतको दिल्लीसम्म पुगेको थियो। 'अत्यन्तै दुःख गरेर उत्पादन गरेको तरकारी दिल्लीसम्म पुग्दा त्यसबेला मलाई सबैभन्दा गर्व भयो,' पुष्करनाथले भने, 'पहाडको तरकारी पोषिलो र स्वादिलो मान्दै सीमानाकाका व्यापारी घरमै आए र त्यो तरकारी दिल्ली पुर्याए।'"
आगामी वर्षको कार्यक्रम पेस गर्न काठमाडौं महानगरको निर्देशन,"काठमाडौं : काठमाडौं महानगरपालिकाले आगामी आर्थिक वर्षका कार्यक्रम तर्जुमा गरेर जेठ १० गतेभित्र पेस गरिसक्न विभागीय प्रमुखलाई निर्देशन दिएको छ। कामपाको प्रमुख प्रशासकीय अधिकृत वसन्त अधिकारीले आइतबार विभागीय प्रमुखहरुको बैठकमा चालु आर्थिक वर्षको सिलिङ नबढ्ने गरी, कार्यान्वयन योग्य कार्यक्रम तर्जुमा गर्न विभिगीय प्रमुखहरुलाई निर्देशन दिएका हुन्। 'महानगर गौरवका योजना के हुन सक्छन् ? सोच र परिकल्पना पत्र निर्माण गर्नुहोस्', अधिकारीले भने, 'हामीले महानगर कस्तो बनाउन चाहेका छौँ। कार्यक्रमबाट देखिनुपर्छ। यी कार्यक्रम नागरिकसँग जोडिने खालका हुनुपर्छ। कार्यान्वयन योग्य हुनुपर्छ।' आर्थिक वर्ष २०८०८१ अधुरा योजना पूरा गर्ने वर्ष हुने र त्यसपछि कुनै पनि अधुरा योजना बाँकी नरहने गरी कार्यक्रम तर्जुमा गर्न पनि बैठकमा उनले जोड दिए। त्यसैगरी, कामपाका विभागहरु काठमाडौँ प्लाजामा सार्ने विषयले बैठकमा लामो समय लिएको थियो। अहिलेसम्ममा प्रमुख प्रशासकीय अधिकृतको कार्यकक्ष र सचिवालय, प्रशासन विभाग, सामाजिक विकास विभाग, स्वास्थ्य विभाग, कानुन तथा मानव अधिकार विभाग, विपद् व्यवस्थापन विभाग, वातावरण व्यवस्थापन विभाग, आन्तरिक लेखापरीक्षण एकाइ, खरिद एकाइ प्लाजामा सरिसकेका छन्। अन्तर्राष्ट्रिय सम्बन्ध सचिवालय आगामी जेठ ३ गतेभित्र, सहकारी विभाग जेठ ६ गतेभित्र, सहरी व्यवस्थापन विभाग जेठ ८ गतेभित्र प्लाजामा सरिसक्ने योजना कामपाको छ। कार्यालय सार्ने निहुँमा कुनै पनि सेवा रोकिनुहुन्न। सेवामा कोही पनि सेवाग्राहीले दुःख पाउनु हुँदैन। बैठकमा प्रमुख प्रशासकीय अधिकृत अधिकारीले, प्लाजामा सहयोग कक्ष स्थापना गरेर सेवाग्राहीले सूचना दिने र सहयोग उपलब्ध गराउने बताए। सहायता कक्षबाटसम्बन्धी जानकारी र सहयोग प्राप्त हुनेछ। प्लाजाको बाहिर सेतो पृष्ठभूमिमा रातो अक्षरले महानगरपालिका लेखेको बोर्ड राखिसकिएको छ। भित्र विभागहरुको सङ्केतका लागि हरियो पृष्ठभूमिमा सेतो अक्षरले नाम लेखिनेछ। हरेक तलामा कुन कुन विभाग छन् नाम लेखिनेछ। यही वैशाखदेखि नै कामपाको १४ वटै विभागले काठमाडौँ प्लाजाबाट सेवा दिने भने पनि यस अघि रहेका केही कार्यालयहरु अयन्त्र नसरेकाले समस्या भएको कामपाको भनाइ छ। रासस"
गोकुलगंगा गाउँपालिकाको बजेट करिब ५६ प्रतिशत खर्च,"गाउँपालिकाले मिनरल वाटर, चाउचाउ फ्याक्ट्री, प्रेसलगायतका उद्योग स्थापना गर्ने भनि बजेट विनियोजन गरेपनि योजनामै सीमित सेवाग्राहीले गुनासो गरेका छन्। गाउँपालिकाका कर्मचारी समयमै कार्यालय नआउने, कार्यालय समयमा कर्मचारी कार्यालयमा नभेटिदा सेवाग्राहीले सास्ती खेप्नु परेको पनि गुनासो गरेका छन्। रामेछाप : गोकुलगंगा गाउँपालिकाले चालु आर्थिक वर्षको लागि विनियोजना गरेको बजेट ९ महिनामा करिब ५६ प्रतिशत बजेट खर्च गरेको छ। गाउँपालिकाको दोस्रो चौमासिक सार्वजनिक सुनुवाइ कार्यक्रममा प्रगति प्रतिवेदन प्रस्तुत गर्दै गाउँपालिकाका प्रमुख प्रशासकीय अधिकृत होमबहादुर थापाले चालुतर्फ २२ करोड ५ लाख ९३ हजार ९ सय १४ रुपैयाँ र पूँजीगततर्फ १४ करोड ४६ लाख ९६ हजार ४ सय १४ रुपैयाँ बजेट खर्च भएको जानकारी दिए। ६५ करोड २९ लाख ४६ हजार बजेटमध्ये गाउँपालिकाले चालु र पूँजीगत दुबै तर्फ गरी ३६ करोड ५२ लाख ९० हजार ४ सय रुपैयाँ खर्च गरेको छ। यो रकम कूल बजेटको ५५९४ प्रतिशत हो। गोकलुगंगा गाउँपालिकाले ससर्तसहित शिक्षामा १ करोड ८८ लाख बजेट ल्याएकोमा १ करोड १४ लाख ३१ हजार ६६१ रुपैयाँ खर्च गरेको छ। सर्सतसहित पूर्वाधारमा २२ करोड ४९ लाख ५६६ रुपैयाँ बजेट विनियोजना भएकोमा ९ महिनामा ११ करोड ५५ लाख ९९ हजार रुपैयाँ खर्च भएको प्रमुख प्रशासकीय अधिकृत थापाले बताए। त्यसैगरी कृषिमा ५० लाख रुपैयाँ बजेट विनियोजन भएकोमा १४ लाख ३९ हजार ३ सय ६० रुपैयाँ खर्च भएको गाउँपालिकाले जनाएको छ। गाउँपालिकाका प्रतिनिधिहरु वडावडामै गएर योजना सम्झौता गरी समयमै कार्यान्वय गरेकाले ठूला र क्रमागतबाहेकका योजनाहरु जेष्ठ महिनाभित्रै सम्पन्न गर्ने गरी काम भइरहेको पनि थापाले बताए। शिक्षा, स्वास्थ्य, कृषि, पर्यटन, जलविद्युत र पूर्वाधार, सुन्दर समुन्नत र समृद्ध गोकुलगंगा निर्माण भन्ने नारालाई साकार पार्न गाउँपालिका लागिपरेको गाउँपालिकाले जनाएको छ। गाउँपालिकाले मिनरल वाटर, चाउचाउ फ्याक्ट्री, प्रेसलगायतका उद्योग स्थापना गर्ने भनि बजेट विनियोजन गरेपनि योजनामै सीमित सेवाग्राहीले गुनासो गरेका छन्। गाउँपालिकाका कर्मचारी समयमै कार्यालय नआउने, कार्यालय समयमा कर्मचारी कार्यालयमा नभेटिदा सेवाग्राहीले सास्ती खेप्नु परेको पनि गुनासो गरेका छन्। गोकुलगंगा गाउँपालिकामा रहेका सिद्धार्थ बैंकले काम उपभोक्तालाई दुःख दिने काम गरेको स्थानीयले गुनासो गरेका छन्। एउटा खाता खल्न पनि बैंकले १ हप्ता लगाइदिँदा उपभोक्तम मारमा परेको गुनासो आएको छ। गोकुलगंगा गाउँपालिका अध्यक्ष काजीबहादुर खड्काले आफूहरू पालिकालाई समृद्ध बनाउने यात्रामा रहेको बताए। कर्मचारीहरु समयमै कार्यालय नआउने र कार्यालय समयमै बाहिर हिँड्ने गरेको स्वीकार गर्दै कर्मचारीलाई सचेत गराइसकिएको बताए। अनुदानमा अनुदानका कार्यक्रम प्रभावकारी बन्न नसकेको भन्दै अध्यक्ष खड्काले आगामी दिनमा पुनर्विचार गरेर योजना तय गर्ने बताए। अध्यक्ष खड्काले स्थानीय कला, धर्म, धार्मिक स्थल, सडक, शिक्षा, पर्यटन, खानेपानी, कृषि लगायतमा गाउँपालिकाले प्राथमिकता दिएर काम गरिरहेको बताए।"
स्टक ब्रोकर आरोपप्रत्यारोपमा,"काठमाडौं : नेपाल धितोपत्र बोर्डबाट लाइसेन्सका लागि आशयपत्र (एलओआई) पाएका नयाँ ब्रोकर कम्पनी संगठित बनेका छन्। सागर ढकालको नेतृत्वमा नयाँ स्टक ब्रोकर एसोसिएसन नेपाल स्थापना गर्ने घोषणा गर्दै उनीहरूले इतिहासमै पारदर्शी ढंगले ब्रोकर लाइसेन्स बाँडिएको भन्दै त्यस्तो कामको विरोध नगर्न पुराना ब्रोकर कम्पनीलाई चेतावनी दिएका छन्। सञ्चालनमा रहेका ब्रोकरहरूको संस्था स्टक ब्रोकर्स एसोसिएसन अफ नेपालले विज्ञप्ति जारी गर्दै नयाँ ब्रोकरलाई लाइसेन्स दिने प्रक्रियामा अनियमितता भएको आरोप लगाएको थियो। नयाँ स्टक एक्सचेन्जलाई लाइसेन्स दिने प्रक्रिया रोक्ने प्रधानमन्त्रीको निर्देशनको प्रशंसा गर्दै एसोसिएसनले अनियमितताको छानबिन गर्न माग गरेको थियो। सीमित समूहलाई लाभ हुने गरी बिनाअध्ययन र बिनाऔचित्य ऐन नियममा आफूलाई चाहिने गरी संशोधन गर्दै लाइसेन्स बाँडेको स्टक ब्रोकर्सले आरोप लगाएको थियो। सञ्चालनमा रहेका ब्रोकरहरूको संघसँग समानान्तर संघ स्थापना गर्ने निर्णय गर्दै एलओआई पाएका ४३ ब्रोकरले भनेका छन्, आफ्नो सिन्डिकेट एवं एकाधिकार कायम हुनुपर्छ भन्ने संकुचित मानसिकताका साथ पुँजी बजारमा संलग्न धितोपत्र दलाल व्यवसायीको भ्रामक, कपोलकल्पित, आधारहीन आरोप लगाउँदा ५६ लाख लगानीकर्ताले गरेको अपेक्षामाथिको तुषारापात भएको हाम्रो ठहर छ। प्रस्तावित संघमा सागर ढकालको संयोजन प्रस्ताव गरिएको छ भने संघमा ११ सदस्यीय कार्यसमिति बन्नेछ। नेपाल धितोपत्र बोर्डले तीन पटक गरी ४३ नयाँ धितोपत्र दलाल तथा व्यापारी कम्पनीलाई पूर्वस्वीकृति (आशयपत्र) प्रदान गरेको हो। बोर्डको यस्तो कार्य पुँजी बजारको विकास तथा विस्तारमा थप नयाँ कोसेढुंगा कायम हुने अपेक्षा पुँजीबजारमा संलग्न विभिन्न निकाय एवं संघ संस्था, संलग्न लगानीकर्ताको हकहितका लागि कार्यरत संघसंगठन तथा बजारमा प्रवेश गरेका करिब ५६ लाख लगानीकर्ताले पूर्ण विश्वास गरेको आशयपत्र पाएका ब्रोकरहरूको ठहर छ। नयाँ ब्रोकरहरूको प्रस्तावित संगठनले जारी गरेको विज्ञप्तिमा भनिएको छ, नेपालको इतिहासमा पहिलो पटक समय सीमा तोकेर, तोकेको समय सीमाभित्र सम्पूर्ण कार्यहरू सक्दै पूर्ण रूपमा पारदर्शी ढंगबाट सबै प्रक्रियाहरू सम्पन्न गरी कार्य अगाडि बढाएको देखेको र सो उपर हामीहरूले कुनै खर्च गर्नु नपरेको सम्भवतः यो नै पहिलो घटना हो। नयाँ ब्रोकरलाई लाइसेन्स दिने प्रक्रियामा आर्थिक चलखेलको प्रमाण पेस गर्न पनि नयाँ ब्रोकरहरूले पुरानालाई चुनौती पनि दिएका छन्। नेप्सेले २०७९ सालमा गरेको अध्ययनले १ सय ७८ ब्रोकर कम्पनी थप्न सकिने तथ्य उजागर गरेको दाबी पनि उनीहरूले गरेका छन्। ५६ लाख डिम्याट खाता, दोस्रो बजारका लगानीकर्ता नै २० लाख पुगिसकेको अवस्थामा ५० ब्रोकरहरूले बजार धान्नै नसक्ने दाबी उनीहरूको छ। आर्थिक वर्ष २०७४०७५ मा वर्षभरिमा १२ अर्ब रुपैयाँको सेयर कारोबार हुने गरेकामा आर्थिक वर्ष २०७८०७९ सम्म आइपुग्दा कारोबार रकम सय गुणाले १२ खर्ब पुगेको छ। यस्तै दैनिक कारोबार रकम आर्थिक वर्ष २०७४०७५ मा औसत चार करोड रहेकामा आर्थिक वर्ष २०७८०७९ मा आइपुग्दा यो रकम बढेर दैनिक औसत पाँच अर्ब रुपैयाँमाथि छ। नेप्सेले गरेको अध्ययनले १ सय ७८ धितोपत्र दलाल सदस्य थप गर्न सकिने देखाएको थियो। नेपाल धितोपत्र बोर्डले अहिलेसम्मकै सबैभन्दा बोल्ड निर्णय गर्दै नेपालमा पहिलोपटक ओपन इन्ट्री र ओपन एग्जिटको वातावरण सिर्जना गर्दै हालको ५० ब्रोकरको सिन्डिकेट र एकाधिकार तोड्ने कोसिस गरेको हो। बोर्डले पहिलो पटक खुला रूपमा पुँजी, प्रविधि, दक्षता तथा अनुभवका आधारमा धितोपत्र दलाल तथा व्यापारी छान्ने गरी कार्य अगाडि बढाएको हो। धितोपत्र बोर्डले हाल प्राइभेट इक्विटी, बुक बिल्डिङ तथा साना तथा मझौला कम्पनीको धितोपत्र कारोबारका लागि नयाँ बजार सिर्जना गर्ने वातावरण तयार गर्नुका साथै नेपाल सरकारले समेत दोस्रो बजारमा सूचीकृत हुने कम्पनीको संख्या अभिवृद्धिका लागि नीतिगत रूपमै कार्य गरिरहेको हुँदा आगामी केही वर्षमै सूचीकृत कम्पनीको संख्या पाँच सय नाघ्ने देखिन्छ। तर, अहिलेकै सिन्डिकेट र एकाधिकार कायम रहिरहने हो भने हालका ग्राहकहरू प्रविधि, सेवा र लगानी सुरक्षाका दृष्टिकोणबाट थप जोखिममा रहने निश्चित रहेको नयाँ ब्रोकरहरूको ठहर छ। यसअघि सञ्चालनमा रहेको ब्रोकरहरूको संघले प्रेस विज्ञप्ति जारी गर्दै स्टक लाइसेन्स प्रकरणमा सरकारले चालेको कदमले तरल राजनैतिक अवस्थामा आर्थिक चलखेल र अनियमितता गरी लाभ लिन खोज्ने समूहको प्रयासमा ढुंगा लाग्न पुगेको र भ्रष्टाचारीको मुटुमा ढ्याङ्ग्रो बज्न सुरु गरेको उल्लेख गरेको थियो। एसोसिएसनका अध्यक्ष धर्मराज सापकोटाले जारी गरेको विज्ञप्तिमार्फत अन्तर्राष्ट्रिय प्रचलनमा रहेको आधिकारिक प्रतिनिधि, आधिकारिक एजेन्ट, सबब्रोकर, शाखारहित दलाल सेवा, शाखा विस्तार, आधुनिक प्रविधिको प्रयोग आदि कम लागत तथा सरल नियमन गर्न सकिने वैकल्पिक उपायको अभ्यासै नगरी नयाँ लाइसेन्स वितरण गर्न लागिएको आरोप लगाइएको थियो। विशेषगरी बैंकको सहायक कम्पनीलाई धितोपत्र दलाल र धितोपत्र व्यापारीको अनुमतिपत्र दिनु सेयरबजारमा सीधै भित्री सूचनाको कारोबार गराउनु सरह हुने एसोसिएसनको ठहर छ। एसोसिएसनले एलओआई पाएका प्रायः सबै कम्पनीको संस्थापक सेयरधनीहरू कानुनतः अयोग्य रहेको आरोप पनि लगाएको थियो।"
