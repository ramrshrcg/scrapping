शीर्षक,विवरण
"पर्यटन दशक, छैन तयारी","सरकारले बजेटमार्फत सन् २०२३ देखि सन् २०३२ लाई पर्यटन दशक घोषणा गर्यो। त्यसअन्र्तगत सन् २०२३ मा १० लाख पर्यटक भित्र्याउने र २०२५ लाई पर्यटन विशेष वर्ष मनाउने भनेर घोषणा गरिएको थियो। यस्तो घोषणा गरिएको सात महिना बित्यो। तर, न पर्यटन दशकको कुनै कार्यक्रम बनेका छन्। न त सचिवालय नै गठन भएको छ। त्यतिमात्र होइन, सरकारले पर्यटन दशक कार्यक्रमका लागि बजेट पनि छुट्ट्याएको छैन। सरकारले कार्यक्रम घोषणा गरे पनि तयारी नै गरेको छैन। सरकारको यो गति र शैलीले पर्यटन दशकको कार्यक्रम कसरी सफल होला ? पर्यटन दशक कार्यान्वयन गर्न त्यति अप्ठ्यारो छैन। हामीले सन् २०२० लाई भ्रमण वर्षको घोषणा गरेका थियौं। त्यो बेला तीन दर्जनभन्दा बढी पर्यटक आकर्षक प्याकेज बनाएका थियौ। पर्यटक दशकलाई सफल पार्न पुराना प्याकेजलाई परिमार्जन गर्न सकिन्छ। अधिकांश प्याकेज अहिले पनि काम लाग्ने खालकै छन्। अर्को राम्रो पक्ष के हो भने आन्तरिक पर्यटक पनि फस्टाइरहेको छ। सरकारले राष्ट्रिय कार्यनीति र राष्ट्रिय दृष्टिकोण राखेर अघि बढे पर्यटक दशक सफल बनाउन सकिन्छ। कोभिड पछाडि बिस्तारै पर्यटक बढ्दैछन्। दसैं, तिहारपछिको समयका लागि होटेलको बुकिङ पनि उत्साहजनक छ। गत साता सात सय जना बंगलादेशी एकैपटक नेपाल आए। यसले हाम्रो पर्यटन उद्योगमा राम्रो सन्देश प्रवाह भएको छ। यसले सम्भावना छ भन्ने देखाउँछ। कोभिडको समयको झन्डै तीन वर्ष यो उद्योग प्रायः ठप्प नै भयो। तर, यो क्षेत्रमा नयाँ लगानी थपिने क्रम रोकिएको छैन एकपछि अर्का ठूला र चेन होटल तथा साना होटलहरू पनि थपिँदै गएका छन्। हाल १८ पाँचतारे होटल सञ्चालनमा छन् भने त्यति नै संख्यामा केही वर्षमा सञ्चालनमा आउँदै छन्। पर्यटकलाई दिन सक्ने सुविधा क्षमतामा अभिवृद्धि भएको छ। काठमाडौंमा मात्र होइन पूर्वको झापा, इलामदेखि पश्चिमको धनगढीसम्म नै पाँचतारेलगायत पर्यटकीयस्तरीय होटलहरू सञ्चालनमा आइसकेका छन्। अब सरकारको यो विषयमा राम्रा योजना ल्याएर काम गर्नुपर्छ । ( शाह, होटल संघका अध्यक्ष हुन्) यो पनि पढ्नुहोस पर्यटन दशकको रणनीतिक कार्ययोजना तयार यी हुन् 'पर्यटन दशक' का रणनीतिक योजना पर्यटन दशक : पालो पर्यटकको"
अब आत्मनिर्भर अर्थतन्त्र,"संसदीय प्रतिस्पर्धाबाटै वामपन्थी आन्दोलनको रक्षा भयो । अनि समाजवादको आधारशिला निर्माण हुन पुग्यो । नेपालमा संयुक्त जनआन्दोलनबाटै राजतन्त्रविहीन संघीय लोकतान्त्रिक गणतन्त्र स्थापना भयो। संसदीय प्रतिस्पर्धाबाटै वामपन्थी आन्दोलनको रक्षा गर्दै समाजवादको आधारशिला निर्माण हुन पुग्यो। यी विशिष्ट उपलब्धिहरू विष्णुपुरकट्टीमा भएको त्यो महाधिवेशन नेकपा एमालेको पार्टी जीवनमा मात्रै नभै मुलुकको राजनीतिक इतिहासमै कोशेढुंगा बन्न पुगेकोमा सायदै कसैको विमति होला। देशमा सबै प्रकारको निरंकुशताविरुद्ध र लोकतन्त्र, राष्ट्रियता, जनमुखी विकास, मानव अधिकार, समाजवाद र सामाजिक न्यायको पक्षमा एमालेले ७५ वर्ष लामो लडाइँ लडेको गौरवमय इतिहास बोकेको छ। तर एमालेमाथि नै संसद् विघटनमार्फत लोकतन्त्र मास्न खोजेको भन्ने विवेकहीन आरोप विरोधीले लगाए। विदेशी शक्ति केन्द्रहरूको निर्देशनमा एमाले कब्जा गर्ने र नेपालको कम्युनिस्ट आन्दोलन धराशायी बनाउन चाहनेहरूले नै एमालेलाई संसद्वादप्रति प्रतिबद्ध नरहेको आरोप लगाए। सत्ता जोगाउनकै निम्ति दाहाल सरकारको भ्रष्टाचारीलाई चोख्याउने कार्य नितान्त गलत छ। त्यसैले एमालेको चुनौती नै संसद्लाई बहुमत र अल्पमतरूपी हतियारको रूपमा प्रयोग गरी शक्तिकेन्द्रहरूकै इशारामा मुलुकलाई बन्धक बनाउने षड्यन्त्रलाई चिर्न कसैगरी अपरिहार्य थियो। उक्त घेराबन्दीलाई एमालेले संसद् विघटनमार्फत असफल पारिदिएको सत्यलाई विपक्षीहरूले अतिरञ्जित गरेर व्याख्या गर्नु कसैगरी सही होइन। एमालेलाई अनेकौं लाञ्छनामात्रै लगाउनुभन्दा व्यवस्था परिवर्तनमा खेलेको गौरवमय भूमिकालाई महत्त्वका साथ स्मरण गर्न आवश्यक हुन्छ। २०४६ सालमा वामपन्थी र कांग्रेसबीच सहकार्य गरेर संयुक्त जनआन्दोलनको नेतृत्व गरेको एमालेले दोस्रो जनआन्दोलनमा पनि नेतृत्वदायी भूमिका खेल्यो। राजाले दिएको कयौं धोकाका बाबजुद संवैधानिक राजतन्त्रको एजेन्डाबाट कांग्रेस टसकोमस भएको थिएन। कयौं अपमानका बीच पनि राजतन्त्रको एजेन्डालाई नछोडेको कांग्रेसलाई गणतन्त्रको कित्तामा उभ्याउने कार्य एमालेले नै गरेको कुरालाई विदितै छ। अर्कोतर्फ बन्दुकको नालबाट सत्ता जन्मिन्छ भन्ने माओवादीलाई लोकतन्त्र र संसदीय प्रणालीप्रति प्रतिबद्ध बनाउनु कम चुनौतीपूर्ण थिएन। प्रचण्डपथ नामको विचारविहीन सिद्धान्त विकास गर्ने र सर्वहारा वर्गको काल्पनिक राज्यसत्ता स्थापनाको सपना बाँडेर सशस्त्र युद्ध गरिरहेको माओवादीलाई युद्धकोधङ्धङीबाट बाहिर निकाल्नु पनि निकै कठिन थियो। राजाले पटकपटक प्रजातन्त्रको गला रेटिरहँदा पनि संवैधानिक राजतन्त्रको प्रतिबद्धताप्रति बफादार कांग्रेस र संसदीय प्रणालीलाई स्वीकार गर्दा दक्षिणपन्थी भासमा फसेको ठान्ने नेकपा माओवादीको मिलन आफैंमा दुई विपरीत धु्रवको भेटजस्तै थियो। उनीहरूलाई एकत्रित गरी जनआन्दोलन सफल गराई संघीय लोकतान्त्रिक गणतन्त्रको संस्थागतकरण गर्ने कार्यको नेतृत्व एमालेको राजनीतिक धार भएको तथ्य स्पष्टै छ। २०४६ सालपछि सत्ताामा आएसँगै राजनीतिक दलहरूमाथि भ्रष्टाचारको आरोप लाग्न थाल्यो। सबैजसो दललाई भ्रष्टाचारको आरोप लाग्दा सुशासन, पारदर्शिता र जवाफदेहिताको विषयलाई ओझेलमा पारिदिएको छ। बेलाबेलामा गैरकम्युनिस्ट र कम्युनिस्टहरूले एकले अर्कालाई अन्तर्राष्ट्रिय शक्ति केन्द्रहरूप्रति वफादार रहेको आरोप लगाउने गरेका छन्। यदाकदा एमालेमाथि पनि त्यस्तो बेतुकको आरोप लाग्ने गरेको छ। हुन त कांग्रेस र माओवादी शक्ति केन्द्रहरूको सेवामा निरन्तर समर्पित भइरहेको भद्दा दृश्यका अघि एमालेमाथि लगाइएको विदेशी शक्ति केन्द्र परस्तको आरोप फिक्का लाग्छ। माओवादी केन्द्रको सत्ताप्रतिको आशक्ति एवं विचारप्रतिको विचलनले गैरकम्युनिस्टहरूको वामपन्थी पार्टीप्रति विदेशी शक्ति केन्द्र परास्तको आशंकामा बल पुगेको देखिन्छ। तर राष्ट्रहित, लोकतन्त्र र राष्ट्रियताको विरुद्ध एमालेमाथि शंका गरिनु दिउँसै रात पार्ने दुष्साहस हो। सत्ता गठबन्धनमा आबद्ध दलहरू कसैगरी एमालेको तेजोबोध गर्न चाहन्छन्। एमालेसँग एक्लै प्रतिस्पर्धा गर्ने सामथ्र्य कांग्रेससँग पनि रहेन। त्यसैले कांग्रेसले सत्ता गठबन्धन गरिरहेका माओवादी केन्द्र र समाजवादीलाई सत्ताको स्वाद चखाएर भए पनि एमालेविरुद्ध प्रयोग गरिरहेको छ। सत्ताको चाबी नै दिएर किन नहोस्, एमालेका विरुद्धमा उनीहरूलाई उपयोग गर्नु फाइदाजनक हुने कांग्रेसको विश्लेषण हुन सक्छ। एमालेको देश, जनता र विकासप्रतिको प्रतिबद्धता, विशाल संगठन, विशिष्ट राजनीतिक योगदान, दूरदर्शी नेतृत्व र स्पष्ट विचारधाराका कारण शक्तिको क्षयीकरण गर्न त्यत्ति सजिलो भने छैन। यद्यपि विपक्षीहरूले एमालेविरुद्ध निरन्तर फैलाउने भ्रमपूर्ण आरोपहरूको विरुद्ध प्रतिवाद गर्न सिंगो पार्टीपंक्ति परिचालित गर्नुपर्ने देखिन्छ। यस्ता तिकडमप्रति एमालेको नेतृत्व संवेदनशील हुनुपर्नेछ। प्रसंग बदलौं। २०४६ सालपछि सत्तामा आएसँगै राजनीतिक दलहरूमाथि भ्रष्टाचारको आरोप लाग्न थाल्यो। लोकतन्त्रपछि त्यो क्रम बढ्दै गयो। दलहरूले व्यवस्था परिवर्तनमा ऐतिहासिक भूमिका खेले पनि भ्रष्टचारजन्य काण्डहरूमा मुछिएसँगै उनीहरूको योगदान छायामा पर्दै गएको छ। सबैजसो दललाई भ्रष्टाचारको आरोप लाग्दा सुशासन, पारदर्शिता र जवाफदेहिताको विषयलाई ओझेलमा पारिदिएको छ। भ्रष्टाचारकै सन्दर्भमा कुरा गर्दा सरकारले ललिता निवास, भेप, भुटानी शरणार्थीदेखि क्विन्टल सुनकाण्डमा संलग्न गिरोहका शक्तिशाली व्यक्तिहरूलाई उन्मुक्ति दिने प्रयास गरिरहेछ। केही व्यक्तिले भने शक्तिको आडमा उन्मुक्ति पाइसकेका छन्। सरकारको त्यस्तो प्रवृत्तिले कानुनी शासनप्रति गम्भीर प्रश्न उठाइदिएको छ। सत्ता जोगाउनकै निम्ति दाहाल सरकारको भ्रष्टाचारीलाई चोख्याउने कार्य नितान्त गलत छ। एमालेका सन्दर्भमा भने राजनीतिक प्रतिशोधका आधारमा बद्नाम गर्नकै लागि विपक्षीले भ्रष्टाचारजन्य आरोप लगाएको देखिन्छ। पार्टी अध्यक्ष केपी शर्मा ओलीमाथि पशुपतिमा चढाएको जलहरीलाई लिएर विपक्षीले सुन नभै पित्तल रहेको भन्ने विवेकहीन तर्क गर्न पनि भ्याए। अनुसन्धान र नापजाँचपछि प्रतिशोधपूर्ण लाञ्छना लगाएको पुष्टि भयो। भ्रष्टाचार कसुर उपरको छानबिनमा चोखो ठहरिएमा पार्टीले जिम्मेवारीमा फर्काउने परिस्थिति निर्माण गर्नुपर्छ। पार्टीमा नैतिकवान्, योगदान भएका, सक्षम र इमान्दार मानिसलाई भूमिका दिनुपर्छ। संगठनलाई निरन्तर शुद्धीकरण गर्नुपर्ने हुन्छ। अन्त्यमा, एमालेले बाटो बिराएको कम्युनिस्ट आन्दोलनलाई सही ट्र्याकमा ल्याउने संकल्प गर्नु पर्नेछ। उत्पीडित एवं गरिब जनताको आर्थिक सबलीकरण गर्ने र राष्ट्रिय पुँजीपतिहरूलाई केन्द्रमा राखेर आत्मनिर्भरपूर्ण अर्थतन्त्रको विकासमा केन्द्रित गर्ने नीतिलाई व्यवहारमै कार्यान्वयन गर्नुपर्नेछ। ३४ वर्षपछि ऐतिहासिक स्थल विष्णुपुरकट्टीमा हुन गइरहेको सचिवालय बैठक नेकपा (एमाले) को निम्ति विगतको क्रान्तिकारी छविलाई स्मरण गर्ने उत्तम अवसर हो। पार्टीले तत्कालीन अवस्थामा लिएको दूरगामी महत्त्वको ऐतिहासिक राजनीतिक निर्णयप्रति प्रकट गरेको सम्मानभाव पनि हो। बैठकले एमालेको पार्टी जीवनमा थप ऊर्जा प्राप्त गरोस्। विपक्षीलाई लोकतन्त्र, समाजवाद, सामाजिक न्याय र भ्रष्टाचारको पूर्ण अन्त्यका लागि पनि पाठ पढाओस्।"
दिगो विकासमा सर्कुलर इकोनोमी,"बेलाबेलामा विश्व चिहाउनु पर्छ। अनिमात्र नेपाल विकासका अनेक आयामले विश्वव्यापी बन्न सक्छ। आफ्नै पारा र एकोहोरो प्रयासले परिणाम पनि प्राक्टिकल र पूर्ण नहुन सक्छ। हुन त देशको भूगोल र संस्कृतिअनुसारकै विकास दिगो हुन्छ तर सबै बुझेर आफूअनुकूल काम गर्दा परिणाम शतप्रतिशत प्राप्त हुन्छ। भनाइ नै छ, थिंक ग्लोबल्ली, एक्ट लोकल्ली। सँगैका देशहरूले विकासमा छलाङ मारिसके। नेपाल भने जहाँको त्यही छ भन्दा खासै अत्युक्ति हुँदैन। एसियाकै केही देश जसले तीनचार दशकभित्रै आफूलाई विश्वकै आँखा लाग्ने बनाए। यसरी अग्रगामी छलाङ मार्दा पनि नेपाली राजनेताहरूलाई त्यसले कहीँ कतै छोएको छैन। होइन भने सरकारको नेतृत्व गर्ने राजनीतिक दलहरूको सोच र कार्यशैली पक्कै बदलिन्थ्यो। अनेकौं पटक प्रधानमन्त्री, अर्थमन्त्री, परराष्ट्रमन्त्री र गृहमन्त्री बनेका उदाहरण हेर्दा लाग्छ, त्यहाँ पुगेर देश र नागरिकका लागि केही हुटहुटी पटक्कै छैन। त्यो सोचसम्म तिनका कामले देखाउँदैन। प्रजातन्त्रपछिका ३४ वर्षे उपलब्धि हेर्दा सहजै निष्कर्ष निस्कन्छ, नेपाल समग्र विकासका दृष्टिले कुवाको भ्यागुतोसरह छ। विकासका अनेक आयामका लागि भरमग्दुर प्रयास त आवश्यक छ नै। तर सबैको बुद्धि मिसाएर नयाँ बुद्धि निकाल्नु बढी बुद्धिमानी हुन्छ। भएकै बजेट खर्च गर्न नसक्नेनजान्ने नेपालका नेता, खर्च गरिहाले आफ्नै गाउँठाउँ र आफ्नामार्फत गर्नुपर्छ भन्ने मानसिकताका नेता र हरेक योजनामा कमिसनको चक्करमा परिरहने नेता अनि भ्रष्टाचार नगरी कसरी हुन्छ भन्ने सोच राख्ने नेताले दिने परिणाम कस्तो होला ? के यसरी नै सम्भव छ नेपाल विकासशील राष्ट्र बन्न ? विकासका लागि हार्ड लेबर आवश्यक छ। तर यतिले हुँदैन, समयसापेक्ष सूचनाप्रविधिको प्रयोग पनि गर्नुपर्छ। विकास भनेर सडक, पुल र भवन निर्माण गरेरमात्रै गन्तव्य चुम्न सम्भव छैन। यो भनेको अघाउन भात खाएजस्तो मात्र हो। जसरी ८४ व्यञ्जनको परिकल्पना गरिएको थियो, त्यसैगरी समग्र विकासका लागि क्रसकटिङ इस्युहरू मथ्नुपर्छ, अमृत निकाल्नुपर्छ। सरकार सानाबाट ठूलो सम्भावनाको खोजी गर्दैन र त नागरिकले हरेक काममा समस्या झेलिरहेछन्। ठूला कुराले न्यूनतम आवश्यकता पूर्ति नभएरै नेपाल पछाडि धकेलिइरहेको हो भन्दा दुईमत नहोला। लेखको सन्दर्भ गोलाकार अर्थतन्त्र अर्थात् सर्कुलर इकोनोमीमा केन्द्रित छ। उत्पादन र उपभोगको नयाँ ढाँचा हो, गोलाकार अर्थतन्त्र। कुनै पनि उत्पादित वस्तु वा सामग्री पुनप्र्रयोग धेरैपटक गरी त्यसबाट अधिकतम लाभ लिने प्रयास यसमा रहन्छ। दुर्लभ स्रोतहरूको पुनः प्रयोग अत्यन्तै उपयोगी उपाय हो। त्यो वस्तु वा सामग्रीको दिगो प्रयोगले दिगो विकासमा सघाउ पुग्ने विश्वास यसमा लिइन्छ। मर्मत, नवीकरण र पुनः प्रयोग गर्ने उपाय यसमा रहन्छन् जसले एकपटक उत्पादन गरिएका वस्तु वा सामग्रीको जीवन चक्र लामो समयसम्म चल्नेछ। यस्तो अर्थतन्त्रमार्फत देशहरूले आर्थिक रूपमा लाभ उठाउन सक्छन्। चीन र युरोप सर्कुलर इकोनोमीमा नेतृत्व गरिरहेछन्। यसले वन विनाश र बासस्थान परिवर्तन आवश्यक छैन भन्छ अर्थात् यसले मूलतः इको सिस्टमलाई ध्यान दिएको छ। सबैभन्दा बढी चीनले यसमा प्रभाव जमाएको छ र त विश्वको ध्यान आफूतिर खिचेको छ। प्रयोग भएका केही उदाहरण प्रतिनिधि सन्दर्भमा लिन सकिन्छ प्रयोग भएका प्लास्टिकका बोतलहरू कार म्याट र ड्यास बोर्डमा परिणत गर्न सकिन्छ। थोत्रा टायर जुत्ता बनाउने जस्ता काममा प्रयोग गरिन्छ। विभिन्न रिसाइकल सामग्री प्रयोग गरेर कपडा बनाइन्छ। प्रयोग गरिसकेको फोहोर पानीलाई प्रशोधन गरी प्रयोगयोग्य बनाइन्छ। प्रयोग गरिएको तेलबाट घरमै साबुन बनाउन सकिन्छ। पुराना कपडाहरूको पुनः प्रयोगबाट अनेक नयाँ वस्तु उत्पादन गर्न सकिन्छ। गोलाकार अर्थतन्त्रमा वस्तु वा सामग्रीको आयु बढाउनेसम्मका लक्ष्य छन्। यस प्रकारको अर्थतन्त्र विशेषगरी औद्योगिक ढाँचामा बढी प्रयोग हुन्छ। जहाँ खेर जाने वस्तु वा सामग्री सकेसम्म कम गरिन्छ भने तिनको अधिकतम प्रयोग कसरी गर्न सकिन्छ भनेर हेरिन्छ। यी दुई उपायमार्फत विकासमा दिगोपन कसरी कायम र प्रवद्र्धन गर्न सकिन्छ भन्ने उद्देश्य राखिन्छ। किनकि आधुनिकता बढेसँगै मानिस किन्ने, प्रयोग गर्ने र फाल्ने मा केन्द्रित हुन थालेका छन्। युज एन्ड थ्रोले अनावश्यक भार बढाउँछ र कुनै पनि वस्तु वा सामग्रीको अधिकतम प्रयोग हुनेगर्ने बाटो बन्द गरिदिन्छ। यो रेखीय अर्थतन्त्रको विकल्पमा गोलाकार अर्थतन्त्रको अवधारणा अघि बढाइएको हो। सन् १९८८ मा ब्रिटिसहरूले यसलाई जन्म दिए पनि नेपाल यसतर्फ अझै अनभिज्ञजस्तै छ। यो अर्थतन्त्रले गर्ने क्रियाकलापहरूले ऊर्जा, श्रम र सामग्रीको रूपमा महŒव संरक्षण गर्छ। अर्थात् यसले रिसाइक्लिङका लागि मुख्यतः चार अवधारणा अघि सारेको छ पुनप्र्रयोग, पुनर्निर्माण, पुनर्उत्पादन र स्थायित्व। गोलाकार अर्थतन्त्र एउटा लचिलो प्रणाली हो जुन मानिसका लागि त राम्रो विकल्प हो नै, साथै वातावरणीय एवं व्यापारिक दृष्टिले पनि उत्तम मानिन्छ। विश्वव्यापी मुद्दा बनेको जलवायु परिवर्तनविरुद्ध पनि यो आवश्यक छ। अवधारणाअनुसार यी सबै काम निरन्तर चक्रमा हुने गर्छ। सर्वप्रथम यसमा उत्पादनहरू नै लामो समयसम्म चल्ने खालका हुन्छन्, मर्मत पनि सजिलै गर्न सकिने गरी बनाइएका हुन्छन्। भन्नुको तात्पर्य, उत्पादित वस्तु वा सामग्रीहरूको जीवनचक्र नै प्रभावकारी बनाइन्छ, कुशलतापूर्वक प्रयोग हुने ढंगले तयार पारिन्छ। जसमा सम्भव भएसम्म नवीकरणीय स्रोतहरू प्रयोग गरिन्छ। विश्वव्यापी प्रयोगलाई हेर्ने हो भने गोलाकार अर्थतन्त्रले दिगो विकासमा ठूलो टेवा पुर्याइरहेको पाइन्छ। जलवायु परिवर्तनको प्रभावलाई कम गर्न यसको अहम् भूमिका हुने दाबी गरिएको छ। एक तथ्यांकले गोलाकार अर्थतन्त्र अपनाउँदा सन् २०४० सम्ममा विश्वको एकतिहाइ प्लास्टिकबाट हुने फोहोरबाट बच्न सकिने देखाएको छ। अर्कोतर्फ कच्चा पदार्थको निर्भरतामा निकै ठूलो राहत हुने देखिएको छ। सन् २०३० सम्म दिगो विकास लक्ष्य पूरा गर्नेगरी नेपालले पनि हस्ताक्षर गरिसकेको छ। त्यसैले यीलगायतमा ध्यान दिनु जरुरी छ। कार्यान्वयनको चरणमा भए पनि नेपालले गोलाकार अर्थतन्त्रमा खासै ध्यान दिन सकेको छैन। यसकारण विश्व परिवर्तन हुँदैछ भन्ने काम यस अर्थतन्त्रमा गरिन्छ। नेपालले विश्व परिवर्तनको बाटो समात्दै नेपाली भूगोल र समाजको आवश्यकता आर्थिक विकास हो भन्ने यथार्थ र आवश्यकतालाई अँगाल्दै सामाजिक, वातावरणीय र व्यावसायिक दृष्टिकोणका साथ गोलाकार अर्थतन्त्रमा अधिकतम काम गर्नुपर्ने देखिन्छ।"
३ हजार ११८ सर्किट किलोमिटर विद्युत् प्रसारण लाइन निर्माण,"काठमाडौं : नेपालको विद्युत् प्रसारण प्रणालीमा नौ वर्षमा ३ हजार ११८ किलोमिटर सर्किट प्रसारण लाइन थपिएको छ। प्राधिकरणले प्रसारण र वितरण तर्फका पूर्वाधार संरचनाहरूको विस्तार र सुधारलाई व्यापक रुपमा अगाडि बढाएको विज्ञप्तिमार्फत् जनाएको छ। आर्थिक वर्ष २०७१७२ मा २ हजार ६ सय २४ सर्किट किलोमिटर प्रसारण लाइनमा रहेकोमा हाल ३ हजार ११८ सर्किट किलोमिटर थपिएर २०७९८० मा ५ हजार ७४२ सर्किट किलोमिटर पुगेको छ। आव २०७२७३ सम्म ६६ र १३२ केभी लाइन मात्र प्रसारण लाइन रहेकोमा आव २०७३७४ बाट २२० र ४०० केभी प्रसारण लाइन सञ्चालनमा आएका हुन्। अहिले प्रणालीमा ६६ र १३२ केभी प्रसारण लाइनको लम्बाइ क्रमश: ५१४ र ३ हजार ९७९ सर्किट किलोमिटर छ। यसैगरी, २२० र ४०० केभी प्रसारण लाइनको लम्बाइ क्रमशः: १ हजार १०१ र १ सय ४८ सर्किट किलोमिटर छ। आव २०७५७६ मा सबैभन्दा बढी अर्थात् ६ सय ६ सर्किट किलोमिटर प्रसारण लाइन थपिएको छ। आव २०७४७५ मा सबैभन्दा कम १ सय ४१ सर्किट किलोमिटर लाइन थपिएको छ। गत आवमा ४ सय १३ किलोमिटर सर्किट किलोमिटर प्रसारण लाइन प्रणालीमा थपिएको छ। प्राधिकरणले प्रसारण र आयोजना व्यवस्थापन निर्देशनालय मार्फत प्रसारण लाइन तथा सबस्टेसन आयोजनाहहरूको निर्माण गरिरहेको छ। विगत ९ वर्षमा ग्रीड सबस्टेसनहरूको क्षमता ८ हजार ८ सय ६७ एमभीए पुगेको छ। आर्थिक वर्ष २०७१७२ मा सबस्टेसनहरूको क्षमता २ हजार १ सय ३२ एमभीए मात्र रहेकोमा २०७९८० मा आइपुग्दा सबस्टेसनहरूको क्षमता ६ हजार ७ सय ३५ एमभीए बढेको हो। २०७१७२ मा ६६ र १३२ केभीबाट मात्र विद्युत् प्रसारण भइरहेकोमा अहिले ६६, १३२, २२० र ४०० केभी लाइनहरू सञ्चालनमा छन्। प्राधिकरणका कार्यकारी निर्देशक कुलमान घिसिङले समयसमय विद्युत गएको भन्ने उपभोक्ताहरूको गुनासोलाई सम्बोधन गर्न प्रणालीका पूर्वाधार संरचनाहरूको सुधार र सुदृढीकरणलाई योजनावद्ध रुपमा अगाडि बढाएर कार्यान्वयन लगिएको बताए। घिसिङले प्रसारण लाइनका आयोजनाहरू निर्माणमा मुख्य रुपमा स्थानीयको अवरोध, जग्गा प्राप्ति र वन क्षेत्रको जग्गा उपभोग तथा रुख कटानमा समस्याहरू रहेका र ती समस्याहरूलाई समाधान गर्दै आयोजनाहरूको काम भइरहेको उल्लेख गरे। सन् २०५० सम्मको विद्युत् माग धान्ने गरी काठमाडौं लगायतका देशका प्रमुख सहरहरूलाई ११ वटा क्लस्टरमा विभाजन गरी प्रसारण तथा सबस्टेसन संरचनाहरूको गुरुयोजना तयार पारिएको उल्लेख गर्दै घिसिङले यसका लागि स्रोत जुटाई क्रमिक रुपमा निर्माण अगाडि बढाइने बताए। साथै, तराईमधेशका दक्षिण क्षेत्रमा औद्योगिक तथा सहरी क्षेत्र विस्तारलाई ध्यान दिई हुलाकी राजमार्गको आसपासबाट ४००, २२० र १३२ केभी पूर्वपश्चिम प्रसारण लाइन निर्माण कार्य प्रारम्भ गरिएका उनले उल्लेख गरे। प्राधिकरणका अनुसार, हाल विभिन्न क्षमताका २ हजार ८ सय ५२ सर्किट किलोमिटर प्रसारण लाइन निर्माणाधीन छन्। सबैभन्दा बढी १३२ केभीको १ हजार १ सय ११ सर्किट किलोमिटर प्रसारण लाइन निर्माणाधीन छन्। त्यस्तै २२० र ४०० केभीको क्रमश: ९ सय ८८ र ७ सय ५४ सर्किट किलोमिटर प्रसारण लाइन निर्माणाधीन छन्। साथै, ६ हजार ७ सय ५१ सर्किट किलोमिटर निर्माण अगाडि बढाउन प्रस्ताव गरिएको छ। १३२, २२० र ४०० केभीका क्रमश: १ हजार १ सय ४१, १ हजार ७ सय ५२ र ३ हजार ८ सय ५८ सर्किट किलोमिटर प्रसारण लाइन निर्माण प्रस्ताव गरिएको हो। विभिन्न क्षमताका १० हजार ४ सय ६९ एमभीए क्षमताका सबस्टेसनहरू निर्माणाधीन छन् भने १५ हजार ५ सय ६४ एमभीए क्षमताका सबस्टेसनहरू निर्माण प्रस्ताव गरिएको छ।"
"वित्तीय कारोबार डिजिटलमा होस्, हस्ताक्षर नोट फ्रेममा रहोस्","काठमाडौं : डिजिटल वित्तीय सेवाले गर्दा दुई तिहाइ जनसंख्याले मोबाइल बैंकिङ प्रयोग गरेकोमा नेपाल राष्ट्र बैंकका गभर्नर महाप्रसाद अधिकारीले यसलाई ठूलो उपलब्धीका रूपमा लिएका छन्। उनले नेपाली मुद्रामा सही गर्ने गभर्नर मध्यको एक व्यक्ति भए पनि आफूले हस्ताक्षर गरेको नोट फ्रेममा रहोस् र कारोबारको राफसाफ (सेटलमेन्ट) डिजिटल्ली होस् भन्ने कामना व्यक्त गरे। बैंकिङ कारोबारमा डिजिटल प्रयोगले बैंकिङ माध्यममार्फत सम्पूर्ण कारोबार रेकर्डेड हुने भएकाले पारदर्शिता बढाउने, सुशासन कायम हुने र सरकारको कर पनि नियमित रुपमा आउने भएकाले यसको प्रयोगमा जोड दिन सरोकारवालालाई गभर्नर अधिकारीले अनुरोध गरे। यही फाइदाका कारण क्यूआर कोडको प्रमोशनलाई जोड दिइरहेको बताए। पछिल्लो समय डिजिटल वित्तीय सेवाहरू फैलिँदै गएको छ। गतवर्ष राष्ट्र बैंकले डिजिटल प्रमोशन वर्षका रूपमा समेत मनाएको थियो। विगत केही वर्षदेखि नेपालमा डिजिटल ट्रान्सफर्मेशन अत्यन्तै राम्रो भएको समेत उनले औंल्याए। यसै क्रममा केन्द्रीय बैंकले गत वर्षबाट वित्तीय साक्षरताको अभियान सुरु गरेको सम्झदै गभर्नर अधिकारीले भने, गत वर्ष पुसमा दार्चुलाबाट डिजिटल फाइनान्सियल साक्षरता सुरु गरिएको थियो। यसले विशेष गरी प्रविधिको ग्रहण, त्योसँग गाँसिएका साइबर जोखिम र डिजिटलको प्रयोगमा हुन सक्ने थप जोखिम, फ्रडहरूबारे सजग गराउने भउकाले यो जरुरी छ। यद्यपि केन्द्रीय बैंकले सन् २०२२मा संशोधित गरेर वित्तीय साक्षरतासम्बन्धी फ्रेमवर्क स्वीकृत गरेर कार्यान्वयनमा ल्याइसकेको छ। यसले समग्र इन्डष्ट्रिमा वित्तीय साक्षरतालाई कसरी प्रमोट गर्न सकिन्छ भन्नेमा केन्द्रित रहेको समेत गभर्नर अधिकारीले बताए। वित्तीय साक्षरता नियमित प्रक्रिया हो। यसको अन्त्य छैन। जसरी शिक्षालाई नियमित प्रक्रियामा लिइन्छ वित्तीय साक्षरता पनि त्यस्तै हो। वित्तीय प्रडक्टहरू र यसका विशेषताबारे सबैलाई जानकारी हुन जरुरी छ, उनले भने। बैंकर्स, उद्यमी लगायतका समाजका सबै व्यक्तिलाई जानकारी राख्न आवश्यक भएकोमा यसबारे समयानुकूल अपडेट हुन सबैलाई आग्रह गरे। डिजिटल वित्तीय सेवा अनिवार्य भएको र नयाँ सेवा सुविधा विकास भएकाले जान्नुपर्ने विषयको दायरा बढ्दै गएको उनको भनाइ छ। उनका अनुसार धेरै खालका प्रडक्टबारे प्रायलाई थाहा छैन। ब्याज, भुक्तानी लगायतका प्रडक्टहरूको बारे र त्यसको फिचरबारे जानकार भए मात्रै व्यक्तिले कुन प्रडक्ट सहि छ भनेर निर्णय गर्न सक्छ। व्यवसायी र बैंकरबीचको द्वन्द्व, व्यवसायी व्यवसायीबीचको द्वन्द्वलाई पनि वित्तीय साक्षरताले धेरै हदसम्म कम गर्न सहयोग पुर्याउने उनको भनाइ छ। यता बैंकहरूले पनि वित्तीय साक्षरतालाई जोड दिँदै आएको नेपाल बैंकर्स संघका अध्यक्ष सुनिल केसीले जिकिर गरे। अध्यक्ष केसीका अनुसार बैंकले संस्थागत सामाजिक उत्तरदायित्त्व अन्तर्गत वित्तीय साक्षरतालाई जोड दिन साढे ७ करोडसम्मको खर्च छुट्याएको छ। यसैक्रममा नेपाल उद्योग वाणिज्य महासंघ (एफएनसीसीआई)का अध्यक्ष चन्द्रप्रसाद ढकालले पछिल्लो समय बैंकको कर्जा लिएकाहरूले तिर्नु पर्दैन भन्ने गलत सोच हाबी भएकाले समग्र बैंकिङ प्रणालीमा नराम्रो छाप परेको गुनासो गरे। लघुवित्त बैंकर्स संघको कार्यवाहक अध्यक्ष रामबहादुर यादवले लघुवित्तले वित्तीय पहुँचमा पुर्याएको योगदान, भूमिकालाई कतिपयले नगर अन्दाज गरेकोमा गुनासो गरे। किनभने पछिल्लो समय लघुवित्तबारे नकारात्मक प्रभाव परेको उनले बताए। कतिपयले लघुवित्तको ऋण मिनाहा हुन्छ भन्दै हिँड्ने, कर्मचारीमाथि अराजक व्यवहार गर्ने, कार्यालयमा ताला लगाउने जस्ता गतिविधि अन्त्य हुनुपर्ने बताए। यसै क्रममा वित्तीय साक्षरता तल्लो तहका व्यक्तिले भन्दा पनि राजनीतिक व्यक्तित्वले नै ब्याजदर, सेवा लगायतबारे जानकार नहुने देखेकाले सबैलाई वित्तीय साक्षरता आवश्यक भएको बताए।"
भदौ १३ बाट कार्यान्वयनमा जाँदै एमसीसी,"काठमाडौं : मिलिनियम च्यालेन्ज कर्पोरेशन (एमसीसी) परियोजना यही भदौ १३ गतेबाट कार्यान्वयनको चरणमा जाँदैछ। परियोजना कार्यान्वयन कार्यालय मिलिनियम च्यालेन्ज एकाउन्ट नेपालका अनुसार पूर्व तयारीको चरणबाट कार्यान्वयनको चरण (इण्ट्री इनटु फार्स)मा जाँदैछ। आगामी ५ वर्षमा परियोजना सम्पन्न हुनुपर्ने छ। तत्कालीन सरकारले मन्त्रिपरिषदबाट निर्णय गरी २०७६ असार ३० गते अनुमोदनका लागि संसदमा दर्ता गरेको थियो। २०७८ फागुन ८ गते टेबल भएको सम्झौता फागुन १५ गते संसदबाट अनुमोदन भयो। अनुमोदन पछि एमसीसी अन्तर्गतको अनुदान सहयोग ५० मिलिनियम अमेरिकी डलर नेपालले पाउनेछ। एमसीसी नेपाल कम्प्याक्ट कार्यक्रम अन्तर्गतका दुई वटा आयोजना विद्युत् प्रसारण आयोजना र सडक मर्मत आयोजना अन्तर्गत हालसम्म पूर्वतयारी चरणका कार्यहरू भएको परियोजनाले अन्नपूर्ण पोष्टलाई लिखित जानकारी गराएको छ। परियोजनाले विद्युत् प्रसारण आयोजनाका लागि वातावरणीय प्रभाव मूल्यांकन गरिसकेको छ भने यसलाई नेपाल सरकारले स्वीकृत पनि गरिसकेको छ। एमसिएनेपालले विद्युत् प्रसारण आयोजना अन्तर्गत प्रसारण लाइन एवं सबस्टेशन निर्माण सुपरिवेक्षण इञ्जिनियरको खरिद प्रक्रियालाई अगाडि बढाइरहेको छ। परियोजनाले गएको जेठ महिनामा प्रसारण लाइन निर्माणका लागि परेका ६ वटा बोलपत्र सार्वजनिक गरेको थियो। बोलपत्रको छनोट एमसीसी कार्यक्रम खरिद मार्गनिर्देशिकामा आधारित एमसिएनेपालको खरिद प्रक्रिया अनुरूप गरिनेछ। नुवाकोट जिल्लाको रातमाटे, तनहुँ जिल्लाको दमौली र नवलपरासी (बर्दघाट सुस्ता पश्चिम) जिल्लाको भुमहीमा गरिने ४०० केभी क्षमताको सबस्टेशन निर्माणका लागि १० करोड अमेरिकी डलरभन्दा बढीको बोलपत्र आह्वान भइसकेको बताइएको छ। प्रसारण लाइन तथा सबस्टेशन निर्माण क्रियाकलापको सुपरिवेक्षणका लागि परामर्शदाता सेवा आपूर्ति प्रक्रियालाई पनि एमसिएनेपालले अगाडि बढाएको छ। निर्माणाधीन प्रसारण लाइन काठमाडौं जिल्लाको लप्सीफेदी र मकवानपुर जिल्लाको हेटौंडास्थित नेपाल विद्युत् प्राधिकरणका विद्यमान सबस्टेसनमा पनि जोडिनेछ। एमसिएनेपालले निर्माण गर्ने तीन वटा सबस्टेशनका लागि बोलपत्र आह्वान भइसकेको छ। बोलपत्र दाखिला गर्ने अन्तिम मिति २०८० साल भदौ १८ गते तोकिएको छ। नुवाकोटमा निर्माण गरिने रातमाटे सबस्टेशनका लागि जग्गा प्राप्ति तथा मुआब्जा वितरण दुवै कार्य सम्पन्न भइसकेका छन्। प्रसारण लाइनका लागि जग्गा प्राप्ति र मुआब्जा वितरणका लागि हाल आवश्यक कानुनी प्रक्रिया पूरा गर्ने कार्य भइरहेको बताइएको छ भने जग्गा प्राप्ति एवं मुआब्जा वितरण कार्यको सुरु गरिसकेको छ। एमसिएनेपालले निर्माण गर्न लागेको प्रसारण लाइन तथा सबस्टेशनहरूका लागि आवश्यक जग्गा प्राप्तिका लागि करिब ६५० करोड अमेरिकी डलर आवश्यक पर्ने अनुमान गरिएको छ। निर्माणाधीन प्रसारण लाइन काठमाडौं जिल्लाको लप्सीफेदी र मकवानपुर जिल्लाको हेटौंडास्थित नेपाल विद्युत् प्राधिकरणका विद्यमान सबस्टेसनमा पनि जोडिने छ। यस्तै, आयोजना क्षेत्रमा नगरी नहुने रुख कटानी कार्यको तयारीको क्रममा परियोजना रहेको छ। ३ सय १५ किलोमिटर प्रसारण लाइन निर्माणका लागि ८५६ टावर निर्माण हुनेछन्। ३ सय ५४ हेक्टरमा फैलिएको वन क्षेत्रको २ लाख २ हजार रुख कटान गर्नुपर्ने वातावरण प्रभाव मूल्यांकन तथ्यांकले देखाएको छ। ती रुख कटानका लागि एमसीसीको मापदण्डले एक रुख बराबर एक बिरुवा रोप्ने भन्दै आएको छ। तर, नेपाल सरकारले एक रूख बराबर १० बिरुवा रोप्ने वा सो बराबरको पैसा बुझाउनुपर्ने भन्दै आएको छ। पूर्वपश्चिम राजमार्गको दाङ जिल्लाबाट ७७ किलोमिटर सडक खण्ड स्तरोन्नति गरिने छ। एमसीसी परियोजनाका लागि २०६८ सालमा छनोट भएको नेपालले २०७४ भदौ २९ मा सम्झौतामा हस्ताक्षर गरेको थियो। २०७४ भदौ २९ गते तत्कालीन अर्थमन्त्री ज्ञानेन्द्रबहादुर कार्की वासिङ्टनडिसी पुगेर एमसीसीका कार्यवाहक सीईओ जोनाथन नासका साथले हस्ताक्षर गरेका थिए। २०७६ असोज १२ मा तत्कालीन अर्थमन्त्री डा युवराज खतिवडाले एमसीसी कार्यान्वयन सम्झौतामा हस्ताक्षर गरेका थिए।"
सुनको मूल्य प्रतितोला १ लाख ११ हजार एक सय,नेपाल सुनचाँदी व्यवसायी महासङ्घले सार्वजनिक गरेको विवरणानुसार आज तेजाबी सुनको मूल्य प्रतितोला एक लाख १० हजार पाँच सय ५० तोकिएको छ। काठमाडौं : सुनचाँदी बजारमा आज छापावाल सुनको मूल्य प्रतितोला एक लाख ११ हजार एक सय निर्धारण गरिएको छ। नेपाल सुनचाँदी व्यवसायी महासङ्घले सार्वजनिक गरेको विवरणानुसार आज तेजाबी सुनको मूल्य प्रतितोला एक लाख १० हजार पाँच सय ५० तोकिएको छ। त्यस्तै आज चाँदीको मूल्य अघिल्लो कारोबार मूल्यका तुलनामा प्रतितोला १५ ले बढेर एक हजार चार सय ६५ तोकिएको महासङ्घले जनाएको छ। अन्तर्राष्ट्रिय बजारमा आज सुन प्रतिऔँस एक हजार नौ सय १४ डलर आसपास कारोबार भइरहेको छ।
नेप्सेमा आज पनि दोहोरो अंकको गिरावट,"काठमाडौं : आइतबार पनि सेयर परिसूचक नेप्से दोहोरो अंकले घटेको छ। नेपाल स्टक एक्सचेञ्जका अनुसार परिसूचक २० दशमलव ५४ अंकले घटेर लागेर एक हजार नौ सय ९३ दशमलब ३८ कायम भएको छ । कारोबार भएका कूल १३ उपसमूहमध्ये आज सामूहिक लगानी कोषको शेयर मूल्य मात्र वृद्धि भएको छ। नेप्सेका अनुसार विभिन्न कम्पनीका कूल ३८ लाख ९५ हजार दुई सय ३६ कित्ता शेयर एक अर्ब २६ करोड २७ लाख ६७ हजार आठ सय ७६ रुपैयाँको कारोबार भएको छ। आज कुथेली बुखरी स्मल हाइड्रोपावरको शेयर मूल्य १० प्रतिशतले वृद्धि भई सकारात्मक सर्किट लागेको छ। साथै स्वाभिमान लघुवित्त छ, सिटिजन म्युचुअल फण्ड पाँच दशमलव ८८, पिपुल्स पावर पाँच दशमलव १८ र अप्पर सोलु हाइड्रो इलेक्ट्रिकको शेयर मूल्य चार दशमलव ८९ प्रतिशतले बढेको छ। यसदिन १९५ कम्पनीको मूल्य ओरालो लाग्दा २८ को मात्रै बढ्यो।"
खै त मितज्यू ?,"गोरखा : सानोतिनो खोटयुक्त रीतिरिवाज हराउँदा खासै कसैको चित्त काटिँदैन। तर, कुनै खुनखोट नभएको रीतिथिति, चालचलनलाई पनि नयाँ पुस्ताले मेटाइदिए भने पाका पुस्ताको मन दुखिहाल्छ। मित, मितिनीको साइनो मेटाइदिने नयाँ पुस्तासँग सिरानचोक १ केराबारीकी मीना गुरुङको मात्र किन, सबैको मन दुख्छ। अन्त जानै परेन, मेरै कुरा गरौं। म ६ वर्षको हुँदा मेरो आमा बित्नु भो। म अहिले अनुहार पनि सम्झन्न। तर, मेरो मितिनी आमाले सधैं चाडपर्वमा डाक्नु हुन्थ्यो। म जान नपाएको बेलामा पनि दूधदही, घ्यू, फलफूल लिएर भेट्न आउनुहुन्थ्यो। आमा बिते पनि मितिनी आमाले आमा बिर्साइरहनु भएको छ, गुरुङ भन्छिन्, मित, मितिनी भन्ने नाता धेरै ठूलो हो। बाहाँ जोडेर लगाएको मितिनीको साइनो छोरा, नातिको पालासम्म पनि चलिरहन्छ। तर अचेल मित, मितिनी लगाउने चलन हराएकोमा उनमा ठूलो गुनासो छ। परियार, घले र गुरुङ थरका गरी उनका तीनजना मितिनी छन्। एउटा मितिनी छँदाछँदै मैले अर्कोसँग पनि मितिनी लगाएँ भने मेरो दुवै मितिनीहरू महामितिनी नाता पर्छ। मितिनीको श्रीमान्लाई आफूले मितज्यू भन्नुपर्छ। मितज्यूको श्रीमतीलाई अर्को मितज्यूले मितिनी भनेर बोलाउँदा कस्तो सुहाउँथ्यो, मीना भन्छिन्, हित कि मित भन्छन्। हितचित्त मिलेकोसँग त मितिनी लगाउने हो। मितिनी लगायो भने रोग काटिन्छ पनि भन्छन्। यस्तो राम्रो चलन नहराए हुन्थ्यो। किन हराएको होला ? यसलाई फेरि जगाउन हामीले त पहल गर्ने होला। हराउँदै गएको मित लगाउने परम्परालाई गुम्दामा हाल चलिरहेको आलुमेलामा खेमराज र मेघराज गुरुङले सम्झाए। मान्बुका मेघराज र गुम्दाका खेमराजले मेलाको अवसर पारेर सोमबार टाउको ठोक्काएर मित लगाए। दुवैतर्फको चेलीबेटीले टीकाटाला गरी खादामाला लगाइदिए। अनि दुवैजनाले परस्पर बाहाँ जोडेर टीका लगाए, पैसा साँटासाँट गरे, अनि चेलीबेटीले तीन पटकसम्म टाउको ठोक्काइदिएर मित लगाइदिए, सो समारोहका दर्शक सुशील गुरुङले भने, दुवै पक्षका साथीभाइ रमाइलो गरी नाचगान गरे। हराइसकेको मित लगाउने चलनलाई गुम्दामा मेलामा ब्युँताए। धेरै रमाइलो भयो। मित लगाउँदा साटासाट गरेको सिक्का जीवनभर सुरक्षित गरेर राख्ने चलन रहेको उनले बताए। तर, अचेल मित लगाउने चलन हराउँदै गएको भन्दै उनले चिन्ता व्यक्त गरे। तातोपानी मेलामा सबैभन्दा धेरै मित, मितिनी लगाउने परम्परा थियो। मितिनी धेरै लगाउने भएर तातोपानी मेलालाई अझैसम्म पनि मितिनी मेला भनिन्छ, धार्चे३ का निवर्तमान वडाध्यक्ष इन्द्रप्रसाद गुरुङ भन्छन्, टाढाटाढाबाट मेला भर्न आउनेहरू ४०, ४५ जोडीले त्यो मेलामा मित, मितिनी लगाउँथे। तर अचेल त एउटा जोडीले पनि लगाउँदैनन्। चलन राम्रै हो किन हराएको होला। मितेरी नाता रगतको नाता जत्तिकै पवित्र र गाढा हुने उनको भनाइ छ। मितेरी साइनो यतिसम्म गहिरो हुन्छ कि, मितबा, मितिनी आमा बिते भने मित छोराले पनि कपाल खौरेर परम्पराअनुसार काजकिरिया गर्ने अथवा जुठो बार्नुपर्छ। मितिनी दिदीबहिनीलाई टीकाटालो लगाइदिने चलन छ, उनी भन्छन्, मितको सुख आफ्नो पनि सुख, मितको दुःख आफ्नो पनि सुख भन्ने परम्परा छ। यस्तो पवित्र साइनो अहिले कता हरायो, हरायो। विशेषगरी जात्रा, मेलामा मित लगाउने चलन हो। किनभने जात्रामा धेरै टाढाटाढाबाट मान्छेहरू हेर्न आउँछन्। अनि चिनजान हुन्छ। हितचित्त मिल्छ। अनि बाँचुञ्जेलसम्म नाता जोड्न मित लगाउने चलन छ, अजिरकोट४ सिम्जुङका यमबहादुर गुरुङ भन्छन् । उनले भने, अरू बेलामा पनि मित लगाउने गरिन्छ। जसको नाम मिल्छ, अनुहार, जिउडाल मिल्दोजुल्दो हुन्छ, स्वभाव मिल्दोजुल्दो हुन्छ, उनीहरूको पनि मित लगाउने चलन छ। सधैं झगडा गरिरहन्छन् भने मित लगाइदियो भने मिल्छन् भनेर पनि मित लगाउने चलन छ। यत्तिका गुनिलो परम्परा हराउँदै गएकोमा उनले चिन्ता व्यक्त गरे। उहिल्यै धेरै टाढाका मान्छेहरूको भेट हुन असमर्थ थियो। हिँडेर एक, दुई दिनको बाटोसम्ममा मान्छेहरू भेट हुँदा सम्बन्ध सदासदाका लागि जोड्न मित लगाउने चलन रहेको उनको भनाइ छ। प्राय भेँडीगोठमा बसिरहने र औलमा बस्नेहरू सितिमिति भेट हुँदैन। कथं भेट भयो भने बाँचुञ्जेल साइनो जोड्न मित लगाउने चलन रहेको गाउँका बासिन्दाको भनाइ छ। नयाँ पुस्ताले वास्ता नगरे पनि सबै धर्म, सबै जात, सबै बर्ग र सबै भूगोलमा बस्नेहरूका बीच जोड्न मिल्ने मितेरी साइनो हराएकामा पाका पुरानाको ठूलो गुनासो छ।"
साना भन्सारबाट भित्रिँदै छलीका सामान,"परासी : नवलपरासीका सीमा नाकाबाट दिनहुँ भारतबाट भन्सार छली गरेर ल्याएका सामान भित्रिने गरेका छन्। सबैभन्दा बढी जिल्लाको भुजहवा, महेशपुर, झोलनीपुर, लक्ष्मीपुर, बसैया सीमा नाकाबाट भन्सार छलेर ल्याएका सामान भित्रिने गरेका हुन्। तस्करीको ट्रान्जिट प्वान्टकै रूपमा चिनिने यी नाकाबाट पछिल्लो दुई महिनायता ठूलो मात्रामा तस्करीका सामान नभित्रिए पनि छिट्फुट्ट तस्करीको कार्य भने रोकिएको छैन। सीमा नाकामा नेपाल प्रहरी र सशस्त्र प्रहरीका कार्यालय र युनिट छन्। तस्करी कार्यलाई रोक्न भन्दै सवारीसाधन र पैदलयात्रीलाई गस्ती बढाएको नेपाल प्रहरी र सशस्त्र प्रहरीले जनाउँदै आएका छन्। तर तथ्यांकलाई हेर्दा तस्करीका सामान बरामद गर्नेमा प्रहरीका यी दुवै संगठन कमजोर देखिएका छन्। यी दुई संगठनको तुलनामा भन्सार कार्यालय झनै कमजोर देखिएको छ। भन्सार कार्यालय, नेपाल प्रहरी र सशस्त्र प्रहरीमध्ये तस्करीका सामान बरामद गर्नेमा बुटवलस्थित राजस्व अनुसन्धान कार्यालय अघि देखिएको छ। जिल्लामा राजस्व अनुसन्धान कार्यालय, नेपाल प्रहरी, सशस्त्र प्रहरी र महेशपुर भन्सार कार्यालय गरी चार निकायले अवैध सामान बरामद गर्दै आएका छन्। दुई प्रहरी संगठन र भन्सार कार्यालयले नाका र सम्भावित स्थानमा नियमित निगरानी र गस्ती गर्दै आएको जनाए पनि कसैले दिएको सूचनाको आधार र छड्के रूपमा कहिलेकाहीँ जिल्लामा गस्ती गर्न आउने राजस्व अनुसन्धान कार्यालयको टोलीले बरामद गरेको सामानको मूल्य हेर्दा उनीहरू कमजोर मात्र देखिएका छैनन्, मिलेमतोमा तस्करी हुँदै आएको आशंका पनि गरिएको छ। अन्नपूर्ण पोस्ट्ले संकलन गरेको छुट्टाछुट्टै विवरणअनुसार आव २०७९८० को एक वर्षको अवधिमा जिल्लाबाट कुल ३६ करोड ९४ लाख ७९ हजार रुपैयाँबराबरका अवैध सामान बरामद भएका छन्। जसमा सबैभन्दा बढी राजस्व अनुसन्धान कार्यालय बुटवलले बरामद गरेको छ। कार्यालयको गस्ती टोलीले मात्र २३ करोड ४ लाख ६१ हजार रुपैयाँबराबरको अवैध सामान नवलपरासीबाट बरामद गरेको अनुसन्धान कार्यालयका सूचना अधिकारी हुमबहादुर पाण्डेले जानकारी दिए। त्यस अवधिमा नेपाल प्रहरीले ६ करोड २० लाख रुपैयाँको सामान बरामद गरेको जिल्ला प्रहरी कार्यालयका सूचना अधिकारी डीएसपी भोजराज पाण्डेले जानकारी दिए। त्यस्तै गण र मातहतका युनिटले एक वर्षको अवधिमा ३ करोड १ लाख रुपैयाँको अवैध सामान बरामद गरेको सशस्त्र प्रहरी बल नेपाल २६ नं गण हेक्वा नवलपरासीका एसपी धीरेन्द्रराज न्यौपानेले जानकारी दिए। महेशपुर भन्सार कार्यालयले ४० लाख १८ हजार रुपैयाँबराबरको अवैध सामान बरामद गरेको कार्यालय प्रमुख बुद्धिकुमार चुडालले जानकारी दिए। त्यसैगरी नवलपरासीका नाका हुँदै गएको ४ करोड २९ लाख रुपैयाँबराबरको अवैध सामान रूपन्देही र पूर्वी नवलपरासी प्रहरीले ती जिल्लाबाट बरामद गरेको छ। एक वर्षको अवधिमा चारवटै निकायबाट जिल्लाबाट कुल १ सय २३ सवारीसाधन र कारोबारमा संलग्न ३४ जना पक्राउ परेका छन्। पक्राउ पर्ने सवारीसाधनमा सबैभन्दा बढी मोटरसाइकल छन्। जिप, कार, भ्यान र ट्रकसमेत नियन्त्रणमा परेका छन्। भुजहवा, महेशपुर, झोलनीपुर, लक्ष्मीपुर, बसैया नाकाबाट भन्सार छलीका सामान भित्रिने सामान बरामद गर्नेमा नेपाल प्रहरी र सशस्त्रभन्दा राजस्व अनुसन्धान कार्यालय अगाडि नेपाल प्रहरीले १ सय २ सवारीसाधन र २७ जनालाई पक्राउ गरेको सूचना अधिकारी सीपी पाण्डेले जानकारी दिए। त्यस्तै सशस्त्र प्रहरीले पिकअप, मोटरसाइकल गरी १५ सवारीसाधन पक्राउ गरेको छ। भन्सार कार्यालयले ६ सवारीसाधन पक्राउ गरेको छ। पक्राउ परेका सवारीसाधनमध्ये १ जफत भएको, ४ फिर्ता दिएको र १ हकदाबीको प्रक्रियामा रहेको भन्सार प्रमुख चुडालले बताए। सशस्त्र प्रहरी र भन्सार कार्यालयले अवैध सामान र सवारीसाधन पक्राउ गरे पनि कारोबारमा संलग्न व्यक्ति भने पक्राउ नपरेको जनाएको छ। प्रहरी गस्ती टोलीलाई देख्नेबित्तिकै सामान छाडेर भाग्ने सशस्त्र र भन्सार कार्यालयले जनाएका छन्। त्यस्तै, राजस्व अनुसन्धान कार्यालयले जिल्लाबाट ६ सवारीसाधन पक्राउ गरेको कार्यालयका सूचना अधिकारी पाण्डेले जानकारी दिए। बरामद सवारीसाधनमा ४ पिकअप, ११ ट्रक र कार छन्। बरामद सवारीसाधनमध्ये कारलाई अदालतले जफत गरेको र अन्य पाँच वटालाई जफतका लागि उच्च अदालत तुलसीपुर बुटवल इजलास माग दाबी गरिएको पाण्डेले बताए। त्यस अवधिमा कारोबारमा संलग्न १७ जना अनुसन्धानमा रहेका कार्यालयले जनाएको छ। त्यस्तै सशस्त्र र नेपाल प्रहरीले बरामद गरेका केही सामान र सवारीसाधनलाई महेशपुर भन्सार कार्यालय र राजस्व अनुसन्धान कार्यालय पठाउने गरेको जनाएका छन्। भन्सारमा पठाइएका सामान, सवारीसाधन र व्यक्तिलाई दण्ड जरिवाना वा लिलाम गर्नुपर्ने भए सोहीअनुसार भन्सार आफंैले गर्ने गरेको भन्सार कार्यालय प्रमुख चुडालले जानकारी दिए। यी चारवटै निकायले बरामद गरेका सामानमा चिनी, चामल, लत्ताकपडा, मोबाइल, मोटर पार्टस, हार्डवेयरलगायतका रहेका छन्। यो पनि पढ्नुहोस बागमती प्रदेश प्रहरी कार्यालयबाट १८ करोडको भन्सारजन्य सामग्री बरामद भन्सार छलीका सामानसहित दुई जना पक्राउ ओलीको टिप्पणी : भन्सारमा जे छोयो त्यही सुन, कस्तो अचम्म ! भन्सारका कर्मचारीलाई अर्थमन्त्रीको निर्देशन : बार्गेनिङ गरेको सूचना आइरहेको छ, बन्द गर्नुहोस् 'भन्सार प्रक्रियामा सहजीकरण आवश्यक ' भन्सारबाटै निकालेर बेचिएका थिए सुनै सुनका ७३० भेप रसुवा भन्सार कमाइको अखडा भन्सारद्वारा अवैध सामान बरामद"
