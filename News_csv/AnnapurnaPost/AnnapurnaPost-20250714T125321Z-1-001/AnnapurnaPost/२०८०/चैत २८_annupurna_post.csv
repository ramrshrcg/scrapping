शीर्षक,विवरण
मांसपेशी बलियो बनाउन दैनिक व्यायाम जरुरी,"हामी धेरै समय बसेरै बिताउँछौं। चाहे मोबाइल चलाउँदा होस् वा कम्प्युटरमा काम गर्दा। कार्यालयको काम वा लेखपढ, सबै बसेरै गरिन्छ। पहिले जस्तो शारीरिक व्यायाम हुने घरबाहिरको काम अहिले धेरैले गर्न छाडिसके। व्यस्तताले घुमफिर पनि घटेको छ। यसले हाम्रो शरीरको मांसपेशी कमजोर हुँदै जान्छ। अझै विशेषगरी हात, पिठ्युँ, कम्मर, तिघ्रा आदिका मांसपेशी बढी कमजोर हुन्छन्। अनि विस्तारै दुखाइ सुरु हुन्छ। कहिलेकाहीँ घोचेको जस्तो। भाँच्चिएको जस्तो। एकदमै अप्ठेरो भएको जस्तो। एकै ठाउँमा धेरै समय बसेर काम गर्दा ट्रिगर प्वाइन्ट बन्छन्। त्यही प्वाइन्टमा बेस्सरी थिच्दा, सहनै नसक्ने दुखाइ हुन्छ। पछाडिपट्टिका मांसपेशीहरूले मेरुदण्डलाई सपोर्ट गर्छ। नितम्बको मांसपेशीले शरीरलाई हिँड्दा वा उभिँदा सन्तुलन गर्छ। लामो समय कुर्सीमा बसेर काम गर्दा यो मांसपेशी क्षय भएर जान्छ। यसले मेरुदण्डलाई धेरै दबाब पर्ने भएकाले ढाड दुख्न थाल्छ। पेटको मांसपेशी कमजोर हुँदा भुँडी अगाडि लच्कन्छ। यसले कम्मर र स्पाइनलाई दबाब पर्छ। अनि विस्तारै कम्मर र ढाड दुख्ने समस्या आउँछ। हामी घाँटी झुकाएरै मोबाइल हेर्छौं। झुकाएरै पढ्छौं। झुकेरै कम्प्युटरमा काम गर्दा पिठ्युँमा दबाब पर्छ। जसले गर्दा गर्धनदेखि पिठ्युँसम्मको भागमा दुखाइ हुन्छ। त्यसैले शरीरमा विस्तारै देखिने यस्ता दुखाइलाई कम गर्न दैनिक व्यायाम जरुरी छ। दैनिक आधा वा एक घण्टा हिँड्ने बानी बसाल्नुपर्छ। सातामा कम्तीमा पनि दुई पटक ब्याडमिन्टन, टेबुलटेनिस, रिङ फ्याक्ने वा डोरीलगायतका खेल खेल्नुपर्छ। पुल अफ, पुस अप, सिट अप आदिले पनि शरीरमा ताजापन ल्याउँछ। (डानोर्बु, वरिष्ठ फिजियोथेरापिस्ट हुन्।)"
गठबन्धन फेरबदलको खेल,"सामाजिक सुरक्षाको काम सबै प्रकारका विभेद र असमानता हटाई समतामूलक र न्यायपूर्ण समाजको निर्माण गर्नु हो। जनता, देश र राजनीतिबीच अन्तरसम्बन्ध रहेको हुन्छ। किनकि जनता बेगरको देश र देश बेगरको राजनीतिको परिकल्पनासमेत गर्न सकिँदैन। यसकारण हरेक राजनीतिज्ञ देश र जनताप्रति नैतिकवान् नरहेसम्म देश र राजनीतिले सही गति र दिशा लिन सक्दैन। राजनीतिक दल एउटा राजनीतिक संस्था हो, जो सत्तामा जान निरन्तर प्रयत्न गरिरहेको हुन्छ। हरेक राजनीतिक दलको अन्तिम उद्देश्य सत्तामा जानु र शासन गर्नु नै हो। यसको अर्थ राजनीतिक दलहरूलाई सत्तामा जान हरेक तिकडम गर्न र सत्तामा गएर मनपरी गर्न छुट हुन्छ भन्ने कदापि होइन। राजनीतिक दलको शक्तिको स्रोत जनता हुन् भने प्राप्त गर्ने माध्यम आवधिक निर्वाचन हो। हरेक राजनीतिक दलले निर्वाचनबाट आफूले प्राप्त गरेको मतादेशअनुसारको भूमिका निर्वाह गर्नुपर्नेमा सबैले सत्तामै हिस्सेदारी खोज्ने यहाँको चलन छ। मानौं कि निर्वाचनबाट आएका दल प्रतिपक्षमा बस्नै हुँदैन र प्रतिपक्षको कुनै भूमिका नै हुँदैन। बहुमतको सरकार अल्पमतको प्रतिपक्ष रहने मान्यतालाई दलहरूले स्विकार्न नसक्दा वर्तमान व्यवस्था र निर्वाचन प्रणालीमाथि प्रश्न उठ्न थालेको छ। मुलुकमा संघीयता लागू भई संघ र प्रदेशको दोस्रो निर्वाचन सम्पन्न भइसक्दा पनि मुलुकमा सत्ता गठबन्धन फेरबदलको खेल रोकिएको छैन। आवधिक रूपमा निष्पक्ष निर्वाचन सम्पन्न हुनु लोकतन्त्र, देश र जनता सबैका लागि सुखद पक्ष हो। निर्वाचनबाट जनमत परिवर्तन हुनु र राजनीतिक सन्तुलन फेरिनुलाई सामान्य मानिन्छ। तर, नेपालका राजनीतिक दलहरू यसलाई स्विकार्न तयार छैनन्। नयाँ होस् या पुराना, सबैलाई जसरी पनि सत्ता नै चाहिएको छ। त्यो पनि सबैलाई जसरी भए पनि आजै सत्ता चाहिएको छ। निर्वाचनबाट फेरिएको राजनीतिक परिदृश्यलाई कुनै दलले स्विकार गरेका छैनन्। सबैको अर्जुनदृष्टि सत्तामै छ। संघमा सत्ता गठबन्धन स्थिर नरहेसम्म प्रदेशहरूमा स्थिरता कायम हुन सक्दैन। यही गति रहिरहने हो भने कानुन उल्लंघन र विभिन्न तिकडम गरी सरकार गठन गर्ने र विघटन हुने क्रम जारी रहन्छ। संसदीय विकृति र विसंगति झन् झन् झाँगिँदै जान्छ। संविधान लागू भएको आठ वर्ष पुग्दा पनि संविधानवाद र कानुनी शासन स्थापित हुन सकेको छैन। यस अवधिमा बनेका कुनै पनि सरकारले विकास र सुशासन दिन सकेको छैन। बरु प्रजातन्त्रको मन्दिर संसद्लाई नै विघटन गरेर संविधानलाई नै ध्वस्त पार्नेसम्मका प्रयास यसबीचमा भए। यस अवधिमा न्यायालय र न्यायालयको नेतृत्वसमेत विवादमुक्त रहन सकेनन् भने राष्ट्रप्रमुखदेखि सभामुखसम्म कोही विवादरहित रहन सकेनन्। सांसदहरूको ध्यान आवश्यक कानुन निर्माणमा नभई सत्ता गठबन्धन फेरबदलमा केन्द्रित छ। सरकार बनाउने र गिराउने काममा संसद्को काम सीमित हुन पुगेको छ। छिटोछिटो सरकार परिवर्तन भए पनि जनताले सरकार छ भनेर अनुभुति गर्न सकेका छैनन्। नेपालमा भएको पछिल्लो दुई निर्णायक जनआन्दोलन २०४६ र २०६२६३ मा दलबीच गठबन्धन भएको थियो र आन्दोलन सफल पनि भयो। त्यस्तै मधेसमा भएको पछिल्लो दुई आन्दोलन २०६४ र २०७२ पनि मधेसकेन्द्रित विभिन्न दलको मोर्चाबन्दीमै भएको थियो। तसर्थ नेपालमा आन्दोलनका लागि दलबीच हुने गठबन्धन वा मोर्चाबन्दी प्रभावकारी र सफल हुने गरेको बुझ्न सकिन्छ। सत्तामा सहकार्य वा सत्ताका लागि दलबीच गठबन्धनको सुरुआत २०५१ सालदेखि भएको हो। मध्यावधि निर्वाचन २०५१ मा कुनै पनि दलको बहुमत आएको थिएन। आम निर्वाचन २०४८ र २०५६ मा नेपाली कांग्रेसले बहुमत प्राप्त गरेको भए पनि संसद् पूरा अवधि टिक्न सकेको थिएन। संविधानसभाको निर्वाचन २०६४ नयाँ निर्वाचन प्रणालीअनुसार भएको थियो र कुनै दलले बहुमत प्राप्त गर्न सकेको थिएन। २०६४ देखि २०७० सम्मको अवधिमा दलबीच गठबन्धन सरकार गठन र विघटनको खेल चल्यो। यस अवधिमा चारवटा गठबन्धन सरकार गठन भए भने चुनाव गराउन प्रधानन्यायाधीशको अध्यक्षतामा सरकार गठन गर्नु परेको थियो। संविधानसभाको निर्वाचन २०७० मा पनि कुनै दलको बहुमत आएन र फेरि गठबन्धन सरकार गठन र विघटनको खेल चल्यो। तर कुनै सत्ता गठबन्धन सफल हुन सकेन। स्थानीय निर्वाचन २०७४ देखि दलबीच निर्वाचनमा पनि गठबन्धनको सुरुआत भयो। २०७४ को स्थानीय निर्वाचनमा केही सीमित स्थानमा कांग्रेस र माओवादीबीच गठबन्धन भयो तर गठबन्धन सफल हुन नसकेको बुझाइ दुवै पक्षका नेताको रह्यो। त्यसको केही महिनापछि भएको प्रतिनिधिसभा र प्रदेशसभाको निर्वाचनमा एमाले र माओवादीबीच देशैभर गठबन्धन भयो भने मधेसमा तत्कालीन संघीय समाजवादी र राजपाबीच गठबन्धन भयो। मधेसमा मधेसी गठबन्धन र बाँकी प्रदेशमा वाम गठबन्धन सफल भयो। गठबन्धन सरकारमा कुनै पनि दलको एकल प्रभुत्व हुँदैन। संसद्मा कुनै पनि दलको बहुमत नरहेको अवस्थामा यस्तो सरकार बन्नु सामान्य कुरा हो। चुनावी गठबन्धनको सफलताबाट हौसिएर पार्टी एकतासम्म गरेका दलहरूको एकता सत्तामा कायम रहन सकेन। सत्ताकै लागि दलहरूमा विवाद बढ्दै गयो। विवादकै बीच अदालतको निर्णयबाट एमाले र माओवादी छुट्टिए। त्यसपछि सरकार बहुमतमा रहेन र सत्ताका लागि फेरि गठबन्धनको खेल सुरु भयो। ओलीलाई अधिनायकवादीको आरोप लगाउँदै अर्को सत्ता गठबन्धनको निर्माण भई कांग्रेसको नेतृत्वमा गठबन्धन सरकार गठन भयो। तत्कालीन सत्ता गठबन्धनका पाँच दलले आगामी निर्वाचन र त्यसपछि पनि गठबन्धन कायम राख्ने सहमति गरेका थिए। २०७९ को निर्वाचनसम्म पाँच दलबीच गठबन्धन कायम रहे पनि सरकार गठनको क्रममा सत्ता गठबन्धन फेरियो। तर नयाँ सत्ता गठबन्धन धेरै दिनसम्म कायम रहन सकेन। राष्ट्रपतिको निर्वाचनपछि पुनः पुरानै गठबन्धन सत्तामा आयो। अहिले फेरि सत्ता गठबन्धन फेरिएको छ तर कहिले सम्मलाई हो ठेगान छैन। दल र तिनका नेतामा जनताको इच्छा र अपेक्षा पूरा गर्नुभन्दा पनि आफ्नो व्यक्तिगत स्वार्थ र सत्तालिप्सा हाबी रहेका कारण दलबीचको चुनावी गठबन्धन केही हदसम्म सफल त भयो र पनि सत्ता गठबन्धन सफल हुन सकेको छैन। गठबन्धन गर्न दलबीच साझा अर्थिक राजनीतिक कार्यक्रमा सहमति पनि खोजिँदैन, केवल सत्तास्वार्थ मिले पुग्छ। यसरी, केवल स्वार्थका लागि र एकले अर्कालाई देखाइदिन गरेको गठबन्धन लामो समय चल्ने कुरै भएन। स्वार्थ बाझिन वा अर्को गठबन्धनमा बढी फाइदा देख्न साथ पुरानो गठबन्धन भत्किने र नयाँ बन्ने गरेको छ। गठबन्धन गर्दा दलबीच सहमति हुन्छ र त्यो सहमतिको मसी नसुक्दै सहमति फेरिन्छ कि च्यातिन्छ। तसर्थ दलहरू इमान्दारिताका साथ जनताको आकांक्षा पूरा गर्न प्रतिबद्ध भएर सहमति नगरेसम्म र आआफ्ना स्वार्थ त्यागी मतादेशअनुसारको आफ्नो भूमिका स्वीकार नगरेसम्म गठबन्धन सरकार सफल हुँदैन। सत्ता गठबन्धन फेरबदलको खेल चलिरहन्छ। संघीय सरकारको गठबन्धन फेरिनासाथ प्रदेश सरकारहरूको गठबन्धन पनि फेरिन्छ। संघमा सत्ता गठबन्धन स्थिर नरहेसम्म प्रदेशहरूमा स्थिरता कायम हुन सक्दैन। यही गति रहिरहने हो भने कानुन उल्लंघन र विभिन्न तिकडम गरी सरकार गठन गर्ने र विघटन हुने क्रम जारी रहन्छ। संसदीय विकृति र विसंगति झन् झन् झाँगिँदै जान्छ। गठबन्धन सरकारमा कुनै पनि दलको एकल प्रभुत्व हुँदैन। संसद्मा कुनै पनि दलको बहुमत नरहेको अवस्थामा यस्तो सरकार बन्नु सामान्य कुरा हो। गठबन्धन सरकार राष्ट्रिय संकटको समयमा पनि बन्न सक्छ, जुन सरकारलाई उच्च स्तरको राजनीतिक औचित्यपूर्ण वा सामूहिक पहिचान दिन सक्नुपर्छ। राष्ट्रियताको भावनामा कमी तथा क्षेत्रीयताको भावनामा वृद्धि, कुशासन तथा भ्रष्टाचारमा वृद्धि र विधिको शासन तथा कानुनी शासन कमजोर हुनु गठबन्धन सरकारको प्रमुख अवगुण छ।"
नगदेबालीका चुनौती,"कोभिड१९ को महामारीले नेपालको कृषि क्षेत्र विशेषगरी इलामजस्ता क्षेत्रमा भइरहेका कमजोरीलाई उजागर गरेको छ। यी चुनौतीबीच त्यहाँका ग्रामीण कृषि समुदायहरूको दिगो अनुकूलन प्रविधिलाई व्यवहारमा अभ्यास गर्नुपर्ने आवश्यकता औंल्याएको छ। हरियाली र उर्वर माटोबीच रहेको नेपालको रमणीय जिल्ला इलाम नगदेबालीको केन्द्र हो। कोभिड१९ महामारीले यहाँका नगदेबाली कृषि समुदायमा दूरगामी नकारात्मक असर छोडेको छ। कोभिड १९ पछि इलामका किसान अभूतपूर्व चुनौती र अवरोधहरूको सामना गरिरहेका छन्। श्रमको अभाव र बजार पहुँचमा कठिनाइले यहाँको कृषि क्षेत्र मारमा परेको छ। कोभिड१९ को महामारीमा भएका बन्दाबन्दी र आवतजावतमा प्रतिबन्धहरूले महत्त्वपूर्ण आपूर्ति शृंखला रोकिए। किसानलाई मल, कीटनाशक र मेसिनरीजस्ता आवश्यक वस्तुहरू पहुँच गर्न गाह्रो बनायो। यस अवरोधले फसलको उत्पादन र गुणस्तरमा उल्लेखनीय प्रभाव पारेको छ। कृषिमा धेरै निर्भर ग्रामीण समुदायमा परेको दूरगामी प्रभावले आर्थिक तनाव बढाएको छ। चिया, अलैंची, अदुवा र खुर्सानीजस्ता नगदे बालीका लागि प्रख्यात इलाममा महामारीका कारण उत्पादन र निर्यातमा उल्लेख्य ह्रास आएको छ। विशेषगरी चिया र अलैंचीजस्ता बालीका लागि व्यावसायिक खेतीमा श्रम अभावका साथै कृषि क्षेत्रमा राज्यको उदासीनताका कारण समस्याग्रस्त छन्। नगदेबाली किसानमा प्रभाव : इलामका साना कृषकहरू, सामान्यतया सामान्य जग्गामा खेती गर्ने, यो संकटको अग्रभागमा रहेको पाइए। प्रतिवेदनका अनुसार कोरोना भाइरसको फैलावट रोक्न लगाइएको प्रतिबन्धका कारण १ सय ६५ भन्दा बढी किसानले श्रम अभावको सामना गर्नुपरेको थियो। धेरै कृषकले सीमित परिवार वा स्थानीय श्रमिकका साथ खेती गर्न सामाजिक दूरी दिशानिर्देश पालना गर्नुपर्दा उत्पादनमा थप असर पारेको छ। इलामको कृषि अर्थतन्त्रको मुख्य आधार व्यावसायिक बालीलाई ठूलो असर परेको छ। अलैंची, अदुवा र चियाजस्ता मूल्यवान् वस्तुको निर्यातले विश्वव्यापी माग घट्नुका साथै व्यापारमा अवरोध आयो। प्रमुख निर्यात बाली अलैंचीको मूल्यमा आएको गिरावटले इलामको कृषि क्षेत्रको व्यापक संघर्षलाई झल्काउँछ। खाद्यान्न बालीको तुलनामा इलामका किसानमा व्यावसायिक बालीले बढी मन पराउँछन्। आलु, अलैंची, अदुवा, रातो खुर्सानी, दूधका साथै कृषकको घरायसी आम्दानीमा योगदान पुर्याउने अम्रिसोजस्ता गैरखाद्य नगदे बाली लागि इलाम प्रख्यात छ। अलैंची, चिया र अदुवा निर्यातमा चुनौतीका कारण उत्पादकहरूमा उत्साह घटेको छ। इलामबाट निर्यात हुने प्रमुख मसला अलैंची, यसको सुकाउने प्रक्रियाबाट प्राप्त हुने अनौठो स्मोकी स्वाद हुन्छ। विश्वव्यापी अलैंची उत्पादनमा नेपालले अग्रता देखाए तापनि प्रतिहेक्टर उत्पादन विश्वको औसतभन्दा कम छ। त्यसैगरी, इलाम, झापा र सिन्धुपाल्चोकलगायत ६५ भन्दा बढी जिल्लामा अदुवाको खेती गरिएको नेपाल महत्त्वपूर्ण अदुवा उत्पादक हो। नेपालको दुग्ध क्षेत्र, विशेषगरी इलाममा, ५५ हजारभन्दा बढी किसानले व्यावसायिक रूपमा गाईभैंसी पाल्दै पर्याप्त आम्दानी गर्छ। पशुधन सुधार, कृत्रिम गर्भाधान, र परिष्कृत पोषणमा सरकारी लगानीबाट दूध उत्पादन लाभ आदि। इलामको प्रमुख उत्पादन छुर्पी पनि हो। इलामको छुर्पी अमेरिका र युरोपलगायतका विभिन्न क्षेत्रमा निर्यात हुन्छ। पशुपालन इलामे किसानको प्रमुख आयस्रोतमध्ये एक भए तापनि यहाँ पशु चिकित्सालय नहुनु विडम्बना हो। अकबरे खुर्सानी इलामको अर्को प्रमुख उत्पादन हो। अदुवा र अकबरे खुर्सानी उत्पादनलाई बजार प्रवद्र्धन थप ध्यान दिएमा हजारौं घरधुरीलाई फाइदा पुर्याउन सकिन्छ। इलाम चिया उत्पादनका लागि प्रख्यात छ। इलामलाई चियाको राजधानी पनि भनिन्छ। कोभिड१९ को महामारीका कारण र तत्पश्चात् पनि अन्तर्राष्ट्रिय बजारमा चिया उत्पादकले चुनौती सामना गरिरहेका छन्। महामारीमा नेपालको सम्पूर्ण खाद्य आपूर्ति शृंखलालाई असर गरेको छ। उत्पादन र वितरणमा अवरोधहरूले दूरगामी असर पारेका छन्। यो चुनौतीलाई राज्यलगायत सरोकारवालाले सम्बोधन नगरेमा खाद्य असुरक्षा बढ्न सक्छ। कृषि विविधीकरण र अनुकूलन प्रविधि : यी चुनौतीको सामना गर्दै कृषि विविधीकरण र अनुकूलन प्रविधिको आवश्यकता देखिएको छ। महामारीले भविष्यका झट्काहरू कम गर्न ग्रामीण क्षेत्रहरूमा पूर्वतयारी र अनुकूलन रणनीतिहरूलाई बलियो बनाउने महत्त्वलाई जोड दिएको छ। आकस्मिक योजनाहरू विकास गर्ने, बाली विविधीकरण गर्ने, कम कार्बनयुक्त कृषिमा लगानी गर्ने र दिगो अभ्यासहरू प्रवद्र्धन गर्ने जस्ता रणनीतिहरू समुदायको लचिलोपन बढाउन महत्त्वपूर्ण मार्ग हुन्। यी उपायले ग्रामीण जीवनयापनलाई बलियो बनाउनुका साथै भरपर्दो खाद्य सुरक्षा र आर्थिक स्थिरतामा पनि योगदान पुर्याउँछ। समाधानको खोजी : महामारीपश्चात् इलामको कृषि क्षेत्रलाई पुनरुत्थान गर्ने प्रयासलाई तीव्रता दिनु आवश्यक छ। स्थानीय आपूर्ति शृंखलाहरूको प्रतिस्पर्धात्मकता बढाउने, उत्पादनको गुणस्तर सुधार गर्नुका साथै बजारमा पहुँचलाई टेवा दिनुपर्छ। उदाहरणका लागि सार्वजनिकनिजी साझेदारीमार्फत अदुवा उत्पादनलाई बलियो बनाउनेजस्ता परियोजनाको पुनरावलोकन जरुरी देखिन्छ। किसानको उत्थान र आर्थिक पुनरुत्थानलाई उत्प्रेरित गर्ने प्रयासलाई प्राथमिकता दिनुपर्छ। यसबाहेक क्षमता अभिवृद्धि कार्यक्रम र साना किसानका लागि व्यावहारिक रूपमा सहयोग गर्ने नीति निर्माण र अवलम्बनमा सार्थक राजनीतिक प्रतिबद्धता नगदेबालीको क्षेत्रमा महामारीको प्रतिकूल प्रभावहरूलाई कम गर्न महत्त्वपूर्ण देखिन्छ। निष्कर्ष : कोभिड १९ को महामारीले नेपालको कृषि क्षेत्र विशेषगरी इलामजस्ता क्षेत्रमा भइरहेका कमजोरीलाई उजागर गरेको छ। यी चुनौतीबीच त्यहाँका ग्रामीण कृषि समुदायहरूको दिगो अनुकूलन प्रविधिलाई व्यवहारमा अभ्यास गर्नुपर्ने आवश्यकता औंल्याएको छ। कृषि विविधीकरणलाई प्राथमिकता दिएर स्थानीय क्षमता अभिवृद्धिमा लगानीमा जोडबल गरेमा इलामले आफ्ना किसानका लागि थप अनुकूलन र समृद्ध भविष्यतर्फको बाटोमा अघि बढ्न सक्छ। संक्षेपमा, जीविकोपार्जनको सुरक्षा र दिगो नगदेबाली खेतीलाई प्रोत्साहन दिन राज्यले ढिलो गर्नु हुँदैन।"
दूध उत्पादन बाढाउन किसानलाई भैंसी उपहार,"रसुवा : उत्तरगयाँ गाउँपालिकामा दूध उत्पादन वृद्धि गर्न किसानलाई गाइ र भैंसी उपहार कार्यक्रम लागू भएको छ। गाउँपालिकाले दूध उत्पादन बढाउन वडा नं ४ र ५ का किसानलाई गाई भैंसी उपहार कार्यक्रम लागू गरेको हो। कार्यक्रमबाट भैंसीका लागि ५० हजार अनुदान दिने, भैंसी किनेको २ वर्षपछि अर्का सदस्यलाई पहिलो वर्ष पाउनेले ५० हजार रुपैयाँ फिर्ता दिनुपर्ने गाउँपालिका पशु स्वास्थ्य शाखाका प्रमुख सुनबहादुर तामाङले बताए। कार्यक्रम अन्तर्गत ५० जना किसानले ५० हजार रुपैयाँ लिएर भैंसी किनेका छन् । अब तत्कालै १० भैंसी र १५ वटा गाईका लागि अनुदान उपलब्ध गराउन लागेको तामाङले बताए। यसपटक भैंसीका लागि ५० हजार रुपैयाँ उपहार पाउनेले २ वर्षमा नयाँ सदस्यलाई सो रकम उपहार फिर्ता गर्नुपर्ने छ। गाउँपालिका भरी दूध संकलनको काम चाँढै सुरु हुन लागेको गाउँपालिका पशु स्वास्थ्य शाखा प्रमुख सुनबहादुर तामाङले बताए। संकलित दूधबाट दुग्ध जन्य उत्पादन गरेर बिक्री गर्ने तथा दुग्ध विकास संस्थानमा पठाउने तामाङले बताए। पालिकाले गाउँमा दूध संकलन सुरु गर्ने भएपछि गाई, भैंसीको संख्या थपेर किसानले दूध उत्पादन गर्न थालेको छन्।"
निजी क्षेत्र भन्छ हामीलाई त कर उठाउने साधनमात्रै ठानियो,"लगानीमैत्री ऐन, कानुन बनाउन पटकपटक सुझाव दिइए पनि सरकारले पहल नगरेको निजी क्षेत्रको आरोप छ । तीन तहका सरकारबीच समन्वय नहुँदा पनि व्यवसाय गर्ने वातावरण नबनेको निजी क्षेत्रका उद्यमीव्यवसायी बताउँछन् । यस्तै, निजी क्षेत्रलाई तीनै तहका सरकारको ध्यान नै कर कसरी उठाउने भन्नेमा मात्रै केन्द्रित भएको तथा अर्थतन्त्र ओभरट्याक्स भएको उनीहरूको आरोप छ । मुलुकमा व्यावसायिक वातावरण किन बन्न सकेन ? भनेर अन्नपूर्ण पोस्ट्कर्मी सुनिता कार्कीले ११ क्षेत्रका व्यावसायिक प्रतिनिधिसँग गरेको कुराकानी : ऐन, कानुन नियन्त्रणमुखी भए हरिभक्त शर्मा, कार्यकारी निर्देशक देउराली जनता फर्मास्युटिकल्स् प्रालि मुलुकका ऐन, कानुन संशोधन गर्नुपर्छ भनेर व्यवसायीले भन्न थालेको लामो समय भयो। पुराना त पुरानै भए, नयाँ बनाइएका कानुन पनि व्यवसायीमैत्री भएनन्। कानुन जति नियन्त्रणमुखी मात्रै भए। व्यवसाय र रोजगारी प्रवद्र्धन गर्ने गरी व्याख्या गरिएन। उद्योगधन्दा चलाउने र रोजगारीका अवसर सिर्जना गर्नेलाई कारबाही धेरै भयो। यति धेरै कारबाहीको भागीदार हुनुपर्ने भयो कि काम गर्नेभन्दा नगर्नु नै राम्रो भन्ने मानसिकता विकास भइरहेको छ। उद्योगधन्दाप्रतिको वातावरण नै नकारात्मक भइरहेको छ। सरकारले आउँदो वैशाख १६ र १७ गतेको लगानी सम्मेलन गर्दैछ। त्यसअघि नै लगानीमैत्री कानुन ल्याउने गरी संशोधन गर्ने भनेको पनि छ। कोभिडसँगै संसारभरि समस्या आए। मुलुकका उद्योगधन्दाले पनि अप्ठ्यारो स्थिति व्यहोरे। किनकि धेरैजसो सामान हामीले आयात गरेर नै ल्याउँछौ। अर्को भनेको, हाम्रो गणतन्त्रलाई हाम्रो अर्थतन्त्रले धान्न सकेन। गणतन्त्रलाई धान्नका लागि नेपाल सरकारले अत्यधिक धेरै कर उठाउनुपर्ने भयो। तीनै तहका सरकारको ध्यान नै कर कसरी उठाउने भन्नेमा मात्रै छ। यसले हाम्रो अर्थतन्त्र ओभरट्याक्स भयो। यसले पुँजी चलायमान हुन सकेन। यस्तै अर्को भनेको अनुदानहरू धेरै बाँड्दा राज्यको खर्च बढायो। अर्थतन्त्रको आकारभन्दा बढी सरकारको खर्च हुन पुग्यो। सरकारको खर्च धान्नका लागि हामीले तिरेको करबाट नपुगेर ऋण काढ्नुपर्ने अवस्था छ। सरकारी निकाय सहयोगी भएनन् रवि सिंह, अध्यक्ष, नेपाल निर्माण व्यवसायी महासंघ मुलुकको हालको अवस्था सिर्जना हुनुमा कर्मचारीतन्त्र मुख्य जिम्मेवार हो। सरकारका निकायहरू अवरोध सिर्जना गर्न मात्र लागिपरेका छन्। जहाँ पनि भ्रष्टाचार मौलाएको छ। काम सम्पन्न गर्नेभन्दा पनि बिथोलिने पारिपाटीको विकास भइरहेको छ। लगानीकर्ताहरूलाई भने कुनै पनि सुविधा दिने भन्ने छैन। सुरक्षाको, मुनाफाको ग्यारेन्टी नभएसम्म कसरी लगानी आउँछ ? नेपालमा के काम गर्दा फाइदा हुन्छ ? कसरी गर्दा हुन्छ ? भन्ने मोडालिटी नै छैन। हाम्रोमा अथाह सम्भावना बोकेको जलविद्युत् पनि अहिलेसम्म स्थापित हुन सकिरहेको छैन। भएका विदेशी लगानीलाई संरक्षित गर्नेभन्दा पनि कानुनी परिबन्धमा पारेर दुःख दिने प्रवृत्ति मौलाएको छ। हाम्रा नीतिहरू नै स्थायी हुन सकेनन्। सरकार परिवर्तनैपिच्छे नीति परिवर्तन हुने गरेका छन्। यसैगरी करका दरहरू पनि बढी छन्। कर तिर्न जाँदा सजाय पाएजस्तो गर्ने वातावरण छ। करसम्बन्धी निकायहरूले गर्ने व्यवहारले कर तिर्नेभन्दा पनि कर कसरी छल्ने भन्नेतिर मोडिन बाध्य पारिँदैछ। कर प्रणाली करदातामैत्रीभन्दा पनि खाली नियमनकारी निकाय मात्र भए। सरकारी कर्मचारीहरूसँग वा सरकारी नियम, कानुनहरू सहकार्य गर्ने वातावरण छैन। यसले गर्दा व्यवसायीहरू नै पलायन हुने अवस्था सिर्जना भएको छ। कि व्यवसाय परिवर्तन गर्ने वा कि विदेश जाने प्रवृत्ति बढेको देख्न सकिन्छ। लगानी सुरक्षितको प्रत्याभूति भएन विनायक शाह, अध्यक्ष, होटल संघ नेपाल पर्यटक बढेका छन्। होटल बढेका छन्। चेन होटलहरू खुलिरहेका पनि छन्। सन् २०२३ मा १० लाख पर्यटक ल्याउने सरकारको लक्ष्य थियो, हासिल भयो। हाम्रा होटल पूर्वाधारले ३० देखि ३५ लाखलाई सेवा दिन सक्छन्। क्षमताको एक तिहाइ मात्र पर्यटक आइरहेका छन्। हाम्रो लगानी जति उत्पादनशील हुनुपर्ने हो, त्यति हुन सकिरहेको छैन। कोभिडपछि धराशायी बनेको उद्योग फस्टाउँदै त छ, तर भएको लगानीलाई सुरक्षित गर्नका लागि सरकारले त्यो किसिमको नीति लिन सकेको छैन। सरकारको वित्तीय नीति एवं मौद्रिक नीति मौजुदा समस्या समाधान गर्ने किसिमका भएनन्। सरकारले साधारण अवस्थामा जस्तो हिसाबले मात्र हेर्दा व्यवसाय नै संकटमा परेको छ। पर्यटन विकासका लागि आवश्यक पूर्वाधारमा सरकारले ध्यान दिन सकेको छैन। अन्तर्राष्ट्रिय विमानस्थल बने, उडान हुन सकेका छैनन्। मुख्य पर्यटक गन्तव्यका सडक निर्माण भएका छैनन्। सरकारले नीति नियम घोषणा गर्छ, तर कार्यान्वयनमा ध्यान दिँदैन। जस्तो, पर्यटन दशकको घोषणा गर्यो, तर मन्त्री फेरिरहँदा त्यो घोषणामा मात्रै सीमित भइरहेको छ। व्यवसायीमा आत्मविश्वास जगाउनु पर्यो मनोज कार्की, अध्यक्ष, नेपाल वायुसेवा सञ्चालक संघ उद्योगीव्यवसायीमा आत्मविश्वास नै छैन। जोसँग लगानीयोग्य पुँजी छ, उसँग काम गर्ने आत्मविश्वास छैन। लगानी नहुनेलाई लगानीको स्रोतमा पहुँच छैन। यसको प्रत्यक्ष असर बैंकहरूमा थुप्रिएको तरलतालाई नै लिन सकिन्छ। महँगी बढ्दै गएको छ। तर, आमजनताको क्रयशक्ति घट्दै गएको छ। यसले दैनिक उपभोग्य सामानहरू नै जुटाउन गाह्रो परिरहेको छ। त्यसको असर अरू क्षेत्रमा पनि परिरहेको छ। अर्थतन्त्र चलायमान बन्न नसके मानिसहरूको ओहोरदोहोर घट्छ। यस्तोमा जहाज चढेर यात्रा गर्न उसको प्राथमिकतामा पर्दैन। कोभिडपछि थला परेको अर्थतन्त्रलाई उठाउने गरी सरकारले नीति ल्याउन सकेन। सरकारको काम भनेको खाली टालटुल पार्नेमै सीमित भयो। आज कहाँ टाल्ने, भोलि कहाँ टाल्ने भन्नेमै सीमित हुँदा दीर्घकालीन नीति लिन सकेन। अहिले पलायन भइरहेका युवा जनशक्तिलाई स्वदेशमै रोजगारी दिने सरकारसँग कुनै योजना नै छैन। युवा जनशक्तिको क्रयशक्ति बढी हुन्छ, तर युवा जनशक्ति नै पलायन हुँदा यसमा आश्रित अर्थतन्त्र ठप्प प्रायः नै बनेको छ। अर्थतन्त्र खराब छ भन्ने भाष्य निर्माण हुँदा झन् असर परेको देखिन्छ। नीतिगत अस्थिरताले अर्थतन्त्रलाई थप गाँजेको छ। अर्थमन्त्रीपिच्छे फेरिने नीतिले देशले कहिले फड्को मार्ने ? सरकारले नै अर्थतन्त्रलाई चलायमान गर्ने गरी केही फरक योजना ल्याउनुपर्ने जरुरी भइसकेको छ। निजीलाई कर उठाउने साधन मात्रै ठानियो भवानी राणा, पूर्वअध्यक्ष, नेपाल उद्योग वाणिज्य महासंघ उद्योगी व्यवसायीको मनोबल एवं आत्मविश्वास घटिरहेको छ। निजी क्षेत्रलाई हेर्ने सरकारको दृष्टिकोण नै नकारात्मक छ। कर उठाउने हिसाबले मात्र निजी क्षेत्रलाई हेरिएको छ। राजनीतिक दलहरू पनि आर्थिक मुद्दामा भन्दा राजनीति खिचातानीमा नै हराएका छन्। राजनीतिक रूपमा त धेरै रूपान्तरण भइसकेका छन्। अब पालो आर्थिक रूपान्तरणको हो। तर राजनीतिक दलका एजेन्डा आर्थिक मुद्दामा केन्द्रित हुन सकिरहेका छैनन्। सरकार पनि आर्थिक एजेन्डामा भन्दा राजनीतिक भागबन्डामा नै अल्झिएको छ। सरकारले ल्याउने नीतिहरू पनि व्यवसाय र व्यवसायी मैत्री छैनन्। आउँदो लगानी सम्मेलनअघि नै केही कानुनहरू संशोधन गर्ने भनिएको हो। सरकारले प्रतिबद्धता पनि जनाएको छ। तर, अहिलेसम्म त्यसको प्रगति आशातीत हुन सकिरहेको छैन। सरकारले बोलेका कुराहरू कार्यान्वयनमा जान सकिरहेका छैनन्। तीन तहका सरकारबीच समन्वय नहुँदा पनि व्यवसाय गर्ने वातावरण बनेको छैन। आर्थिक विकासका लागि एकद्वार प्रणाली लागू गर्न निजी क्षेत्रले सरकारलाई भन्दै आएको छ। तर एउटा काम गर्न १० मन्त्रालय, विभाग, निकाय जानुपर्छ। त्यसमा पनि अन्तरमन्त्रालय वा निकाय समन्वय छैन। यस्तै निजी क्षेत्रलाई नियन्त्रणमा राख्न खोजिएको छ। धेरै नियमनकारी निकायको काम नै निजी क्षेत्रलाई नियाल्ने भएको छ। यसले काम गर्ने वातावरण बन्न सक्दैन। व्यवसायप्रतिको विश्वास पनि गुम्छ। एउटा निकायले अनुमति दिन्छ, अर्कोले प्रश्न गर्छ गणेश कार्की, अध्यक्ष, स्वतन्त्र ऊर्जा उत्पादकहरूको संस्था, नेपाल (इप्पान) सरकारको नीति नै व्यवसायमैत्री हुन सकेको छैन। एउटा निकायले विद्युत् उत्पादनको अनुमति दिन्छ, अर्को निकायले प्रश्न गर्छ। अनि कसरी विकास हुन्छ ? अन्तरनिकाय समन्वय नहुँदा सबै प्रकारका व्यवसाय गर्न गाह्रो भइरहेको छ। वन, भूमि, सुरक्षा, जग्गा प्राप्तिलगायतका समस्या वर्षौंदेखिका हुन्। तर, त्यसमा एकद्वार नीति, नियम, कानुन बनाएर अघि बढ्न सरकार सकिरहेको छैन। कर उठाउने मात्र सरकारको नीति हुँदा व्यवसाय मैत्री नीति ओझेलमा परेका छन्। आउन लागेका नयाँ कानुन पनि आयोजना बनाउनेभन्दा पनि नबनाऊ भन्ने किसिमका छन्। निजी क्षेत्रलाई फस्टाउने किसिमको कानुन बनाउन सरकारले सकेको छैन। सरकार सधैं नियमनमा मात्र केन्द्रित भएको देखिन्छ। विकासका सम्भावना र बाटा छन्। तर, सरकारको सही नीति नहुँदा लगानी गर्न उत्सुक हुने ठाउँ छैन। यसलाई सरकारले परिवर्तन गरी अघि बढ्न जरुरी छ। एकातिर बैंकमा पैसा छ, अर्कोतिर बैंकले लगानी गर्दैन। ब्याजदर महँगो छ। स्थानीय तहको नाममा कर बढाएको बढायै छ। अनुमति लिँदा एउटा नीति हुन्छ, बन्दा अर्को नीति आइसकेको हुन्छ। नीतिगत स्थिरता अहिलेको अर्थतन्त्रको प्रमुख समस्या हो। यसले दीर्घकालीन लगानी गर्ने वातावरण बनेको छैन। यसले गर्दा व्यवसायीहरू पेसा परिवर्तन गर्ने सोचमा पुगेका छन्। सबै किसिमको विकासलाई आवश्यक पर्ने ऊर्जा विकासमा नै सरकारको स्पष्ट नीति छैन। नीति फेरिएको फेरियै, कसरी व्यवसाय गर्ने ? राजेश अग्रवाल,अध्यक्ष, नेपाल उद्योग परिसंघ सबैभन्दा ठूलो कमजोरी भनेको नै नीतिगत स्पष्टता र स्थिरता छैन। सरकार परिवर्तन भइरहने र त्यससँगै नीति पनि बदलिने गरेपछि व्यवसाय कसरी फस्टाउँछ ? बजार विश्लेषणबिना फैलिने हौवाले पनि अर्थतन्त्रलाई असर गरेको छ। निजी क्षेत्रमा बढी कर्जा गयो भन्ने हौवाले पनि वातावरण बिगारेको छ। कानुनको अपव्याख्या गर्ने परिपाटी बढ्दा निजी क्षेत्र त्यसको सिकार भइरहेको छ। कुन कुरालाई कसले, कसरी आफूपरक हिसाबले व्याख्या गर्छ र फसिन्छ भन्ने नै यकिन छैन। नियम, कानुन समयसापेक्ष सुधार हुन नसक्दा पनि व्यवसायमा अन्योलता छाएको छ। वर्षौं पुराना ऐन, नियम संशोधन हुन सकेका छैनन्। त्यहीअनुसार अहिलेको व्यवसाय चलाउन सकिने अवस्था पनि छैन। कालोबजारी ऐनदेखि भूमिसुधारलगायतका ऐनहरू छन्। जुन संशोधन हुन जरुरी छ। यसले व्यवसायमा डिलेमा स्थिति सिर्जना भएको छ। एकातिर व्यवसाय घटेको छ, अर्कोतिर वित्तीय क्षेत्रमा पैसा थुप्रिएको छ, अर्कोतिर बजारमा क्रयशक्ति घट्दा माग बढ्न सकेको छैन। बजार उधारोमा चलेको छ, कालोसूचीमा पर्ने व्यवसायीको संख्या बढेको छ। समग्र भ्यालु चेन नै अहिले सुस्ताएको अवस्था छ। यस्तोमा सरकारले ब्याजको पुनर्तालिकीकरण एवं सहुलियत दिन जरुरी छ। डिजिटल अर्थतन्त्रको नीति नै छैन चिरञ्जीवी अधिकारी, महासचिव, कम्प्युटर एसोसियसन नेपाल डिजिटल अर्थतन्त्रमा सरकारले न नीति ल्याएको छ, न यसको महत्त्व नै बुझेको छ। नेपालमा उत्पादन भएका सफ्टवेयरहरूलाई नेपालमा नै बजारीकरण गर्ने व्यवस्था छैन। विदेशी वस्तु भन्नेबित्तिकै राम्रो, तर स्वदेशी नराम्रो भन्ने दृष्टिकोण सरकारको पनि छ। प्रोत्साहन गर्ने सरकारको नीति छैन। नेपाली सफ्टवेयर विकासकर्ताहरूले नेपालमा नै बसेर सफ्टवेयर सोलुसन दिइरहेका छन्। तर, सरकारले यसको पहिचान गर्न सकेको छैन। अहिले बिना सूचनाप्रविधि कुन उद्योग अघि बढ्न सक्छ ? नेपाली उत्पादनलाई सरकारले नै चिन्न सक्दैन भने कसरी नेपाली सूचना प्रविधिको उद्योग फस्टाउन सक्छ ? बाटो बनाउँदा लागू हुने खरिद प्रक्रिया नै सूचना प्रविधिको क्षेत्रमा लागू भइरहेको छ। यसको मोडालिटी फरक गर्नुपर्ने हो। सम्बन्धित सरोकारवाला निकायसँगभन्दा पनि विदेशीले भनेको भरमा नीति बन्ने गरेको छ। यसले स्वदेशी लगानी कसरी बढाउँछ र ? अहिलेसम्म सूचनाप्रविधिसम्बन्धी सामग्रीलाई सहुलियतपूर्ण ऋण दिने व्यवस्था छैन। सूचना प्रविधिमा लगानी गरेर देश रूपान्तरण हुन्छ भन्ने भाषण गने, तर सुहाउँदो नीति, कानुन, लगानीको वातावरण ल्याउन नसक्ने सरकारको कस्तो दूरदर्शिता हो। लगानीका लागि एकद्वार प्रणाली खै ? सुरेन्द्रकुमार उप्रेती, महासचिव, नाडा अटोमोबाइल एसोसियसन अफ नेपाल अर्थतन्त्रमा परिरहेको असर र लगानीलाई बढाउनका लागि सरकारका हरेक नीति स्थिर हुनपर्यो। सरकार या सरकारी कर्मचारी परिवर्तन हुनेबित्तिकै नीति पनि परिवर्तन हुने परिपाटी छ। बनेको नीति कार्यान्वयन नहुने, नयाँ नीति ल्याउन महिनौं लाग्ने कारणले पनि व्यवसाय अलमलमा पर्ने गरेको छ। अर्को भनेको लगानीमैत्री हुनका लागि एकद्वार प्रणाली लागू गर्नुपर्यो भनेर सरकारलाई बारम्बार भनेका छौं। एउटा उद्योग सुरु गर्न लगानीकर्ताले फाइल बोकेर ३३ ठाउँमा धाउनुपर्छ। एउटै सरकारी संयन्त्र या एउटै मन्त्रालयअन्तर्गतका विभिन्न विभाग सिफारिस लिनका लागि जुन कठिनाइ भोग्नुपर्छ, त्यो नै ठूलो लगानीमैत्री वातावरणको बाधक हो। उद्योग फस्टाउन सरकारले विशेष प्याकेजको व्यवस्था गर्नुपर्ने हो। अनुदान, ऋण, कर छुटलगायतमा सरकारले निजी क्षेत्रलाई हेर्न सकेको छैन। १०औं वर्षअघिका फाइल खोलेर निजी क्षेत्रलाई दुःख दिने गरेको छ। यस्तै, पुँजीगत खर्च हुन नसक्दा सरकारी निकायबाट रकम निस्कन सकिरहेको छैन। यसले बजारमा पुँजीको परिचालनमा कठिनाइ भएको छ। विदेशी लगानी ल्याउने र लगानी गरेर मुनाफा लैजाने स्पष्ट कानुन छैन, तयारी पनि छैन र त्यो व्यावहारिक छैन। यसलाई संशोधन गर्न जरुरी छ। सरकारी अवरोधको कारणले नै लगानी भित्रिन सकिरहेको छैन। बैंकमा पैसा हुँदा पनि माग बढेन सुनील केसी, अध्यक्ष, नेपाल बैंकर्स एसोसियसन कोभिडपछि थलिएको अर्थतन्त्र अघि बढ्न सकेको छैन । आर्थिक वृद्धि २३ प्रतिशतमा सीमित छ । बैंकमा तरलता नहुँदा समस्या भइरहेकोमा अहिले तरलता छ । करिब ५ खर्ब रुपैयाँ लगानी योग्य पुँजी छ । तर, माग सिर्जना हुन सकिरहेको छैन । पहिला ब्याजदर बढी भएर ऋणको माग नभएको भनिरहँदा अहिले ब्याजदर घटिसक्दा पनि माग बढेको छैन । उद्योगहरू पूर्ण क्षमतामा चल्न सकिरहेका छैनन् । बजारमा माग पनि छैन । रोजगारी घट्दै गइरहेको छ । कतिपय उद्योग बन्द हुने अवस्थामा गइरहँदा यसले बैंकिङ क्षेत्रमा नयाँ ऋणको माग हुन नसक्ने र भएको ऋण उठाउन नसक्दा खराब कर्जा अनुपात बढाउन भूमिका खेलिरहेको छ । खराब कर्जा अहिलेसम्म नियन्त्रण भए पनि यसले पछिलाई असर गर्न सक्छ । यहाँको औद्योगिक गतिविधि कम हुँदै जाने, रोजगारी गुम्न जाँदा मानिसहरू विदेश जाने क्रम बढिरहेको छ । यसबाट उद्योग व्यवसायमा दक्ष जनशक्तिको कमी भइरहेको छ । वस्तु उपभोग पनि घटेको छ । अर्थतन्त्र गतिहीन भइरहेको छ । नयाँ लगानी आउने वातावरण बनेको छैन । विदेशी लगानी त्यसै पनि कम थियो, नयाँ आउन झनै सकिरहेको छैन । सरकारले आफ्नो पुँजीगत खर्च गर्न सकिरहेको छैन । यसले अर्थतन्त्रमा गतिविधि बढाउन सकेको छैन । यता, बाह्य क्षेत्र भने सन्तोषजनक अवस्थामा छ । राजस्व उठ्न नसकेको दबाब निजी क्षेत्रले व्यहोरिरहेका छन् कमलेशकुमार अग्रवाल, अध्यक्ष, नेपाल चेम्बर अफ कमर्स अर्थतन्त्रको बाह्य पाटो सबै राम्रो भइसकेको छ। विदेशी मुद्राको सञ्चिति इतिहासकै उच्च छ। चालू खाता, भुक्तानी सन्तुलन सबै राम्रो छ। तर निजी क्षेत्रको अवस्था एकदम नै शिथिल छ। निजी क्षेत्र नयाँ लगानीका लागि आकर्षित हुन सकिरहेको छैन। अत्यन्त मनोबल खस्केको अवस्था छ। कालोसूचीमा पर्ने व्यवसायीहरूको संख्या दिनप्रतिदिन बढिरहेको छ। कर्जाको सावाँ ब्याज तिर्न नसक्ने, चेक बाउन्स हुने अवस्था सिर्जना भएको छ। उत्पादन ४० देखि ५० प्रतिशतमा सीमित भएको छ। उद्यमी व्यवसायीले रोजगारी कटौती गरिरहेका छन्। पुरानो किस्ता र ब्याज तिर्न नसकेर थप ऋण लिन सक्ने अवस्था छैन। चालु पूँजी कर्जा कार्यान्वयनले झन् नयाँ लगानीका लागि असर गरिरहेको छ। आर्थिक गतिविधि कमजोर हुँदा राजस्व पनि कमजोर भयो। त्यो राजस्वको दबाब पनि उद्यमीव्यवसायी परिरहेको छ। सरकारले खर्च निकाल्नका लागि जबर्जस्ती राजस्व असुली बढाइरहेको छ। सरकारको वित्त नीति र मौद्रिक नीतिको बीचमा तालमेल छैन। यी नीतिहरू व्यापार सहजीकरण गर्ने, लगानीमैत्री छैनन्।"
हिउँदपछि उपल्लो मुस्ताङीलाई सीमापार पास,"जोमसोम : मुस्ताङका प्रमुख जिल्ला अधिकारी जनकराज पन्तसहितको कर्मचारी टोली उपल्लो मुस्ताङमा सीमापार पास वितरण गरेको छ। चीन जाने (नेचुङलिजी) कोरलानाकाका लागि मुस्ताङका प्रमुख जिल्ला अधिकारी पन्तले ५९८ जना नागरिकलाई शुक्रबार र शनिबारका दिन प्रस्थान अनुमतीपत्र सीमापार पास वितरण गरेका हुन्। कार्तिक २७ गते औपचारिक रुपमा नेपालचीन कोरलानाका खुल्ला भएको हो। त्यसअघि गृह मन्त्रालयको नमूना ढाँचामा जिल्ला प्रशासन कार्यालय मुस्ताङले उपल्लो मुस्ताङको लोमाथाङ र लोघेकर दामोदरकुण्ड गाउँपालिकाका नागरिकहरुलाई प्रस्थान अनुमतीपत्र सीमापार पास वितरण गरेको थियो। त्यससमय जिल्ला प्रशासन कार्यालय मुस्ताङले लोमान्थाङ गाउँपालिकामा ५७७ जना र लोघेकर दामोदरकुण्ड गाउँपालिकामा ३८५ जना गरी ९६२ जनालाई प्रस्थान अनुमतीपत्र सीमापार पास वितरण गरेको थियो। हिउँदयामको मौसममा सीमानाका खुलाउन भएको र त्यसअघि सीमापार पास वितरण गरिएकाले उपल्लो मुस्ताङका धेरैजसो नागरिक चीन जाने कोरलानाकाको पास पाउनबाट वञ्चित भएका थिए। हिउँदयामको समयमा चिसो र हिमपात छल्न बेसी झरेका नागरिकहरु जिल्लामा नहुँदा मुस्ताङ प्रशासनले सीमापास वितरण गर्न सकेको थिएन। हिउँदयाम सकिएर गर्मीयाम सुरु भएसँगै उपल्लो मुस्ताङको पालिका र स्थानीय नागरिकहरुको माग अनुसार मुस्ताङ प्रशासनले दोश्रो चरणमा सीमापार पास वितरण गरेको प्रमुख जिल्ला अधिकारी जनकराज पन्तले जानकारी दिए। नेचुङलिजी कोरलानाकाका लागि प्रस्थान अनुमतीपत्र वितरणका लागि प्रजिअ पन्तसहितको टोली उपल्लो मुस्ताङ पुगेको थियो। टोलीले लोघेकर दामोदरकुण्ड गाउँपालिका कार्यालय चराङ र ईलाका प्रशासन कार्यालय लोमान्थाङबाट प्रस्थान अनुमतीपत्र पास वितरण गरेको हो। प्रमुख जिल्ला अधिकारी पन्तले लोघेकर दामोदरकुण्ड गाउँपालिकामा २४० जना र लोमान्थाङ गाउँपालिकामा २५८ जनालाई चीन जानका लागि सीमापार पास वितरण गरेका हुन्। योसगै उपल्लो मुस्ताङमा पहिलो र दोश्रो चरण गरी १५ सय २० जनालाई सीमापार पास वितरण भइसकेको प्रजिअ पन्तले जानकारी दिए। पास वितरण गर्न जिल्ला प्रशासन कार्यालयबाट प्रजिअ टोलीसहित ७ जनाको टोली उपल्लो मुस्ताङ पुगेको थियो। उपल्लो मुस्ताङका नागरिकका लागि नेपालचीन कोरलानाका यसपटक बाह्रै महिना खुल्ला गरिएको हो। त्यसअघि नेपालचीन कोरलानाका उपल्लो मुस्ताङीलाई बर्सेनि असार र भदौमा क्षणिक समयका लागि अल्पकालीन व्यापार मेला सञ्चालन गर्ने गरिन्थ्यो। कोरना कहरले लगातार ३ वर्षसम्म पूरै बन्द रहेको कोरलानाका यसैवर्षदेखि खुल्ला गरिएको हो। कोरलानाका बाह्रै महिना खुल्ला भएसँगै उपल्लो मुस्ताङी नागरिकलाई चिनको लिजी बजार पुगेर दैनिक उपभोग्य सामाग्री खरिद गर्न सजिलो भएको छ। चीनको तिब्बती बजारमा पुगेर उपल्लो मुस्ताङीले खाद्यान्न,लत्ताकपडा,कस्मेटिक सामान,किराना सामाग्री र कृषि उपकरणहरु किनेर ल्याउन सजिलो भएको छ। उपल्लो मुस्ताङीले भने कृषि उत्पादन सामाग्री,पस्मिना र यार्सागुम्बा लगायतको ब्यापार गर्छन्। नेपालचीन कोरलानाका कार्तिक २७ गतेदेखि खुल्ला भएसँगै उपल्लो मुस्ताङको लोमान्थाङ गाउँपालिका२ छोसेरमा रहेको निष्कृय रहेको भन्सार कार्यालय पनि सञ्चालनमा छ। यो नाकाबाट घरायसी प्रयोजन बाहेक व्यवसायिक हिसाबले चिनबाट सामान आयात गर्नेलाई भन्सार कार्यालयले राजश्व संकलन गर्ने गरेको छ।"
आर्थिक रूपान्तरणका लागि सरकार र निजी क्षेत्रको एकता आवश्यक छ : प्रधानमन्त्री,"काठमाडौं : प्रधानमन्त्री पुष्पकमल दाहाल प्रचण्डले सरकार र निजी क्षेत्रको बलियो एकता आवश्यक रहेको बताएका छन्। नेपाल उद्योग वाणिज्य महासङ्घको ५८ औँ वार्षिक साधारणसभालाई आज सम्बोधन प्रचण्डले निजी क्षेत्रलाई उच्च मनोबलका साथ काम गर्ने वातावरण बनाउन सरकार प्रतिबद्ध रहेका बताएका हुन्। उनले उद्योगीव्यवसायी लगायत लगानीकर्ताको मनोबल उच्च राख्दै देशको आर्थिक रूपान्तरणमा गति दिन सरकार प्रतिबद्ध रहेको बताए। प्रचण्डले भने,यहाँहरूले देखाउनुभएको चासो र मागलाई सम्बोधन गर्न सरकार र निजी क्षेत्रको बलियो एकता आवश्यक छ। लगानी र रोजगारी सिर्जना गर्न एवं उत्पादन र रोजगारी बढाउन निजी क्षेत्रले अग्रणी भूमिका निर्वाह गर्दै आएको उल्लेख गर्दै प्रधानमन्त्री प्रचण्डले राज्यका तिनै तहका सरकारहरूले नीति तथा योजना निर्माणमा निजी क्षेत्रसँग समन्वय गर्दै आएको बताए। उनले सन् २०३० सम्म दिगो विकासका लक्ष्य हासिल गर्ने, सन् २०२६ मा अल्पविकसित मुलुकबाट स्तरोन्नति हुने र द्रूत साथै सन्तुलित विकास र समृद्धि हासिल गर्ने दिशातर्फ नेपाल केन्द्रित भएको बताए। प्रधानमन्त्री प्रचण्डले निर्धारित लक्ष्य हासिल गर्नका लागि सरकार र निजी क्षेत्र दुवैबाट हुने लगानी विस्तार गर्नुपर्ने आवश्यकता औंल्याए। आगामी वैशाखमा हुने लगानी सम्मेलनलाई अधिकतम प्रभावकारी र परिणाममुखी बनाउन सरकार ठोस गृहकार्य र तयारीसहित अगाडि बढेको उनले बताए। उनले भने,देशमा लगानीको वातावरण निर्माण गरी लगानी भित्र्याउन हाम्रा नीति, कानुन, सोच, संरचना र कार्यशैलीमा काफी चुनौती र सीमाहरू छन्। त्यसलाई सम्बोधन गर्न सरकारले आवश्यक परे अध्यादेश नै ल्याएर भए पनि लगानी भित्राउन प्रतिकूल देखिएका ऐनहरू संशोधन गरी लगानीका लागि सरलीकृत नीति र प्रक्रियाका तयारी गरिएको छ। प्रचण्डले वित्तीय नीति र मौद्रिक नीतिबीच तादाम्य कायम एवं निजी क्षेत्रसँग बलियो सहकार्य अर्थतन्त्रका आधारभूत सूचकाङ्कहरू सकारात्मक हुँदै जानु सुखद् कुरा भएको बताए। उनले भने,अर्थतन्त्र सुधारको प्रक्रियालाई तीव्रता दिनका लागि थप दृढताका साथ अगाडि बढ्न सरकार प्रतिबद्ध छ। प्रधानमन्त्री प्रचण्डले आगामी नीति तथा कार्यक्रम र बजेटले उत्पादन र रोजगारी एवं कृषिजन्य उद्योगमा जोड लगाउनुपर्नेमा जोड दिए।"
"सुनको मूल्य बढ्यो, तोलाको १ लाख ३६ हजार ८ सय","काठमाडौं : स्थानीय बजारमा पहेँलो धातुको मूल्य बढेको छ। नेपाल सुनचाँदी व्यवसायी महासङ्घका अनुसार आज छापावाला सुनको मूल्य प्रतितोला पाँच सयले बढेको छ। मङ्गलबार प्रतितोला एक लाख ३६ हजार तीन सयमा कारोबार भएको छापावाल सुन आजका लागि भने एक लाख ३६ हजार आठ सय निर्धारण भएको छ। त्यस्तै, तेजावी सुन सोमबार प्रतितोला एक लाख ३५ हजार छ सय ५० मा कारोबार भएकोमा महासङ्घले आजका लागि भने एक लाख ३६ हजार एक सय ५० निर्धारण भएको छ। यस्तै, चाँदीको मूल्यमा पनि सामान्य वृद्धि भएको छ। अघिल्लो दिनको तुलनामा चाँदीको मूल्य तोलामा १५ ले बढेर एक हजार सात सय कायम भएको छ। रासस"
