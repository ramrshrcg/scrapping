शीर्षक,विवरण
हाम्रा बालबालिका के कम छन् र !,"केही समयअगाडि एक कार्यक्रममा बालबालिकासँग कुरा गर्ने मौका पाएँ। कुरैकुरामा निस्कियो मायाका कुरा। घरमा कुन तरिकाले उनीहरूले माया पाउँछन् ? सोध्न मन लाग्यो। उनीहरूका जवाफ यस्ता थिए मैले बाबालाई पिज्जा ल्याइदिनु भनेँ भने उहाँ मलाई मःम चाउमिन पनि ल्याइदिनु हुन्छ। आफैं केही बनाएर खान्छुभन्दा आमा भन्नु हुन्छ, तिमीहरू पढेर लखतरान भएका हुन्छौ। मेरो पो कामै के छ र ? के खान्छौ भन म बनाइदिन्छु। मैले जुत्ता पालिस गर्नै पर्दैन। पालिस गर्न खोज्यो कि आमा कराउन थाल्नुहुन्छ। हातभरि कालो लाग्छ। मै तयार गरिदिन्छु। नभन्दै सधंै आमाले मेरो जुत्ता टलक्कै पारेर राखिदिनु हुन्छ। केही सब्जी किनेर आउँछु है ? भन्छु। हुँदैन तिमी बोक्न सक्तैनौ म ल्याइहाल्छु नि। हजुरआमा कराउनु हुन्छ। म भन्छु कुचो लगाउँछु नि है ? आमा भन्नुहुन्छ यो हातले कुचो समाउने होइन, कलम समाउने हो। आहा ! कति धेरै माया। उनीहरू बोलिरहँदा उनीहरूका आँखा पनि हाँसिरहेका थिए। कक्षा ८ मा पढ्ने बालबालिकाले यस्तैयस्तै अन्य कुरा व्यक्त गर्दैगर्दा मलाई भने पहिलो नम्बरको उदाहरणले केही कुरा याद दिलाइरहेथ्यो। म पनि त्यो बेला आठै कक्षामा पढ्थे। म मेरो बुबासँगै धरानको छाताचोकबाट भानुचोकतिर ओरालो झर्दै थिएँ, बाटामा बुबाको साथीसँग भेट भयो। उहाँसँग उहाँकी मभन्दा केही सानी छोरी पनि थिइन्। उनी आफ्नाबाबुसँग केही कुरामा रिसाइरहेकी थिइन्। बाबु चुपलाग भन्दै थिए। एकैछिनमा उनि त सडक छेउमै सुतेर लडीबडी गर्न थालिन्, हामी त हेरेको हेरै भयौं। उनी केही कुरा मागेर रुँदैे थिइन् अनि अचानक उनका बाबुको मुखबाट निस्कियो। चकलेट ल्याइदे बा ! भन्दा मायाले बिस्कुट पनि लगिदिएको फल हो यो। चाहिनेभन्दा बढी माया देखायो भने यसरी आफैं लज्जित हुनुपर्ने रहेछ। माथि जति पनि कुरा बालबालिकाले सेयर गरे के ती मायाभित्र पर्छन् त ? उनीहरूले त माया नै ठानेका हुने रहेछन् यी सबै कुरालाई। अनि हामी आमाबाबुलाई पनि लागेको हुन्छ हामीले आफ्ना छोराछोरीलाई काम नलगाएर अचम्मै माया गरिरहेका छौं। तर के हाम्रा बालबालिकालाई सामान्यभन्दा सामान्य काम गर्न दिँदैमा हामीले गर्ने माया कम भएको हुन्छ र ? हामीलाई सामान्य लाग्ने यी माथि बालबालिकाबाट पाएका उदाहरणहरूले बालबालिकाको पूरै जीवनमा ठूलो अर्थ राख्छ। अनि फेरि उक्त कामहरू हामी आफंै गर्न दिँदैनौं र पछि फेरि आफैं भन्न थाल्छौं। उनीहरू केही जान्दैनन् अथवा गर्न सक्तैनन्। अझ अहिले धेरैजनाको मुखबाट सुन्ने गरेकी छु, हाम्रा केटाकेटी त ब्रोइलर नै भए नि ! ब्रोइलर बनाउने को हो त ? हामी आफैं हौ। अब यो ब्रोइलरको भाषामै भनौं। ब्रोइलर कुखुरो दुईचार पाइला चाल्दैमा थुचुक्क बस्छ। तर लोकल कुखुरालाई हेरौं न बिहानैबाटै ऊ कति एक्टिभ हुन्छ। मान्छेलाई सखारै चिच्याइचिच्याई उठाउने पनि त्यही लोकल नै हो। ओहो ! क्या चलाख, क्या फुर्तिलो ! अब कसरी बनाउने होला त हाम्रा बालबालिकालाई लोकल ? सहरमा बस्नेलाई त यो पनि चुनौतीकै कुरा हो तर असम्भव भने होइन। असम्भव छ र ? छैन बस् हामी यी माथिका कुराहरूलाई ध्यान दिऔं न। हामीले केही काम उनीहरूलाई दिने भनेको हामीले गर्न नसक्दा वा नभ्याउँदा मात्रै दिने होइन नि। उनीहरूलाई सिकाउन र सक्रिय बनाउन पनि हो। अनि के आफ्नो लुगा धुँदैमा र आफ्नै जुत्ता पालिस गर्दैेमा उनीहरूको पढाइ भुर्कुटै हुने हो र ? अनि उनीहरूलाई पसलबाट तरकारी किनेर ल्या भन्नु अथवा घरमा कुचो लगाउन अह्राउनु भनेको माया कम गर्नु हो त ? पक्कै होइन। यी सबै काम लगाउनु भनेको उनीहरूलाई भविष्यको लागि तयार गर्नु हो। कुनै पनि कुरा जान्नु सिक्नु भनेको आफ्नै लागि हो र यसबाट उनीहरू जस्तै परिस्थितिमा पनि लडेर र जुँधेर अगाडि बढ्न सक्नेछन्। तर हामी आपैं उनीहरूलाई ब्रोइलर बनाउनतिर लागिरहेछौं। हरेक कुरामा उनीहरूको अघिपछि लागिरहेका हुन्छौं। उनीहरूलाई एउटा सानो भुसुनाले छोला कि भनेर पंखा बोकेर हम्किरहेका हुन्छौं। मुख्य कुरा त उनीहरूलाई हामी एकपटक पनि लड्न दिँदैनौं। एकपटक पनि नलडेको मान्छे अचानक लड्यो भने कसरी उठ्ने ? उसलाई थाहा हुन्छ र ? उखान छ त घोडा चढ्ने मान्छे लड्छ लड्छ। तर ऊ एकदुई पटक लडेपछि घोडालाई नै फनफनी घुमाइदिने पनि त हुन्छ। लोकल कुखुराको चल्ला र ब्रोइलर कुखुराको चल्लाको हुर्काइमा कति धेरै फरक छ ? ब्रोइलरको चल्लालाई जन्मेदेखि नै उज्यालो लगाइदिएर खाना बसेकै ठाउँमा पुयाएर, एक कोठाबाट अर्काेमा पनि जान नपर्ने। यी सबै सुविधा भएपछि ऊ ढुक्क खान्छ त्यहीं बस्छ त्यहीं सुत्छ। क्या आराम ! उता लोकल भने अन्डाबाट निस्कनासाथ आमासँगसँगै लाग्छ उकालीओरालीमा। कतिपटक कान्लाबाट खस्छ, कतिपटक काँडामा पर्छ त्यो साध्य नै हुँदैन। अब यी दुइटालाई तुलना गरेर हुन्छ त ? हो, यसरी नै हामी पनि हाम्रा बालबालिकालाई यति यत्न गर्छाैं नि उनीहरू ब्रोइलर भइसकेको कुरा पछि मात्रै थाहा पाउँछौ। जतिबेला उनीहरूमा त्यो आदत बसिसकेको हुन्छ। यो काम हामी आफैंको हो तर अन्तिममा हामी उनीहरूलाई नै दोष दिँदै भन्छौं हाम्रा केटाकेटी त ब्रोइलर नै भए नि ! जस्तो कि उनीहरू आफ्नै चाहनाले त्यस्ता भएका हुन्। अबदेखि हामी अभिभावकले यति भन्नुभन्दा अगाडि एकपटक सोच्ने गरौं ल ?"
सम्भव छ कृषिमा रूपान्तरण,"सीमान्तकृत किसानहरू थप संकट र गरिबी चपेटामा चेपिन पुगे। विकासशील देशहरूमा पनि यही समस्या छ । राष्ट्रिय भौगोलिक समाजका अनुसार करिब १२ हजार वर्ष पहिलेबाट मानिस घुमन्ते सिकारी जीवनशैलीबाट कृषि युगमा प्रवेश गरेका हुन्। कृषिले समाजमा यस्तो परिवर्तन ल्यायो कि मानव सभ्यताको जीवनयापनको तरिका परिवर्तन भयो। समयको प्रवाहसँगै कृषिबाट सभ्यताहरू, अनाज प्रशोधन तथा अतिरिक्त उद्यम, सुविधाजनक बजारीकरण, आधुनिकीकरण र सहरीकरण हुँदै अगाडि बढ्दै गए। श्रम र भूमि उत्पादकत्वमा भएको वृद्धिका कारण १७औं शताब्दीको मध्यबाट १९औं शताब्दीको उत्तरार्धमा बेलायतमा कृषि उत्पादनमा भएको अभूतपूर्व वृद्धि कृषि क्रान्ति थियो। बेलायतलगायत समग्र युरोपमै जनसंख्या वृद्धिभन्दा कृषि उत्पादनमा द्रुतगतिमा बढ्यो। पहिलो र दोस्रो विश्वयुद्धताका संसारभर कृषि विकासका सम्बन्धमा खास ठूलो चर्चा भएको पाइँदैन। ९० को दशकमा उदारीकरणको लहरसँगै बढ्दो एकीकृत विश्वबजार, कृषि उपजको स्थिर मूल्यका कारण कम मुनाफा रह्यो। हरित क्रान्तिको नकारात्मक असर जस्तै कीटनाशकको अत्यधिक प्रयोग, जैविक विविधताको हानि र त्यसपछिको प्रदूषणका कारण कृषि क्षेत्र कम प्राथमिकतामा परेको देखिन्छ। फेरि, हरित क्रान्तिको साइड इफेक्टहरू उजागर गर्दै, जलवायु परिवर्तनका चुनौतीहरू, विश्वव्यापी जनसंख्याको ठूलो भागमा बाँकी रहेको गरिबी, बढ्दो विश्वव्यापी खाद्य संकट र बढ्दो वातावरणीय चुनौतीका कारण २१औं शताब्दीको सुरुआतदेखि पुनः कृषि विकासको एजेन्डा विश्वव्यापी मुद्दाको रूपमा फर्किएको छ। सन् १९८० र ९० को दशकमा संसारमा आएको उदारीकरण र निजीकरणको लहरले विश्व अर्थतन्त्र ठूलो परिवर्तन ल्यायो। एकातिर निजी बहुराष्ट्रिय अन्तर्राष्ट्रिय कम्पनीहरूको प्रभुत्व स्थापित गरिदियो भने अन्तर्राष्ट्रिय व्यापारमार्फत विश्वव्यापी मूल्य शृंखला र बजारीकरणले उत्पादनका साधन, उत्पादन, बजार र उपभोक्ता विकसित मुलुकका ठूला व्यापारीको कब्जामा पुग्यो। अर्कोतिर कतिपय विकासशील मुलुकहरूमा राज्य नियन्त्रित कृषि समन्वय शृंखलाको विच्छेदले साना किसानलाई साधन, औजार र ऋणको आपूर्तिलाई समेत बाधा पुर्यायो। फलस्वरूप सीमान्तकृत किसानहरू थप संकट र गरिबी चपेटामा चेपिन पुगे। विकासशील देशहरूमा साना कृषक, उत्पादक तथा आपूर्तिकर्ताहरूलाई विश्वबजारले अत्यन्तै नकारात्मक असर पारिदियो। आज विश्वबजार शृंखलामा कृषिका उच्च मूल्यका र मुख्य उत्पादनहरूमा धेरै ध्यान दिइएको छ तर ती सञ्जालमा साना किसान तथा उत्पादकसमेत जोडेर विश्व उत्पादनमा वृद्धि गर्न सकेमा मात्र खाद्य सुरक्षा, गरिबी न्यूनीकरण र विकासोन्मुख देशहरूमा विकासका एजेन्डाहरू सम्बोधन गर्न सम्भव हुने देखिन्छ। सहरी क्षेत्र र विकसित देशहरूमा सचेत उपभोक्ताहरूले आज भरपर्दो, सुसंगत, गुणस्तरीय र सहज बजार व्यवस्थामार्फत उपभोग्य रूपमा खाद्यान्न र कृषि उत्पादनहरूको समयमै उपलब्धतालाई प्राथमिकता दिन्छन्। बढ्दो सहरीकरणले कृषि उत्पादनको लागि ढुवानी, बजारीकरण र वितरणको लागत घटाउँछ। उत्पादनका साधन, प्रविधि, र वित्तीय बजारहरूमा सहज पहुँच पुग्छ। त्यसैले साना किसानहरूलाई पनि उत्पादनमूलक सेवा, ग्रामीण वा कृषि पर्यटन, खेती बाहिरका गतिविधि र आयका वैकल्पिक स्रोतहरूका लागि प्रोत्साहित गर्नु जरुरी छ। सन् २०२२ को संयुक्त राष्ट्रसंघको महासभामा प्रस्तुत गरिएको वैचारिक पत्रले वर्तमान विश्वव्यापी संकटका मुख्य मुद्दा एवं चुनौती तथा खाद्यसंकटको मोचन गर्न विश्वव्यापी नीतिगत कार्यान्वयनमा समन्वयात्मक, संयुक्त र साझा समझदारी निर्माण गर्ने उद्देश्य राखेको छ। विश्वव्यापी भोकमरी र कुपोषणको संख्या बढ्दै गएको छ। आठ अर्ब जनसंख्याको जीवनयापनको ठूलो लागत विश्वव्यापी समुदायले तिर्नु नै पर्छ। यस परिदृश्यमा, विश्वव्यापी समुदायले २०३० सम्ममा दिगो विकासका लक्ष्यहरू हासिल गर्न कडा कदम चाल्नु पर्नेछ जुन पहिलेभन्दा बढी गम्भीर चुनौतीका रूपमा खडा भएका छन्। कृषि क्षेत्रको भूमिका परम्परागत रूपमा वस्तु तथा सेवा प्रदान गर्ने बजारले मापन गरिने आर्थिक योगदानमा मात्र सीमित नरही सामाजिक र वातावरणीय योगदानमा समेत अहं भूमिका हुन्छ। वातावरणीय सेवाहरू जस्तै माटो संरक्षण, जलाधार संरक्षण, वनजंगल तथा जैविक विविधता संरक्षण, कार्बन संरक्षण र जलवायु परिवर्तन प्रभावको सामना गर्न ठूलो भूमिका खेलेको हुन्छ। सामाजिक सेवाहरू गरिबी न्यूनीकरण, खाद्यसुरक्षा, सामाजिक सुरक्षा जाल, महामारी तथा संकटको समयमा बफर, सामाजिक समावेशिता, र आर्थिक सूचकले मापन गर्न नसकिने कैयौं विषयमा निर्णायक भूमिका कृषिले खेलेको हुन्छ। नेपालको अर्थतन्त्र र जीविकोपार्जनको आधार कृषि भएको हिमालय क्षेत्रमा अल्पविकसित विद्यमान भएकाले उच्च जलवायु प्रभाव तथा जोखिम युक्त क्षेत्रको रूपमा नेपाल सूचीकृत छ। हाल नेपालको कृषि विकास र भूमि उपयोग नीति दिगो विकास लक्ष्य, मुख्यतया लक्ष्य नम्बर दुई खाद्य सुरक्षालाई केन्द्रमा राखेर जोडिएको छ। देशमा खाद्यान्नको बढ्दो मागको पूर्ति, निर्यातमुखी कृषि उत्पादन र तुलनात्मक लाभको पूर्ति गर्ने उद्देश्यले दिगो कृषि उत्पादन प्रणालीद्वारा निर्देशित कृषि विकास नीतिमा आधारित छ। कृषि क्षेत्रको विकासका लागि मुख्यतया ६ प्रकारका आयामलाई विश्लेषण गर्नुपर्ने हुन्छ। त्यसमा कृषि उत्पादनका साधनहरू कृषिमा संलग्न व्यक्ति, समूह र घरपरिवारको जानकारी उत्पादनको मात्रा, स्तर र विविधताको जानकारी बजार व्यापार प्रवाह, यातायात, नेटवर्कको र व्यापार लागत (सर्वेक्षण) माग अनुमान र आपूर्ति अनुमानबारेमा जानकारी हुनुपर्छ। कृषि उत्पादनका साधनहरूमा आयात सामग्री मल, बिउ, औजार, प्रविधि, सीप, वित्तीय तथा बिमा सुविधासमेत तथा कृषिलाई पारिस्थितिक प्रभाव पार्ने तŒवहरू माटो संरचना, पानीको उपलब्धता, जलवायु, भूगोलसहितलाई ध्यान दिनुपर्ने हुन्छ। नेपालमा हालैका वर्षहरूमा व्यापक भूमि खण्डीकरण, द्रुत सहरीकरण, बढ्दो बाँझो जग्गा र जग्गाधनी अनुपस्थितिले बालीका लागि भूमि प्रयोगको ढाँचामा उल्लेखनीय परिवर्तन भएको छ। बसाइँसराइ, खेतीबाहिरका गतिविधि एवं घरजग्गा व्यवसायले खेती र भूमि प्रयोग ढाँचामा परिवर्तनको प्रमुख कारण देखिएको छ। रेमिट्यान्सका कारण ग्राहकको क्रय क्षमता बढेको छ। अनुसन्धानले खाद्य सुरक्षामा भएको प्रगतिमा बाली उत्पादनको न्यून प्रभाव परेको खुलासा गरेको छ। नेपालमा भूमि व्यवस्थापनमा संसारमै अहिलेसम्म गरिएका अभ्यासमध्ये कमजोर छ। जसले उपयोगिताको आधारमा भूमिको प्रयोग, माटोको गुणस्तर, बाली उत्पादन र दिगो कृषि विकासलाई असर गरेको छ। नेपालले हाल अवलम्बन गरेको कृषि विकास रणनीति सन् २०१५२०३५ अक्षरशः लागू गर्न सकेमा कोशेढुंगा सावित हुनसक्छ। यसको समग्र उद्देश्यमा खाद्य र पोषण सुरक्षा, गरिबी न्यूनीकरण, प्रतिस्पर्धात्मकता, ग्रामीण घरपरिवारको उच्च र समतामूलक आम्दानी र किसानको अधिकारलाई सुदृढ पार्ने पाँच आयाम समावेश छन्। राष्ट्रिय अनुकूलन योजना २०२१२०५० नेपालमा कृषिमा दिगोपन अपनाउन तथा कृषि क्षेत्रलाई एकीकृत विकास गर्न महत्त्वपूर्ण छ। प्रस्तावित परियोजनाले नेपालको कृषि क्षेत्रमा जलवायु परिवर्तनको प्रभावको बुझाइ बढाएर र सबै तहमा कृषि क्षेत्रभित्रको योजना र बजेट प्रक्रियामा जलवायु परिवर्तन जोखिम व्यवस्थापनलाई एकीकृत गरी क्षमताको कमीलाई सम्बोधन गर्न खोजेको छ। आधुनिकीकरण र राष्ट्रिय अर्थतन्त्रमा कृषिको बलियो योगदानका लागि पर्याप्त नीतिगत उपायहरूको अनुकूलन भए पनि कृषिको ठूलो हिस्सा परम्परागत चरणमै छ। युवा लगानीकर्ता कम आकर्षित रहेको र आपूर्ति शृंखला कमजोर पनि छ। यो परिस्थितिमा सापेक्षिक आर्थिक, सामजिक र वातावरणीय चुनौतीहरूको सामना गर्न अर्थतन्त्रको यो क्षेत्रको दिगो विकासका लागि समस्त राज्यसंयन्त्र निर्मम भएर लाग्नुपर्ने भइसकेको छ।"
बागलुङ सुधार केन्द्र बन्यो जेसीज कपको च्याम्पियन,"बागलुङ : बागलुङ सुधार केन्द्र अर्ना दोस्रो जेसीज कपको च्याम्पियन बनेको छ। बागलुङ नगरपालिका१ रामरेखाको बाङ्गेचौर खेलमैदानमा शुक्रबार भएको फाइनल खेलमा साविक विजेता नेपाल आर्मीको श्रीमेहर गणलाई ३२ गोलअन्तरले पराजित गर्दै सुधार केन्द्रले उपाधि चुमेको हो। खेलको सुरुवाती चरणमा लिएको दुई गोलको अग्रता जोगाउन नसक्दा डिफेन्डिङ च्याम्पियन श्रीमेहर गणले उपविजेतामा चित्त बुझाएको छ। खेलको चौथो मिनेटमा यामलाल कंडेलले गोल गर्दै गणलाई अग्रता दिलाएका थिए। त्यस लगतै सुधार केन्द्रका बरदान निउरेले डिबक्स बाहिरबाट प्रहार गरेको बल पोष्टमा लाग्दै बाहिरिएको थियो। खेलको २१ औं मिनेटमा कप्तान प्रकाश निरौलाले गोल गर्दै गणको अग्रता दोब्बर बनाएका पनि धेरै बेर टिक्न सकेन्। दुई गोलले पछि परेको सुधार केन्द्रको लागि खेलको २४ औं मिनेटमा क्यामरुनी खेलाडी साम्बा ओस्करले गोल गर्दै पहिलो हाफमा खेललाई २१ मा पुर्याएका थिए। दोस्रो हाफमा सुरुवातदेखि आक्रमक खेल प्रस्तुत गरेको सुधार केन्द्रले ४९ औं मिनेटमा आशिष केसीको फ्रिकिक बललाई अभिशेक रानाले हेडमार्फत आर्कषक गोल गर्दै खेललाई २२ गोलको बराबरी गराएका थिए। निकै प्रतिस्पर्धात्मक खेल निर्धारित समयमा २२ गोलको बराबरी भएपछि खेल अतिरिक्त समयमा धकेलिएको थियो। खेलको ९३ औं मिनेटमा सुधार केन्द्रका वरदान न्यूरेले गोल गर्दै टिमलाई अग्रता दिलाए। न्यूरेको गोल नै सुधार केन्द्रलाई उपाधि दिलाउन निर्णायक बन्यो। विजेता बागलुङ सुधार केन्द्रले नगद १ लाख ५५ हजार ५ सय ५५ रुपैयाँ र उपविजेता श्रीमेहर गणले ७५ हजार ५ सय ५५ रुपैयाँसहित ट्रफी, मेडल र प्रमाणपत्र प्राप्त गरेका छन्। यस्तै विधागत पुरस्कारमा पनि सुधार केन्द्रका खेलाडीको वर्चस्व रह्यो। प्रतियोगिताको सर्वोत्कृष्ट खेलाडी बागलुङ सुधार केन्द्रका बरदान न्यूरे बनेका छन्। न्यूरेले सुधार केन्द्रको लागि सेमिफाइनल र फाइनल खेलमा निर्णायक गोल गरेका थिए। यस्तै सुधार केन्द्रका साम्बो ओस्कर सर्वाधिक गोलकर्ता बनेका छन्। उनले प्रतियोगितामा ५ गोल गरेका थिए। सुधार केन्द्रकै मार्टो भेराटी उत्कृष्ट मिडफिल्डर र अशोक रेग्मी उत्कृष्ट गोलरक्षक बनेका छन्। यस्तै श्रीमेहर गणका खुम कट्वाल उत्कृष्ट डिफेन्डर घोषित भए। यस्तै आदर्श स्पोर्टस क्लबका फिलिप्स भिक्टर उत्कृष्ट गोलकर्ता बनेका छन्। बागलुङ जेसीजले आयोजना गरेको प्रतियोगितामा १२ टिमको सहभागिता रहेको थियो।"
पेट्रोलियम पदार्थको मूल्य घट्यो,काठमाडौं : पेट्रोलियम पदार्थको मूल्य घटेको छ। भारतबाट नयाँ मूल्यसूची आएपछि नेपाल आयल निगमले पेट्रोलमा १ रुपैयाँ र डिजेलमट्टितेलमा ११ रुपैयाँ घटाएको हो। नयाँ मूल्यसूचीअनुसार पेट्रोलको मूल्य १७१ रुपैयाँ कायम भएको छ भने डिजेल र मट्टितेलको मूल्य १५८ रुपैयाँ कायम भएको छ। खाना पकाउने ग्यास र हवाई इन्धनको मूल्य भने यथावत राखिएको छ। निगमका अनुसार नयाँ मूल्यसूची आज राति १२ बजेदेखि लागू हुनेछ।
"ब्याज घट्यो, पैसा झनै थुप्रियो","काठमाडौं : बैंकिङ प्रणालीमा निक्षेप थुप्रिँदा पछिल्ला प्रत्येक महिना ब्याजदर घट्दै गएको छ। हुन पनि प्रणालीमा पैसा अधिक हुँदा नेपाल राष्ट्र बैंकले प्रायः प्रणालीबाट विभिन्न उपकरणबाट अर्बौं रुपैयाँ तानेर सन्तुलन कायम गर्नु परेको छ। बजारमा एकातर्फ पैसा जम्मा गर्ने अधिक र अर्कोतर्फ कर्जाको माग नहुँदा यस्तो स्थिति आएको हो। हालसम्म समग्र बैंक तथा वित्तीय संस्थाबाट ६१ खर्ब ७५ अर्ब रुपैयाँ निक्षेप संकलन हुँदा कर्जा भने ५० खर्ब ८८ अर्ब रुपैयाँ मात्र प्रवाह भएको छ। यसो हुँदा बैंकहरूको सीडी रेसियो औसत ७९९९ प्रतिशत छ। जबकि बैंकहरूलाई कर्जा निक्षेपको अनुपात (सीडी रेसियो) ९० प्रतिशत अधिकतम तोकिएको छ। यो भनेको बैंकहरूले १०० रुपैयाँ लिँदा ९० रुपैयाँसम्म लगानी गर्न पाउँछन्। तर बैंकसँग यतिबेला तर कुसन १००१ प्रतिशत अर्थात् करिब ४ खर्ब ८८ अर्ब रुपैयाँ कर्जा प्रवाह गर्ने पैसा प्रणालीमा देखिन्छ। बैंकिङ प्रणालीमा निक्षेप थुप्रिँदा र कर्जाको माग नहुँदा लगानीयोग्य पुँजी (तरलता) पर्याप्त छ। यसो हुँदा बैंकहरूले निक्षेपको ब्याजदर पछिल्ला महिना घटाउँदै आएका छन्। परिणामस्वरूप गत असोजमा दोहोरो अंकमा भएको निक्षेपको ब्याजदर एकल अंकमा झरेको हो। सञ्चालनमा रहेका वाणिज्य बैंकहरूकै व्यक्तिगत मुद्दती निक्षेप औसत ७७७ प्रतिशतमा सीमित भएको छ। जबकि ६ महिनाअघि गत असोजमा मात्रै औसत मुद्दती निक्षेपको ब्याजदर १०२३ प्रतिशत थियो। यसपछिका महिनामा क्रमशः घट्दै कात्तिकमा औसत ९९६ प्रतिशत, मंसिरमा ८९९, पुसमा ८१६ र माघमा ७७७ प्रतिशतमा झरेको छ। अब सोही दरले निक्षेप दर घटिरहँदा संस्थागत निक्षेपलाई कम ब्याज हुने गरेको थियो। हाल व्यक्तिगत मुद्दती निक्षेपमा अधिकतम ८ प्रतिशत ब्याज दिएका बैंकले संस्थागत मुद्दतीमा ६ प्रतिशत दिएका छन्। तर अब भने संस्थागत निक्षेपकर्तालाई खुसीको खबर छ। यसअघि संस्थागत निक्षेपको ब्याजदर व्यक्तिगत निक्षेपकर्ताको भन्दा दुई प्रतिशत बिन्दु कम हुनुपथ्र्यो। अब यो चैत्रदेखि भने संस्थागत निक्षेपको ब्याजदर एक प्रतिशत बिन्दुमात्रै कम भएको छ। यसबारे नेपाल राष्ट्र बैंकले जारी गरेको चालु आर्थिक वर्षको मौद्रिक नीतिको दोस्रो त्रैमासिक समीक्षा कार्यान्वयनका लागि बिहीबार निर्देशन पनि दिइसकेको छ। सो निर्देशनअनुसार बैंकहरूले चैतदेखि व्यक्तिगत र संस्थागत मुद्दती निक्षेपको ब्याजअन्तर एक प्रतिशत मात्रै कायम गर्नु परेको हो। कुन खातामा कति थुप्रियो निक्षेप ? समग्र बैंक तथा वित्तीय संस्थाको ठूलो हिस्सा ओगट्ने वाणिज्य बैंकमा निक्षेप संकलन राम्रै गतिमा छ। एक वर्षकै अन्तरमा निक्षेप वृद्धि १४८४ प्रतिशतले बढेको छ। अर्थात् नेपाल राष्ट्र बैंकले सार्वजनिक गरेको चालु आवको ७ महिनाको तथ्यांकअनुसार वार्षिक ६ खर्ब ८७ अर्ब ७४ करोड ६३ लाख रुपैयाँ निक्षेप जम्मा भएको छ। २०७९ माघसम्ममा ४६ खर्ब ३२ अर्ब ७५ करोड ६३ लाख रुपैयाँ रकम बचत खातामा थियो। २०८० माघमा बढेर ५३ खर्ब २० अर्ब ५० करोड २७ लाख रुपैयाँ पुगेको छ। अझ फागुन अन्त्यमा बढेर वाणिज्य बैंकको मात्रै निक्षेप ५४ खर्ब ६२ अर्ब रुपैयाँ पुगेको छ। बैंकमा व्यक्तिगत र संस्थागत बचत खाता खोलेर रकम जम्मा तथा कारोबार गर्न सकिन्छ। दुवै खालको गरेर वाणिज्य बैंकको साधारण बचत खातामा मात्रै माघसमममा १४ खर्ब ९३ अर्ब ४४ करोड १५ लाख रुपैयाँ निक्षेप संकलन भएको छ। यो गत वर्षको सोही अवधिको भन्दा २१७१ प्रतिशत (२ खर्ब ६६ अर्ब ३९ करोड) रुपैयाँले बढी हो। कुल निक्षेपमा मुद्दती निक्षेपको अनुपात ५८०७ प्रतिशत छ भने बचतको २७६९, करेन्ट खाताको ७ प्रतिशत र कल निक्षेपको ६४६ प्रतिशत छ। मुद्दती निक्षेप खातामा भने एकमहिने वा ३ महिनासमम खासै आकर्षण देखिँदैन। तर ३ महिनादेखि ६ महिने, एकवर्षे र सबैभन्दा बढी दुईवर्षे वा सो भन्दामाथि मुद्दती राख्ने ग्राहकहरू अधिक छन्। निश्चित समयसीमामा आकर्षक ब्याजदर हुने भएकाले बढी अवधिको बचतमा सर्वसाधारणको आकर्षण देखिन्छ। यसैले मुद्दतीमध्ये दुई वर्ष र यसभन्दा बढी अवधिमा कुल मुद्दतीको ३४०९ प्रतिशत हिस्सा ओगटेको छ। अर्थात् कुल मुद्दती निक्षेप ४ खर्ब १ अर्ब ४७ करोड ४१ लाख रुपैयाँमध्ये १ खर्ब ३६ अर्ब ८४ करोड हाराहारीको रकम २ वर्ष र यसभन्दामाथि अवधिका छन्। यसैगरी, छोटा अवधिको कल खातामा ३ खर्ब २२ अर्ब ४७ करोड ३४ लाख रुपैयाँबराबरको निक्षेप संकलन भएको छ। यो गत आवको भन्दा २४२१ प्रतिशत अर्थात् ६२ अर्ब ८५ करोड ८८ लाख रुपैयाँ बढी हो। समग्रमा कुल गार्हस्थ्य उत्पादन (जीडीपी) को अनुपातमा बैंक तथा वित्तीय संस्थाको कुल निक्षेप ११४३४ प्रतिशत छ। जसमा वाणिज्य बैंकसँगको अनुपात १०११५ प्रतिशत, विकासको १०९५ प्रतिशत र वित्त कम्पनीको २२४ प्रतिशत छ। निक्षेप खाता संख्या ५ करोड, कर्जा खाता भने १९ लाख बैंक तथा वित्तीय संस्थाहरूमा ५ करोड ४० लाखभन्दा धेरै निक्षेप खाता संख्या र १८ लाख ७१ हजारभन्दा धेरै कर्जा खाताहरू सञ्चालित छन्। निक्षेप खाताको तुलनामा कर्जा खाता ज्यादै न्यून छ। यसो हेर्दा बैंकमा खाता खोलेर पैसा जम्मा गर्नेको पहुँच बढे पनि कर्जाको पहुँच कम छ। यद्यपि बचत खाता भने कुल जनसंख्याभन्दा झन्डै दोब्बर देखिन्छ किनभने एउटै व्यक्तिको नाममा ६७ बचत खाता खोल्ने प्रवृत्तिले अधिक देखिएको बैंकरहरू बताउँछन्। नेपाल राष्ट्र बैंकको विभिन्न अध्ययनले पनि दोहोरो बैंक खाता हुने अधिक भएको निचोड निकालेको छ।"
राजस्व छुटमार्फत राज्यलाई पौने खर्ब घाटा लगाउन भूमि आयोगको प्रपञ्च,"काठमाडौं : राष्ट्रिय भूमि आयोगले एउटा यस्तो प्रपञ्च रचेको छ कि जुन कार्यान्वयन हुने हो भने राज्यलाई झन्डै पौने १ खर्ब रुपैयाँबराबर घाटा लाग्छ। उसले अव्यवस्थित बसोबासीलाई लालपुर्जा वितरण गर्दा साबिकको राजस्व दस्तुरमा ५० देखि ६० प्रतिशतसम्म छुटको प्रस्ताव गरेको छ। अर्थ मन्त्रालयले भने यो प्रस्ताव रोकेर राज्यलाई नोक्सान हुनबाट जोगाइरहेको खुलेको छ। मुलुकलाई अर्बौं घाटा हुने नियममा सहमति दिन नसकिएको अर्थ स्रोत बताउँछ। ती स्रोतका अनुसार राजस्व छुटका लागि आयोगबाट निर्णयसहित पटकपटक अनुरोध भई आएको छ। भूमि व्यवस्था, सहकारी तथा गरिबी निवारण मन्त्रालयले भने आयोगको उक्त प्रस्तावमा सहमति जनाएर स्वीकृतिका लागि अर्थमा पठाएको थियो। अव्यवस्थित बसोबासीको राजस्व घटाउने आयोगको प्रस्ताव सहमतिसहित अर्थमा स्वीकृतिका लागि पेस भएको बताउँछन् भूमि मन्त्रालयका सहसचिव एवं प्रवक्ता गणेशप्रसाद भट्ट। अव्यवस्थित बसोबासीको राजस्व घटाउने आयोगको प्रस्ताव सहमतिसहित अर्थमा स्वीकृतिका लागि पेस भएको छ।, गणेशप्रसाद भट्ट, सहसचिव एवं प्रवक्ता, भूमि व्यवस्था, सहकारी तथा गरिबी निवारण मन्त्रालय प्रधानमन्त्री पुष्पकमल दाहाल प्रचण्डले राजस्व छुट दिने बताउँदै आएका छन्। त्यसरी छुट दिँदा सरकारी जग्गा अतिक्रमणलाई प्रोत्साहन पुग्ने धारणा विज्ञले राख्दै आएका छन्। आयोगका पदाधिकारी भने यो व्यवस्थाले राज्यलाई फाइदा हुने दाबी गर्छन्। छुट दिँदा अर्बौं राजस्व उठ्ने, समस्या समाधान हुने, नीतिगत भ्रष्टाचार रोकिने उनीहरूको जिकिर छ। आयोगका उपाध्यक्ष एवं प्रवक्ता नहेन्द्र खड्का भने यो परिमार्र्जित व्यवस्था न्यायोचित भएको बताउँछन्। यससँगै १५२० लाख परिवार कर र कानुनी दायरामा आउने उनको भनाइ छ। राजस्व घटाउने कुरा न्यायोचित हो, खड्का भन्छन्, अहिलेसम्म १५२० लाख परिवारबाट एक पैसा नउठेको अवस्था छ। यदि तिर्न सक्ने बनायौं भने अर्बांै राजस्व उठ्छ। यसले नीतिगत भ्रष्टाचारलाई पनि नियन्त्रण गर्ने दाबी उनी गर्छन्। अव्यवस्थित बसोबासीको आर्थिक अवस्थाका आधारमा इडिन्केटरको आधारमा छुट दिने प्रस्ताव आयोगको रहेको उनको भनाइ छ। उनका अनुसार गरिब, कृषि पेसामा रहेका, ग्रामीण क्षेत्रकालाई कम राजस्वको व्यवस्था गर्न लागिएको हो। धनी, आवासीय क्षेत्र र सहरी क्षेत्रको राजस्व बढी हुने खड्का बताउँछन्। आयोगको प्रस्तावमा ५ देखि १० प्रतिशतदेखि ५०६० प्रतिशतसम्म छुटको व्यवस्था गरिएको छ। १५ लाखको आवेदन, अव्यवस्थित बसोबासी अत्यधिक भूमिहीन दलित, भूमिहीन सुकुम्बासी र अव्यवस्थित बसोबासी गरी करिब १५ लाखको निवेदन आयोगमा परेको छ। पछिल्लो तथ्यांकअनुसार नयाँ मात्रै १३ लाख ५० हजार छन्। ८६ हजार ४ सय पुराना सर्दै आएका हुन्। १४ लाख ३६ हजार ४ सयको हालसम्म निवेदन परेको छ। संकलित तथ्यांकमध्ये फागुन २९ गतेसम्म १० लाख ४६ हजार ५ सय ४९ निवेदन कम्प्युटरमा इन्ट्रि भएको छ। जसमा भूमिहीन दलित ८३ हजार ५ सय, भूमिहीन सुकुम्बासी १ लाख ६० हजार ३ सय ७ र अव्यवस्थित बसोबासी ८ लाख २ हजार ७ स ४२ छन्। अव्यवस्थित बसोबासीको संख्या करिब ८० प्रतिशत देखिन्छ। अर्थात् करिब १२ लाख अव्यवस्थित बसोबासीको दाबीसहितको निवेदन परेको छ। राजस्व घटाउने कुरा न्यायोचित हो। अहिलेसम्म १५२० लाख परिवारबाट एक पैसा नउठेको अवस्था छ। यदि तिर्न सक्ने बनायौं भने अर्बांै राजस्व उठ्छ। नहेन्द्र खड्का, उपाध्यक्ष एवं प्रवक्ता, राष्ट्रिय भूमि आयोग साविकको व्यवस्थाअनुसार करिब १२ लाख निवेदकबाट राजस्व करिब १ खर्ब ३० अर्ब २० करोड ८० लाख रुपैयाँ आउन सक्छ। तर, ५० देखि ६० प्रतिशत छुट दिँदा पौने खर्ब अर्बभन्दा बढी हुन्छ। ७८ अर्ब १२ करोड राजस्व घाटा हुन्छ। तर, यसले अव्यवस्थित बसोबासीलाई राहत हुन्छ। भूमिहीन नै अव्यवस्थित बसोबासी बन्न चलखेल कतिपय भूमिहीन सुकुम्बासीले धेरै जग्गा पाउने लोभमा अव्यवस्थित बसोबासीको निवेदन दिएको पाइएको छ। सरकारले भने भूमिहीन सुुकुम्बासी र भूमिहीन दलितलाई निश्चित जग्गा निःशुल्क दिने व्यवस्था गरेको छ। तर, उनीहरू धेरै पाउने हुँदा राजस्व तिरेर भए पनि जग्गा आफ्नो बनाउने चलखेलमा लागेका हुन्। आयोगका उपाध्यक्ष खड्काले भूमिहीन दलित र भूमिहीन सुकुम्बासीले अव्यवस्थित बसोबासीमा निवेदन दिएको पाइएको पुष्टि गरेका छन्। अव्यवस्थित बसोबासीलाई रोकियो पुर्जा वितरण आयोगको राजस्व छुट प्रस्तावका कारण अव्यवस्थित बसोबासीको लालपुर्जा वितरण रोकिएको छ। भूमिहीन दलित र भूमिहीन सुकुम्बासीलाई मात्रै लालपुर्जा वितरण गरिएको छ। आयोगको तथ्यांकअनुसार हालसम्म ४ हजार ७ सय ३३ परिवारले लालपुर्जा प्राप्त गरेका छन्। २ लाख ४३ हजार ४ सय ६१ कित्ता जग्गाको नापजाँच भएको छ। आयोगले १ सय ४८ स्थानीय तहसँग सम्झौता गरेर सूचना पनि प्रकाशन गरिसकेको छ। जसअनुसार ५० करोड राजस्व संकलन भएको छ। हालसम्म वितरित पुर्जा र प्राप्त राजस्वको आधारमा प्रतिपुर्जा औसत १ लाख ८ हजार ५ सय छ। एक जनाले बढीमा ४३ लाखसम्म राजस्व बुझाएका छन्। परिमार्जित व्यवस्था छिटो कार्यान्वयन भए लालपुर्जा वितरणले तीव्रता पाउने बताउँछन् उपाध्यक्ष खड्का। भूमि अधिकारकर्मी जगत देउजा अध्ययनको आधारमा मात्रै राजस्व घटाउनुपर्ने बताउँछन्। २०० प्रतिशतसम्म राजस्व उठाउने कुरा भने व्यावहारिक नभएको सुझाव दिएको उनी सुनाउँछन्। अव्यवस्थित बसोबासीका ७ प्रकार आयोगले अव्यवस्थित बसोबासीलाई सात प्रकारमा वर्गीकरण गरेको छ। जसमा जनसंख्याको आर्थिक अवस्था, बसोबासको स्थिति, जग्गाको प्रकृति, ओगटेको क्षेत्रफल, बसोबासको मूल्यांकन, आबाद कमोतको अवधि, अन्यत्र जग्गा भए नभएका छन्। जनसंख्याको आर्थिक अवस्थामा आर्थिक स्थिति, जीवन निर्वाहको आधार, जीवनयापनको स्तरलाई हेरिएको छ। वर्गीकरणको आधारमा मापदण्ड बनाइएको छ। एकीकृत सम्पत्तिको कर प्रयोजनका लागि अन्यत्र जग्गा रहेको स्थानीय तहले निर्धरण गरेको मूल्यांकनलाई आधार लिइने र चल सम्पत्तिको हकमा परिवारको नाममा रहेको गाडी, स्कुटर, सुन, चाँदी, बैंक ब्यालेन्स तथा नगदसमेतको आधारमा स्वघोषणा गर्नुपर्नेछ। जीवन निर्वाहको आधारमा वर्गीकरण गरेर मापदण्ड तोकिएको छ। ज्याला मजदुरी, कृषि कार्य, अस्थायी वा वैदेशिक रोजगारी र स्थायी रोजगारीको फरकफरक मागदण्ड बनाइएको छ। कञ्चनपुरका दैजी बजार, झलारी बजार, कलुवापुर, कृष्णपुर नगरपालिका, गुलरिया बजार, वाणी बाजरलगायत ठाउँमा धेरै अव्यवस्थित बसोबासी छन्। कैलालीका पहलमानपुर, भजनी, लम्की, चौमालाका सयौं बिघामा पनि उनीहरू बस्दै आएका छन्। बुटवल उपमहानगरपालिका, भरतपुर महानगरपालिका, धरान, इटहरी उपमहानगरपालिकालगायत धेरै स्थानमा अव्यवस्थीत बसोबासी छन्। लुम्बिनी प्रदेशको राजधानी भालुवाङ पनि अव्यवस्थित बसोबासीको बस्ती हो। बाँके, बर्दिया, मकवानपुर, उदयपुर, चितवन, दाङलगायत तराई र भित्री मधेसका अधिकांश जिल्लामा उनीहरूको बसोबास छ। वर्षौंदेखि बस्दै आएकादेखि पछिल्लो माओवादी सशस्त्र द्वन्द्वका बेलासम्म यो क्रम जारी थियो। कतिपयले जग्गा सरकारी सार्वजनिक, गुठीको जग्गा अतिक्रमण गरेर बसेका छन्। कतिपय भने सयौं वर्षदेखि बसेकाले लालपुर्जा नपाएको अवस्था पनि छ। आयोग किन ? सरकारले भूमिसम्बन्धी ऐन, २०२१ को दफा ५२ क को उपदफा (३) र दफा ५२ ख को उपदफा (६) बमोजिमको अधिकार प्रयोग गरी भूमिहीन दलित, भूमिहीन सुकुम्बासीलाई जग्गा उपलब्ध गराउने तथा अव्यवस्थित बसोबासीलाई व्यवस्थापन गर्ने प्रयोजनका लागि राष्ट्रिय भूमि आयोग गठन गरेको हो। नेपाल राजपत्रमा २०७८ भदौ २५ मा राष्ट्रिय भूमि आयोग गठन आदेश प्रकाशन भएको थियो। उक्त आदेशअनुसार अध्यक्ष, उपाध्यक्षसहित ९ सदस्यीय आयोग गठन हुने व्यवस्था छ। आयोगको काम, कारबाहीलाई सहयोग, समन्वय र सहजीकरण गर्न आवश्यकता र औचित्यको आधारमा जिल्ला स्तरमा जिल्ला समितिको व्यवस्था छ। जिल्ला समितिमा अध्यक्षसहित ९ जना पदाधिकारीको व्यवस्था छ। सर्वोच्चको परमादेशपछि २०७८ असार २९ मा कांग्रेस सभापति शेरबहादुर देउवा नेतृत्वमा गठबन्धन सरकार बन्यो। त्यो सरकारको प्राथमिक निसानामा पर्यो, भूमिसम्बन्धी समस्या समाधान आयोग। एमाले नेता देवी ज्ञवाली अध्यक्ष रहेको आयोग नै सरकारले खारेज गर्यो। पदाधिकारी मात्रै नभई साउन १९ गते आयोग नै खारेजको निर्णय गरेको थियो सरकारले। त्यसअघि एमाले अध्यक्ष केपी शर्मा ओली नेतृत्वको सरकारले २०७६ चैत ९ गते आयोग गठन गरेको थियो। गठबन्धनको सरकारले आयोग नै खारेज गरेपछि सुकुम्बासी, दलित र भूमिहीनको अधिकारको मुद्दा उठ्यो। सरकारले २०७८ भदौ २९ मा नाममा थोरै संशोधन गरेर राष्ट्रिय भूमि आयोग गठन गर्यो। कांग्रेसनिकट शिक्षक संघका पूर्वअध्यक्ष केशव निरौलालाई अध्यक्ष बनाइयो। उपाध्यक्षमा माओवादी नेता खड्का नियुक्त भए। सदस्यमा नियुक्त राधोराय यादव, टेकबहादुर शाह, बासुदेव हुमागाईं, दाताराम खनाल, गोबद्र्धन कोली र सरिता महर्जन पनि कांग्रेसमाओवादी सत्ता गठबन्धनको भागबन्डामा राखिएको थियो। सुकुम्बासीका नाममा हालसम्म दजनौ आयोग बनेका छन्। तर त्यो समस्या अहिलेसम्म समाधान हुन सकेको छ। २०४७ मंसिर ९ मा गठित बलबहादुर राई नेतृत्वको आयोगले योजना मात्र बनाएको थियो। २०४८ मंसिर ९ मा तत्कालीन कृषिमन्त्री शैलजा आचार्यले आयोगको नेतृत्व गरिन्। त्यस बेला सुकुम्बासीको लगत संकलन गरिएको थियो। २ लाख ६३ हजार ३८ परिवारले निवेदन दिएका थिए। आयोगले ५४ हजार १ सय ७० परिवारको निवेदन छानबिन गर्यो। १० हजार २ सय ७८ लाई अस्थायी निस्सा र १ हजार २ सय ७८ परिवारलाई २ हजार २ सय ९६ बिघा वितरण गरियो। ०५१ मंसिर २९ मा ऋषिराज लुम्साली अध्यक्ष बने। त्यस बेला ५८ हजार ३ सय ४० परिवारलाई जग्गा वितरण गरियो। २४ हजार ४ सय ७० सुकुम्बासी, २४ हजार ५२ अव्यवस्थित बसोबासी, १ सय ९५ कमैया, ३ हजार ३ सय २ बाढी पहिरोपीडित थिए। २०५२ पुस २० मा बुद्धिमान तामाङ, २०५४ जेठ २१ मा चन्दा शाह, २०५४ फागुन ४ मा पुनः तामाङ, २०५५ असार १ मा तारणीदत्त चटौत, २०५६ मंसिर १६ मा गंगाधर लम्साल, २०६३ मा कैलाश महतो, २०६६ मंसिर २४ मा गोपालमणि गौतम, २०६८ मंसिर २० मा भक्तिप्रसाद लामिछाने र २०७१ मा शारदाप्रसाद पौडेल अध्यक्ष बने। विभागीय मन्त्रीको हैसियतमा सिद्धराज ओझा र अफताब आलम पनि आयोगको जिम्मेवारीमा रहे। २०७३ मा गोपाल दहित, २०७६ सालमा देविप्रसाद ज्ञवाली र २०७८ मा केशव निरौला आयोगको अध्यक्ष भए। आयोग समस्या समाधानभन्दा पनि टाठाबाठा र कार्यकर्तालाई जग्गा बाँड्नमा केन्द्रित भएको सरोकारवालाको आरोप छ। अध्यक्ष भ्रमणमा हुन्छन्, बैठक देखाएर भत्ता लिन्छन् राष्ट्रिय भूमि आयोगका अध्यक्ष केशव निरौला र उपाध्यक्ष नहेन्द्र खड्काविरुद्ध उजुरी परेको छ। उनीहरूले कार्यालयमा उपस्थित नभई कामै नगरी तलबभत्ता लिएको भन्दै आरोप लागेको छ। वार्षिक ७० करोड हाराहारी बजेट सरकारी काज लिएर कुनै ठोस कार्य प्रतिवेदनको आयोगमा दर्ता नगराई सिध्याएको आरोप पनि छ। सार्वजनिक जग्गा सुकुम्बासीलाई वितरण गर्न नपाइने व्यवस्थाविपरीत वितरण गरेको आरोप पनि लगाइएको छ। उनले हाजिरी पनि नगरी तलब बुझेको उजुरीमा उल्लेख छ। २०७८०७९ र २०७९०८मा पदाधिकारीहरूले तलब, महँगी भत्तालगायत पारिश्रमिक बुझेको देखियो। सोही अवधिमा पदाधिकारीहरूले हाजिरी गरेको देखिएन, उजुरीमा उल्लेख छ। अनुगमन मूल्याकन (दैनिक भत्ता तथा भ्रमण) खर्च सम्बन्धमा उजुरी परेको छ। २०७८७९ मा दैनिक भत्ता तथा भ्रमण खर्च शीर्षकमा ४० लाख ५० हजार २६९ र २०७९८० मा २३ लाख ८१ हजार ३०० खर्च भएको देखिएको जनाइएको छ। भ्रमणको सम्पूर्ण विवरण एकिन हुने गरी भ्रमण प्रतिवेदन राखेको नदेखिएको उजुरीमा उल्लेख छ। आयोगमा २०७८७९ मा पदाधिकारी बैठक भत्ता खर्च शीर्षकमा १२ लाख ९६ हजार र २०७९८० मा ९ लाख ८० खर्च भएको देखिन्छ। बैठक सञ्चालन कार्यविधि बनेको नदेखिएको उजुरीमा उल्लेख छ । उजुरीका अनुसार अध्यक्ष निरौला भ्रमणमा रहेकै अवधिमा बैठकमा पनि उपस्थिति रहेको देखिएको छ । २०७८ फागुन १२, २०७८ फागुन २४, २०७९ साउन १३, २०७९ साउन २९, २०७१ मंसिर २६ मा भ्रमणमा छन्। तर, आयोगको कार्यालयमा हाजिर भएका देखाइएको जनाइएको छ। २०७८१२११ देखि २०७८१२१३ सम्म अध्यक्ष मोरङ, सुनसरी जिल्ला आयोगको काममा काजमा भएको बखतमा हरेक दिन बिहान बेलुका बैठक बसेको र सबै बैठकमा अध्यक्षको उपस्थिति रहेको देखिएको उजुरीमा उल्लेख छ।"
"सुनको मूल्य घट्यो, चाँदीको स्थिर",काठमाडौं : नेपाली बजारमा आज सुनको मूल्य घटेको छ। नेपाल सुनचाँदी व्यवसायी महासङ्घका अनुसार आज छापावाल सुनको मूल्य प्रतितोला चार सयले घटेर प्रतितोला एक लाख २५ हजार चार सय कायम भएको छ। बिहीबार छापावाल सुनको मूल्य प्रतितोला एक लाख २५ हजार आठ सय थियो। त्यसैगरी तेजाबी सुनको मूल्य पनि प्रतितोला चार सयले घटेर प्रतितोला एक लाख २४ हजार आठ सय कायम भएको छ। बिहीबार तेजावी सुनको मूल्य प्रतितोला एक लाख २५ हजार दुई सय थियो। बिहीबारको तुलनामा आज चाँदीको मूल्य भने स्थिर छ। आज चाँदीको मूल्य प्रतितोला एक हजार पाँच सय १५ कायम भएको छ। रासस
सेवोन अध्यक्षमा दाबेदार एक्ली महिला,"काठमाडौं : नेपाल धितोपत्र बोर्ड (सेवोन)को रिक्त अध्यक्ष पदका लागि १९ जनाले आवेदन दिएका मध्येमा एक्ली महिला प्रवीण पन्दाक रहेकी छन् । झट्ट सुन्दा पुरुषको झैं लाग्ने उनको नामले धेरैको बुझाइलाई झुक्याउन सक्छ । तर, विगत १७ वर्षदेखि नेपाल स्टक एक्सचेन्ज (नेप्से)मा कार्यरत रहेकी उनले अध्यक्षमा दाबेदार गरेकी हुन् । ताप्लेजुङमा जन्मेकी पन्देकको शैक्षिक योग्यतामा उनलाई गोल्डमेडलिस्टको रूपमा चिनिन्छ । शंकरदेव क्याम्पसबाट २०६२ सालको बिजनेस स्टडिजको स्नातकोत्तर तहमा त्रिभुवन विश्वविद्यालयकै महिलातर्फको गोल्डमेडलिस्ट हुन् । यससँगै उनले कानुन संकायमा एलएलबी र एलएलएमसमेत गरेकी छन् । नेपाल ल क्याम्पसमा २०६९०७२ को ब्याजमा कानुन संकायमा स्नातकोत्तर (एलएलएम क्रिमिनल ल र कर्पोरेट ल) मा टीयू टपर अर्थात् गोल्ड मेडल हात पार्न सफल भएकी थिइन् । २०६४ सालमा नेप्सेमा छैटौं तह अधिकृतबाट प्रवेश गरेकी पन्दाक अहिले नवौं तह अर्थात् वरिष्ठ प्रबन्धक सम्हाल्दै आएकी छन् । साढे एक दशकभन्दा बढी अनुभव सँगालिसकेकी उनले हाल नेप्सेमा पुँजी बजारको सुपरिवेक्षण, सूचीकरण र कारोबारलाई नजिकबाट नियालेकी छन् । यसपटक पनि १८ पुरुषमा एउटी महिला उनीमात्रै हुन् । पुँजी बजारलाई प्राविधिक रूपमा समेत नजिकबाट हेरेकाले पनि यसमै केही गर्न खोजेको उनको भनाइ छ । गत पुस २० देखि रिक्त पदमा पन्दाकसँगै बोर्डका निमित्त प्रमुख डा नवराज अधिकारी, कार्यकारी निर्देशक कृष्णराज पोखरेल, कार्यकारी निर्देशक मुक्तिनाथ श्रेष्ठ, तत्कालीन बिमा समितिका अध्यक्ष चिरञ्जीवी चापागाईं, नेपाल बैंकका पूर्वप्रमुख कार्यकारी अधिकृत (सीईओ) कृष्णबहादुर अधिकारी, नेपाल स्टक एक्सचेन्जका सीईओ कृष्णबहादुर कार्की, नेपाल राष्ट्र बैंकका पूर्वकार्यकारी निर्देशक डागोपाल भट्ट, बोर्डकै पूर्वकार्यकारी निर्देशक नीरज गिरी तथा नेपाल इन्फ्रास्ट्रचर बैंकका पूर्वसीईओ रामकृष्ण खतिवडाले पनि अध्यक्ष पदका लागि आकांक्षा देखाएका छन् ।"
