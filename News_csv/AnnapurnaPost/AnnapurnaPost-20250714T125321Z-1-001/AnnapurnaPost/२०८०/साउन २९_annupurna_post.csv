शीर्षक,विवरण
लोकतन्त्रको लाभांश,"लोकतन्त्रको धज्जी उडाउँदै र लोकतन्त्रलाई नै लज्जित तुल्याउँदै लुटतन्त्र मच्चाउनेहरूलाई न्यायको कठघरामा नउभ्याउँदासम्म र सर्वसाधारणले लोकतन्त्रको लाभांश उपभोग गर्ने अवसर नपाएसम्म लोकतन्त्रका लागि सहिद हुनेहरूको आत्माले पनि शान्ति पाउने छैन। संसारमा राजनीतिक क्रान्ति किन हुन्छन् ? परिवर्तनका लागि। शोषण र अन्यायअत्याचारबाट मुक्तिका लागि। स्वतन्त्रता र समानताका लागि। समान अवसरका लागि। अनि आर्थिक विकास र समृद्धिका लागि। संसारभर राजनीतिक क्रान्तिको इतिहासको कुरै छोडौं। नेपालमा पनि समयकालमा धेरै राजनीतिक क्रान्ति भए। राणाशासनविरुद्धको क्रान्तिदेखि राजाविरुद्धको क्रान्तिसम्म। २००७ सालको क्रान्तिले देशमा प्रजातन्त्र आयो। निरंकुशताबाट देश मुक्त भयो। जनता स्वतन्त्र भए। पछिल्लो पुस्ताले देखेभोगेको राजनीतिक क्रान्ति २०४६ र २०६२६३ को हो। २०५२ फागुन १ देखिको दसवर्षे माओवादी जनयुद्ध पनि हो। यी क्रान्ति र जनआन्दोलनहरूको समष्टि उपलब्धि भनेको देशमा बहुदलीय व्यवस्थादेखि लोकतान्त्रिक गणतन्त्रात्मक शासन पद्धति लागू हुनु हो। स्वतन्त्रता र समानतालाई लोकतन्त्रको प्रमुख सिद्धान्त भनिएको छ। यी सिद्धान्तहरूको प्रतिबिम्ब कानुनसमक्ष सबै नागरिक बराबर हुने र राज्यको शक्तिमा सबैको समान पहुँच हुन्छ। सबै नागरिकले संविधानप्रदत्त स्वतन्त्रताको उपभोग गर्न पाउँछन् भनिएको छ। तर जनताको उत्साहपूर्ण त्याग र बलिदानबाट प्राप्त लोकतान्त्रिक व्यवस्थाले सबै जनतालाई बराबरको दृष्टिले हेर्न सकेको छ त ? सबै जनताले संविधानप्रदत्त स्वतन्त्रताको उपभोग गर्न पाएका छन् त ? राज्यको शक्तिमा सबै जनताको समान पहुँच पुगेको छ त ? अनि जनताले लोकतन्त्रमा प्राप्त हुने सबै प्रकारका सुख र सुविधा समान वा समावेशी ढंगले पाए त ? यावत् प्रश्नको जवाफ नकारात्मक आउने अवस्था छ। तीतो यथार्थ ओकल्नुपर्दा अहिले देशमा जनतालाई लोकतन्त्रको अनुभूति नै भएको छैन। शासन पद्धतिको नाउँ फेरिएको छ, अवस्था उस्तै छ। शासन फेरिएको छ, शासकहरू उस्तै छन्। जनताको अवस्था जस्ताको तस्तै छ। बरु अझ दयनीय बन्दैछ। धेरैवटा राजनीतिक क्रान्तिपछि आर्थिक क्रान्तिको सुनौलो अवसर प्राप्त भएको छ। तर त्यस्तो क्रान्ति हुनै सकेको छैन। त्यस्तो क्रान्ति गर्ने इच्छाशक्ति कुनै राजनेता वा कुनै शासकमा देखिएको छैन। अझै पनि राजनीतिक क्रान्तिको व्याख्या र त्यसको उपलब्धि संस्थागत गर्ने प्रयासमै सबै शक्ति उपयोग भइरहेको छ। लोकतन्त्रमा पनि जनताले पाउने सेवा र सुविधामा कुनै सुधार आएको छैन। सहजरूपमा सेवा र सुविधा पाउने अवस्था छैन। देशको कर्मचारीतन्त्र भ्रष्टाचारमा चुर्लुम्म डुबेको छ। न्याय पाउँछु भन्ने विश्वास पनि छैन जनतालाई। न्यायालयमाथि नै शंका र अविश्वास बढेको छ। जनता निरीह बनाइएका छन्। जनताका अधिकार सुरक्षित छैनन्। अनि राज्यको नीति र व्यवहार जनहित अनुकूलका छैनन््। जनताको बलिदानबाट प्राप्त लोकतन्त्र संस्थागत गर्ने कार्यमा अनेकौं बाधा अड्चन छन्। संविधान नै अमान्य भएको छ कसैकसैलाई। जनताको बलिदानबाट प्राप्त लोकतन्त्र जनताको हित र मुलुकको सुरक्षित भविष्य अनुकूल हुन्छ कि हुँदैन भन्नेमा अझै पनि अन्योल कायम छ। विद्वान्हरूले लोकतन्त्रको प्राण भनेको नागरिकले मर्यादित जीवन जिउन पाउने नियमित अवस्था हो भनेका छन्। तर देशमा अहिले त्यस्तो अवस्था फिटिक्कै छैन। स्वतन्त्रता, समानता र न्याय अनुभूत वा प्रत्याभूत भएको स्थितिमा मात्रै लोकतन्त्रको अनुभूति हुने हो। अहिले जनताले लोकतन्त्रको अनुभूति गर्न सक्ने अवस्था छैन। बरु लुटतन्त्रको भयावह अवस्थाले जनता पीडित, आजित र आक्रोशित छन्। लोकतन्त्रको दुरुपयोगले गर्दा लोकतन्त्रप्रति नै क्रमशः नकारात्मक भाष्यको निर्माण हुँदैछ। यो स्थिति लोकतन्त्रका लागि शोभनीय होइन। लोकतन्त्रको स्थापनामा जनताको योगदान अविस्मरणीय र अतुलनीय छ। त्यो योगदानमात्रै होइन, लगानी पनि हो। लोकतन्त्रमा लगानी गरेका जनताले लाभांशको आशा गर्नुलाई अन्यथा भन्न मिल्दैन। सिद्धान्ततः लगानीकर्ताले लाभांश खोज्नुलाई अनुचित र अव्यावहारिक भन्न पनि मिल्दैन। लाभांशकै लागि लगानी गर्ने हो। लोकतन्त्रका लागि जनताले विचार, समय, सिद्धान्त र श्रममात्रै लगानी गरेका होइनन्, जीवन नै लगानी गरेका छन्। जीवनको आहुति दिएर सहिद पनि बनेका छन्। तिनै सहिदका परिवारदेखि लोकतन्त्र प्राप्तिका लागि सहयोग र समर्थन गर्ने आम जनताले लोकतन्त्रको लाभांश उपभोग गर्न पाउनुपर्छ। तर पाएका छैनन्। यही नै अहिलेको विडम्बना हो। लोकतन्त्रप्रति नकारात्मक भाष्य निर्माण हुँदै जानुको मुख्य कारण पनि हो। लोकतन्त्रको लाभांश तिनैले मात्र उपभोग गरेका छन्, जो टाठाबाठा छन्, जो सत्तामा पुगेका छन्, जसले पद ओगटेका छन्, जो राजनीतिक शक्तिमा पुगेका छन्, जो राजनीतिक शक्तिको आसेपासे बनेका छन् र जो राजनीतिक पार्टीका कार्यकर्ता बनेका छन्। हो, अहिले लोकतन्त्रको लाभांश राजनीतिक दलका ठूला नेता, तिनका आसेपासे, कार्यकर्ता, केही कर्मचारी, ठेकेदार, व्यापारी आदिले मात्रै पाएका छन्। यी सबैको साँठगाँठमा देशमा खुल्लमखुला लुटतन्त्र मच्चाइएको छ। लुट्ने होडबाजी चलेको छ देशमा। त्यसैले स्रष्टा भन्न बाध्य छन्, लुट्न सके लुट कान्छा, अरू देशमा पाइँदैन नेपालमै हो छुट। लोकतन्त्र र सुशासनको नारा दिँदै सत्ता र शक्तिको आडमा जताततै लुट्ने होडबाजीमा अग्रपंक्तिमा उभिएका छन् देशका नेताहरू नै, जसले लोकतन्त्रका लागि अपील गरेका थिए र जीवन नै बलिदान दिन जनतालाई प्रेरित गरेका थिए। जनताले लोकतन्त्रको लाभांश होइन, लुटतन्त्रको पीडा मात्रै पाएका छन्। जनता लोकतन्त्रको लाभांशको हकदार भएर पनि लुटतन्त्रको पीडा भोग्न विवश हुनुपर्ने अवस्था आउनु भनेको लोकतन्त्रको सरासर दुरुपयोग हो। लोकतन्त्रको उपहास हो। लोकतन्त्रको धज्जी उडाउँदै र लोकतन्त्रलाई नै लज्जित तुल्याउँदै लुटतन्त्र मच्चाउनेहरूलाई न्यायको कठघरामा नउभ्याउँदासम्म र सर्वसाधारणले लोकतन्त्रको लाभांश उपभोग गर्ने अवसर नपाएसम्म लोकतन्त्रका लागि सहिद हुनेहरूको आत्माले पनि शान्ति पाउने छैन।"
मठारिँदैछ लोकसंगीत,"संगीतका स्रष्टासर्जकमा अस्वस्थ प्रतिस्पर्धा छ। रातारात चर्चा हुने लहड चलेको छ। परिवारका सदस्य एकैठाउँ बसेर नेपाली गीतसंगीत सुन्ने र हेर्न नसकिने अवस्था छ। दिनप्रतिदिन लोकसंगीतमा मौलिकता हराउँदै गएको छ। यो चिन्ताको विषय हो। आजभोलि गीतका शब्द र लयमा ध्यान छैन। घरझगडाका नाममा गीत बन्ने गरेका छन्। गीतसंगीतमा जे पनि शब्द घुसाउन थालियो। तीजको दरका नाममा दारु खाएका शब्द पर्न थाले। गीतसंगीतमा देखिएको यो अराजकता र विकृतिलाई सुधार गर्नैपर्छ। कलाकार जुर्मराउनै पर्ने भएको छ। हाम्रो मौलिकताको रक्षा गर्न र भोलिको पुस्तालाई शिक्षा दिन पनि सर्जक र स्रष्टामा सांस्कृतिक चिन्तन जरुरी छ। हाम्रो मौलिकताको संरक्षण भयो भने मात्रै नेपालीपन जोगिन्छ। अर्कोतिर हाम्रो समाज बहुभाषी र बहुधार्मिक हो। समाजका सबै जाति, क्षेत्र र समुदायको संस्कृति संरक्षण गर्नैपर्छ, संगीतका माध्यमार्फत पनि। नेपाली नारीको महान् चाड तीज आउँदैछ। बजारमा अहिले नै तीजका गीत छ्याप्छ्याप्ती भइसकेका छन्। तर, तीजका गीतमा पनि नेपाली मौलिकता छैन। यो गलत हो। तीजको संस्कृति नै हराउने अवस्था आउनु हुन्न। कलाकारहरूले पर्वका गीतलाई बिगार्नु हुँदैन। हुन त बाढी आएको बेला राम्रा नराम्रा सबै चिज बग्ने गर्छन्। केही राम्रा र मौलिक गीतहरू पनि सार्वजनिक भइरहेका छन्। अग्रज स्रष्टाहरू पर्वको मौलिकता जोगाउने प्रयत्नमा हुनुहुन्छ। यसले अन्य कलाकारलाई पनि जिम्मेवार हुने शिक्षा दिन्छ। गीतको शब्ददेखि पात्रहरूको चयन र दृश्य पनि मौलिक नै हुनुपर्छ भन्ने लाग्छ। परम्परागत घर, चौतारी र परिवेशलाई गीतका भिडियोले समेट्नुपर्छ। हाम्रा अग्रजहरूले कस्तो गीत गाउँथे, आमा हजुरआमाको पालामा कस्ता शब्द प्रयोग हुन्थे, हाम्रा नयाँ पुस्तालाई सुनाउनु पनि त हाम्रै जिम्मेवारी हो नि ! पुराना लय र शैली अनि शब्दलाई कलेक्सन गरेर भावी पुस्तालाई हस्तान्तरण गर्नु हाम्रो जिम्मेवारी हो। (कोइराला, वरिष्ठ लोकगायिका हुन्)"
नागरिकप्रति बेखबर किन ?,"राज्य सञ्चालकहरूको पहिलो दायित्व भनेको आर्थिक रूपमा देशलाई स्थिर र सबल बनाउनु हो। दोस्रो राजनीतिक परिवर्तनपछि दुईवटा संविधानसभा सञ्चालनमा भए। त्यसबाट २०७२ मा बनेको संविधानले नेपाललाई सातवटा प्रदेशमा विभाजन गर्दै संघात्मक राज्य व्यवस्था सञ्चालनमा ल्याएको छ। संविधान जारी भइसकेपछि राष्ट्रियस्तरमा दुईवटा आमनिर्वाचन सम्पन्न भइसकेका छन्। प्रदेश र स्थानीय तहमा समेत दुईवटा निर्वाचन भइसकेका छन्। तर ती निर्वाचनबाट बनेका सरकारहरूले आमनेपालीलाई राजनीतिक परिवर्तनको सुखद अनुभूति गराउन सकेका छैनन्। बरु, प्रदेश र स्थानीय तहको भद्दा र महँगो संरचना एवं तीनवटै तहमा गरिएको कार्यकारी अधिकारको व्यवस्थाले प्रदेश र स्थानीय तहलाई छाडा र अराजक बनाएको छ। आम नेपालीलाई राजनीतिक परिवर्तनले उत्साह होइन, राजनीतिप्रति नै वितृष्णा उत्पन्न गराउने अवस्था सिर्जना हुन पुगेको छ। यद्यपि पहिलो र दोस्रो राजनीतिक परिवर्तनले आम नेपालीमा राजनीतिक चेतनाको विकास गराएको भए पनि नेपालीलाई सुखद भविष्यप्रति आश्वस्त बनाउन भने सकेन। जसका कारण नेपालबाट बर्सेनि लाखौं मानिस पलायन भइरहेका छन्। यही वर्षको तथ्यांक हेर्ने हो भने असार मसान्तसम्म १ लाख १० हजार (एक लाख दस हजार) विद्यार्थीले विदेश पढ्न जाने अनुमति लिएका छन्। बर्सेनि पढ्न बिदेसिने विद्यार्थीका कारण नेपालका कलेज र विश्वविद्यालयहरूमा अध्ययन गर्ने विद्यार्थीको संख्यामा कमी आउन थालेको छ। जुन नेपाल राष्ट्रको भविष्यका लागि सुखद अवश्य होइन। कुनै पनि देशको राजनीतिक परिवर्तनपछि परिवर्तनकारी राज्य सञ्चालकहरूको पहिलो दायित्व भनेको आर्थिक रूपमा देशलाई स्थिर र सबल बनाउनु हो। वैदेशिक रोजगारीका लागि बिदेसिनेको संख्या असार मसान्तसम्म हेर्ने हो भने ८ लाख पुगेको छ। नेपालबाट बिदेसिनेको संख्या करिब ८० लाखभन्दा माथि पुगेको अनुमान छ। २०६३ को यति ठूलो राजनीतिक परिवर्तनले सर्वसाधारण जनतालाई किन देशप्रति गर्व गराउन सकेन ? राजनीतिक परिवर्तनले किन उनीहरूलाई नेपालमा रोक्न सकेन ? राजनीतिक परिवर्तनले युवालाई नेपालप्रति अझ सशक्त रूपमा जोड्न सक्नुपथ्र्यो। भविष्यप्रति आश्वस्त र विश्वस्त गराउन सक्नुपथ्र्याे। माओवादीको दसवर्षे द्वन्द्वकालमा नेपालबाट पलायन भएका लाखौं नेपाली राजनीतिक परिवर्तनपछि खुसी हुँदै नेपाल फर्कनु पथ्र्यो। तर त्यसको साटो अझ किन तीव्र गतिमा नेपालबाट लाखौं नेपाली पलायन हुन खोज्दैछन् ? प्रश्न यतिमा सीमित छैन। के नेपालमा उच्च शिक्षा अध्ययन गर्ने कलेज र विश्वविद्यालयको अभाव भएर हो ? अथवा उनीहरूले नेपालमा भविष्य नदेखेका हुन् ? वा राज्य सञ्चालकप्रति उनीहरूको विश्वास गुमेको हो ? यी र यस्ता घटनाबाट राजनीतिक नेतृत्व रत्तिभर सचेत र गम्भीर छैन। बरु, उनीहरू सधैं हामीले गणतन्त्र ल्यायौं, धर्म निरपेक्षता ल्यायौं र संघात्मक व्यवस्था ल्यायौं भन्दै आत्मतुष्टि लिइरहेका छन् ? के कुनै पनि राजनीतिक पद्धतिको परिवर्तनले मात्र मुलुक समृद्ध बन्न सक्छ ? या नेतृत्वमा मुलुकलाई सञ्चालन गर्ने योजना र दृढशक्ति हुनुपर्छ ? त्यसको जबाफ नेतृत्वसँग छैन। राज्यको दायित्व रोजगारी, स्वस्थ्य, शिक्षा र सुरक्षाजस्ता आधारभूत कुरा निर्वाधरूपमा जनतालाई उपलब्ध गराउनु हो। तर दुर्भाग्य ! परिवर्तनकारी राजनीतिक नेतृत्व यी र यस्ता विषयमा बेखबर छ। कुनै पनि देशको राजनीतिक परिवर्तनपछि परिवर्तनकारी राज्य सञ्चालकहरूको पहिलो दायित्व भनेको आर्थिक रूपमा देशलाई स्थिर र सबल बनाउनु हो। जसका लागि आर्थिक अनुशासन कायम गर्नु हो। सर्वसाधारण जनतालाई राज्यप्रति अपनत्व र गर्व महसुस गराउनु हो। बहुसंख्यक युवा समूहका जनतालाई राजनीतिप्रति आकर्षित गरी राजनीतिक गतिविधिमा सहभागी गराउनु हो। रोजगारीको अवसरहरू सिर्जना गर्नु हो। स्वस्थ्य, शिक्षा र सुरक्षाजस्ता आधारभूत कुरा निर्वाधरूपमा जनतालाई उपलब्ध गराउनु हो। त्यसका लागि परिवर्तनकारी नेतृत्वले सस्तो, सरल, छरितो र मितव्ययी राजनीतिक प्रणालीको प्रयोग गर्नु पनि हो। तर दुर्भाग्य ! परिवर्तनकारी राजनीतिक नेतृत्व यी र यस्ता विषयमा बेखबर छ। देशलाई आर्थिक रूपमा सबल र आत्मनिर्भर बनाउन उद्योगहरूको स्थापन, कृषि र पर्यटनजस्ता क्षेत्रको विकासबाट देशको आर्थिक उत्थान गर्नु पथ्र्यो। तर, संसारकै पर्यटकीय गन्तव्य बन्न सक्ने नेपालमा पर्यटकहरू सिलो खोजे झै खोज्नुपर्ने अवस्था सिर्जना हुन पुगेको छ। कृषि प्रधान देश नेपालबाट ऊर्जाशील युवाको विदेश पलायनले नेपालीलाई आत्मनिर्भर बनाउने कृषि क्षेत्र लथालिंग छ। लाखौंलाख हेक्टर जमिनहरू बाँझो बनेका छन्। छिमेकी भारतले चामलको निर्यात रोक्ने निर्णय गर्नासाथ नेपालमा भोकमरी लाग्छ कि भनेर सोच्नुपर्ने अवस्था उत्पन्न भएको छ। नेपालबाट धान निर्यात हुन्थ्यो भन्ने कुरा अब इतिहास बनिसकेको छ। नेपालमा नै नयाँनयाँ रोजगारीका अवसरहरू सिर्जना गर्न नयाँ क्षेत्रहरूको खोजी गरी युवा पुस्तालाई नेपालमा रोक्नेतर्फ राज्य नितान्त उदासीन छ। राजनीतिक परिवर्तनपछि पुरानो राज्य सञ्चालक समूहबाट राजनीतिक अधिकार खोसेर नयाँ समूहले लिने र नवधनाढ्य वर्ग जन्माउनेबाहेक तात्विक अन्तर देखिएको छैन। नवधनाढ्यहरूको हातमा राज्यको शक्ति आएकै कारण ललिता निवास काण्ड, क्विन्टल सुन काण्ड, भुटानी शरणार्थीजस्ता काण्ड भए पनि मुख्य दोषीहरू अझै कानुनको दायराबाट बाहिर छन्, उन्मुक्ति पाइरहेका छन्। २०४६ पछि घटेका धमिजा काण्ड, लाउडा काण्ड, चेजएअर काण्ड, सुडान घोटला काण्ड, चाइना साउथवेस्ट काण्ड, मलकाण्डजस्ता काण्डबाट दोषीहरूले उन्मुक्ति पाएका छन्। जसकारण अहिलेसम्म राजनीतिको शीर्ष स्थानमा विराजमान भए झै अहिलेका काण्डहरूको कार्यवाही पनि त्यस्तै नहोला भन्न सकिन्न। प्रजातन्त्र, लोकतन्त्र, एकात्मक या संघात्मक प्रणाली जेसुकै नाम दिए पनि जनताको जनजीविकाका लागि चाहिने न्यूनतम आवश्यकता के हुन् ? जनताले के चाहिरहेका छन् ? नेपालको भौगोलिक अवस्था कस्तो छ ? नेपालमा कस्तो प्रकारको राजनीतिक पद्धति दिगो हुन सक्छ ? राजनीतिक पद्धति सहज, सस्तो र मितव्ययी एवं जनताप्रति उत्तरदायी कसरी बनाउन सकिन्छ ? यी सबैमा राजनीतिक पद्धति केन्द्रित हुनुपथ्र्यो। तर, उल्टो राजनीतिक पद्धति महँगो, भद्दा एवं प्रतिशोधात्मक भएको कारण राजनीतिक पद्धतिले केही सानो वर्ग र समूहलाई बाहेक समेट्न सकेको छैन। राष्ट्रको ढुकुटीको करिब ६० प्रतिशतभन्दा बढी बजेट केन्द्र, प्रदेश र स्थानीय तहमा प्रशासनिक खर्चको लागि छुट्ट्याउनुपर्ने अवस्था छ। जसले जनताका न्यूनतम आवश्यकतालाई सम्बोधन गर्ने विकासका योजनाका लागि रकम अभाव देखिएको छ। सधैं विदेशीको मुख ताकेर ऋण लिने र केही लाख मानिस (कार्यकर्ता र आफन्त)लाई पोस्ने पद्धति लागू गर्ने र लोकतन्त्रको नाउँमा कुलिनतन्त्र सञ्चालन गरेर नेपालीको उत्थान कसरी हुन सक्छ ? राजनीति समयसँगै गतिशील हुन्छ। स्वाभाविक रूपमा संविधान र राजनीतिक पद्धति पनि परिवर्तनशील नै हुन्छ। तसर्थ जनताका आवश्यकताहरूको परिपूर्तिका लागि गम्भीररूपमा चिन्तन गर्दै कतै यो राजनीतिक पद्धति, निर्वाचन प्रणाली महँगो र बाधक त बनेन ? यसतर्फ सोच्नुको सट्टा राजनीतिक पद्धतिको समीक्षा गर्नसमेत डराउने सोच छ। यसले नेपाल अझै गम्भीर संकटमा फस्न सक्छ। समयमै यसको निधान खोज्ने कि ?"
भारत र पाकिस्तानसँग खेल्न नेपाली टोलीको घोषणा,"काठमाडौं : एसिया कप खेल्ने नेपाली टोलीको घोषणा गरिएको छ। नेपाल क्रिकेट संघ (क्यान)ले सोमबार रोहित पौडेलको कप्तानीमा १७ सदस्यीय टोलीको घोषणा गरेको हो। टोलीमा कप्तान पौडेलसँगै आसिफ शेख, कुशल भुर्तेल, ललित राजबंशी, भीम सार्की, कुशल मल्ल, दीपेन्द्रसिंह ऐरी, सन्दीप लामिछाने रहेका छन्। त्यस्तै क्यानले करण केसी, गुल्सन झा, आरिफ शेख, सोमपाल कामी, प्रतिश जिसी, किशोर महतो, सुन्दीप जोरा, अर्जुन साउद र श्याम ढकाललाई टोलीमा समावेश गरेको छ। नेपालले पहिलोपटक एसिया कप खेल्दैछ। एसिया कपको उद्घाटन खेलमा नेपाल र पाकिस्तानबीच हुनेछ भने भारतसँगको दोस्रो खेलमा श्रीलंकामा खेल्नेछ।"
"निर्माण नसकिँदै ढल्यो पुल, भएन पुनर्निर्माण","उदयपुर : उदयपुरको चौदण्डीगढी नगरपालिकाकी उपमेयर मणिकादेवी दुलाल नगर सदरमुकाम बेल्टार जान सधैं छिमेकी जिल्ला सप्तरीको सप्तकोसी नगरपालिकाको सहारा लिनुपर्छ। नगरपालिकाले उपलब्ध गराएको सवारीसाधन चढेर १५ मिनेटमा नगर कार्यालय पुग्ने ठाउँमा झण्डै एक घण्टाको बाटो घुम्न बाध्य छिन्। दैनिकजसो एक घण्टाको बाटो घुम्नु परेपछि हिजोआज फुर्सद र काम परेको समय मात्र घर आउँछिन त्यसबाहेक बेल्टारमा रहेको कोठामा नै बस्ने गर्छिन्। उनी भन्छिन्, घुमाउरो बाटोका कारण दैनिकजसो आवतजावत गर्दा इन्धन बढी खपत हुने र गाडीलाई समेत मार पर्ने भएकाले नगरपालिका नजिक कोठा लिएर बसेकी हुँ। उपमेयर दुलालकै जस्तो समस्या नगर प्रवक्तासमेत रहेका ९ का वडाध्यक्ष प्रकाश राउतको पनि छ। राउत आफ्नै वडा कार्यालय ज्यामिरे जान १ः१० मिनेटको बाटो लगाएर उपमेयरकै रुटबाट हिँड्ने गर्छन्। त्यसो त उपमेयर दुलाल र वडाध्यक्ष राउत मात्र हैन ५ र १० का वडाध्यक्ष तुलसीराम ढकाल, धर्मेन्द्र खड्का र तीनवटै वडाका अन्य जनप्रतिनिधिको बाध्यता पनि उही छ। कारण हो चौदण्डीगढी नगरपालिका५ शिवाई सुन्दरपुरस्थित त्रियुगा नदीमा निर्माण सम्पन्न हुन लागेको पुल भत्किएको दुई वर्षमा पनि बन्न नसक्नु। निर्माणका लागि माथिल्लो निकायले समय निर्णय गर्न नसक्दा अहिले पनि पुल अलपत्र अवश्थामा छ। पुल निर्माणको अत्तोपत्तो छैन। सुन्दरपुर, सिवाई, बेलहा, हडियालगायतका क्षेत्रका नागरिकको नगरपालिका केन्द्र बेल्टार बजार र अन्यत्र आउजाउ गर्न सहज बनाउने उद्देश्यले १२ वर्षअघि निर्माण सुरु भएको पुल बनिसक्न लाग्दा ०७८ असार १९ गते बाढीले भत्काएपछि स्थानीयले थप पीडा भोग्नु परेको हो। पुल नबन्दा वर्षात्को समयमा त्रियुगा नदीको वहाव छिचोल्न नसक्ने अवस्था भएपछि तीनवटै वडाका जनप्रतिनिधि र स्थानीयको समस्या एउटै छ। उपमेयर दुलाल, वडाध्यक्ष राउत र खड्काको घर ५५ मिनेटको फरकमा हडियामा पर्छ। सम्पन्न गरेर उद्घाटनको तयारी भइरहेका बेला भत्केको उक्त पुल २ वर्ष १ महिना बितिसक्दासम्म मर्मत गर्ने या पुनर्निर्माण गर्नेबारे यकिन नहुँदा अलपत्र परेको हो। बाढीले लगातार २ पटक भत्काएको उक्त पुल मर्मत नभएपछि स्थानीयवासी कष्टकर जीवन बिताउन बाध्य छन्। असार १९ गते बाढीले दक्षिणतर्फका ३ वटा फाउन्डेसन पिल्लर ढालेपछि २ स्पान भत्केर अलपत्र पारेको थियो। त्यसको १५ दिन नपुग्दै साउन २ गतेको बाढीले पुनः अर्को पिल्लर ढालेपछि तेस्रो स्पान पनि भत्काएर अलपत्र परेको हो। बाढीले पुल भत्काएको २५ महिना बितिसक्दासमेत मर्मत गर्नेतर्फ सरकारको ध्यान नगएकोमा स्थानीयवासी आक्रोशित छन्। भत्किए लगत्तै पुल निर्माणको रेखदेख गर्ने निकाय गाईघाटदिक्तेल सडक योजना कार्यालय, भौतिक पूर्वाधार मन्त्रालय मातहतको प्राविधिक टोली स्थलगत अनुगमन गरेपछि मर्मत गर्ने या पुनर्निर्माण गर्ने भन्ने टुंगो लाग्ने जनाएको थियो। तर, २ वर्षसम्म मर्मत वा पुनर्निर्माण गर्ने भन्ने कुराको यकिन नभएको गाईघाट दिक्तेलसडक योजना कार्यालय प्रमुख (डिई) गोपाल खकुरेलले बताए। उनका अनुसार पुल भत्केको केही दिनमै स्थलगत अनुगमनका लागि डिभिजन सडक सुपरीवेक्षण तथा अनुगमन कार्यालय दमकका सिनियर डिभिजनल इन्जिनियर, पुल महाशाखाका सीडीई र पुल सेक्टर १ धरानका इन्जिनियरको टोली आएको थियो। टोलीले स्थलगत अध्ययन गरेर फर्केको भोलिपल्टै अर्थात् साउन २ गते फेरि बाढीले अर्को स्पान पनि भत्काएपछि पुनः प्राविधिक टोली बोलाउनु परेको उनले बताए। अनुगमनपश्चात् पनि के गर्ने भन्नेबारे स्पष्ट जानकारी नआएको खकुरेलले बताए। डिई खकुरेलकाअनुसार प्राविधिक टोलीको अध्ययनपश्चात् तयार पारेको प्रतिवेदन विभाग हुँदै मन्त्रालयमा पुगेको भन्ने जानकारी आएको तर, बजेट सुनिश्चित हुन नसकेर काम अघि नबढेको हुनसक्ने बताए। ५ वटा पिल्लर र ३ वटा स्पान बाढीले भत्काउँदा ४ वटा स्ल्याब भाँचिएर कामै नलाग्ने अवस्थामा पुगेको उनले बताए। उनले पुलको मर्मत कार्य छिटो गर्नुपर्ने भन्दै लिखित पत्राचार र सम्बन्धित निकायका अधिकारीहरूलाई भेटेर जानकारीसमेत गराएको बताए। ०६७ सालमा ९ करोड ७६ लाख लागतमा निर्माण सुरु भएको उक्त पुल १२ वर्षसम्म सम्पन्न हुन नसक्नु निर्माण कम्पनीको चरम लापरबाही भएको मेयर कालुमान लामाले बताए। तीन वर्षभत्र सक्ने सम्झौता भएको ३०७ मिटर लम्बाइ र साढे ५ मिटर चौडाइको उक्त पुल समयमा काम नहुँदा पुनःमूल्यांकन गर्दै जाँदा १२ वर्षमा बजेट पनि ११ करोड २७ लाख पुगेको थियो। पुल निर्माण ढिला हुनुमा स्थानीयवासीले ठेकेदारको लापरबाही भएको आरोप लगाइरहेका छन् भने निर्माण कम्पनीले आवश्यकताअनुसार सरकारले बजेट नदिएको गुनासो गर्दै आएको छ। पुल बाढीले भत्काउनुमा निर्माण कम्पनीकै कमजोरी भएको स्थानीयको आरोप छ। पुलको निर्माणको जिम्मा महालक्ष्मीलोकप्रिय जेभी कन्स्ट्रक्सन कलंकी काठमाडौंले लिएको छ। काठमाडौंस्थित बालाजु स्वाइल कन्सल्टेन्सी ले माटो परीक्षण र डिजाइन गरेको पुलमा गुणस्तरहीन सामग्रीको प्रयोग भएकाले भत्किएको हुनसक्ने अनुमान स्थानीयको छ।"
लघुवित्तमा दोहोरो ऋणी १० लाख,"एउटै व्यक्तिले कम्तीमा ३४ वटा र बढीमा १२१५ लघुवित्त संस्थाबाट ऋण लिने गरेकोमा यसलाई एक व्यक्ति एक वा दुई संस्थाका हिसाबले गणना गर्दा वास्तवमा ऋणी सदस्यको संख्या २४ लाख हाराहारीमा देखिएको हो। काठमाडौं : लघुवित्त वित्तीय संस्थामा दोहोरो ऋण लिने प्रवृत्ति बढी भएपछि नेपाल राष्ट्र बैंकले यसलाई कडाइ गर्न निर्देशन दिएसँगै वास्तवमा लघुवित्तमा २४ लाख ऋणी सदस्य रहेका छन्। जबकि यसअघि करिब ३४ लाख ऋणी सदस्य रहेको तथ्यांकमा देखिन्थ्यो। एउटै व्यक्तिले कम्तीमा ३४ वटा र बढीमा १२१५ लघुवित्त संस्थाबाट ऋण लिने गरेकोमा यसलाई एक व्यक्ति एक वा दुई संस्थाका हिसाबले गणना गर्दा वास्तवमा ऋणी सदस्यको संख्या २४ लाख हाराहारीमा देखिएको हो। यसबीच करिब १० लाख ऋणी सदस्य भने दोहोरो कर्जा लिनेमा देखिएका छन्। दोहोरो ऋणका कारण अधिकांश ऋणीले ब्याज र किस्ताको धेरै बोझ हुँदा तिर्न नसकेपछि आन्दोलितसमेत हुँदै आएका छन्। यद्यपि राष्ट्र बैंकले एउटा ऋणी सदस्यलाई बढीमा दुई वटासम्मको लघुवित्तबाट मात्रै ऋण दिन निर्देशन दिएको थियो। राष्ट्र बैंकका गभर्नर महाप्रसाद अधिकारीले आइतबार आयोजित स्वावलम्बन विकास केन्द्रको ३२औं वार्षिकोत्सव कार्यक्रममा बोल्दै सरसर्ती हेर्दा झन्डै ३३३४ लाखले लघुवित्तबाट ऋण लिएको तथ्यांक रहेको तर दोहोरो कर्जा प्रवृत्तिलाई केलाएर हेर्दा वास्तवमा लघुवित्तमा २३२४ लाखमात्रै ऋणी सदस्य रहेको जानकारी दिए। यसैक्रममा अहिले लघुवित्तका लागि चुनौतीपूर्ण समय रहेको उनको भनाइ छ। गभर्नर अधिकारी भन्छन्, लघुउद्यमका काम भइरहँदा कतिपयले लघुवित्त चाहिँदैन भन्दै आएको देखिन्छ। कतिपय लघुवित्त संस्थाले यसको सिद्धान्त, मर्मभन्दा बाहिर गएर काम गरिरहेको भन्ने छ। लघुउद्यमीलाई अभिमुखीकरण नपुगेको अवस्था देखियो। नेपालमा वित्तीय पहुँच पुर्याउन र वित्तीय समावेशी कायम गर्ने सिलसिलामा लघुवित्तले दिएको योगदान महत्त्वपूर्ण रहेको गभर्नर अधिकारी बताउँछन्। राष्ट्र बैंक नियामक निकाय भएकाले यसको नीतिमा केही कमीकमजोरी भए त्यसलाई परिमार्जन गर्दै लैजानेमा गभर्नर अधिकारी सकारात्मक देखिन्छन्। लाइसेन्स पाएका लघुवित्तमा पनि केही कमी कमजोरी भए केही सुधार गरेर लैजाने छौं। थप स्रोत साधनसहितको थप बलियो लघुवित्तीय प्रणाली नेपालमा लागू गर्दै लैजानु पर्नेछ। जसले समग्र आर्थिक विकासका लागि थप टेवा पुर्याउन सहयोग पुर्याउनेछ। सानासाना रकममा आवश्यक पर्ने वित्तीय स्रोतसाधनको उपलब्धता अरू संस्थाबाट पाउन गाह्रो हुन्छ, गभर्नर अधिकारीले भने, यसैकारण केन्द्रीय बैंकले प्रवद्र्धन गरेर नेपालमा ग्रामीण बैंकिङको अवधारणा सुरु गरेको हो। सँगसँगै फिङ्गोमार्फत आएर लघुवित्त प्रणाली नेपालमा लागू भएको हो। यसैगरी, स्वावलम्बन विकास केन्द्रका अध्यक्ष शंकरमान श्रेष्ठ लघुवित्तको ऋण दुरुपयोग हुनेगरी प्रयोग भएकाले बढी विकृति देखिएको बताउँछन्। लघुउद्यम गर्न लिएको ऋण महँगो स्कुलमा पढाउने र चाहेको सुविधा दिने, अनेक रमाइलो गर्ने गतिविधिमा लगाउँदा आर्थिक गतिविधि गरी आम्दानी बढाउने काममा नलागेकाले दुरुपयोग भएको उनको भनाइ छ। उनी भन्छन्, ऋण लिएर आर्थिक कारोबार गरी स्तर उकास्न लागि गर्नुपर्ने परिवारका सदस्यहरूबीच फजुल खर्चको बानी भयो। लघुवित्त कर्मचारीलाई पनि सातामा हुने बैठक मासिक बनाए। लघुवित्तको उद्देश्य सिद्धान्त, मूल्यमान्यता, मर्म, संस्कार विधि भत्काउँदै अगाडि बढेकाले लघुवित्तबाट लिएको कर्जाको उपयोग नहुँदा विकृति देखिएको उनको भनाइ छ। कहीँकहीँ एउटै ऋणीले १३१४ देखि २४२५ संस्थाबाट समेत ऋण लिएको भेटियो। सरदरमा एउटा ऋणीले पाँच संस्थाबाट ऋण लिएको मान्ने हो भने पनि ७ लाख परिवारले मात्र कर्जा लिएको देखिन्छ, उनले थपे। यससँगै स्वावलम्बन विकास केन्द्रको प्रबन्ध समिति सदस्य डा सुमित्रा मानन्धर गुरुङले धनी र गरिबबीचको खाडल पुर्ने नीतिअनुरूप सुरु गरिएको लघुवित्त आज केही हदसम्म पूरा भएको बताउँछिन्। उनले पहिलाको हुम्ला र अहिले लघुवित्त पुगेर सेवा दिएपछिको त्यहाँ आएको परिवर्तनको उदाहरण दिँदै लघुवित्तको महत्त्वबारे प्रष्ट्याइन्। स्वावलम्बनले वार्षिकोत्सवको अवसरमा उत्कृष्ट लघुउद्यमी र लघुउद्यमलाई पुरस्कृत तथा प्रशंसापत्र प्रदान गरेको छ। यसैक्रममा उत्कृष्ट लघुउद्यमी सदस्य पुरस्कार तीन महिला सदस्यमा स्वावलम्बन लघुवित्त वित्तीय संस्थाकी सदस्य बबिता मारेम्लुङ (राई), युनिक नेपाल लघुवित्त वित्तीय संस्थाकी सदस्य फूलकुमारी थारू र उपकार सघुवित्त वित्तीय संस्थाको प्रेमकुमारी बली रहेका छन्। यस्तै, संस्थागत रूपमा प्रदान गरिने लघुउद्यमशीलता विकास पुरस्कारमा सहारा नेपाल बचत तथा ऋण सहकारी संस्था र शंकरमान श्रेष्ठ लघुवित्त पुरस्कार छिमेक लघुवित्त वित्तीय संस्थाले प्राप्त गरेका छन्। यस्तै बनेपाको मानुषी लघुवित्त वित्तीय संस्था, मोरङको जीवन विकास लघुवित्त वित्तीय संस्था र दाङको नेपाल महिला सामुदायिक सेवा केन्द्रलाई प्रशंसापत्र प्रदान गरिएको छ। यससँगै, मोरङको जीवन विकास लघुवित्त वित्तीय संस्थाको तालिम विभाग प्रमुख रञ्जना निरौला, स्वावलम्बन विकास केन्द्र प्रबन्ध समितिका सदस्यलाई प्रशंसापत्र वितरण गरियो।"
सुन प्रकरणमा उच्चस्तरीय समितिको माग कांग्रेसमा पनि,"सर्वोच्चका पूर्वन्यायाधीशहरूलाई राखेर उच्चस्तरीय न्यायिक छानबिन आयोग गठन गर्नुपर्छ, केसीले बैठकमा भनेका थिए। काठमाडौं : सत्तासीन कांग्रेसमा पनि एक सय किलो सुन तस्करीको छानबिनका लागि उच्चस्तरीय समिति गठन हुनुपर्ने धारणा जबर्जस्ती उठेको छ। कांग्रेस नेता डाशेखर कोइरालाले नेपाल प्रहरीको केन्द्रीय अनुसन्धान ब्युरो (सीआईबी) र राजस्व अनुसन्धान विभागले मात्रै सुन तस्करी प्रकरणलाई टुंगोमा पुर्याउन नसक्ने भन्दै उच्चस्तरीय समितिको माग गरेका हुन्। उच्चस्तरीय समितिको माग गर्दै विपक्षी एमालेले लगातार संसद् अवरोध गरिरहेको छ। तर, सत्तापक्षबाट उच्चस्तरीय समिति आवश्यक नभएको धारणा राख्ने गरिन्थ्यो। संसदीय दलको आइतबारको बैठकमा कांग्रेस नेता डा कोइरालाले उच्चस्तरीय समिति बनाएर सुन तस्करीको गहिरो गरी छानबिन गर्नुपर्ने बताए। राजस्व अनुसन्धानका महानिर्देशक एक साताअघि प्रधानमन्त्रीजीको सचिवालयमा हुनुहुन्थ्यो, कोइरालाले भने, महानिर्देशक भएपछि सुन त बरामद भयो। तर, त्यसपछिका घटनाहरू पनि हेरौं न। किन सीआईबीलाई छानबिन गर्न दिनुपर्यो ? राजस्व अनुसन्धानले नै छानबिन गर्न सक्षम छ भनेर महानिर्देशक भन्नुहुन्थ्यो। त्यसैले पनि सुन प्रकरण छानबिन गर्न उच्चस्तरीय समिति आवश्यक छ। दलको बैठकमा सांसदहरूले सरकारले कांग्रेसमाथि प्रतिशोध राख्न थालेको धारणा राखेका थिए। नेता अर्जुननरसिंह केसीले सुन तस्करीको छानबिनलाई मोड्नका लागि सरकारले सांसद सुनील शर्मालाई पक्राउ गरेको आरोप लगाए। शर्माजीको विषय आज निस्किएको विषय होइन, केसीले भने, पहिलेदेखि रहेको विषय यत्तिका वर्ष थाती राखेर अहिले निकाल्ने भनेको प्रतिशोध नै हो। उहाँलाई पक्राउ गर्नु भनेको सुन तस्करीका विषयमा सरकारलाई बारम्बार खबरदारी गरेकै कारण हो। सुन तस्करीका बारेमा सरकारले उच्चस्तरी छानबिन समिति बनाएर गहिराइमा पुग्नुपर्ने केसीले बताए। सर्वोच्चका पूर्वन्यायाधीशहरूलाई राखेर उच्चस्तरीय न्यायिक छानबिन आयोग गठन गर्नुपर्छ, केसीले बैठकमा भनेका थिए। अर्का सांसद प्रदीप पौडेलले सरकारले नागरिकमा आशा जगाउने गरी काम गर्न नसकेको आरोप लगाए। संसद्को यतिका समयसम्म हामीले जम्मा एउटा कानुन पास गरेका छौं। १४ वटा विधेयक अलपत्र परेका छन्, पौडेलले भने, हामी सत्तारुढ दलका सांसदहरू भएकै कारण सरकारले कति बेला के ल्याउँछ र ताली पड्काउने भनेर पर्खिरहनु पर्ने अवस्था छ। सरकारलाई औंला ठड्याउन सकिएको छैन। सुन काण्डका विषयमा उनले अगाडि भने, सियो आएको होइन नि एक क्विन्टल सुन पो आएको हो। अध्यागमन कर्मचारी प्रशासन र प्रहरीको मिलेमतो नभए एयरपोर्टमा सुन छिर्न सक्ने कुरै हुँदैन। राजनीतिक नेतृत्व कति दोषी हो ? सांसद रामहरि खतिवडाले अहिलेको सुन प्रकरणमात्रै नभई पहिलेको ३३ केजी सुन प्रकरणसहित यति, ओम्नीदेखि गिरिबन्धुसम्मको छानबिन हुनुपर्ने बताए। त्यसका लागि उच्चस्तरीय छानबिन आयोग बनाउन सकिन्छ। तर, एउटा घटनामा राज्यका निकायले गरिरहेको अनुसन्धानलाई प्रभाव पर्ने गरी अर्को छानबिन समिति आवश्यक छैन, उनले भने। अर्का सांसद सुनील शर्माले पनि उच्चस्तरीय छानबिन समिति बनाएर सुन प्रकरणलगायत छानबिन गरिनुपर्ने बताए। नैतिक विषय उठान गरेर आफूले प्रतिनिधिसभा बैठकमै सुन प्रकरण छानबिन गर्न अर्थमन्त्री र गृहमन्त्रीको राजीनामा मागेको भन्दै शर्माले भने, विगतका चर्चित काण्ड छानबिन गर्न बलियो छानबिन समिति गठन गर्नुपर्छ। राष्ट्रपति र प्रधानमन्त्रीले भ्रष्टाचार गरे भने पनि छानबिन गर्न सक्ने शक्तिशाली आयोग बनाउनुपर्छ। यसका लागि लोकपाल विधेयक ल्याउन कांग्रेसले नेतृत्व लिनुपर्छ। सरकारले कांग्रेसमाथि प्रतिशोध राख्न थालेको धारणा उच्चस्तरी छानबिन समिति बनाएर गहिराइमा पुग्नुपर्ने नेताहरूको माग सरकारले माओवादी नेतालाई भने विभिन्न काण्डमा जोगाएको आरोप सांसद उदयशमशेर राणाले सुन प्रकरणमा नाम आइरहेका माओवादी केन्द्रका उपाध्यक्ष कृष्णबहादुर महरा र उनका छोरामाथि छानबिन नभएको भन्दै प्रश्न उठाए। कांग्रेसका सांसद र नेताहरूमाथि सरकारले पूर्वाग्रही भएर लाग्ने महराका बाबुछोरामाथि संलग्नताको प्रमाणहरू छलपस्ट हुँदा पनि किन अनुसन्धान भइरहेको छैन ? उनको प्रश्न थियो। सांसद प्रतिमा गौतमले सुन तस्करीको विषयमा सत्तारुढ दलकै नाम आउँदा चुप बस्नुपर्ने अवस्था किन आयो भन्दै प्रश्न गरिन्। सुन प्रकरणमा सत्तारूढ दलकै केही नेताका नामसमेत आएका छन्। उनीहरूमाथि छानबिन किन हुन्न ? यसमा कांग्रेस किन चुप बस्नुपर्यो, उनको प्रश्न थियो। कांग्रेस प्रवक्तासमेत रहेका अर्थमन्त्री डा प्रकाशशरण महतले भने सुन प्रकरणमा सीआईबीले छानबिन गरिरहेको बताए। सांसद सरिता प्रसाईंले सरकार कांग्रेसप्रति आक्रामक भएको आरोप लगाइन्। उनको प्रश्न थियो, हाम्रा नेताहरूमाथि सरकारले विभिन्न अभियोग लगाइरहेको छ। के माओवादीलगायत अरू दलका नेताहरू चोखा छन् ? कांग्रेसलाई मात्र किन आक्रमण ? प्रधानमन्त्री प्रचण्ड सँगै यसको उद्देश्य के हो भनेर जवाफ खोजौं। पार्टीका प्रमुख सचेतक रमेश लेखकले जनताको कुरा उठाउने संसद् प्रमुख प्रतिपक्ष दलले निरन्तर अवरोध गर्नु आपत्तिजनक भएको बताए। उनले राज्यको निकायलाई छानबिन गर्न दिएर संसदीय अनुगमन गर्न कार्यव्यवस्था परामर्श समितिको बैठकमा आफूले प्रस्ताव गर्दा पनि एमालेले नमानेको बताए। लेखकले भने, राज्यका अंगलाई काम गर्न दिएर संसद्लाई पनि क्रियाशील बनाऔंभन्दा पनि प्रतिपक्षी दल जनताको विषयलाई रोकेर संसदीय अभ्यासलाई रोक्ने काम गरिरहेको छ। यो पनि पढ्नुहोस सुन तस्करीबारे अनुसन्धान गर्न उच्चस्तरीय समिति गठन गर्न एमालेको माग सुन तस्करी प्रकरणको उच्चस्तरीय छानबिन समिति गठन गर्नुपर्छ : लिङ्देन सुन तस्करीबारे अनुसन्धान गर्न उच्चस्तरीय छानबिन समिति बनाउनुपर्छ : प्रदीप पौडेल जनार्दन भन्छन् छानबिन गर्न उच्चस्तरीय समिति आवश्यक छैन गृहमन्त्रीले उच्चस्तरीय समिति बनाउने प्रतिबद्धता नगरे एमालेले सदन चल्न दिँदैन : बर्तौला सबै भ्रष्टाचारका विषयमा उच्चस्तरीय छानबिन हुनुपर्छ : पूर्वप्रधानमन्त्री भट्टराई तस्करीको सुन अनुसन्धानबारे सत्तारुढ दलमै दुई धार, शेखर कोइराला भन्छन् उच्चस्तरीय छानबिन समिति बनाऔं"
लाङटाङ हाइड्रोपावरको सुरुङ निर्माण सकियो,"काठमाडौं : रसुवाको लाङटाङमा निर्माणाधीन २० मेगावाट क्षमताको लाङटाङ जलविद्युत् आयोजनाको मुख्य सुरुङ निर्माण सकिएको छ। आयोजनाले तीन दशमलव आठ किलोमिटर लामो सुरुङ निर्माण सम्पन्न गरेको हो। गोसाइकुण्ड गाउँपालिका५ स्याफ्रुबेसीस्थित लाङटाङ खोलामा रहेको विद्युत्गृहसम्म सुरुङ निर्माण गरिएको निर्माण कम्पनी आरएम समूहका सचिव जनार्दन अर्यालले जानकारी दिए। आयोजना निर्माण दुई वर्षअघि कोभिड महामारीका बेला सुरु भएको थियो। आयोजनाको सुरुङ विद्युतगृह निर्माण र हाइड्रो मेकानिकल तथा इलेक्ट्रोमेकानिकल उपकरण आपूर्तिको काम भइरहेको तथा सामान आएलगत्तै जडान सुरु हुने अर्यालले बताए। अहिलेसम्म आयोजनाको भौतिक प्रगति ८० प्रतिशत र वित्तीय प्रगति ६५ प्रतिशत पुगेको छ। आयोजनाको सबै प्याकेजको निर्माण वाइवा इन्फ्राटेकले गरिरहेको छ। लक्ष्मी सनराइज बैंकको नेतृत्वमा कुमारी र सिद्धार्थ बैंक तथा आरएम समूहको लगानीमा आयोजनाको वित्तीय व्यवस्थापन गरिएको छ। आयोजनाको लागत दुई अर्ब ७३ करोड रुपैयाँ छ। जसमा सनराइज बैंकले एक अर्ब ५० करोड रुपैयाँ, सिद्धार्थ बैंकले ५४ करोड रुपैयाँ, कुमारी बैंकले ३० करोड रुपैयाँ र बाँकी आरएम समूहले लगानी गर्ने गरी वित्तीय व्यवस्थापन गरिएको कम्पनीले जनाएको छ। एक वर्षभित्र आयोजना निर्माण सम्पन्न गरी उत्पादित बिजुली राष्ट्रिय प्रसारण प्रणालीमा जोड्ने लक्ष्य राखिएको सो समूहका अध्यक्ष कृष्णप्रसाद आचार्यले जानकारी दिए।"
"सेयर बजारमा सामान्य करेक्सन,कारोबार रकम २ अर्बमा झर्यो",काठमाडौं : नेप्से परिसूचक फेरि ओरालो लागेको छ। आज ३६१ अंकले घटेर नेप्से परिसूचक २०७७२४ विन्दुमा पुगेको छ। आइतबार परिसूचक १४ अंकले बढेको थियो। सो दि ३ अर्ब १ करोड ८४ लाख मूल्य बराबरको सेयर कारोबार भएको थियो। आज नेप्से परिसूचक ओरालो लागेसँगै कारोबार रकम पनि घटेको छ। २७९ कम्पनीको ५४ लाख १७ हजार ९२८ कित्ता सेयर २ अर्ब ९ करोड १३ लाख ९० हजार ६३८ रुपैयाँको सेयर कारोबार भयो। थ्री स्टार हाइड्रोपावरको ९९८ प्रतिशत र अपर स्यांगी हाइड्रोपावरको ९९७ प्रतिशतले मूल्य बढ्यो। कारोबार रकमका आधारमा आईएमई लाइफ इन्स्योरेन्स शीर्षस्थानमा रह्यो। सो कम्पनीको ११ करोड बढी मूल्यको सेयर कारोबार भयो। यसैगरी सोल्टी होटलको १० करोड र घोराही सिमेन्टको ८ करोड बढी मूल्यको सेयर कारोबार भयो। आज पाँच उपसमूहको सेयर मूल्य बढ्दा ८ को मूल्य ओरालो लाग्यो।
सुन्दरता लुकाइरहेछ कर्णाली,"सरकारी उदासीनता र भौगोलिक जटिलताले हो कर्णालीका सम्भावनाहरू सधैं ओझेलमा परेको छ। त्यसैले सुनलाई सिरानी हालेर नुनको खोजीमा हिँडिरहेको कर्णाली सधैं रोग, भोक, अशिक्षा, गरिबी र विकटताले मात्र चिनिन्छ। वीरेन्द्रनगर : कर्णाली भन्नासाथ विकट, रोग, भोक, अशिक्षा र गरिबी सँगै आउँछ। भन्ने र बुझाउनेले पनि कर्णाली बाहिर पुगेर त्यस्तै बुझाए। यो अवस्थामा विस्तारै सुधार आउँदैछ। तर, यहाँको भूबनोटको प्रचार नभएर मात्रै हो, कर्णालीलाई भूस्वर्ग मान्दा पनि हुन्छ। यहाँ पुगेर अध्ययन गरेकाहरू भन्छन्, प्राकृतिक सुन्दरताले भरिपूर्ण कर्णालीको सुन्दरता देखाउन मात्रै सके कर्णालीलाई यसैले पाल्छ। कर्णालीमा पर्यटनको प्रचुर संभावना भएका दर्जनौं स्थान छन्। तर, अधिकांश ओझेलमा। यसको विकासका सँगै प्रचार हुन सकेको छैन। सरकारी उदासीनता र भौगोलिक जटिलताले हो कर्णालीका सम्भावनाहरू सधैं ओझेलमा परेको छ। त्यसैले सुनलाई सिरानी हालेर नुनको खोजीमा हिँडिरहेको कर्णाली सधैं रोग, भोक, अशिक्षा, गरिबी र विकटताले मात्र चिनिन्छ। काँक्रेविहार सधैं ओझेलमा कर्णालीको प्रवेशद्वार सुर्खेतको वीरेन्द्रनगरबाट १० मिनेट दूरीमा एउटा घनाजंगल छ। जंगलै जंगलको बाटो हुँदै एउटा डाँडाको टुप्पोमा पुग्नासाथ देख्न सकिन्छ बौद्ध देवदेवताका मूर्तिहरू कुँदिएका ढुंगाहरू। यो प्राचीनस्थल नै काँक्रेविहार हो। काँक्रेविहार कर्णाली प्रदेशको राजधानी सुर्खेतस्थित धार्मिक एवं पर्यटकीय स्थल हो। यस स्थलका बारेमा आजसम्म पनि विवाद र रहस्य छँदैछ। यसको नामकरण र निर्माण कहिले र कसरी भयो भन्ने बारेमा अझैसम्म ठोस कारण प्रमाणित हुनसकेको छैन। न त राम्रोसँग यस स्थलवरपर उत्खनन एवं अध्ययन नै हुन सकेको छ। काँक्रेविहारको बारेमा अझै पनि खोज र उत्खनन गरेर प्रमाणित गर्न नसक्ने हो भने इतिहास गन्जागोलमै रहने छ। पुरातात्तिक विभागले २०५७ सालमा स्थानीयको मागअनुरूप काँक्रेविहारको भग्नावशेष भएको स्थानमा उत्खनन गरेको थियो। त्यस क्रममा पुरातत्व विभागको टोलीले बौद्ध मूर्ति फेला पार्नुको साथै हिन्दू देवी देवताका मूर्तिहरू पनि फेला पारेको थियो। साथै काँक्रेविहार तेह्रौं शताब्दीमा बनाइएको हुनुपर्छ भनेर अनुमान पनि गरेको थियो। खस राजाहरू हिन्दू र बौद्ध धर्म दुवै मान्ने भएकाले काँक्रेविहार बनाउने क्रममा धार्मिक सहिष्णुता कायम राख्न दुवै धर्मका मूर्तिहरू राखिएका हुनु सक्ने यहाँका जानकारहरूको भनाइ छ। उत्खननले यस कोणबाट सोच्न, अनुमान लगाउन र तथ्य खोज्न सजिलो पारिदिएको छ। यो मन्दिर धार्मिक तथा पर्यटकीय हिसाबले निकै महत्वपूर्ण भए पनि हाल गुमनाम छ। स्थानीय मिलन श्रेष्ठले भने, काँक्रेबिहार मन्दिरमा राख्न खोजिएको मूर्ति हाल प्रहरी हिरासतमा छ। काँक्रेबिहार संरक्षित बने भएकाले त्यहाँ अन्य कुनै संरचना निर्माण गर्न नपाउने कानुनी जटिलता पनि भयो। बुद्ध धर्मालम्बीहरू र अन्य जातिगत द्वन्द्वका कारण पनि काँक्रेविहार मन्दिर विवादको सिकार बनिरहेको छ। जसले यो पर्यटकीय स्थल नै ओझेलमा परेको छ। बेलाबेला चर्चा हुने त्रिवेणी पाटन चुन र बुकीले ढपक्क ढाकेर बनेको सुन्दर पाटन। पाटनको बीच भागमा तीनवटा खोलाहरू। तीनवटै खोलाको संगममा सानो मन्दिर। मन्दिरको छेउबाट बगेको पानीको कलकल आवाज। चराचुरुङ्गीको चिरबिर स्वर। यत्रतत्र रंगीचंगी फूलहरू। सजाएर राखिएको जस्तै थुम्काथुम्का परेको कुहिरो। थरिथरिका जडिबुटीको मग्न बास्ना। यहीँ हो कालीकोटको त्रिवेणी पाटन। पर्याप्त पर्यटन पूर्वाधार विकास नहुँदा गुमनाम अवस्थामा रहेको कालीकोटको त्रिवेणी पाटनमा चर्दै गरेका भेडा। नजिकै देखिने सुन्दर हिमाल, हिउँ टेक्न पाइने र मनोरम प्राकृतिक दृश्यहरू त्रिवेणी पाटनका मुख्य विशेषता हुन। समुद्री सतहबाट झन्डै ४ हजार २ सय १९ मिटर उचाइमा रहेको त्रिवेणी पाटनको सौन्दर्य त छँदैछ। ऐतिहासिक धार्मिक तथा पर्यटकीय हिसाबले पनि उत्तिकै महत्व बोकेको छ। पाटनबाट तीनवटा मुहान फुटेर बगेको खोलाको संगम रहेकाले यसलाई त्रिवेणी पाटन भनिएको हो। यो पर्यटकीय सम्भावना बोकेको एवम् विशाल पाटन क्षेत्रको हो। बाजुरा जिल्लामा पर्ने बडीमालिका मन्दिरका कारण पनि यो चर्चामा छ। यहाँ नटेकेर कोही पनि बडीमालिका दर्शन गर्न जान मिल्दैन। त्रिवेणीमा नुहाएर सुद्धमनले पूजा गरी बडीमालिका गएपछि मात्र माईको पूजा पूरा हुन्छ। हरेक वर्ष जनैपूर्णिमाका बेला बडीमालिकासँगै त्रिवेणीमा धुमधामसँग धार्मिक मेला लाग्ने गर्छ। जनैपूर्णिमामा भारतको कुमाउ गढवालदेखिका भक्तजनहरू त्रिवेणी आउने गरेको पुजारी कृष्णप्रसाद धमालाले बताए। भने, त्रिवेणी हुँदै बडीमालिका जाने हजारौं तीर्थालु हुन्छन्। पश्चिम नेपालका साथै भारतबाट पनि तीर्थालुहरू यहाँ आउँछन्। जुम्ला, बाजुरा, कालिकोटबाट पूजाका बेला सरकारी अधिकारी समेतको टोली नै यहाँ आउँछ। त्रिवेणीमा नुहाएर बडीमालिका दर्शन गरे मनले चिताएको पूरा हुन्छ। रोगव्याध नाश हुने, पदोन्नति हुने विश्वास छ। शुद्ध मनले दर्शन गरे मनोकांक्षा पूरा हुन्छ। दुःखीलाई सुख, निसन्तानलाई सन्तान, गरिबलाई धन पाइने धार्मिक विश्वास छ। सुस्वास्थ्य, धनलाभ र सुयोग्य वरबधुको कामना गर्दै पूजा गरिन्छ। त्रिवेणीको काखमा रहेका ३२ वटा ठूलाठूला सुन्दर पाटनहरूले पर्यटकलाई मोहोनी लगाउँछ। त्रिवेणी आउने आन्तरिक पर्यटकहरूले भूस्वर्गको अनुभूति गर्छन्। तर, बाह्य पर्यटकको आगमन भने हुँदैन। भौगोलिक विकटता, यातायातको असुविधा, अन्य आवासीय असुविधाका कारण यो क्षेत्र ओझेलमा परेको छ। झरना कहिले नाप्ने ? कर्णालीको अर्को प्रमुख पर्यटकीय गन्तव्य भनेको कालीकोटको पचालझरना हो। पचालझरना नेपालकै अग्लो झर्ना भए पनि नेपालकै अग्लो भन्न पाइएको छैन। तत्कालीन जिल्ला विकास समिति, त्यसपछि स्थानीय सरकार र जिल्ला समन्वय समितिले पटकपटक पर्यटन बोर्डमा अभिलेख गरी बैधानिक्ता दिनका लागि दाबी पेस गरे पनि नेपाल पर्यटन बोर्डमा अभिलेख नगर्दा नेपालकैै अग्लो दाबी गरिएको पचालझरना ओझेलमा परेको छ। कालीकोटको पचालझरना कुल ३ सय ८१ मिटर उचाइ छ। हाल नेपालकै अग्लो भनिएको तेह्रथुम जिल्लाको ह्याप्तुङ झरना ३ सय ६५ मिटर उचाइको छ। उक्त ह्याप्तुङ झरनाभन्दा कालीकोटको पचालझरना १६ मिटरले अग्लो छ। तर, पर्यटन बोर्डले कालीकोटको पचालभरनालाई नेपालकै अग्लो झरना भनेर अभिलेख गरी घोषणा नगर्दा नेपालकै अग्लो झरनालाई पनि भन्न पाइएको छैन। जिल्ला सदमुकाम मान्माबाट करिब तीन घण्टा गाडी र चार घण्टा पैदल यात्रा गरेपछि प्रत्यक्ष रूपमा अवलोकन गर्न सकिने पचालझरना निकै रोचक छ। बाह्रै महिना निरन्तर पानी बगिरहने उक्त झरना सहज रूपमा अवलोकन गर्नका लागि सडक र पदमार्ग निर्माणको कार्य पनि भइरहेको छ। यसको प्रचारप्रसार र सेवा सुविधा दिन सक्ने हो भने यो झरना नेपालकै पर्यटकीय गन्तव्य बन्नेमा दुई मत छैन। पचालझरना गाउँपालिका अध्यक्ष देवराज शाहीले भने, पचालझरनालाई नेपालकै अग्लो झरनाका रूपमा मान्यता दिन पहल भइरहेको छ। यसका लागि पर्यटन बोर्डले नापी विभागमा यसको उचाई नापजाँच गरी प्रमाणित गर्न पत्र पठाएको बुझिएको छ। पचालझरनाबाट खसेको पानी करिब १० किलोमिटर ओरालो बगेर कर्णाली नदीमा मिसिएको छ। शेफोक्सुन्डो तालमा कमै पर्यटक कर्णालीभित्रको डोल्पा जिल्लामा पर्ने शेफोक्सुन्डो ताल प्राकृतिक सौन्दर्यका दृष्टिले महत्वपूर्ण रमणीय गन्तव्य हो। शेफोक्सुन्डो ताल धर्तीको अनुपम र सुन्दर उपहार जीवनमा एकपटक पुग्नैपर्ने स्वर्गको एउटा टुक्रा जस्तै भन्छन् यहाँ आउने पर्यटकहरू। डोल्पाकै सामाजिक अभियान्ता रामचन्द्र न्यौपानले भने,पदयात्रामा रमाउने र यसको मजा लिनेहरूका लागि शेफोक्सुन्डो तालको पदयात्रा महत्वपूर्ण छ। यो तालमा पुग्नका लागि शेफोक्सुन्डो राष्ट्रिय निकुञ्जको क्षेत्र भएर यात्रा गर्नुपर्छ। डोल्पाको प्रमुख आकर्षणको रूपमा रहेको यो तालमा जानका लागि चैत, वैशाख र जेठ महिना तथा भदौ, असोज र कात्तिक अति उत्तम महिना हो। कर्णाली आएपछि शेफोक्सुन्डो ताल र उपल्लो डोल्पा नजानु भनेको फुर्सदमा पछुताउनु जस्तै हो। डोल्पाको शेफोक्सोन्डो ताल। डोल्पाको उत्तरी भेगमा पर्ने शेफोक्सुन्डो ताल नेपालकै गहिरो ताल हो। यसको गहिराई १ सय ४५ मिटर रहको छ। लम्बाइ ४ दशमलव ८ किमि चौडाइ १ दशमलव ६ किमि रहेको छ। सदरमुकाम दुनैदेखि झन्डै तीन दिनको पैदलयात्रा पछि शेफोक्सुन्डो ताल पुगिन्छ। यहाँ पुगेका सबै पर्यटकहरू तालको मनमोहक दृश्यबाट मोहित भएर ताललाई कसैले भूस्वर्ग भनेर पुकार्छन् भने कसैले नीलो हिराको रूपमा समेत चर्चा गर्छन्। अर्को रिग्मो तालको नामले पनि चिनिने उक्त ताललाई २०६४ असोज ६ गते रामसार क्षेत्रमा समेत समावेश गरिएको छ। निकुञ्जलाई सन् १९९९ मा विश्व सम्पदा सूचीमा सूचीकृत गर्नका लागि समेत प्रस्ताव गरिएको थियो। यहाँको प्राकृतिक सौन्दर्यताको हिसाबमा कमै पर्यटकहरू आउने गरेको त्रिपुराकोटका स्थानीय रमानन्द उपाध्यायले बताए। रारा जाने बाटो कहिले बन्छ ? कर्णालीका अर्को निकै आकर्षण पर्यटकीय गन्तव्य मुगुको रारा ताल हो। यहाँ बर्सेनि हजारौं पर्यटकहरूको ताँती नै लाग्ने गरेको छ। २०२० साल चैत महिनामा मुगुको रारा ताल पुगेका तत्कालीन राजा महेन्द्रलाई राराले यतिसम्म लोभ्यायो कि उनले राराको सुन्दरतालाई स्वर्गकी अप्सरा उपनाम दिए। रारामा आगन्तुकलाई स्वागत गर्ने जो कोहीले राराका बारेमा वर्णन गर्दा सबैभन्दा पहिले सुनाउने किस्सा हो यो। हुन पनि नीलो मसी पोखिएजसरी विराजमान छ, रारा। सफा, सुन्दर र निर्मल अनुहारमा गाढा नीलो आकृति लिएको रारामा वरिपरिका सल्ला, धुपीका रुखहरूको बिम्ब कुनै प्रोफेसनल आर्टिस्टको क्यानभासभन्दा कम्ता छैन। सिस्ने र कान्जिरोवा हिमाल रारामै आएर टुक्रुक्क बसेजस्तो दृश्यले हरेकलाई मन्त्रमुग्ध पार्छ। कर्णालीको मुगुमा अवस्थित नेपालको सबैभन्दा ठूलो र प्रसिद्ध यो ताल समुद्र सतहदेखि २ हजार ९ सय ७२ मिटर उचाइमा टुसुक्क बसेको छ। रारा वरिपरि विस्तारित राष्ट्रिय निकुञ्ज १ सय ६ वर्ग किलोमिटर क्षेत्रफलमा फैलिएको छ। सल्लाघारीको बीचबाट निकै सुन्दर गोरेटो निर्माण गरिएको छ। कर्णालीको मुख्य पर्यटकीय गन्तव्य रारा ताल घोडाबाट जानेहरू पनि यही मार्ग प्रयोग गर्छन्। यो मार्ग निकुञ्जको बीचमा अवस्थित कोणधारी जंगलको बीचमा छ। चराको चिरबिर, सुरम्य आवाज, झ्याउकिरीको आवाजले मदहोस पार्छ जोकोहीलाई। राराको छेवैबाट बनाइएको यो बाटोबाट जंगलमा अनेकन फूलहरू मुस्कुराइरहेको देख्दा कसको मन प्रफुल्लित नहोला र ? आन्तरिक पर्यटकको प्रमुख रोजाइमा रहेको मुगु जिल्लामा अवस्थित रारा ताल सन् २००८ मा रामसार क्षेत्र घोषणा गरिएको थियो। तालको औसत लम्बाइ ५ किलोमिटर, चौडा ३ किलोमिटर र गहिराइ १ सय ६७ मिटर छ। रारा राष्ट्रिय निकुञ्जमा ५१ प्रजातिका स्तनधारी जनावर र २ सय ७२ प्रजातिका चराचुरुंगी पाइन्छन्। तर, रारामा जाने पर्यटकहरूका लागि न सुविधायुक्त होटल छ। न रारा जाने बाटो नै सहज छ। न अन्य पर्यटकिय पुर्वाधारहरू नै बनेका छन्। जसका कारण एक पटक रारा गएका पर्यटक फेरी फर्किंदैनन्। स्थानीय पदम मल्लले भने, आहा रारा भन्नेहरू नै छ्या सडक भनेर कर्णाली राजमार्गलाई घृणा गर्ने गर्छन्। रारा जाने् सडक, होटल र अन्य पूर्वाधारले सम्पन्न बनाउने हो भने राराले कर्णालीको आर्थिक विकासमा महत्वपूर्ण योगदान दिनेछ। पर्यटक कुरेको पञ्चकोसी ज्वाला दैलेख जिल्लाको दुल्लु नगरपालिका स्थित पञ्चकोसी ज्वाला क्षेत्र नेपालकै एक पवित्र तीर्थस्थल हो। यो क्षेत्रमा नित्य प्रज्वलित ज्वालाहरू अवस्थित भएकाले यस तीर्थस्थललाई ज्वाला क्षेत्र अथवा ज्वाला तीर्थ पनि भनिन्छ। हिन्दू धर्मको पवित्र धार्मिक ग्रन्थ स्कन्द पुराणमा यस क्षेत्रलाई बैश्वानर तिर्थ भनेर वर्णन गरिएको छ। यस तीर्थलाई अग्नि तीर्थ भनेर पनि चिनिन्छ। नेपाली भाषाको उत्पत्ती स्थान जुम्लाको सिंजालाई मानिन्छ। त्यससँगै दैलेख जिल्लाको पञ्चकोशी क्षेत्रको दुल्लु पनि अर्को इतिहास हो। अहिलेसम्मको अध्ययन अनुसार सबैभन्दा पुरानो मानिएको दामुपाल, अढइपालद्वारा शाक्य ९ सय तिन तदानुसार विक्रमसंवत १ हजार ३८ को शिलालेख यसै क्षेत्रमा रहेको छ। यसका साथै विक्रम संवत १४१४ को पृथ्वी मल्लले बनाएको ७ हात लामो कीर्ति स्तम्भ पनि यसै क्षेत्रमा रहेको छ। दैलेख त्यसै क्षेत्रका सांसद धनश्याम भण्डारीले भने, यसका साथै पादुकामा रहेको अशोक चल्लको स्तम्भ शिरस्थानमा रहेको अभिलेखका साथै बाटोभरि जताततै गाडिएका वीर खम्बाहरूमा भएका अभिलेखहरूले नेपाली भाषा तथा पश्चिम नेपालको इतिहास केलाउनमा धेरै महत्व राख्छन्। तसर्थ यो क्षेत्रलाई नेपालकै ऐतिहासिक महत्व बोकेको स्थानको रूपमा लिइन्छ। कुनाकन्दरा, पहाडका चुचुराहरू मन्दिर र देवस्थलले सिंगारिएको पञ्चकोसी अत्यन्तै सुन्दर छ। ज्वाला क्षेत्रअन्तर्गत १ सय ८ शक्तिपीठ पर्छन्। भैरवी, मालिका, स्वामी कार्तिक्य, बिन्ध्यावासीनी, लामाद्धाला आदि चर्चित छन्। स्थानीय समाजसेवी हिरासिंह थापाले भने, पञ्चकोसी ज्वाला क्षेत्र हिन्दु धर्मावलम्बीका लागि मात्र नभएर बौद्ध धर्मावलम्बीका लागि पनि उत्तिकै महत्वपूर्ण मनिन्छ। पश्चिम नेपालका हिन्दू धर्मावलम्बीहरूले यस क्षेत्रमा देव कर्म, पितृकर्मलगायतका धार्मिक अनुष्ठान गर्नाले सिद्धी प्राप्त हुने विश्वास गर्दछन्। पञ्चकोसी दर्शनले पितृ उद्धार, मनोकांक्षा पूरा हुनुका साथै आत्मीय आनन्द र शान्ति प्राप्त हुन्छ। यसलाई प्रवद्र्धन गर्नाका लागि केही महिना अगाडि प्रदेश सांसद भण्डारी, दैलेखकै फोटो पत्रकार भरतबन्धु थापालगायतको टोलीले पशुपतिदेखि पञ्चकोसी दैलेखसम्म धार्मिक यात्रा पनि गरेका थिए। मानसरोवर देखाउने त्यो लिमी नेपाली भूमि हुम्लाको उत्तरी नाम्खा गाउँपालिकाको लिमीबाट कैलाश मानसरोवरको दर्शन सजिलै गर्न सकिन्छ। हुम्लाको नाम्खा गाउँपालिका६ लिमी लाप्चाबाट दर्शन गर्न सकिने भएपछि यस स्थान मानसरोवरको दर्शन गरिने नेपालको एकमात्र भूभागका रूपमा पनि चिनिँदै आएको छ। कैलाश मानसरोवर दर्शन गर्ने एक नयाँ एवं उत्कृष्ट गन्तव्यस्थलका रूपमा हुम्लाको लिमी लाप्चा बनेको छ। चीनले कैलाश मानसरोवर जाने हिल्सा नाकामा रोक लगाएपछि नेपालकै लिमी लाप्चाबाट कैलाश मानसरोवर दर्शन गर्ने आन्तरिक पर्यटकहरू बढ्दै गएका छन्। यसरी पछिल्लो समयमा लिमी उपत्यका कैलाश मानसरोवरको दर्शन गर्न सकिने नेपालको एकमात्र भूमि बनेको छ। स्थानीय जनकबहादुर शाहीले भने, लिमीको लोलुङबाट कैलाश मानसरोवर प्रष्ट रूपमा देख्न सकिन्छ। हाम्रा पूर्खाहरू मात्रै नभएर विसं २०६० सम्म नै कैलाश मानसरोवर दर्शन गर्न जाने प्रमुख मार्ग यो नै प्रयोग हुने गरेको थियो। यो क्षेत्र हुम्ला सदरमुकाम सिमकोटदेखि १ सय ५ किलो मिटरको दूरीमा पर्छ। सडकको स्तरोन्नति हुने हो भने यो मार्गबाट अहिलेको भन्दा अझ सहज रूपमा आवतजावत गर्न सकिने छ। यसतर्फको चिनियाँ भूभागमा पुग्दा जुनसुकै क्षेत्रबाट पनि देख्न सकिने यो प्रसिद्ध तीर्थस्थल नेपालतर्फबाट भने यसै स्थानबाट मात्र सहज दर्शन गर्न सकिन्छ। लिमीको लोलुङबाट कैलाशको दर्शन गर्न पैदलै जानेहरू पनि निकै छन्। यो क्षेत्र पनि पछिल्लो सयममा सहज बन्दै आएको छ। पहिले घोडा चढेर लिमीको गाउँबाट कैलाश मानसरोवरभन्दा उत्तरतिरको छोपाहरूको गाउँमा पुग्ने गरेका थिए। पहिला यहाँका बासिन्दा घोडाबाटै होडछुँयो भन्ने गाउँमा पुग्ने गर्थे। त्यसरी पनि एक दिनको पैदल यात्रामै लिमीबाट कैलाश मानसरोवरको दर्शन गर्न सकिन्छ। हुम्लाको सदरमुकाम सिमकोटबाट चार दिनको पैदल यात्रापछि लिमी भ्यालीको लाप्चा पुगिन्छ। सिमकोटबाट दुई दिनजति गाउँमा बास बस्दै जान सकिन्छ भने दुई दिन आफूसँग टेन्ट, खाने कुरालगायतका सामान बोक्नुपर्छ। दुई दिनमा रमणीय दृश्य अवलोकन गर्दै गोठालासँगै रात बिताउन पाइन्छ। नेपाली भूमिबाटै कैलाश मानसरोवर दर्शन गर्ने एक मात्रै जिल्ला हुम्लाको लिमी भए पनि यसको प्रचारप्रसार नहुँदा ओझेलमा परेको छ। धार्मिक तीर्थस्थल कैलाश मानसरोवरको दर्शन गर्दा स्वर्ग गइन्छ भन्ने हुम्लीको धार्मिक विश्वास रहेको छ। हिन्दू तथा बौद्ध दुवै धर्मावलम्बीका लागि यो क्षेत्र पवित्रस्थल मानिन्छ। यति मात्र होइन, कर्णालीमा पर्यटकिय प्रचुर सम्भावना भएका धेरै धार्मिक तथा ऐतिहासिक स्थलहरू छन्। सुन्दर भूमिहरू पनि उत्तिकै छन्। तर, तीनिहरूको प्रचारप्रसार र संरक्षण हुन सकिरहेको छैन। जाजरकोट दरबार, रुकुमपश्चिम मुसीको दरबार, सुर्खेत बुलबुले ताल, जुम्ला सिजा उपत्यका, चन्दनाथ मन्दिरलगायतका दर्जनौं पर्यटकीय सम्भावना बोकेका पर्यटकिय स्थलहरू पर्यटकको पर्खाईमा छन्। कर्णाली प्रदेश सरकारका उद्योग, पर्यटन, वन तथा वातावरणमन्त्री कृष्णकुमार बिसीले कर्णालीको पर्यटन पूर्वाधार विकासका लागि प्रदेश सरकारले बिभिन्न निकायसँग समन्वय गरिरहेको बताए। उनले भने, हामीले प्रदेश सरकारले गर्न सक्ने काम आफैं गर्ने र बाँकी संघीय सरकारका साथै अन्य निकायहरूसँग समन्वय गरिरहेका छौं। कर्णालीमा पर्यटन पूर्वाधार निर्माण नहँदा यहाँको पर्यटन प्रबर्द्धन हुन सकिरहेको अवस्था छैन। तस्बिर : बिस्नप्रसाद न्यौपाने र कबिराज कार्की"
भुक्तानी नदिएको भन्दै सरकारविरुद्ध आज पनि निर्माण व्यवसायीको प्रदर्शन,"काठमाडौं : काम गरेको भुक्तानी सरकारले उपलब्ध गराएको भन्दै निर्माण व्यवसायीहरुले सोमबार पनि प्रदर्शन गरेका छन्। तेस्रो चरणको आन्दोलनअर्न्तगत नेपाल निर्माण व्यवसायी महांघको अगुवाईमा सोमबार पनि निर्माण व्यवसायीहरुले सडक विभाग, चाकुपाट र सिचाई विभाग जाउलाखेलमा धर्ना दिएका हुन्। व्यवसायीहरूको अर्बौं रकम भुक्तान हुनुपर्ने, सबै आयोजनाको एकमुष्ट म्याद थप हुनुपर्ने, मूल्य समायोजन हुनुपर्ने, निर्माण व्यवसायीमैत्री ऐन नियम लागू हुनुपर्ने, निर्माण व्यवसायीको माग सम्बोधनका लागि उच्चस्तरीय वार्ता टोली गठन हुनुपर्नेलगायतका माग राखी व्यवसायीहरू साउन १४ गतेदेखि निरन्तर आन्दोलनमा छन्। महासंघको निर्देशन अनुसार राजधानी केन्द्रित आन्दोलन सफल पार्न विभिन्न जिल्लाबाट व्यवसायीहरू काठमाडौं उपत्यकामा आएको निर्माण व्यवसायी राजु कार्कीले जानकारी दिए। उनले सरकारले माग सम्बोधन नगरेसम्म आन्दोलन जारी राख्ने बताए।"
सुनचाँदी व्यवसायको व्यवस्थापन गर्न विधेयकको मस्यौदा बनाउँदै,"काठमाडौं : सुनचाँदी व्यवसायमा आबद्ध व्यवसायीहरू सुनचाँदी व्यवसायको व्यवस्थापन गर्ने विधेयकको मस्यौदा बनाउन जुटेका छन्। व्यवसाय सञ्चालन गर्ने प्रष्ट ऐनको अभावमा लामो समयदेखि रुमलिँदै आएका व्यवसायीहरूले विभिन्न सरकारी निकायसँगको समन्वय र सहकार्यमा यो तयारी सुरु गरेका हुन्। विधेयकको प्रारम्भिक मस्यौदाका बारेमा नेपाल सुनचाँदी व्यवसायी महासंघले हालै आयोजना गरेको छलफलका क्रममा उपस्थित सांसद तथा कानून व्यवसायी एवं व्यवसायीहरूले प्रष्ट ऐन बनाएर व्यवसाय गर्दा राज्य, व्यवसायी र उपभोक्ता सबैलाई फाइदा पुग्ने बताए। त्यसक्रममा प्रतिनिधिसभाका सदस्य रणेन्द्र बराइलीले कुनै पनि पेशा व्यवसाय गर्न प्रष्ट ऐनको आवश्यकता पर्ने भएकाले सुनचाँदी तथा हिरा, जवाहरात जस्ता बहुमुल्यवस्तुको कारोबारका लागि पनि ऐन अपरिहार्य हुने बताए। यसका लागि सरकार, व्यवसायी र उपभोक्ता सबैलाई फाइदा पुग्ने गरी ऐन बनाइनुपर्ने उनको तर्क छ। छलफलमा नेपाल सुनचाँदी व्यवसायी महासंघका अध्यक्ष मणिरत्न शाक्यले व्यवसाय सञ्चालन सम्बन्धी ऐनको अभावमा धेरै किसिमका समस्या आएको उल्लेख गर्दै सरोकारवाला सबै पक्षलाई फाइदा पुग्ने गरी ऐन ल्याउन आवश्यक भएको बताए। त्यसका लागि सहयोग गर्न व्यवसायीहरू तयार रहेको उनको भनाइ छ। छलफलका क्रममा सहभागी विभिन्न क्षेत्रका व्यक्तिहरूले सुनचाँदी व्यवसायको व्यवस्थापन गर्ने विधेयक र त्यसमा समेटिनुपर्ने विषयवस्तुका बारेमा आआफ्नो तर्फबाट धारणा राखेका थिए।"
