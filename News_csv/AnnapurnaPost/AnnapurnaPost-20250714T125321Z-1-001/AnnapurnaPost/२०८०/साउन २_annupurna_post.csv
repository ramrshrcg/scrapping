शीर्षक,विवरण
गीतसंगीतमा मौलिकताको प्यास,"गीतसंगीतको सम्बन्ध राष्ट्रको पहिचानसँग जोडिएको हुन्छ। तर, अहिले अधिकांश गीतसंगीत कोठामा बसेर सिर्जना गरिएका छन्। यसो हुँदा त्यहाँ मौलिकता भेटिँदैन। मौलिकपन खोज्न जातीय संगीतमा नै जानुपर्छ। थारु, अवधि, मगर, मैथली र भोजपुरीलगायत अनेकौं जातीय संगीत छन्, यसको मौलिकता टिप्न सक्नुपर्छ। जातीय संगीतमा आफ्नो मौलिक सुर र ताल हुन्छन्। शास्त्रले परिभाषित नगरेका तालहरू पनि छन्। यो जीवन र मौलिकतासँग गाँसिएको हुन्छ। नेपाली लोक संगीतको आफ्नै विशेषता छ। इतिहास लामो छ। परम्परागत लोकदोहोरी होस् वा आधुनिक गीतसंगीत सिर्जना गर्नेलाई नामको भोक थिएन। श्रष्टालाई अर्थोपार्जनको लोभ र मोह थिएन। विगतमा राष्ट्रिय खेलकुद परिषद्ले दोहोरीलाई पनि खेलको रूपमा लिन्थ्यो। अञ्चल र जिल्लास्तरीय दोहोरी प्रतियोगिता हुन्थ्यो। दोहोरी गायनमा पनि अंक दिइन्थ्यो। रेडियो नेपालमा मात्र रेकर्डिङ हुन्थ्यो। निजी क्षेत्रले पनि गीतसंगीतको व्यवसायमा हात हालेपछि लोक, आधुनिक र दोहोरी गीत रेकर्डिङमा संख्यात्मक वृद्धि भयो। दोहोरी गीत क्रमशः स्थापित हुँदै आयो। सहरमा बस्नेहरूको कानमा समेत लोकदोहोरी पर्न थाल्यो। अहिले आधुनिक लोकदोहारी संगीतले उद्योगको स्वरूप ग्रहण गरेको छ। रोजगारी सिर्जना भएको छ। लोकसंगीतकै कारण विभिन्न जिल्लामा महोत्सव हुने गरेका छन्। धेरै होटल र रेस्टुराँ लोकदोहारी र आधुनिक गीतकै कारण चलेका छन्। यी सबल पक्ष हुन्। लोक, आधुनिक र दोहोरी गीतमा सवलता सँगै दुर्वलता पनि छन्। सर्जकहरू नितान्त यश र अर्थोपार्जनमा केन्द्रित छन्। शब्द संयोजनमा संवेदनशीलता छैन। कोठे शब्द हालेर वाहवाही खोज्ने प्रवृत्ति छ। पछिल्लो समय कतिपय सिर्जना र श्रष्टाहरू पनि विवादित बनेका छन्। स्रष्टामा भ्युज बढाउने र चर्चा पाउने भोक मात्र देखिन्छ। गुणस्तरीयभन्दा कसरी भाइरल बनाउने भन्नेमै केन्द्रित देखिन्छन्। त्यसैले अहिलेका सिर्जनामा कपिराइटको मुद्दा चल्छ। जीवन्त र मौलिक सिर्जनामा चिन्ता र चासो देखिँदैन। अहिलेका गीतसंगीत पैसा र कीर्तिका लागि मात्रै सिर्जना हुन थालेका छन्। आधुनिक गीतसंगीततर्फ पनि जाऊँ। नारायण गोपाल, भक्तराज आचार्य, प्रेमध्वज प्रधान र दीप श्रेष्ठको पालामा कालजयी गीतहरू रचना गरिएका थिए। आधुनिक गीतसंगीत उच्च गुणस्तरको थियो। सिर्जना काव्यमय थियो। पछिल्लो चरणका गीतका शब्दमा त्यो खालको सिर्जना नभएको महसुस गरिरहेका छौं। क्षणिक समयका लागि रचिएको जस्तो पाउन थालेका छौं। मुलुकका सबै क्षेत्रमा परम्परागत लोक संस्कृति प्रस्तुत हुन्छ। यसको समयमै संरक्षण र सम्बद्र्धन गर्न सकेनौ भने निकट भविष्यमा लोकदोहोरी र आधुनिक गीत धरापमा पर्ने छ। परम्परागत लोकगीतसंगीत एवं आधुनिक लोकगीत, संगीतको संरक्षणमा लाग्नुपर्ने अहिलेको आवश्यकता हो। (डा आचार्य लोकगीतमा विद्यावारिधि गर्ने नेपालका पहिलो व्यक्ति हुन्। उनले लोक, आधुनिक र राष्ट्रिय गरी तीन सय बढी गीतमा स्वर दिएका छन्। अनि, झन्डै पाँच दर्जन गीतमा संगीत भरेका छन्।)"
शिक्षाले नसमेटेको रोजगार,"नेपालको संविधानले शिक्षा र रोजगारलाई मौलिक हकको रूपमा संविधानको भाग ३ मा समावेश गरेको छ। राज्यले देशको शिक्षालाई वैज्ञानिक प्राविधिक तथा सीपयुक्त बनाउने नीति लिएको छ। यस्तो शिक्षाबाट राज्यले सक्षम प्रतिस्पर्धी तथा रोजगारमूलक जनशक्ति तयार गर्ने लक्ष्य राखेको छ। राज्यले देशमा सक्षम मानव संसाधन उत्पादन गर्नु जरुरी भइसकेको छ। राज्यले देशको आर्थिक, सामाजिक, सांस्कृतिक र वैज्ञानिक उन्नतिका लागि सक्षम जनशक्ति उत्पादन गर्न लगानी बढाउनु पर्छ। समयसापेक्ष रूपमा प्राविधिक जनशक्ति किसान डाक्टर, इन्जिनियर, वकिल, वैज्ञानिक, पाइलट, शिक्षक, कर्मचारी, नर्स, प्रशासक, डकर्मी, सिकर्मी आदि दक्षजनशक्ति उत्पादनमा राज्यले लगानी गर्नुपर्छ। नेपालको शिक्षा प्रणालीको अधिकांश अंश सैद्धान्तिक र परम्परागत भएका कारण विभिन्न समस्या उत्पन्न भएका छन्। ज्ञानका लागि सैद्धान्तिक विषय पनि पढ्नै पर्छ, तर यसका साथै प्राविधिक विषय पनि सँगै शिक्षा प्रणालीमा जोड्न सकेको खण्डमा शैक्षिक बेरोजगारको समस्या भोग्नु पर्ने थिएन। हरेक वर्ष देशका शैक्षिक बेरोजगारको संख्या बढ्दै छ। देशभित्र रोजगार प्राप्त गर्न ज्यादै ठूलो प्रतिस्पर्धा गर्नुपर्ने अवस्था छ। समयसमयमा विज्ञापन गरेर विश्वविद्यालय आयोग, शिक्षक सेवा आयोग र लोकसेवा आयोगजस्ता कर्मचारी नियुक्ति र भर्ना गर्ने आयोगले समयसापेक्ष काम गर्न नसकिरहेको अवस्था छ। शैक्षिक बेरोजगारको संख्या दिनानुदिन बढ्दै गइरहेको जल्दोबल्दो समस्या छ। त्यसैले राज्यले उपयुक्त शिक्षा प्रणाली कानुनी व्यवस्था र यसको पालना गर्नुपर्ने अवस्था आइरहेको छ। संयुक्त राष्ट्रसंघीय विकास कार्यक्रमले शिक्षा, स्वास्थ्य र आम्दानीलाई मानव विकासका तीन क्षेत्र मानेको छ। त्यसमध्ये शिक्षा र स्वास्थ्यलाई चाहिँ सामाजिक विकासका पक्षहरू भनिएको छ। शिक्षाले मानिसलाई ज्ञान, सीप र प्रविधि सिकाउनुका साथै उसको बानी व्यवहारमा पनि सुधार ल्याउने हुँदा सामाजिक विकासमा शिक्षाले ठूलो भूमिका खेलेको हुन्छ। मानिसलाई समाजको मूल्यमान्यता, नैतिकता, नीतिनियम, परम्परा, रीतिरिवाज, कला साहित्यको विकासमा सामाजिकीकरणका प्रक्रिया सिकाउने माध्यम शिक्षा हो। शिक्षाले ज्ञान र प्रविधि दिएर व्यक्तिलाई दक्ष जनशक्ति बनाउँछ। शिक्षित व्यक्ति नै आफ्नो स्वास्थ्यप्रति सचेत रहन्छन्। असल स्वास्थ्य, गुणस्तरीय जीवनस्तर, लोकतान्त्रिक समाज निर्माणका लागि शिक्षा र सामाजिक विकासको महत्त्वपूर्ण योगदान छ। नेपालमा प्रत्येक वर्ष पाँच लाख युवा श्रमबजारमा प्रवेश गर्छन्। तर यही अनुरूप रोजगारका अवसर सिर्जना हुन नसकेकाले बेरोजगारको समस्या चर्कंदै गइरहेको छ। विश्वविद्यालयहरूले बर्सेनि लाखौंको संख्यामा जनशक्तिलाई त्यता पठाउँछन्। तर श्रमबजारमा ती व्यक्तिमध्ये थोरैले मात्र रोजगारी पाउने अवस्था छ। नेपालको कुल साक्षरता दर ७६२ प्रतिशत छ, यसमध्ये पुरुष सक्षरता दर ८३६ प्रतिशत र महिला साक्षरता ६९४ प्रतिशत छ। आर्थिक काममा संलग्न ४१ प्रतिशतले ६ महिना वा सोभन्दा बढी समय काम गरेको २१५ प्रतिशतले ६ महिनाभन्दा कम काम गरेको र ३७५ प्रतिशतले कुनै काम नगरेको तथ्यांक जनगणना २०७८ ले प्रस्तुत गरेको छ। देशमा सीपमूलक कामको तालिम दिने केन्द्रको कमी छ। जसले गर्दा युवाशक्ति बिदेसिने र विदेशी युवाशक्ति नेपाल भित्रिएको अवस्था छ। प्राविधिक शिक्षा र सीपमूलक तालिमको कमीले गर्दा प्रत्येक दिन लगभग हजार युवा बिदेसिन बाध्य छन्। शिक्षा र रोजगारको अवसरहरूले समाजमा भएका विविध सामाजिक समस्याहरू न्यूनीकरण गर्ने काम हुन्छ। आज पनि हाम्रो समाजमा गरिबी, लैंगिक विभेद, बेरोजगारी, लागूपदार्थ दुव्र्यसनी, बालश्रम, वेश्यावृत्ति, चेलीबेटी ओसारपसार बेचबिखन वा तस्करी, अन्धविश्वासजस्ता सामाजिक समस्या र गम्भीर आपराधिक क्रियाकलापलाई समाजबाट हटाउनु र समाजलाई सभ्य सुसंस्कृत र शिक्षित बनाउन रोजगारका प्रशस्त अवसर दिलाउनु राज्यको प्रमुख दायित्व र जिम्मेवारी हो। स्वदेशमा रोजगारका अवसरहरू सिर्जना गर्न स्वदेशी उत्पादनलाई महत्त्व दिन कला र संस्कृतिको संरक्षण गर्न विविधताको पहिचान र सम्मान गर्न, विदेशमा सिकेको ज्ञान सीप र प्रविधिलाई देशमै उपयोग गर्न सक्नु र रोजगारका प्रशस्त मार्ग खुलाउन सक्नु राज्यको प्रमुख जिम्मेवारी र कर्तव्य छ। सामाजिक समस्याहरू न्यूनीकरण गर्न राष्ट्रिय र अन्तर्राष्ट्रिय संघसंस्थाबाट पनि प्रयास भइरहेको छ। देश विकासका लागि शिक्षा र रोजगारबीच राम्रो तालमेल हुनु जरुरी छ। शिक्षा र रोजगारीबीच तालमेल भएन भने शिक्षित बेरोजगारको संख्यामा वृद्धि हुन्छ। सामाजिक समस्या र बेरोजगारको संख्या बढ्दै जाने क्रम बढ्छ। शिक्षा बजारमुखी हुनुपर्छ। यसको अर्थ देश वा विदेशमा कस्ता जनशक्तिको खाँचो छ, त्यसैअनुसारको जनशक्ति उत्पादन गर्नुपर्छ। उच्च शिक्षा हासिल गर्न नसकेको व्यक्तिलाई सीपमूलक कामका लागि तालिम दिनुपर्छ। परम्परागत शिक्षा प्रणालीमा परिवर्तन गरी ज्ञानका सैद्धान्तिक पक्ष र प्राविधिक विषयलाई पनि शिक्षा प्रणालीमा जोड्न सक्नुपर्छ। जसले शैक्षिक बेरोजगारीको संख्यामा कमी ल्याउन सकिन्छ। देशमा विकासका आयामहरू बढाउन सकिन्छ। असल स्वास्थ्य, गुणस्तरीय जीवनस्तर द्वन्द्व तथा अपराध न्यूनीकरण गरी सभ्य, सुसंस्कृत र लोकतान्त्रिक समाज निर्माणका लागि शिक्षा रोजगारका प्रशस्त मार्गहरू खोल्न सक्नुपर्छ।  कुँवर, त्रिचन्द्र क्याम्पसमा प्राध्यापनरत छन्।"
अल्कारेजको उदय,"लन्डन : कार्लोस अल्कारेजको उदय अहिले भएको होइन, उनी गत वर्ष नै विश्व टेनिसको शीर्ष स्थानमा उक्लिसकेका थिए। अमेरिकी (यूएस) ओपनको उपाधि जितेपछि गत सेप्टेम्बर २२ मा उनी विश्व नम्बर एक बनेका थिए। उनले आफ्नो करियरमा १२ वटा उपाधि जितेका छन्। तर, ग्रान्डस्लामको संख्या भने जम्मा एउटा थियो। २० वर्षीया अल्कारेजले आइतबार राति ग्रान्डस्लामको उपाधि दोब्बर मात्रै बनाएनन्, कीर्तिमानी २३औं ग्रान्डस्लाम उपाधि विजेता नोभाक जोकोभिचलाई पनि स्तब्ध पारिदिए। विश्व नम्बर १ स्पेनिस खेलाडी अल्कारेजले जोकोभिचलाई पाँच सेटको कडा प्रतिस्पर्धात्मक खेलमा पराजित गर्दै आइतबार विम्बल्डनको उपाधि आफ्नो बनाए। अल इङ्ल्यान्ड कोर्टमा भएको फाइनलमा अल्कारेजले १६, ७६ (८६), ६१, ३६ र ६४ को जित निकाले। उनले आइतबारको ऐतिहासिक जित आफ्नो खेल जीवनकै सबैभन्दा ठूलो खुसीको पल भएको बताए। नोभाकलाई हराउनु, विम्बल्डनको उपाधि जित्नु मेरो जीवनको सबैभन्दा ठूलो क्षण हो। यो कुरा मैले टेनिस सुरु गर्दैगर्दा सपनामा देख्थें। यो सपना आज पूरा भएको छ, उनले भने, अब यो खुसीको क्षण लामो समयसम्म बदलिने छैन। जोकोभिच, राफेल नाडाल र रोजर फेडररपछि अल्कारेजले सबैभन्दा सम्भावना बोकेका खेलाडीको पहिचान बनाएका छन्। कोर्ट बाहिर अल्कारेजको चरित्र निकै फरक छ। उनी हरेकसँग भेट्दा मुस्कुराइरहन्छन्। तर, कोर्टमा पसेपछि उनको चरित्र फेरिन्छ। उनी विपक्षीमाथि यसरी धावा बोल्छन् कि जसको सामना गर्न कीर्तिमानी २३औं ग्रान्डस्लाम विजेता जोकोभिचलाई पनि हम्मेहम्मे पर्छ। आइतबार राति पहिलो सेट गुमाएपछि २० वर्षीय अल्कारेजले उत्कृष्ट पुनरागमन गर्दै पाँचौं तथा अन्तिम सेटमा खेल जितेका थिए। उनले विम्बल्डनको उपाधि जितेको यो पहिलो पटक हो। समग्रमा भने दोस्रो ग्रान्डस्लाम उपाधि हो। यसअघि उनले गत वर्ष अमेरिकी (यूएस) ओपनको उपाधि जितेका थिए। अल्कारेज विम्बल्डन जित्ने तेस्रो सबैभन्दा कान्छा खेलाडी पनि भएका छन्। यसअघि सन् १९८५ मा १७ वर्षमा बोरिस बेकर तथा सन् १९७६ मा २० वर्षको उमेरमा ब्योन बर्गले विम्बल्डन जितेका थिए।"
अर्थमन्त्री डा महत र भारतका अर्थमन्त्री सीतारमणबीच भेटवार्ता,"काठमाडौं : भारतको गुजरातमा भइरहेको जी२० मुलुकका अर्थमन्त्रीहरूको बैठकका अवसरमा अर्थमन्त्री डा प्रकाशशरण महत र भारतीय अर्थमन्त्री निर्मला सीतारमणबीच भेटवार्ता भएको छ। भेटमा आपसी सहयोग र द्विपक्षीय सम्बन्धका बारेमा छलफल भएको छ। छलफलका क्रममा भारतीय सहायताबाट नेपालमा सञ्चालित विकास परियोजना कार्यान्वयनमा देखिएका समस्या समाधान गरी समयमै सम्पन्न गर्न दुवै अर्थमन्त्रीले जोड दिएका अर्थमन्त्री डा महतको सचिवालयले जनाएको छ। 'अर्थमन्त्री महतले नेपालका प्रधानमन्त्रीको भारत भ्रमणको क्रममा सम्पन्न विद्युत् निर्यातसम्बन्धी समझदारी कार्यान्वयनबाट आगामी दश वर्षमा १० हजार मेघावाट जलविद्युत् भारत निकासी भई व्यापार घाटा घटाउन मद्दत मिल्ने विषय उल्लेख गर्नुभयो', भारतीय समकक्षीसँगको भेटवार्ताबारे अर्थमन्त्री डा महतको सचिवालयले भनेको छ, 'दुई देश बीचको व्यापार तथा लगानी सहजीकरणका लागि मिलेर काम गर्ने विषयमा एउटै मत रह्यो।' भारतका अर्थमन्त्रीले एनपिएचएल र भारतको इन्टरनेसनल पेमेन्ट लिमिटेडबीच भएको समझदारीबमोजिम संयुक्त विद्युतीय भुक्तानी संयन्त्र कार्यान्वयन गर्न छिटो काम अघि बढाउन अनुरोध गरेका छन्। जवाफमा अर्थमन्त्री महतले उक्त परियोजना छिट्टै कार्यान्वयनमा लैजाने गरी संयन्त्र स्थापना गर्न काम भइरहेको बताए। भेटवार्ताका अवसरमा नेपालको सूचना प्रविधि क्षेत्रमा भारतीय लगानीको लागि राम्रो विकल्प रहेको र व्यावसायिक सम्भाव्यता एवं पर्याप्त जनशक्ति उपलब्ध भएकाले सो क्षेत्रमा लगानी बढाउन समेत अर्थमन्त्री डा महतले अनुरोध गरेका छन्। जी२० सम्मेलनमा नेपाललाई पनि निमन्त्रणा गरी सहभागी हुने अवसर दिनुका साथै यो मञ्चमा नेपाललगायत कम आय भएका देशको सरोकारका विषय राख्न अवसर दिएकोमा धन्यवाद दिँदै जी२० को गतिशील एवं सवल नेतृत्व लिएकोमा अर्थमन्त्री डा महतले भारतलाई बधाई दिए। आपसी हितका क्षेत्रमा आगामी दिनमा सम्बन्ध विस्तार गर्दै जानुपर्नेमा दुवै देशका अर्थमन्त्रीले जोड दिएका थिए।"
प्री ओपन सेसन : साढे ३ अंकले बढ्यो नेप्से परिसूचक,काठमाडौं : सेयर कारोबार साताको तेस्रो दिन आज नेप्से परिसूचक साढे ३ अंकले बढेको छ। नेप्से ३५२ अंकले बढेर २१४७६९ विन्दुमा पुगेको छ। सेन्सेटिभ इण्डेक्स भने ०६३ अंकले बढेको छ। यसदिन प्री ओपन सेसनमा २८ कम्पनीको सेयर कारोबार भएको छ। ती कम्पनीको १ हजार २०८ कित्ता सेयर ४ लाख ९०७ रुपैयाँमा खरिदबिक्री भएको छ। कारोबारमा आएका कम्पनीमध्ये २० को मूल्य बढ्यो भने ४ को घट्यो। बाँकी ४ कम्पनीको मूल्य भने यो सेसनमा स्थिर रह्यो।
हवाई इन्धन डिपोको शिलान्यास,पोखरा : पोखरा अन्तर्राष्ट्रिय विमानस्थलमा ३६ सय किलोलिटर क्षमताको हवाई इन्धन डिपो निर्माण हुने भएको छ। उद्योग वाणिज्य तथा आपूर्तिमन्त्री रमेश रिजालले उक्त इन्धन डिपोको शिलान्यास गरेका हुन्। नेपाल आयल निगमले सोमबार पोखरामा कार्यक्रम आयोजना गर्दै सोही विमानस्थलको परिसरभित्र नै डिपो निर्माण गर्ने भएको हो। विमानस्थलमा उडान भर्ने विमानका लागि हवाई इन्धनको आपूर्ति सहज बनाउन नयाँ १२ सय किलोलिटर क्षमताका तीन वटा भण्डारणगृह निर्माण गर्न लागिएको छ। हालको भण्डारण क्षमता न्यून रहेको र विमानस्थलमा अन्तर्राष्ट्रिय विमानहरू पनि सञ्चालन गर्ने घोषणा गरिएको छ। त्यसबाट हुने मागलाई सहज बनाउन निगमले डिपो बनाउने भएको छ। उक्त भण्डारणगृह निर्माण गर्न समानान्तर रेलिगेर ट्यांकर्स जेभीसँग ७७ करोड रुपैयाँमा ईपीसी ठेक्का सम्झौता भइसकेको छ। निर्माण कम्पनीले दुई वर्षमा सम्पन्न गर्ने भण्डारगृहको संचिती क्षमता एक महिनालाई पुग्ने आयोजना प्रमुख भरत रेग्मीले जानकारी दिए।
नागढुङ्गासिस्नेखोला सुरुङमार्ग : मुख्य टनेल करिब चार सय मिटर र रेस्क्यु टनेल करिब ३५ मिटर खन्न बाँकी,काठमाडौं : भौतिक पूर्वाधार तथा यातायातमन्त्री प्रकाश ज्वालासहित उच्च अधिकारीसहितको टोलीले (नागढुङ्गासिस्नेखोला) सुरुङमार्गको आज अनुगमन गरेको छ । निरीक्षणका क्रममा मन्त्री ज्वालाले थपिएको समयसीमाभित्र काम सक्न निर्माण कम्पनीलाई निर्देशन दिए। निर्माण प्रक्रियामा कुनै व्यवहारिक जटिलता उत्पन्न भए सरकारले सहजीकरण गरिदिने उनले बताए मन्त्री ज्वालाले सुरुङमार्गमा भएको प्रगति र अवस्थाबारे जानकारी लिएका छन् । सुरुङमार्गको मुख्य टनेल करिब चार सय मिटर र रेस्क्यु टनेल करिब ३५ मिटर खन्न बाँकी रहेको सुरुङमार्ग निर्माण कम्पनी स्वच्छन्द निर्माण सेवाका प्रमुख इन्जिनियर नारायण दुवाडीले जानकारी दिए । अबको केही महिनामा रेस्क्यु टनेल जोडिसक्ने र छिट्टै मुख्य टनेल जोड्ने तयारी छ । आउँदो एक वर्षभित्रमा गाडी चलाउन मिल्ने बनाउने गरी काम तीव्ररूपमा अघि बढाइएको उनले बताए सुरुङमार्गको विसं २०७६ कात्तिकमा शिलान्यास गरिएको थियो । यसको लम्बाइ दुई दशमलव ६८ किलोमिटर छ । यहाँ नौ मिटर चौडाइको मुख्य टनेल र चार मिटर चौडाइको रेस्क्यु टनेल गरी दुई सुरुङ निर्माण भइरहेका छन् । कोरोना महामारीलगायत कारणले काममा ढिलाइ हुँदा सुरुङमार्गको निर्माण अवधि १४ महिना थपिएको हो । थपिएको समयअनुसार २०८१ सालको असोजसम्ममा सम्पूर्ण काम सकेर सुरुङमार्गमा सवारी सञ्चालन ल्याउन सकिनेछ ।  रासस
पोखरामा ठूलो क्षमताको डिजेल भण्डारण गृह,पोखरा : दोस्रो ठूलो क्षमताको डिजेल भण्डारण गृह पोखरामा सञ्चालनमा आएको छ। गण्डकी प्रदेशको कास्कीस्थित पोखरा महानगरपालिका वडा नं २९ र ३० गगनगौंडामा एक करोड लिटर क्षमताको डिजेल भण्डारण गृह सोमबार सञ्चालनमा ल्याएको हो। इन्धन भण्डारणका लागि अमलेखगन्ज सबैभन्दा बढी क्षमताको भण्डारण गृह हो। तर यसअघि सञ्चालनमा आइसकेको काठमाडौंस्थित थानकोट डिपो भने ७० लाख लिटर क्षमताको छ। पूर्वाधारको हिसाबले भने पोखराका डिजेल भण्डारण गृह तेस्रो हबको रूपमा स्थापित भएको छ। गण्डकी प्रदेशमा पेट्रोलियम पदार्थको खपत हरेक वर्ष बढ्दो छ। यस प्रदेशमा हरेक दिन करिब ४ लाख ६७ हजार लिटर पेट्रोलियम पदार्थको खपत हुन्छ। निगमका अनुसार हाल एक दिनमा यस प्रदेशमा ३ लाख ३ लाख २० हजार लिटर डिजेल र १ लाख ६० हजार लिटर पेट्रोल बिक्री वितरण भइरहेको छ। यस डिपोमा हाल २२ लाख ८० हजार लिटर डिजेल र १० लाख १० हजार लिटर पेट्रोलको भण्डारण क्षमता रहेको छ। पोखरामा आयोजित कार्यक्रमको उद्घाटन गर्दै उद्योग वाणिज्य तथा आपूर्ति मन्त्री रमेश रिजालले इन्धन ऊर्जाको पहुँचले औद्योगिक विकासदेखि जनजीवन सहज बनाउने बताए। विस्तारित भण्डारण क्षमताले माग र आपूर्तिको सन्तुलन र सुनिश्चितता गर्नुको साथै मुलुकको पर्यटन प्रवद्र्धनमा समेत योगदान दिने उनले जनाए। यसैगरी सो अवसरमा मन्त्रालयका सचिव मधुकुमार मरासिनीले इन्धनको अभावले अर्थव्यवस्था नै बिथोलिने गरेको बताए। नाकाबन्दीको अवस्थामा इन्धन अभावले दैनिक काम र अर्थतन्त्र नै समस्यामा परेको उनको भनाइ छ। निगमका कार्यकारी निर्देशक ईउमेशप्रसाद थानीले भण्डारण क्षमता विस्तारले प्रदेशमा पेट्रोलियम पदार्थको बिक्री वितरणलाई सहज बनाउने बताए । नयाँ भण्डारण परियोजना सञ्चालनमा आएपछि प्रदेशमा डिजेलको भण्डारण करिब ३० दिनभन्दा बढी पुग्नेछ।
"असार सकियो, सकिएन रोपाइँ","नेपालको पहाडमा चाँडै र तराईमा केही ढिला गरी रोपाइँ हुने भए पनि असार अन्त्यसम्ममा रोपाइँ पनि सकिनुपर्ने हो। तर, यसपटक पनि खडेरी, गोरुमा रोग र मल अभाव कै कारण समयमा रोपाइँ सकिएन। मुख्य खाद्यान्न बाली हो धान। कृषि विज्ञका अनुसार असार महिनाभित्रै यसलाई रोपे उत्पादन राम्रो लिन सकिन्छ। नेपालको पहाडमा चाँडै र तराईमा केही ढिला गरी रोपाइँ हुने भए पनि असार अन्त्यसम्ममा रोपाइँ पनि सकिनुपर्ने हो। तर, यसपटक पनि खडेरी, गोरुमा रोग र मल अभाव कै कारण समयमा रोपाइँ सकिएन। लगभग मुलुकभर आधार मात्रै रोपाइँ असार महिनामा सकियो। गत आर्थिक वर्षको सोही अवधिमा ६५ प्रतिशत धान रोपाइँ भएको थियो। मधेस, कोसी र बागमती प्रदेशमा मनसुन सुरु ढिलो भएका कारण तथा कर्णाली र सुदूरपश्चिम प्रदेशमा घरपालुवा पशुहरूमा लम्पी स्किन रोगले सताएका कारण धान रोपाइँमा असर देखिएको कृषि तथा पशुपन्छी मन्त्रालयले जनाएको छ। अन्न भण्डार मानिने मधेस प्रदेशमा अझै करिब ९० प्रतिशत खेत बाँझै छ। अन्य प्रदेशको तुलनामा सुदूरपश्चिम प्रदेशमा मात्रै सबैभन्दा बढी अर्थात् ९५ प्रतिशत रोपाइँ भएको छ। मुलुककै सबैभन्दा बढी धान उत्पादन हुने झापामा असार मसान्तसम्म ६५ प्रतिशत मात्र रोपाइँ भएको छ। दोस्रो बढी धानखेती हुने जिल्ला कैलालीमा हालसम्म ९५ प्रतिशत रोपाइँ सकिएको छ। सुदूरकै अर्को जिल्ला बझाङमा भने सतप्रतिशत रोपाइँ भएको छ। समयमा वर्षा नभएकै कारण खेत बाँझो भएकोमा महोत्तरीका किसान चिन्तित छन्। सिँचाइको वैकल्पिक व्यवस्था नहुँदा अकाशे पानीको भरमा खेतीपाती गर्नुपर्ने बाध्यताले यहाँ अझै छ। चितवनमा बोरिङबाट रोपाइँ गर्न खेत तयार गर्दै स्थानीय कामदार। तस्बिर : अनिल ढकाल मनसुनमा पनि आवश्यक मात्रामा वर्षा नहुँदा अधिकांशको खेती साउन लागिसक्दासमेत बाँझो नै रहेको गौशाला नगरपालिका८ बेलगाछीका रवीन्द्रकुमार कुशवाहा बताउँछन्। भन्छन्, अचेल अकाशमा त कालो बादल जहिले नि मडारिन्छ। तर, वर्षा हुँदैन। किसानको खेत बाँझो छ। वैकल्पिक व्यवस्थापन गरी किसानले खेतमा रोपे पनि गोपो क्रमिक रूपमा सुकिरहेको छ। वर्षभरि के खानेः बालबच्चाको भरणपोषण कसरी गर्ने भन्ने चिन्ता छ। स्थानीय सरकार किसानमैत्री नहुँदा किसानहरू प्रत्यक्ष मारमा परेको सोनमा गाउँपालिका८ का किसान युगल यादव बताउँछन्। गतवर्ष साढे दुई बिघा क्षेत्रफलमा धान खेती गरेका गौशाला नगरपालिका११ का कृषक दिनेश महतोको अधिकांश खेतहरू अझै बाँझै छ। उनले भने, समयमा वर्षा नहुँदा एक बिघाका लागि लगाएको धानको बेर्ना क्रमिक रूपमा बुढो हुँदै गएको छ। कृषि ज्ञान केन्द्र महोत्तरीका अनुसार जिल्लामा १५ प्रतिशत क्षेत्रफलमा मात्र धान खेती भएको छ। केन्द्रका प्रमुख रामचन्द्र यादवका अनुसार तत्काल रोपाइँ प्रतिशत कम देखिए पनि अहिले नै निराश हुनुपर्ने अवस्था छैन। उनले थपे, मधेसका जिल्लामा साउन १५ सम्म रोपाइँ हुने गरेको छ। त्यति बेलासम्म वर्षा हुने र रोपाइँले गति लिन सक्ने सम्भावना छ। पर्याप्त पानी नपर्दा मधेस प्रदेशमा यस वर्ष अपेक्षाकृत रोपाइँ हुन सकेको छैन। मधेस प्रदेशमा अझै ९० प्रतिशत खेत बाँझो रहेको भूमिव्यवस्था, कृषि तथा सहकारी मन्त्रालयले जनाएको छ। प्रदेशका आठै जिल्लामा ३ लाख ५४ हजार ३८३ हेक्टर क्षेत्रफलमा रोपाइँ हुने अनुमान गरिए पनि हालसम्म ३३ हजार ७७३ हेक्टर क्षेत्रफलमा मात्र रोपाइँ हुन सकेको छ। उता बाँकेमा खडेरीका कारण ५० प्रतिशत मात्र रोपाइँ भएको छ। कृषि ज्ञान केन्द्र बाँकेका प्रमुख सकिल अहमदका अनुसार यो वर्ष त असार १५ मा १५ प्रतिशत मात्र धान रोपाइँ भएको थियो। असार मसान्तसम्म ५० प्रतिशत मात्र रोपाइँ भएको छ। असारको वर्षामा अधिकांशले बीउ राखिसकेका छन्। ठूलो वर्षा भयो भने चाँडै रोपाइँ हुनेछ। जल तथा मौसम विज्ञान विभागले यो वर्ष धेरै वर्षा नहुने भनेकाले सबै किसानले धान रोप्न पाउँछन् जस्तो लाग्दैन, प्रमुख अहमदले भने। कृषि ज्ञान केन्द्रका अनुसार सिँचाइ सुविधा भएका राप्तीसोनारी, बैजनाथ, डुडुवा, खजुराका केही वडा र सिक्टा सिँचाइ आयोजनाको नहर आसपास क्षेत्रमा मात्र रोपाइँ भएको छ। जिल्लामा ५० प्रतिशत किसानको रोपाइँ सकिएको छ, उनले भने, गत वर्ष यो अवधिमा नरैनापुर गाउँपालिका बाहेक अरू सबै पालिकामा रोपाइँ सकिएको थियो। यो वर्ष पनि नरैनापुरमा सबैभन्दा कम रोपाइँ भएको छ। यस्तै बागलुङमा ६५ प्रतिशत रोपाइँ सकिएको छ। कृषि ज्ञान केन्द्र बागलुङका अनुसार जिल्लामा ५ हजार ८ सय ८३ हेक्टर क्षेत्रफलमा धान खेती हुँदै आएको छ। असार ३१ गतेसम्म बागलुङमा ३ हजार ८ सय २४ हेक्टर क्षेत्रफलमा धान रोपाइँ सम्पन्न भएको कृषि ज्ञान केन्द्र बागलुङका प्रमुख भानुभक्त भट्टराईले जानकारी दिए। जिल्लामा स्थानीय, हाईब्रिड, जेठो बुढो, गौरिया, जेठोबुढो, राधा, खुमलटार जातका धानखेती हुँदै आएको छ। केही स्थानमा उन्नत जातको धान खेती गरिन्छ। बागलुङको तमानखोला र ताराखोला गाउँपालिकाबाहेक अन्य पालिकामा धेरै क्षेत्रमा धान लगाउने गरिन्छ। कोसीमा ५६ प्रतिशत रोपाइँ कोसी प्रदेशमा हालसम्म ५६ प्रतिशत धान रोपाइँ सकिएको छ। कृषि विकास निर्देशनालय विराटनगरका अनुसार अघिल्लो वर्षको तुलनामा यो ७ प्रतिशतले बढी हो। निर्देशनालयका प्रमुख प्रकाशकुमार डाँगीका अनुसार उच्च पहाडमा ५०, मध्यपहाडमा ४७ र तराईमा ६० प्रतिशत रोपाइँ सकिएको छ। कोसीको उच्च पहाडमा ताप्लेजुङ, संखुवासभा र सोलुखुम्बु एवं मध्यपहाडमा इलाम, पाँचथर, भोजपुर, तेह्रथुम, धनकुटा, ओखलढुंगा, खोटाङ र उदयपुर तथा तराईमा झापा, मोरङ र सुनसरी जिल्ला पर्छन्। मोरङको विराटनगर महानगरपालिका क्षेत्रको खेतमा रोपाइँ गर्दै स्थानीय । गत वर्ष यही समयसम्ममा ४९ प्रतिशत रोपाइँ सकिएको थियो। अहिले समग्र प्रदेशभरि ५६ प्रतिशत रोपाइँ भइसकेको छ, डाँगीले भने, यसवर्ष ७ प्रतिशत धेरै रोपाइँ भइसकेको छ। रोपाइँको अवस्था उत्साहजनक छ। रोपाइँ सुरु भएपछि २४ दिन खडेरीले समस्या भए पनि अहिले त्यस्तो अवस्था नरहेको उनको भनाइ छ। मध्यपहाडमा असार पहिलो सातादेखि दोस्रो सातासम्ममा धान रोप्न सुरु गरिन्छ। मध्यपहाडको लेकमा साउन पहिलो साता र बेंसीमा साउनको अन्तिम सातासम्ममा रोपाइँ सकिन्छ। गर्मी धेरै हुने फाँटिला बेंसीहरूमा भदौ पहिलो सातासम्मै रोपाइँ हुन्छ, उनले भने। तराईमा भने भदौ दोस्रो सातासम्म रोपाइँ हुने गरेको जानकारी डाँगीले दिए। कृषि ज्ञान केन्द्र उदयपुरका अनुसार जिल्लामा ३५ प्रतिशत रोपाइँ भएको छ। यही हिसाबले खडेरी लाग्ने हो भने मुस्किलले ६० प्रतिशत रोपाइँ हुने कार्यालय प्रमुख योगेन्द्र यादव बताउँछन्। उनले भने, साउन अन्तिमसम्म मनसुन सक्रिय रहे ९० प्रतिशत रोपाइँ हुन सक्छ अन्यथा ६० देखि ७० प्रतिशतमा रोकिनुपर्ने अवस्था छ। देशमै सबैभन्दा बढी धान उत्पादन हुने झापा जिल्लामा असार मसान्तसम्म ६५ प्रतिशत मात्र रोपाइँ भएको छ। गत आर्थिक वर्ष २०७८७९ को असार मसान्तसम्म ७२ प्रतिशत रोपाइँ भएको झापामा यस वर्ष ७ प्रतिशतले रोपाइँ कम भएको कृषि ज्ञान केन्द्र झापाका प्रमुख सागर विष्टले जानकारी दिए। जिल्लामा ८७ हजार ५ सय हेक्टर जमिनमा धान खेती हुँदै आएको छ। अहिलेसम्म ५६ हजार ८७५ हेक्टर जमिनमा रोपाइँ भइसकेको छ। कोसी प्रदेशमा खेतीयोग्य जमिन ८ लाख २६ हजार ६ सय ४६ हेक्टर क्षेत्रफल छ। जसमध्ये ३ लाख ४० हजार ८ सय २९ हेक्टर क्षेत्रफलमा धान उत्पादन हुने गरेकोमा यस वर्ष १ लाख ९१ हजार हेक्टर क्षेत्रफलमा रोपाइँ भइसकेको छ। कर्णालीमा ७३ प्रतिशत कर्णालीमा साउन १ गतेसम्म ७३ प्रतिशत रोपाइँ सकिएको छ। प्रायः हरेक वर्षहरूमा असार अन्तिमतिर ९० प्रतिशत रोपाइँ गरिने कर्णालीमा यस वर्ष समयमै वर्षा नहुँदा रोपाइँ ढिलो भएको हो। कृषि विकास निर्देशनालय सुर्खेतका सूचना अधिकारी तिलक पाण्डेले कर्णालीमा साउन १ गतेसम्म ७३ दशमलव ७९ प्रतिशत रोपाइँ सकिएको बताए। सुर्खेतमा १५ हजार २ सय ४० हेक्टर जमीनमा धान रोपाइँ हुँदै आएकोमा हालसम्म १० हजार २३ हेक्टर जमिनमा रोपाइँ सकिएको छ। जो कुल धान खेती हुने जमिनको ६५ प्रतिशत मात्र हो। बाँकी ३५ प्रतिशत खेतमा धान रोपाइँ हुन बाँकी छ। यस्तै दैलेखमा कुल धान खेती हुने जमिन ८ हजार ५ सय १२ हेक्टरमध्ये हालसम्म ४ हजार ५ सय ११ हेक्टर जमिनमा रोपाइँ सकिएको छ। रुकुम पश्चिममा धान खेती हुने जम्मा ३ हजार ४८ हेक्टर जमिनमा २ हजार ५ सय ११ हेक्टरमा रोपाइँ सकिएको छ। जाजरकोटमा धान खेती हुने जम्मा ३ हजार ६५ हेक्टर जमिनमा २ हजार ६ सय ५ हेक्टरमा सकिएको छ। सल्यानमा कुल ७ हजार ७२ हेक्टरमा धान खेती हुँदै आएकोमा हालसम्म ६ हजार ३ सय ६४ हेक्टरमा धान रोपिएको छ। हिमाली जिल्ला डोल्पामा जम्मा २ सय ७६ हेक्टर जमिनमा धान खेती हुँदै आएकोमा हालसम्म २ सय ७६ हेक्टरमा रोपाइँ सकिएको छ। यस्तै मुगुमा कुल ९ सय २१ हेक्टर जमिनमा धान खेती हुँदै आएकोमा हालसम्म ६ सय ९० हेक्टर जमिनमा धान रोपाइँ सकिएको छ। जुम्लामा २ हजार ९ सय ५० हेक्टर जमिनमा धान खेती हुँदै आएकोमा हालसम्म २ हजार ८ सय ६१ हेक्टरमा सकिएको छ। कालिकोटमा जम्मा ३ हजार १९ हेक्टर जमिनमा धान खेती हुँदै आएकोमा हालसम्म २ हजार ५ सय ५० हेक्टर जमिनमा रोपाइँ सकिएको छ। यस्तै हुम्लामा १ हजार २ सय ८४ हेक्टर जमिनमा धान खेती हुँदै आएकोमा हालसम्म १ हजार ८२ हेक्टर जमीनमा रोपाइँ भइसक्यो। कालिकोटको ताडीमा धान रोपाइँ गर्दै स्थानीय किसानहरू। यस्तै कर्णालीका दसवटै जिल्लामा प्रतिशतका आधारमा सुर्खेतमा ६५, दैलेखमा ५३, जाजरकोटमा ८५, रुकुममा ८३, सल्यानमा ९०, हिमाली जिल्ला डोल्पामा १००, हुम्लामा ८४, मुगुमा ७५, जुम्लामा ९७, कालिकोटमा ८४ प्रतिशत रोपाइँ सकिएको छ। गण्डकीमा ६६७१ प्रतिशत गण्डकी प्रदेशमा असार २९ सम्म ६६७१ प्रतिशत धान रोपाइँ भएको छ। गत वर्ष असार ३० सम्म ७९४५ प्रतिशत धान रोपाइँ भएकोमा यस वर्ष सोही अवधीमा कम रोपाइँ भएको हो। गण्डकीमा धेरैजसो कृषि भूमि आकाशे पानीको भरमा खेती हुने गरेको कृषि विकास निर्देशनालय गण्डकीका अधिकारीले बताएका छन्। यस वर्ष मनसुन ढिला भएको र मनसुन सक्रिए भए पनि धेरै समय निरन्तर पानी नपरेकाले यो समस्या आएको गण्डकी प्रदेश सरकार कृषि तथा भूमि व्यवस्था मन्त्रालय कृषि विकास निर्देशनालय गण्डकीका कार्यालय प्रमुख बासुदेव रेग्मीले बताए। गण्डकी प्रदेशमा ३७ प्रतिशत कृषि भूमिमा मात्र सिँचाइ सुविधा छ। गण्डकी प्रदेशका ११ जिल्लामा हिमाली जिल्ला मनाङ र मुस्ताङबाहेक ९ जिल्लामा धान खेती हुन्छ। असार २९ गतेसम्म गोरखा जिल्लामा ५० प्रतिशत क्षेत्रफलमा धान रोपाइँ भएको कृषि विकास निर्देशनालय गण्डकीको तथ्यांक छ। यसैगरी लमजुङमा ६५ प्रतिशत, तनहुँमा ६८ प्रतिशत, पर्वतमा ६५ प्रतिशत, स्याङ्जा जिल्लामा ४० प्रतिशत, बागलुङमा ६५ प्रतिशत, कास्कीमा ८० प्रतिशत र नवलपुरका ८५ प्रतिशत क्षेत्रफलमा रोपाइँ भएको बताइएको छ। प्रदेशका बजारका सिँचाइ सुविधा भएका कृषि भूमिमा घडेरी बन्ने र सहर बस्ने क्रम बढेको छ। ग्रामीण क्षेत्रका कृषि भूमिमा सिँचाइ सुविधा नहुँदा वर्षा हुँदा भलपानी छोपेर खेती गर्ने, मूल कहिले फुट्छ भनेर कुर्नुपर्ने अवस्था भएकाले यस वर्ष समयमै मनसुन सक्रिय नहुँदा रोपाइँ कम भएको रेग्मीले सुनाए। केही क्षेत्रफलमा भने मकै र चैते धान भित्र्याएर बर्खे धान रोप्नुपर्ने भएकाले पनि ढिला भएको उनले बताए। असार २९ गते सम्मको तथ्यांकअनुसार गण्डकीमा ६५ हजार २ सय ७७ हेक्टरमा मात्र धान रोपाइँ भएको पनि उनले बताए। सुदूरमा सबैभन्दा बढी सुदूरपश्चिममा असार मसान्तसम्म ९२ प्रतिशत रोपाइँ सकिएको छ। सुदूपश्चिम प्रदेश कृषि निर्देशनालयका अनुसार आइतबारसम्ममा प्रदेशका ९ वटै जिल्लामा ९२ प्रतिशत रोपाइँ सकिएको हो। निर्देशनालयका सूचना अधिकारी केशवराज पाण्डेले प्रदेशभरिमा सबैभन्दा बढी धानखेती हुने कैलालीमा ९५ प्रतिशत रोपाइँ सकिएको बताए। कैलालीमा ९५ प्रतिशत र कञ्चनपुरमा ९१ प्रतिशत रोपाइँ सकिएको छ। यसपालि तराईमा राम्रो वर्षा भएको छ। आकाशे पानीको भरमा रोपाइँ गर्ने किसानहरूले पनि रोपाइँ सकेका छन्, सूचना अधिकारी पाण्डेले भने। सुदूरपश्चिममा कैलाली र कञ्चनपुर गरी दुईवटा तराईका जिल्ला छन्। बैतडी, डडेल्धुरा, दार्चुला, डोटी, अछाम, बझाङ र बाजुरा गरी ८ पहाडी जिल्लामा भने तीनचार दिनदेखि वर्षा भइरहेको छैन। पहाडी जिल्लामा सिँचाइ सुविधा नभएका किसानको भने रोपाइँ बाँकी रहेको निर्देशनालयले जनाएको छ। पहाडी जिल्लामा तीनचार दिनदेखि वर्षा भइरहेको छैन। त्यसैले रोपाइँ सकिएको छैन। अबको एक साताभित्र सुदूरपश्चिममा सतप्रतिशत रोपाइँ सकिने अनुमान गरिएको छ, सुदूरपश्चिम कृषि निर्देशनालयका निर्देशक यज्ञराज पाण्डेले भने, यसपालि रोपाइँ समयमा सकिने देखिएको छ। सुदूरपश्चिमका ९ जिल्लामा १ लाख ७९ हजार हेक्टरमा धानखेती गरिन्छ। सबैभन्दा कम बाजुरा र अछाममा ८५ प्रतिशत रोपाइँ सकिएको छ भने बझाङमा सतप्रतिशत रोपाइँ सकिएको छ। डडेल्धुरा र दार्चुलामा ९० प्रतिशत, डोटीमा ८८ प्रतिशत र बैतडीमा ९८ प्रतिशत रोपाइँ सकिएको निर्देशनायले जनाएको छ। कैलाली नेपालभरिमै दोस्रो बढी धानखेती हुने जिल्ला हो। कुल खेतीयोग्य जमिन ८६ हजार ४५० हेक्टरमध्ये यस जिल्लामा ६९ हजार ४४० हेक्टर क्षेत्रफलमा धान खेती गरिन्छ। त्यसमध्ये असार मसान्तसम्ममा ६५हजार ९७० हेक्टर क्षेत्रफलमा रोपाइँ सकिएको निर्देशनालयले जनाएको छ। शिवराज भट्टधनगढी, मनिका झाजनकपुरधाम, किशोर बुढाथोकीविराटनगर , शंकरप्रसाद खनालनेपालगन्ज, कृष्णमणि बरालपोखरा, भरत खड्काउदयपुर, बिस्नप्रसाद न्यौपानेवीरेन्द्रनगर , पार्थ मण्डलझापा , धनवीर महतोमहोत्तरी, अर्जुन कार्कीबागलुङ"
