शीर्षक,विवरण
शिक्षा ऐन : जारी नहुँदै विरोध,"नयाँ संविधान जारी भएको आठ वर्ष बितिसक्दा पनि शिक्षा ऐन जारी हुन नसक्दा शिक्षामा संघीयता कार्यान्वयन गर्न सकिएको छैन। विभिन्न समयमा टालटुल पाराले संशोधन गरेर २०२८ सालको पञ्चायतकालीन ऐनका आधारमा अहिलेसम्म शिक्षा संयन्त्र चलेको छ। पूर्ण ऐनको अभावका कारण तदर्थवादी तरिकाले तत्कालीन आवश्यकतालाई सम्बोधन गर्ने गरी गरिएका संशोधनबाहेक शिक्षा क्षेत्रमा नवीन कार्य केही हुन सकेको छैन। ऐन अभावको धुमिल वातावरणमा प्रजातान्त्रिक मान्यताविपरीत मन्त्रालयको परिपत्र र निर्देशिकाका आधारमा चल्नुपर्ने बाध्यताका कारण शिक्षा क्षेत्र वास्तवमा तहसनहस अवस्थामा पुगेको छ। सामयिक ऐनको अभावमा सुशासन, पारदर्शिता र जवाफदेहिताको अभावले गर्दा विद्यालय शिक्षामा अहिले १७ थरी शिक्षकको जन्म भएको छ। अस्थायी, करारमात्र नभएर राहत शिक्षकको समेत ठूलै जमात तयार भएको छ। आधारभूत शिक्षा ईसीडी र त्यहाँ कार्यरत प्रारम्भिक बालविकास कार्यकर्ता र विद्यालय कर्मचारी न्यूनतम पारिश्रमिकको माग गर्दै लामो समयदेखि आन्दोलनमा छन्। उनीहरूमाथि राज्यबाट नै श्रमशोषण भएको देखिन्छ भने विद्यालय क्षेत्रलाई सेवा क्षेत्र नबनाई नाफाखोरीको केन्द्र बनाउने कामले पनि प्रश्रय पाउँदै आएको छ। त्यसो त शिक्षा सम्बद्ध निकायहरू पनि सरुवा र बढुवाका नाममा बिचौलियाको भूमिकामा सीमित भएका छन्। झोले र कक्षामै नजाने तथाकथित शिक्षक नेताका दादागिरीका कारण शिक्षा सुधार गर्न जुर्मुराएका स्थानीय तहहरूले पनि झिंगा मार्न सकेका छैनन्। यतिमात्र होइन, संविधानको अनुसूची ८ मा रहेको व्यवस्थामाथि समेत संघीय संरचनामा रहेका कर्मचारीको गिद्देदृष्टि पर्न थालेको छ। अनुसूची ८ मा विद्यालय तहको शिक्षाको सर्वाधिकार स्थानीय तहलाई दिइएको छ तर अनुसूची आठलाई निष्क्रिय पार्दै अनुसूची ९ को साझा अधिकार क्षेत्रलाई ब्युँत्याउने उद्देश्यले शिक्षा मन्त्रालयबाट निर्देशिकाहरूसमेत जारी भएका छन्। अदालतका आदेश र संविधानको मर्मविपरीत शिक्षा मन्त्रालयले कर्मचारी शासित विद्यालय नीति कार्यान्वयन गर्न स्रोत केन्द्र, जिल्ला शिक्षा कार्यालय र क्षेत्रीय शिक्षा निर्देशनालयलाई समेत ब्युँत्याउने खेल खेलिरहेको देखिन्छ। यी सबै क्रियाकलापका पटाक्षेपबीचमै लामो कसरतपछि शिक्षा ऐन आउन नसके पनि विद्यालय शिक्षा ऐन मन्त्रिपरिषद्बाट पारित गरी संसद्मा प्रस्तुत गर्ने तयारी भएको छ। हिजोसम्म शिक्षा ऐन नभएकाले अप्ठ्यारो भयो भनी चिच्याउनेहरू भने शिक्षा ऐन आउनुभन्दा अगाडि नै ऐनलाई प्रसव व्यथामै निष्क्रिय बनाउन विरोधका शंखघोष गर्न थालेका छन्। शिक्षा ऐनको विरोध : शिक्षाको गुणस्तर सुधार र शैक्षिक मुद्दामा बहस गर्नुको सट्टा राजनीतिक पार्टीको भातृ संगठनका रूपमा चिनिँदै आएको शिक्षक महासंघ शिक्षा ऐनको विरोध गर्ने प्रमुख संस्थाका रूपमा देखा परेको छ। ऐनभित्र केकस्ता व्यवस्थाहरू भएका छन्, तिनले शिक्षा सुधार र शिक्षकको हकहितका क्षेत्रमा के कस्ता परिवर्तनहरू ल्याउन खोजेको छ भन्ने कुराको अध्ययनबिना नै ऐन निर्माणका क्रममा आफूहरूलाई सहभागी नबनाएको बहानामा शिक्षक महासंघ शिक्षा ऐनलाई स्वीकार नगरी आन्दोलनमा होमिने निर्णयमा पुग्यो। शिक्षा क्षेत्रमा लगानी गरेका संस्थागत विद्यालयका लगानीकर्ताहरू पनि आफ्नो लगानी सुनिश्चिताको माग गरी निश्चित समयपछि संस्थागत विद्यालयलाई गुठीमा रूपान्तरण गर्ने प्रावधानका आशंकामा आन्दोलनमा उत्रिए। बौद्धिक क्षेत्रमा जब भीडको मनोविज्ञान हाबी हुन्छ तब गर्नेलाई भन्दा देख्नेलाई लाज हुने मुद्दाहरू लिएर अनेक समूहहरू सडकमा आउन थाल्छन्। अस्थायी, राहतलगायतका विविध समूहका शिक्षकहरू पनि आफूले खाइपाई आएको कुराको सुनिश्चितता नभएको भनी आन्दोलनमा उत्रिए। आफूहरू स्वत : स्थायी हुनुपर्ने र आफूले नै भनेअनुसारका प्रावधान ऐनमा समेटिनुपर्ने माग राख्ने समूहहरू शिक्षा सुधार गर्ने विषयमा भने उदासीन छन्। अहिलेसम्म आन्दोलनमा आएका सबै समूहले आफ्नो अधिकार र सुविधा सुनिश्चित गर्नेबाहेक अरू कुनै पनि मुद्दाको उठान गर्न सकेका छैनन्। यसरी हेर्दा नेपालको शिक्षा क्षेत्र निश्चित समूहका व्यक्तिलाई रोजीरोटी दिलाउनका लागि मात्र व्यवस्था गरिएका संयन्त्र हुन् भन्ने कुराको झलक दिने गर्दछन्। शैक्षिक गुणस्तरका लागि आन्दोलन खोइ ? : शिक्षा ऐनको विरोधमा देखा परेका आन्दोलनका भीडमा कुनै पनि समूहले सबैका लागि गुणस्तरीय शिक्षा सुनिश्चित गर्नुपर्छ भन्दै नारा लगाउने हिम्मत गरेका छैनन्। शिक्षा क्षेत्रमा देखिएका विकृतिहरूको अन्त्य गर्नका लागि सुशासन, पारदर्शिता र जिम्मेवारीपूर्ण शैक्षिक संस्थाको स्थापनामा जोड दिने समूहको उपस्थिति नदेखिनु चिन्ताको विषय हो। न शिक्षक, न अभिभावक न त विद्यार्थी संगठन नै शिक्षामा सबैको सहभागिता र गुणस्तरका बारेमा आवाज उठाउन उद्यत् देखिन्छन्। शिक्षक महासंघका कुरै छोडौं शिक्षा क्षेत्रमा लगानी गरी अर्बाैं रुपैयाँ कुम्ल्याउँदै आएका निजी संस्थाले समेत देखाउनकै लागि भए पनि गुणस्तरको आलाप ओकल्नुुपथ्र्याे त्यति पनि हुन नसक्दा शिक्षा क्षेत्रमा निर्लज्ज किसिमले निहित स्वार्थका लागि लड्नेहरूको बोलबाला भएको कुरालाई स्पष्ट पारेको छ। शिक्षा ऐन जारी हुने तरखर गरिरहेको बेला देखिएका आन्दोलनका झाँकीहरूले वास्तवमा शिक्षाको गुणस्तर र विद्यार्थीका पक्षमा बोल्ने निकायको चरम अभाव भएको चोटिलो सत्य सार्वजनिक गरेको छ। ऐनको अनिश्चितता : लामो समयसम्म शिक्षा ऐन जारी हुन नसक्नुका पछाडि मुख्य रूपमा दुई निकायको अहम् भूमिका रहेको छ। ऐन निर्माणमा सधैं बाधक बनेका दुई निकाय निजी लगानीकर्ता र संघीय संरचनामा रहेका कर्मचारीतन्त्र हुन्। निजी लगानीकर्ताको उद्देश्य सामुदायिक विद्यालयको अव्यवस्थाको फाइदा उठाउँदै आफ्नो व्यापार विस्तार गर्नु मात्र रहेको छ भने शिक्षा मन्त्रालयका उच्च पदमा रहेका कर्मचारीहरू यस्तै तरलतम अवस्थामा आफूहरू सर्वाधिकार सम्पन्न बन्ने मनशायले काम गरेको छ। शिक्षालाई संघीय संरचनामा लैजानै नचाहने शिक्षा मन्त्रालयभित्रको संयन्त्र संविधानको अनुसूची ८ कार्यान्वयन गर्न पटक्कै चाहँदैन बरु संविधानमाथि नै धोकाबाजी गरी अनुसूची ९ लाई सक्रिय बनाउने तानाबाना बुन्न व्यस्त देखिन्छ। निजी क्षेत्रको सबैतिर बोलबाला रहेको वर्तमान अवस्थामा यिनै समूहको प्रभावमा परी प्रधानमन्त्रीले नै संसद्मा प्रस्तुत हुन लागेको विधेयकलाई नै नक्कली रहेको आरोप लगाउन पछि परेनन्। यतिमात्र होइन आन्दोलन पनि म पिटे जस्तो गर्छु, तिमी रोए जस्तो गर भन्ने सिद्धान्तमा आधारित भएर सञ्चालन भएको महसुस हुन्छ।"
ताल पुरिनबाट यसरी जोगाऔं,"पोखरामा ठूला साना गरी ९ वटा ताल छन्। ताल पुरिने समस्या मानवीय र प्राकृतिक दुवै किसिमले हुन्छ। तालको जलाधार क्षेत्रमा जथाभावी बाटो खन्ने तर पहिरो नियन्त्रणका काम सँगसँगै नगर्दा पहिरो जाने क्रम बढेको छ। बाटो बनाएसँंगै पहिरो नियन्त्रणका काम पनि सँगसँगै हुनुपर्छ। त्यो अवधारण हामीकहाँ अझै बनेको छैन। यसकारण पनि पोखराका तालहरू विशेष गरी फेवाताल जोखिममा पर्दै आएको छ। तालको सिमसार क्षेत्रहरूको संरक्षणमा ध्यान नदिँदा पनि तालहरू जोखिममा पर्छन्। तालको जलाधार क्षेत्रमा गएको पहिरो तालको सिरानको सिमसार क्षेत्र (फेवा फाँटमा) जम्मा हुन्छ। सिमसार क्षेत्रको संरक्षण गर्न नसके तालको सिरानबाट आउने पहिरो सोझै खोला हुँदै तालमा ठूलो परिमाणमा थुप्रने र ताल छिटो पुरिने क्रम बढ्छ। यसैले तालको आयु बढाउन सिमसार क्षेत्र संरक्षण अनिवार्य गर्नुपर्ने हुन्छ। बाढी पहिरो थ्रिगने सिमसार क्षेत्र संरक्षण हुन नसके ताल छिटो पुरिन्छ। यसका लागि ताल मुहान र किनारका सिमसार क्षेत्रका व्यक्तिका जमिन अधिग्रहण गरेर संरक्षण गर्न सकिन्छ। सिमसार संरक्षण गर्न सके तालमा ठूलो मात्रामा माटो पुग्नबाट रोकिन्छ। यसले तालको आयु बढाउन सकिन्छ। पछिल्लो समयमा तालको सिमसार क्षेत्र पुरेर घडेरी बन्ने क्रम सुरु भएको छ। ताल संरक्षणका लागि यो चुनौती हो। तालको जलाधार क्षेत्रमा खेती गर्दा, वृक्षरोपण गर्दा पनि ध्यान दिनुपर्छ। भिरालो जमिनमा त्यहाँको जमिनले थेग्न सक्ने प्रजातिका रूख रोप्नुपर्छ। भिरालो जमिनले थेग्न नसक्ने रूख रोप्दा वन नै पहिरो जान्छ। पोखराका तालहरू विश्व रामसार सूचीमा सूचीकृत भएका तालहरू हुन्। यहाँ हजारौं आगन्तुक चराहरू आउँछन्। चरा, माछा, उभयचर, स्तनधारी, किराहरू र वनस्पतिको विविधता पनि सिमसार क्षेत्रमा पाइन्छ। पर्यटन, कृषि, जलविद्युत्का लागि पनि पोखराको फेवातालले महत्वपूर्ण भूमिका खेलेको छ। यति धेरै महत्व बोकेका तालहरूको संरक्षणमा तीन तहकै सरकारले नतिजा देखिने काम गर्न सकेको देखिँदैन। फेवातालको मुहान क्षेत्रमा महानगरपालिका र प्रदेश सरकारको लगानीमा सिल्टेसन पोखरीहरू बनेका छन्। यो सकारात्मक कुरा हो तर, सिल्टेसन पोखरी खोलामा आउने गेग्रयान र माटोहरू धान्न सक्ने क्षमताको हुनुपर्छ। एकदुईपटक बाढी आउँदै भरिएर तालमै माटो, गेग्रयान पुग्ने अवस्था हुनुहुँदैन। यसतर्फ ध्यान दिँदै पहिरो नियन्त्रण, र बजार क्षेत्रबाट हुने प्रदूषण नियन्त्रणका काम गर्नु आवश्यक छ। सिमसार क्षेत्रहरू संरक्षणमा ढिलाइ भइरहेकाले यसतर्फ सम्बन्धित निकायले विशेष ध्यान दिनुपर्ने देखिन्छ। (सुवेदी जलाधार तथा सिमसार व्यवस्थापन विज्ञ हुन्। उनी वन विज्ञान अध्ययन संस्थान पोखरा क्याम्पसका उपप्राध्यापक पनि हुन्। )"
फेरि सदाचारका कुरा,"अगुवाहरूले समयमै नीति र पद्धतिको समुचित व्यवस्था गर्न सकेको भए आज यो मुलुक र अगुवाहरूकै मुहार उज्यालो हुनेथियो। एउटा विकसित देशको कार्यालयको परिदृश्य हो यो। एउटै हलमा ४०५० जना कर्मचारी काम गरिरहेका छन्। पानी खान मन लागे त्यसको व्यवस्था छ। चिया खाजा खाने तोकिएको समय र स्थान छ। कार्यालयमा कोही भेट्न आउँदैन। चिया पिलाउने पियन या सवारी हाँक्ने ड्राइभरको दरबन्दी छैन। सानोदेखि माथिल्लो तहसम्मका लागि मेरो कुर्सी, मेरो कोठा र मेरो कम्प्युटर छैन। हलमा लहरै कुर्सीहरू राखिएका छन्। डाइरेक्टर साहेब पनि जुन कुर्सी खाली भेटिन्छ, त्यसैमा गएर बस्छन्। आफ्नो कामसित सम्बन्ध राख्ने हो। ठूलो हाकिम आयो भन्दैमा कामबाट उठेर नमस्ते गर्नु पर्दैन। ज्येष्ठ या कनिष्ठ, जसले अभिवादन गरे पनि हुन्छ। ठूलो पद पाउनु नै ठूलो सम्मान र अभिमानको हकदार हुनु होइन। ठूलो पदको तात्पर्य हो, ठूलो जिम्मेवारी। ठूलो पदको अर्थ हो, कनिष्ठको तुलनामा धेरै तलब। सबैले निजी सवारीसाधन प्रयोग गर्छन्। आफ्नै पैसाले किनेको इन्धन हाल्छन्। साधन आफैं हाँक्छन् या सार्वजनिक साधनमा आवतजावत गर्छन्। सरकारी काममा कतै जानु परे अफिसको गाडी प्रयोग गर्न सकिन्छ। त्यहाँ पनि भ्रष्टाचार त हुन्छ, तर यता झैं तीव्र र सघन रूपमा होइन। त्यहाँ सदाचारको उल्लंघन सहज र सुलभ छैन। ती ४०५० जना मान्छेहरूले निर्लोभी, सदाचारी, देशभक्त र नैतिकवान् भएर स्वेच्छाले त्यसरी काम गरेका हैनन्। त्यस्तो किसिमको पद्धति निर्माण गर्नुमा बडो महत्त्वपूर्ण र गम्भीर कारण छ। मानिसको मति कुन बेला विचलित हुने हो के थाहा ? त्यहाँ कर्मचारीलाई जबर्जस्ती सदाचारी बनाउन खोजिएको होइन। त्यहाँ त पद्धति (सिस्टम) कायम गर्न खोजिएको हो। के कुनै मनुष्य स्वभावसिद्ध सदाचारी हुन्छ ? कठिन छ। मनुष्य स्वभावतः लोभी र स्वार्थी प्राणी हो। ऊ स्वतः सदाचारी हुनु प्रायः असम्भव छ। अनुकूल परिस्थिति फेला पर्नेबित्तिकै लोभ स्वतःस्फूर्त र अनियोजित तरिकाले उत्पन्न हुन्छ। किन्तु निर्लाेभको प्रवृत्ति भने नियोजित तवरले मात्र अभ्युदय हुन्छ। कोही पनि अब लोभी हुनुपर्यो भनेर विचारपूर्वक लोभी हुँदैन। लोभ मानवको सनातन स्वभाव हो। मनुष्यको हृदयको प्रत्येक स्पन्दनले आफ्नै उन्नतिको प्रेरणा दिइरहेको हुन्छ। ईष्र्या, द्वेष, आशक्ति र अभिमान मानिसको स्वभाव हो। उसलाई नैतिक शिक्षा दिएर मात्र तह लगाउन कठिन छ। हिन्दुस्तानमा रातदिन नैतिकता, सदाचार र संयमको पाठ सिकाउने तथाकथित योगीहरू आफ्नो काम वासनाको आवेगलाई थाम्न नसकेर जेलमा सडिरहेका छन्। समाजमा नैतिक शिक्षाको बहुतै ठूलो महत्त्व छ। परन्तु त्यसको मात्र भर गरेर ढुक्क हुन सकिन्न। कसैलाई सदाचारको उच्चस्तरीय दीक्षा दिनुहोस्। दीक्षितलाई भव्य दीक्षान्त समारोहमा सदाचार शिरोमणिको उपाधिले विभूषित गर्नुहोस्। परन्तु मान्छेको मन त चञ्चल नै रहनेछ। इन्द्रले एकसेएक संयमित र नीतिपरायण मानिएका ऋषिहरूलाई भ्रष्ट बनाउन सुन्दरी अप्सराहरू खटाएर पठाउँथे। तपस्या गर्दागर्दा शरीरलाई ठाडै सुकाएका ऋषिहरू पनि अप्सराको हाउभाउ र कटाक्षयुक्त मुस्कान देखेर विचलित हुन पुग्थे। अनुकूल वातावरण पाउनेबित्तिकै कामुकता रसाउन थालेका अनेकौं उदाहरण छन्। ऋषिमुनिहरूमा मात्र त्यसरी आसक्ति रसाएको होइन। सुन्दर र बलिष्ठ देह भएका महादेवलाई देखेर ऋषि पत्नीहरू पनि उन्मक्त हुन पुगेका कथाहरू छन्। एक समयमा हाम्रै अख्तियार दुरुपयोग अनुसन्धान आयोगले पनि इन्द्रको नीति अपनाएको थियो। उसले आफैं नयाँ नयाँ कटकटे नोटरूपी अप्सरा र महादेवहरू पठाएर कर्मचारीलाई लोभ्याउँदै बल्छीमा पार्दै गर्ने नीति लिएको थियो। जो आफैंमा अनैतिक र असदाचारी तरिका थियो। ठूलाठूला मानिस पनि मनको आवेग र चित्तको चञ्चलतालाई दमन गर्न असफल हुन्छन्। दुर्भाग्यवश समाजको नेतृत्व गर्ने व्यक्तिहरू नै अनीति र अनाचारको अनुचित मार्गको अनुसरण गर्न पुग्छन्। चञ्चल चित्तलाई लगाम लगाउन नसक्दा भरोसा गरिएका मानिसले समेत बाटो बिराउँछन्। अगुवाहरूले उपयुक्त समयमै नीति र पद्धतिको समुचित व्यवस्था गर्न सकेको भए आज यो मुलुक र अगुवाहरूकै मुहार पनि उज्यालो हुने थियो। नियत खराब हुने किसिमको अनुकूल अवस्था भेट्टाउनै नसक्नेगरी पद्धति निर्माण गर्नु आजको आवश्यकता हो। त्यसरी निर्माण गरिएको पद्धतिमा निर्लाेभ, अनाक्रमण र निष्कामताको अभ्यास हुँदै जान्छ। नियत खराब हुने किसिमको अनुकूल अवस्था भेट्टाउनै नसक्नेगरी पद्धति निर्माण गर्नु आजको आवश्यकता हो। त्यसरी निर्माण गरिएको पद्धतिमा निर्लाेभ, अनाक्रमण र निष्कामताको अभ्यास हुँदै जान्छ। अनि मन पनि क्रमशः शान्त र स्थिर हुँदै जान्छ। कुनै व्यक्ति तुलनात्मक रूपमा शान्त र धीर रहेछ भने उसको परिवार या कार्यस्थलमा त्यस्तो अभ्यास हुँदै आएको छ भनेर बुझ्नुपर्छ। कतिपय व्यक्तिमा समाज र कानुनको भयको कारणले पनि सदाचार कायम भएको पाइन्छ। परन्तु भयसृजित सदाचारभन्दा पद्धति र अभ्याससृजित स्वशासित सदाचार उत्तम हो। हाम्रा प्रधानमन्त्रीले ललिता निवास प्रकरणमा हालैको न्यायिक सक्रियताप्रति गुनासो पोख्नु भएछ। तरल अवस्थामा न्यायालय सक्रिय हुनुपर्ने परिस्थिति उत्पन्न हुन्छ भन्ने कुरा उहाँहरूले समयमै बुझ्नु जरुरी थियो। सोही प्रसंगमा साउन ३१ को अन्नपूर्ण पोस्ट्मा प्रधानमन्त्रीको अभिव्यक्ति छापिएको छ। ८, १० दिन त मलाई धेरै अप्ठ्यारो भयो। कुनै पनि सचिव केहीमा पनि सही गर्न नमान्ने। बैठक बस्न रुचि नराख्ने। किन यस्तो भयो ? किनभने हाम्रो राजनीतिक वृत्त कहिल्यै पनि पद्धति निर्माणतर्फ अग्रसर भएन। नेपालजस्तो सिस्टम निर्माण हुन नसकेको मुलुकमा व्यक्ति र कानुनबीचको सम्बन्ध सधैं प्रतिस्पर्धी हुन्छ। कानुनको नजरमा जो कोही पनि आनाचारी या सदाचारी हुन सक्छ। कानुन सदैव व्यक्तिप्रति बदलाको भावनाले प्रेरित हुन्छ। नेपालमा नीति र पद्धतिभन्दा कानुनको बोलबाला छ। नागरिकमाथि मुद्दा चलाएर दण्ड दिने अवस्था आउनु राज्यकै लागि सुखद कुरा होइन। यो उपायले त केवल जस्तो कर्म त्यस्तै फलको मात्र सन्देश दिन्छ। तथापि पद्धति निर्माण गर्न नसक्दासम्म यही उपाय नै अपनाइरहनुपर्ने अवस्था छ।"
दक्षिण एसिया क्षेत्रीय जुनियर ब्याडमिन्टन : नेपाल उपविजेता,"काठमाडौं : दक्षिण एसिया क्षेत्रीय जुनियर ब्याडमिन्टन च्याम्पियनसिपअन्तर्गत यू१५ मिक्स टिम इभेन्ट्समा नेपाल उपविजेता बनेको छ। आइतबार भएको फाइनलमा श्रीलंकासँग ३० ले पराजित हुँदै नेपाल उपविजेतामा सीमित बनेको हो। हल्चोकस्थित सशस्त्र प्रहरी बलको कभर्डहलमा भएको च्याम्पियनसिपको यू१५ को उपाधि भिडन्तमा श्रीलंकका सेनुथ सेथमिथा पेरेराले नेपालका सुविन श्रेष्ठलाई २११७, २११७ ले पराजित गरे। यस्तै नेथ्मी रत्नायकेले रिहाना शेरचनलाई २१८, २११३ र केनेथ अरुगोडा र सेनुथ सेथमिथा पेरेराको जोडीले सौर्य महर्जन र सुविन श्रेष्ठको जोडीलाई २१११, २११७ ले पराजित गर्दै उपाधिमा जितेका हुन्। बंगलादेश र भुटानले तेस्रो स्थान हात पारे। यसैगरी यू१७ को मिक्स टिम इभेन्ट्समा श्रीलंकाले बंगलादेशलाई ३२ ले पराजित गर्दै उपाधि उचालेको हो। पहिलो सेट बंगालादेशका एसएसएम सिफात उल्लाहले श्रीलंकाका थिदासा वेरागोडालाई २१९, १३२१, २११८ ले पराजित गरेका थिए। दोस्रो खेलमा श्रीलंकाका रनिथ्मा लियानागेले बंगलादेशका सिन्थिया खानोम प्रियोन्तीलाई २१२, २१४ ले पराजित गर्दै खेललाई ११ को बराबरी गरेका थिए। तेस्रो खेलमा राजोन मिया र एसएसएम सिफात उल्लाहको जोडीले श्रीलंकका हिरूका अलुथ पतबेन्दिगे र थिदासा वेरागोडाको जोडीलाई २११३, २११४ ले पराजित गर्दै खेललाई २१ को अवस्थामा पुर्याएका थिए। चौथो खेलमा श्रीलंकाका रनुमी मनागे र रनिथ्मा लियानागेको जोडीले बंगलादेशका मथेना मधुरजो विश्वास र सिन्थीया कानोम प्रियान्तीको जोडीबाट वाक ओभर पाएपछि खेल २२ को बराबरी भएको थियोे। अन्तिम तथा निर्णायक सेटमा श्रीलंकाका थिदासा वेरागोडा र रनिथ्मा लियानागेको जोडीले बंगालादेशका एसएसएम सिफात उल्लाह र सिन्थी खानोम प्रियोन्तीको जोडीलाई २१११, २३२५, २११० ले पराजित गर्दै श्रीलंकाले उपाधि उचालेको हो। नेपाल र भुटानले तेस्रो स्थान हात पारे।"
प्याजमा कालो बजारी गर्ने पाँच व्यापारीलाई कारबाही,"काठमाडौं : भारतले प्याजको निर्यातमा भन्सार बढाएको भोलिपल्टै नेपाली बजारमा प्याजमा कालो बजारी र चर्को मूल्यवृद्धि भएको देखिएको छ। एक दिनमै प्याजको मूल्य प्रतिकिलो रु २० सम्मले बढेको वाणिज्य आपूर्ति तथा उपभोक्ता संरक्षण विभागको अनुगमनबाट देखिएको छ। भारतले निर्यातमा कर बढाउनु अगावै नेपाल भित्रिसकेको र मौज्दात रहेको प्याजमा चर्को मूल्य वृद्धि भएपछि वाणिज्य विभागले अनुगमन थालेको छ। विभागका महानिर्देशक गजेन्द्रकुमार ठाकुरका अनुसार सोमबार विभागले तीन वटा अनुगमन टोली खटाएर कालीमाटी, बल्खु, एकान्तकुनालगायत प्रमुख तरकारी बजार र खुद्रा पसलमा अनुगमन गरेको छ। भारतले भन्सार बढाएको बहानामा व्यापारीले पहिल्यै आयात गरिसकेको प्याजमासमेत मूल्य बढाएर कालोबजारी गरेपछि अनुगमन गरिएको र केही व्यापारीलाई कारबाहीसमेत भएको उहाँले राससलाई जानकारी दिए। 'प्याजमा कालो बजारी र चर्को मूल्यवृद्धिको सूचना पाउने वित्तिकै विभागले आज दिनभरि तीन वटा टोली परिचालन गरेर बजार मूल्य अनुगमन गरेको छ। तीन वटा व्यापारीलाई जनही २० हजार, दुई वटा व्यापारीलाई जनही ५० हजारका दरले कारबाही गरिएको छ भने चार वटा आयातकर्ता र व्यापारीलाई थप अनुसन्धानका लागि कागजात माग भएको छ', महानिर्देशक ठाकुरले भने। काटीमाटी फलफूल तथा तरकारी बजारमा आइतबार प्रतिकिलो ६० का दरले बिक्री भइरहेको प्याज सोमबार प्रतिकिलो २० सम्म बढेर ८० पुगेको थियो। तर विभागले अनुगमन गरेपछि आज कालीमाटी तरकारी बजारमा प्याजको मूल्य प्रतिकिलो १० ले घटेको उनको भनाइ छ। वाणिज्य विभागले गर्ने नियमित अनुगमन सोमबार प्याजको मूल्य वृद्धिमा केन्द्रित भएर गरिएको थियो। उपत्यकाका विभिन्न २१ स्थानमा भएको अनुगमनमा पाँच वटालाई तत्काल कारबाही, चार वटालाई थप अनुसन्धानका लागि कागजात माग, एउटालाई २४ घण्टाभित्र विभागमा उपस्थित हुन निर्देशन र बाँकीलाई सामान्य निर्देशन दिइएको विभागले जनाएको छ। फरक मूल्य राखेर भ्याटबिल बनाएको तथा आयातकर्ता व्यापारीले अरु खुद्रा व्यापारीलाई कति रकममा बिक्री गरेका छन् भन्नेबारे विभागले विस्तृ अध्ययन गरिरहेको पनि महानिर्देशक ठाकुरले जानकारी दिए। भारतको वित्त मन्त्रालयले शनिबार प्याजको निर्यातमा ४० प्रतिशतसम्म भन्सार कर बढाउने निर्णय गरेको थियो। भारतको आन्तरिक बजारमा प्याजको मूल्य बढेपछि भन्सार कर बढाइएको भारतीय वित्त मन्त्रालयले जनाएको छ। आगामी डिसेम्बर ३१ सम्म यस्तो कर लाग्नेछ। यसअघि भारतले बासमतीबाहेकका चामल निर्यातमा बन्देज लगाएपछि चामलमा पनि कालोबजारी बढेको थियो। वाणिज्य विभागको अनुगमन पछि केही हदसम्म मूल्य वृद्धि नियन्त्रण भएको महानिर्देशक ठाकुरको भनाइ छ।"
आकासे खेतीलाई सोलार सिँचाइ,"चितवन : आकासे पानीको भरमा खेतीगर्ने किसानलाई रोटरी क्लब अफ नारायणघाटले सौर्य ऊर्जामा आधारित सिँचाइ आयोजना सुरु गरेको छ। माडी नगरपालिका४ स्थित अम्रौली र विराचीका कृषकको सुविधाका लागी सोलारबाट चल्ने बोरिङ राख्न लागेको हो। १ करोड ३६ हजार रुपैयाँको लागतमा आयोजना निर्माण गर्न लागिएको हो। माडी नगरपालिका प्रमुख ताराकाजीकुमारी महतो र क्लबका अध्यक्ष भोला लामिछानेले शिलान्यास गरे। लामिछानेले एक वर्षभित्र आयोजना पूरा गरेर समुदायलाई हस्तान्तरण गर्ने बताए। उपभोक्ता लाभान्वित भएर जीवनयापन सहज भए मात्रै हाम्रो अभियान सफल हुने हो, लामिछानेले भने , विपन्न कृषकलाई लक्षित गरेर आयोजना सुरु गरेका हौं। रोटरीको ग्लोबल ग्र्यान्ड बजेटबाट सिँचाइ आयोजना सुरु गरिएको हो। करिब ६६ बिघा जग्गामा सिँचाइ गराउन लागिएको छ। आयोजनाका लागि रोटरी डिस्ट्रिक ११६० अन्तर्गतको आयरल्यान्डका सात क्लबले सहयोग गरेका छन्। मेयर महतोले विपन्न गाउँमा रोटरीको सहकार्यले विपन्न नागरिक लाभान्वित हुने बताइन्। रोटरी क्लब डिस्ट्रिक २५९२ नेपाल भुटानका एसिस्टेन्ट गभर्नर दिनुप बरालले विश्वभरका रोटरीले उठाएको पैसाबाट बनेको ग्लोबल बजेटबाट रोटरीले सामाजिक काम गर्दै आएको बताए। कार्यक्रममा रोटरी क्लब अफ नारायणघाटका संस्थापक अध्यक्ष निरञ्जन प्रधानले स्वार्थभन्दा माथि सेवा भन्ने रोटरीको उद्देश्यलाई आत्मसात् गर्दै नारायणघाट रोटरीले सामाजिक विकासका लागि नेतृत्वदायी भूमिका खेलेको बताए। कार्यक्रममा क्लबका प्रथम उपाध्यक्ष गुणेश्वर महतोले खेतीयोग्य जमिन धेरै भएको तर सिँचाइ नभएको कारण अम्रौलीमा बोरिङ राख्न लागेको बताए।"
चन्द्रगढी विमानस्थल : चराका कारण दिनैपिच्छे जहाज डिले,"झापा : भद्रपुरस्थित चन्द्रगढी विमानस्थलभित्रबाट केही दिन पहिले दिउँसो एक्कासि ठूलो आवाज आयो। जहाज उड्न लाग्दा रनवे (धावनमार्ग) मा चराको हूल बसिदिएकोेले एक्कासि रोकिँदा आवाज आएको थियो। काठमाडौंका लागि उडान भर्न लागेको बुद्ध एयरको फोरके ९५७ नम्बरको एटीआर७२ जहाज रनवेमा रोकिएको थियो। हावाको गतिअनुसार बुद्ध एयरको जहाज विमानस्थलको पूर्वबाट पश्चिमतर्फ उड्न खोज्दा पाइलटले रनवेको पश्चिमतर्फ चरा बसेको देखेका थिए। त्यसपछि पाइलटले जहाज एक्कासि रोक्न खोज्दा ठूलो आवाज आएको चन्द्रगढी नागरिक उड्डयन कार्यालय भद्रपुरका प्रमुख इन्दुराज अधिकारीले बताए। विमानस्थलका कर्मचारीले रनवेबाट चरा उडाएपछि जहाज ३० मिनेट ढिलो (डिले) गरी काठमाडौंका लागि उडेको थियो। अघिल्लो दिन पनि विमानस्थलमा यस्तै घटना घटेको थियो। बुद्ध एयरको फोरके ९५७ नम्बरकै एटीआर७२ जहाज अवतरण (ल्यान्डिङ) गर्दा जहाजको ल्यान्डिङ गियरमा केही ठोक्किएको थियो। पाइलटले ठोक्किएको आवाज महसुस गरे। त्यसपछि सो कुरा पाइलटले विमानस्थललाई तत्काल जानकारी गराए। कर्मचारीले रनवेमा गएर चेकजाँच गर्दा ढुकुर मरेको फेला पारेको चन्द्रगढी नागरिक उड्डयन कार्यालयका प्रमुख अधिकारीले बताए। पश्चिमतर्फ सेनाको ब्यारेकमाथिबाट ल्यान्डिङ गर्ने क्रममा जहाजसँग ढुकुर ठोक्किएको बताउँदै कार्यालय प्रमुख अधिकारीले भने, ढुकुर मरेछ तर जहाजमा भने केही क्षति भएन। पाइलट र एयर ट्राफिक कन्ट्रोलले रनवेमा ढुकुर बसेको नदेख्ने भएकाले जहाजलाई जोगाउनै मुस्किल रनवेमा विशेषगरी काग, परेवा, ढुकुर र सर्पको समस्या ढुकुर ठोक्किएकोले जहाज चेकजाँचका लागि इन्जिनियरको टोली आएका थिए। सो टोलीको जहाजको चेकजाँच गयो, त्यस्तो केही त्रुटि फेला नपरेपछि जहाज यात्रु लिएर काठमाडौं उड्यो, उनले भने। साढे ४ बजे उड्ने जहाज साँझ ८ बजे उडेको थियो। रनवेमा ढुकुर बसिदिँदा जहाजका पाइलट र विमानस्थलका एयर ट्राफिक कन्ट्रोलले पनि देख्दैनन्। ढुकुर सानो हुन्छ, सानो चरा आँखाले नदेख्दा जहाजलाई जोगाउनै मुस्किल भइरहेको छ, उनले भने। रनवेबाट गति लिएर आकाशमा उडिसकेका जहाजमा कुनै पनि समस्या नहोस् भनेर दैनिक बिहान र बेलुका साइरन जडित गाडी रनवेमा घुमाउँदै आएको बताउँदै उनले भने, रनवेमा पहिला जस्तो चराचुरुंगीको समस्या छैन, यसको नियन्त्रणका लागि रनवे आसपासको नालामा उम्रिएको झार जंगल मार्ने काम गरिरहेका छौं। यहाँको रनवेमा विशेषगरी काग, परेवा, ढुकुर, सर्पको समस्या छ। त्यसको निगरानीका लागि बिहान र बेलुका दुई सिफ्ट गरी कर्मचारी खटाएका छौं। अन्य विमानस्थल जस्तो यहाँ चराचुरुंगीको सिकार गरिरहने कर्मचारी भने छैन, उनले भने, छिट्टै प्राधिकरणसँग समन्वय गरी सिकार गरिरहने दुई जना कर्मचारी खटाउनुपर्ने हुन्छ, यसका लागि पहल गरिरहेका छौं। काठमाडौंभद्रपुरकाठमाडौंका लागि यस विमानस्थलबाट दैनिक ८ देखि १० जहाज उड्छन्। बुद्ध एयरको ६, यती र सौर्यका ११ जहाजले दैनिक उडान भरिरहेको प्राधिकरणले जनाएको छ।"
"सेयर बजार १२ अंकले घट्यो, सबै उपसमूहको सूचक नकारात्मक",काठमाडौं : साताको सेयर कारोबार साताको दोस्रो दिन सोमबार नेप्से परिसूचक दोहोरो अंकले घटेको छ। नेप्से परिसूचक १२९३ अंकले घटेर १९९८२८ विन्दुमा पुगेको छ। सेन्सेटिभ इण्डेक्स १५० अंकले घटेर ३८२६२ विन्दुमा अडिएको छ। आज २७२ कम्पनीको ४१ हजार ६३ हजार ८७२ कित्ता सेयर १ अर्ब ४० करोड ८९ लाख १ हजार ६०१ रुपैयाँमा खरिदबिक्री भयो। नेप्से परिसूचक दोहोरो अंकले घटेपनि दुईवटा कम्पनीको मूल्य भने सकारात्मक सर्किट लागेको छ। लक्ष्मी लघुवित्त वित्तीय र कुथेली बुखारी स्माइल हाइडोपावरको सेयर मूल्य १० प्रतिशतले बढेको हो। सेयर कारोबार रकमका आधारमा शिवम् सिमेन्ट शीर्षस्थानमा रह्यो। सो कम्पनीको ८ करोड २ लाख रुपैयाँ बराबरको सेयर कारोबार भयो। यसैगरी आईएमई लाइफ इन्स्योरेन्सको ५ करोड ८३ लाख र सोल्टी होटलको ५ करोड ७८ करोडको सेयर कारोबार भयो। कारोबार आएका १३ वटै उपसमूहको सूचक नकारात्मक देखिएका छन्।
