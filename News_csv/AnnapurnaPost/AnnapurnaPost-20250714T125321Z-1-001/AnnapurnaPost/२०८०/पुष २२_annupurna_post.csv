शीर्षक,विवरण
त्रिवि रेकर्डको अन्तर्य,"नेपालीमा उखान छ, सुतेको मानिसलाई जगाउन सकिन्छ तर सुतेको जस्तै बहाना गर्नेलाई जगाउन सकिँदैन। यही उखानसँग मिल्दोजुल्दो व्यवहार नेपालको सबैभन्दा पुरानो र ठूलो विश्वविद्यालय त्रिभुवन विश्वविद्यालय (त्रिवि)को देखिएको छ। पछिल्लो समय त्रिविमा बेथिति मौलाएको भनेर चौतर्फी आलोचना भइरहेका बखत यसको न्यूनीकरणका लागि कदम चाल्नुपर्नेमा त्रिविको ध्यान भने अर्कैतर्फ मोडिएको देखिन्छ। हालै सम्पन्न त्रिविको ४९औं दीक्षान्त समारोहमा सबैभन्दा धेरै विद्यार्थी दीक्षित गराएर विश्व रेकर्ड कायम गरेको दाबी गरिएको छ। अफिसियल वल्र्ड रेकर्ड नामक संस्थाले त्रिविलाई विश्व रेकर्डको प्रमाणपत्र प्रदान गरेको जनाइएको छ। त्यही प्रमाणपत्रका आधारमा गिनिज बुक अफ वल्र्ड रेकर्डमा समेत दाबी गर्ने त्रिविका अधिकारीहरूले जनाएका छन्। तर, त्रिविको निमन्त्रणामा आएको अफिसियल वल्र्ड रेकर्ड नामक संस्थाको आधिकारिकतामा भने धेरैले शंका व्यक्त गरेका छन्। यसअघि कतै नामसमेत नसुनिएको उक्त संस्थाले प्रदान गरेको प्रमाणपत्रलाई आधार बनाएर त्रिविले कतै आफ्ना कमजोरी ढाकछोप गर्ने तिकडम त रचेको होइन ? आशंका उब्जिएको छ। दीक्षान्तमा त्रिवि धेरै विद्यार्थी अध्ययन गर्ने र दीक्षित हुने विश्वविद्यालयका रूपमा विश्व कीर्तिमान कायम गरेको बताइएको हो। त्रिविले ५ अध्ययन संस्थान र ४ संकायका आंगिक र सम्बन्धन प्राप्त क्याम्पसबाट पढाइ पूरा गरेका ७३ हजार ७ सय ४९ विद्यार्थीलाई दीक्षित गरेको जनाएको हो। दीक्षान्त समारोहमा करिब १२ हजार ४ सय १५ विद्यार्थी दीक्षित भएका छन्। यसैबीच अफिसियल वल्र्ड रेकर्ड नामक युरोपियन गैरसरकारी संस्थाले २६ हजारभन्दा बढी मानिसको भौतिक उपस्थितिमा दीक्षान्त समारोह सम्पन्न गरेको भन्दै त्रिविलाई विश्व रेकर्डको प्रमाणपत्र प्रदान गरेको छ। गत वर्षहरूमा पनि त्रिविले ६० देखि ७० हजारको हाराहारीमा वार्षिक रूपमा विद्यार्थी दीक्षित गर्दै आएको थियो। जब कि यसै वर्ष टाइम्स हायर एजुकेसनले सार्वजिक गरेको विश्वभरका विश्वविद्यालयको वरीयतामा त्रिविको स्थान खस्किएर १२ सयदेखि १५ सयको सूचीमा परेको थियो। विश्व वरीयतामा पाँच वर्षयता ८ सयदेखि १ हजारभित्रको सूचीमा पर्दै आएको त्रिविको वरीयता अहिले कमजोर बनेको हो। त्रिवि भने यसलाई मान्न तयार देखिएन। विभिन्न वहाना बनाएर अब्बल रहेको भन्दै विज्ञप्तिसमेत जारी गरेको थियो। त्रिविले कमजोरी स्वीकार्न नसके पनि यसलाई पुष्टि गर्ने आधार भने त्रिविसँग देखिँदैन। विगत वर्षहरूमा भन्दा त्रिविको स्तर दिन प्रतिदिन खस्किने क्रममा छ। नियमित पठनपाठन हुन नसक्नु, समयमै परीक्षा सञ्चालन तथा नतिजा प्रकाशित गर्न नसक्नु, अनुसन्धानात्मक क्रियाकलापमा ध्यान दिन नसक्नु, दक्ष एवं प्राविधिक जनशक्तिको उत्पादन गर्न नसक्नुका कारण यसप्रति विद्यार्थीको आकर्षण घट्दै गएको देखिन्छ। आर्थिक सर्वेक्षण २०७९८० अनुसार देशभर सञ्चालित विभिन्न ११ विश्वविद्यालय र अन्तर्गतका क्याम्पसमा ६ लाख ८७ हजार ४ सय १ जना विद्यार्थी अध्ययनरत रहेको जनाइएको छ। यसमध्ये त्रिवि र अन्य विश्वविद्यालयमा अध्ययनरत विद्यार्थी संख्याको अनुपात क्रमशः ७८२ र २१८ प्रतिशत रहेको बताइएको छ। सबैभन्दा बढी विद्यार्थी भएको भनिएको त्रिविमा पछिल्लो समय विद्यार्थीको संख्या घट्दै गएको छ। विश्वविद्यालयमा विद्यार्थी भर्ना भए पनि उनीहरूले पठनपाठनलाई निरन्तरता नदिएको पाइएको छ। यता त्रिविलाई भने आफ्ना विद्यार्थी कहाँ गए, के गर्दैछन् ? अत्तोपत्तो छैन। राजनीतिक हस्तक्षेप र भागबन्डाको खेलले त्रिवि राजनीतिक दलहरूको क्रीडा स्थल बनेको छ। उपकुलपति, रेक्टर, रजिस्ट्रार, क्याम्पस प्रमुख, विभागीय प्रमुखजस्ता नेतृत्वदायी पदहरूमा नियुक्ति गर्दा कार्यकुशलता र विज्ञतालाई भन्दा राजनीतिक आस्थालाई पहिलो प्राथमिकता दिएको पाइन्छ। यसको पछिल्लो उदाहरण त्रिवि उपकुलपतिविहीन हुनुलाई लिन सकिन्छ। यसकारण त्रिविका आर्थिक, प्रशासनिक र शैक्षिक कार्यक्रमहरू संकटमा पर्न सक्ने भन्दै चिन्तासमेत व्यक्त गरिएको छ। त्रिविमा पूर्णकालीन उपकुलपति नियुक्ति हुन नसक्नुको एउटा मात्र कारण राजनीतिक भागबन्डा भएको जानकारहरू बताउँछन्। हाल त्रिविमा करिब ४ लाखभन्दा बढी विद्यार्थी अध्ययनरत छन्। पछिल्लो समय त्रिवि बेरोजगार उत्पादन गर्ने कारखाना जस्तै बनेको छ। आफू कमजोर रहेको क्षेत्रमा आवश्यक सुधारका लागि नीति तथा कार्यक्रमहरूको तर्जुमा गरी अगाडि बढ्न तयार हुनुपर्ने देखिन्छ। यसका लागि त्रिविलाई सर्वप्रथम राजनैतिक हस्तक्षेपबाट टाढा राख्नु आवश्यक छ। त्रिविलाई राजनीतीकरणको चंगुलबाट निकालेर अनुसन्धान, सिर्जनशीलता, जीवनोपयोगी शिक्षासँग सम्बन्धित पक्षमा ध्यान दिन आवश्यक छ। त्रिविका उच्च पदहरूमा दलीय भागबन्डामा नभई खुला प्रतिस्पर्धाबाट सक्षम र प्रतिभाशाली व्यक्तित्वलाई जिम्मेवारी दिनुपर्ने हुन्छ। विश्वविद्यालयले मुलुकको समग्र विकासका लागि दक्ष जनशक्तिको उत्पादन गर्न सक्नुपर्छ। जसले कुनै समस्याको विश्लेषण गर्ने, तर्क गर्ने, प्रस्तुत गर्ने र समाधान खोज्ने सामथ्र्य राखेको हुन्छ। अनि मात्र त्रिविको छवि मुलुक भित्रमात्र नभई अन्तर्राष्ट्रिय जगत्मा समेत सकारात्मक देखिनेछ। यसका लागि त्रिविले विगतका कमजोरीहरूलाई सच्याउँदै अगाडि बढ्नुपर्ने आवश्यकता देखिएको छ।"
हिंसामा सामाजिक मनोविज्ञान,"सृष्टिको रथ धान्ने अर्को पांग्रोलाई हेर्ने दृष्टिकोण समान छ ? अर्थात् नारीलाई हामीले गर्ने व्यवहार समान छ त ? पहुँच र अवसर समान छन् ? हामीले गर्ने माया, ममता र सद्भावसमान छ ? कानुनमा मात्र समानता आएर व्यवहारमा समानता आउला त ? चर्काचर्का भाषण र तारे होटलका महँगा कार्यक्रमहरूले नारीको जीवनस्तरमाथि उकास्न सक्ला त ? नाम मात्रको समावेशीकरणले नारीलाई सशक्त बनाउन सक्ला ? आज एकपछि अर्को प्रश्न थपिने क्रम जारी छ। माथिका प्रश्नको उत्तर लेखेर समाधान हुने विषय होइनन्। यी त हाम्रा दैनिकीमा गरिने समान व्यवहार र नारीलाई हेरिने समान दृष्टिकोणले मात्र समाधान गर्न सक्छन्। पुरुषले भन्दा बढी चुनौती, समस्या, पीडा र दुःख भोग्न, समाधान गर्न, जुध्न सक्ने सक्षम नारीले आफैंलाई किन कमजोर देख्छ ? आफ्नो गर्भको भ्रुण छोरी छ भन्ने थाहा पाएपछि गर्भपतन किन गराउँछ ? भर्खर बाबाआमा बनेका दम्पतीलाई छोरी पाएका रहेछन् भने बधाई दिनसमेत अनकनाउने गर्छौं किन ? दोस्रो दर्जाको नागरिक मान्ने मूलजरो भनेको सदियौंदेखि मनपरी ढंगले चलिआएको पितृसत्ता नै हो। खुट्टा भए जुत्ता कतिकति, मर्दका १० वटी, श्रीमती भनेका रतिक्रियाका खेलौना हुन् भन्नेजस्ता आपराधिक भनाइ, गराइ र भोगाइले नारीमाथि शारीरिक रूपमा मात्र नभई मानसिक एवं भावनात्मक रूपमा समेत बलात्कार गरिरहे। आज सतीप्रथा त छैन तर समाजको नारीलाई हेर्ने दृष्टिकोणमा खासै परिवर्तन आउन सकेको छैन। समयअनुसार सूचना प्रविधिमा भएको विकाससँगै अझ बढी नारी हिंसाका स्वरूप फेरिएका छन्। हिंसाका प्रकार झन् विस्तार भएका छन्। पीडित झन् पीडामा पर्ने र पीडकलाई समाजको भाले बनाएर सामाजिक सम्मान दिने दृष्टिकोणमा परिवर्तन आएको छैन। जबसम्म मानसिकता परिवर्तन हुँदैन, जबसम्म हाम्रो दृष्टिकोणमा नारीलाई हेर्ने सकारात्मक दृष्टिकोण हुँदैन, तबसम्म जस्तासुकै अभियान चलाए तापनि हिंसा न्यूनीकरणले गति लिँदैन। आत्मनिर्भरताले नारी हिंसा न्यूनीकरणमा त प्रत्यक्ष रूपमा सहयोग गरेको छ तर पारिवारिक माया, ममता, दम्पतीको सम्बन्धमा बिखण्डनसमेत ल्याएको छ। आज नारी विभिन्न काममा रोजगारी, व्यापार, व्यवसायलगायतका काम गरेर आफ्नो खुट्टामा उभिने क्रम बढ्दो छ। यो सँगै तिनै नारीको पतिसँग डिभोर्स गर्ने क्रम पनि बढ्दो छ। यसो हुनुको प्रमुख कारण भनेको नारीलाई आफ्नो श्रीमान्ले हेर्ने दृष्टिकोणको खराबी हो। पितृसत्ताले सधैं भाले बन्न सिकाएको लोग्नेले श्रीमती जतिसुकै सक्षम भए पनि, आफूभन्दा ठूलो पदमा जागिर खाए पनि, आफूलेभन्दा बढी मान, सम्मान, प्रतिष्ठा, इज्जतको हकदार भए तापनि उसको लोग्नेको दृष्टिमा ऊ केवल हाउस वाइफ मात्र हो। घरको सरसफाइ गर्ने अनि छोराछोरी जन्माउने, हुर्काउने मात्र हो। लोग्नेलाई जुनसुकै बेला सम्भोग गर्न मन लाग्नासाथ तुरुन्तै तयार भइहाल्नु पर्नेभन्दा बढी देख्ने हिम्मत गर्दैन उसले श्रीमतीलाई। अनि सक्षम नारीले यस्ता हर्कतका लोग्नेसँग डिभोर्स नगरेर के गरून् त ? साथीका दम्पती दुवै सरकारी जागिरे छन्। दुवै जना सेकेन्ड कलास अफिसर। श्रीमती अफिस सकेर घरमा आएलगत्तै घरधन्दा थाल्छिन् भने उनका श्रीमान् अफिसको कामबाहेक केही छुँदैनन्। रातभरि श्रीमतीको मोबाइल लिएर सोसल मिडिया चेक गर्दा रहेछन्। अनि कसकसलाई किन ह्याप्पी वर्थ डे लेखेको, फल्नोसँग हेलो, हाय किन गरेको भनेर रातभर किचकिच गर्दा रहेछन्। उनीहरूका दुइटा छोरा छन्। सम्पत्तिको नाममा भएको घर श्रीमतीको नाममा रहेछ। श्रीमान्ले छोरालाई मम्मीले अर्को बिहे गरी भने त्यो घर तिमीहरूले पाउँदैनौं भन्दै ब्लाक मेलिङ गरेर घर छोराहरूको नाममा पास गर्न लगाए छन्। केही महिनापछि थाहा भयो। उनका श्रीमान्ले उपत्यकाबाहिर अर्की श्रीमती राखेका रहेछन्। त्यो श्रीमतीसँग बस्न थालेपछि, अरूले थाहा पाएपछि जेठी श्रीमतीको नाममा भएको घरमा आउनजान अप्ठ्यारो लाग्ने भएकाले छोराहरूको नाममा पास गर्न लगाए छन्। अहिले ती दम्पतीको डिभोर्स भयो। माथिको घटना तप्रतिनिधि मात्र हो। यस्ता किसिमका धेरै पीडा आत्मनिर्भर नारीले भोग्नुपरेका छन्। कामकाजी नारीले भान्छाकोठामा श्रीमान्को सहयोग पाउनुको सट्टा उल्टै आफूलाई श्रीमतीले समय कम दिइ भन्ने आरोप लगाउँदै अन्य नारीसँग अनैतिक क्रियाकलापमा लागेका घटना प्रसस्तै छन्। श्रीमती र छोराछोरीको अगाडि घरको काम गर्न लाज लाग्ने तर उनीहरूकै आँखा अगाडि घरेलु कामदार नारीमाथि यौनहिंसा गर्दा आफूलाई मर्द मान्नेहरूको संख्या धेरै छ समाजमा। बर्सेनि ठूलाठूला तारे होटलहरूमा लैंगिक हिंसाविरुद्धका जस्तासुकै अभियान सञ्चालन गरे पनि जबसम्म पितृसत्ताले सिकाएको भाले संस्कार र प्रवृत्तिमा सुधार आउँदैन, तबसम्म हिंसाको हाँगाबिगा पलाइरहन्छ। यहाँ त जताततै रित्तो आनेमा हात पुछेर मर्द अनि ठालु हुनेहरूको पछाडि नै दौडिरहेको छ हाम्रो दृष्टिकोण। जब मानसिकता नै खराब हुन्छ, हाम्रो हेराइ नै कमजोर हुन्छ तबसम्म समग्र नारीलाई गर्ने व्यवहार सभ्य बन्न सक्दैन। दृष्टिकोण भनेको हरेक व्यक्तिले गर्ने व्यवहारको मुहान हो। यो सफा भयो भने मात्र समतामूलक समाजको निर्माण हुन्छ। यसका लागि हरेकले आफ्नो दृष्टिकोण परिवर्तन गर्न सक्नुपर्छ। आज पनि नारीलाई पुरुषले मात्र होइन, हामी नारीले समेत हिंसा गर्छौं। हामी बाबाको गल्ती देख्दैनौं, आमाको देख्छौं। दाजुभाइले जे गरे पनि ठीक अनि भाउजूबुहारीले राम्रो गर्दा बेठीक हुन्छ। छोरोले जे गरे ठीक छोरीले राम्रो गर्दा पनि बेठीक देख्ने मानसिकता र दृष्टिकोणमा परिवर्तनको खाँचो छ। समग्रमा, हिंसा सामाजिक अपराध हो। सभ्य समाज निर्माणको बाधक हो। जबसम्म हरेक व्यक्तिले राम्रो कामकुरालाई राम्रो भन्ने र नराम्रो कामकुरालाई नराम्रो भन्ने क्षमताको वकालत गर्दैन, तबसम्म हिंसा न्यूनीकरण गर्न सहजता आउँदैन। हिंसा सहने होइन कहने गर्नुपर्छ। ससाना हिंसा गर्दा पीडित चुप्प लागेर बस्यौं भने तिनै पीडकले झन् ठूलो हिंसा गर्न थाल्छन्। अब हिंसाविरुद्धमा शून्य सहनशीलता हरेक घरबाट सुरु गर्नुपर्छ। सृष्टिका आधा हिस्सेदार नारीलाई हेर्ने सामाजिक दृष्टिकोण सकारात्मक बनाउन जरुरी छ।"
"नेप्से परिसूचक २६ अंकले घट्यो, ५ अर्बमाथिको सेयर कारोबार","काठमाडौं : साताको पहिलो कारोबार दिन आइतबार नेप्से परिसूचक दोहोरो अंकले घटेर बन्द भएको छ। नेप्से परिसूचक २६३६ अंकले घटेर २०२२९२ विन्दुमा कायम भएको छ। सेन्सेटिभ इण्डेक्स ६१६ अंकले घटेको छ। यसदिन ३०४ कम्पनीको सेयर कारोबार भएको छ। ती कम्पनीका १ करोड ५२ लाख ६८ हजार ३९९ कित्ता सेयर ५ अर्ब २४ करोड १४ लाख ८ हजार ३७९ रुपैयाँमा खरिदबिक्री भए। दोहोरो अंकले घटेको बजारमा तीन कम्पनीको मूल्य भने सकारात्मक सर्किट लेभलमा कारोबार भयो। तेह्मथुम पावरको १०, मुक्तिनाथ कृषिको ९९९ र नेपाल वेयरहासको ९९८ प्रतिशतले सेयर बढेको हो। यसैगरी धवलागिरी लघुवित्त वित्तीयको ९९६ र सिंगटी हाइड्रोपावरको ९९६ प्रतिशतले मूल्य घट्यो। यसदिन मानुषी लघुवित्त वित्तीयका लगानीकर्ताले भने गुमाए।सो कम्पनीको ६६९ प्रतिशतले सेयर घट्यो। कारोबार रकमका आधारमा सोनापुर शीर्षस्थानमा रह्यो। सो कम्पनीको २८ करोड मूल्य बराबरको सेयर कारोबार भयो। हाथवे इन्भेष्टमेन्ट नेपालको १९ करोडको कारोबार हुँदा माउन्टेन इनर्जीको १५ करोडको सेयर कारोबार भयो। आज १२ उपसमूहको सूचक नकारात्मक देखिदा हाइड्रोपावरको सूचक मात्रै सकारात्मक देखिएको हो। हाइड्रोपावरको १०३ प्रतिशतले मूल्य बढ्यो। यसदिन १५९ कम्पनीको मूल्य घट्दा ८१ वटाको मात्रै बढ्यो। ६ कम्पनीको मूल्य स्थिर रह्यो।"
पुनर्बिमा र निर्जीवन बिमा कम्पनीको लगानी विविधीकरण,"काठमाडौं : लगानी गर्नुअघि पुँजीबजारमा सूचीकृत कम्पनीको विस्तृतमा जानेर गरेको लगानीले उचित प्रतिफल दिने सेयरका विश्लेषकहरू बताउँछन्। यसैले पनि सूचीकृत सबै समूह तथा उपसमूहमा रहेका कम्पनीको स्थितिबारे बुझ्न त्यसले कस्ता क्षेत्रमा लगानी गरेर भोलि कतिसम्म प्रतिफल दिन सक्छ भनेर आकलन गर्न सकिन्छ। यति मात्रै होइन लगानी जोखिमयुक्त क्षेत्रमा गरेको छ वा सुरक्षित क्षेत्रमा गरेको छ भनेर सेयर खरिदबिक्रीमा समेत सजग गराउँछ। यसैले यहाँ पुनर्बिमा कम्पनी र निर्जीवन बिमा कम्पनीको लगानीलाई केन्द्रित गरिएको छ। नेपालमा दुई पुनर्बिमा कम्पनी सञ्चालनमा छन्। पहिलो नेपाल रिइन्स्योरेन्स कम्पनीको गत साताको अन्तिम कारोबार दिनप्रति सेयर मूल्य ६ सय ६३ रुपैयाँ हाराहारीमा थियो। सो कम्पनीले विभिन्न क्षेत्रमा २० अर्ब २६ करोड ६० लाख २९ हजार रुपैयाँ बराबरको लगानी रहेको छ। यो लगानी आर्थिक वर्ष २०८०,८१ को पहिलो त्रैमासिकको हो। यसैगरी, पछिल्लोपटक प्रिमियममा प्राथमिक सेयर (आईपीओ) जारी गरेको नयाँ पुनर्बिमा कम्पनी हिमालयन रिइन्स्योरेन्सले पनि विस्तारै लगानीको दायरा बढाउँदै छ। चालु आवको असोजसम्ममा उक्त कम्पनीले विभिन्न क्षेत्रमा कुल १० अर्ब १३ करोड ८ लाख ७६ हजार रुपैयाँ लगानी गरेको छ। आर्थिक वर्ष २०८०८१ को पहिलो त्रैमासिक वित्तीय प्रतिवेदनअनुसार नेपाल बिमा प्राधिकरणले पुनर्बिमकको लगानी निर्देशन२०७९ अनुसार गर्न सीमा तोकिदिएको छ। सोही आधारमा रहेर पुनर्बिमा कम्पनीले न्यूनतमदेखि अधिकतम लगानीको दायरा बढाउन पाउँछन्। पुनर्बिमा कम्पनीहरूले नेपाल सरकार, प्रदेश र स्थानीय सरकार वा नेपाल राष्ट्र बैंकको बचतपत्र वा ऋणपत्रमा न्यूनतम २० प्रतिशतसम्म लगानी गर्न पाउने व्यवस्था छ। सोहीअनुसार यसमा सञ्चालनमा रहेका नेपाल पुनर्बिमा कम्पनीले ३० करोड लगानी गरेको छ भने हिमालयन रिले भने सो अवधिसम्म कुनै पनि लगानी गरेको छैन। यस्ता सरकारी ऋणपत्रको लगानीलाई सुरक्षित मानिन्छ। अझ बिमा कम्पनीहरूले बढी सुरक्षित ठान्ने बैंक तथा वित्तीय संस्थाको मुद्दती निक्षेपमा बढी आकर्षण छ। यसमध्ये पनि वाणिज्य बैंकमा बढी राखिएको छ। हुन पनि प्राधिकरणले मुद्दती निक्षेपको लगानीमा न्यूनतम ३० प्रतिशतसम्म अनिवार्य गरेको छ तर अधिकतम नतोकेकाले यसमा अधिक आकर्षण छ। दुवै पुनर्बिमा कम्पनीबाट वाणिज्य बैंकमा कुल २३ अर्ब २२ करोड ६२ लाख रुपैयाँ रकम मुद्दती निक्षेपमा जोखिम कम हुने र निश्चित रूपमा निक्षेपबापतको ब्याज नियमित आम्दानी हुने भएकाले यसमा ढुक्कले लगानी गरेको देखिन्छ। तर, उक्त पुनर्बिमा कम्पनीहरूले पूर्वाधार बैंकको मुद्दती निक्षेपमा समेत लगानी गरेका छन्। यससँगै बिमा कम्पनीहरूले विकास बैंक तथा वित्तीय संस्थाको मुद्दती निक्षेपमा अधिकतम १० प्रतिशतसम्म लगानी गर्न पाउने व्यवस्था छ। यसमा नेपाल पुनर्बिमाले २ अर्ब २ करोड हाराहारीमा मुद्दतीमा लगानी गरेको छ भने हिमालयन रिको हालसम्म छैन। यसबाहेक ग वर्गको वित्तीय संस्थाको मुद्दती निक्षेपमा पनि अधिकतम ५ प्रतिशतसम्म लगानी गर्न पाइन्छ। तर, यसमा दुवै पुनर्बिमा कम्पनीले गरेका छैनन्। तथ्यांक हेर्दा बिमा कम्पनीहरूले मुद्दती निक्षेपको लगानीलाई सुरक्षित ठानेर अधिकतम सीमासम्मको लगानी गरेका छन्। कम्पनीहरूले घरजग्गामा बढीमा १० प्रतिशतसम्म मात्रै लगानी गर्न पाउँछन्। तर, यो क्षेत्र बढी जोखिमयुक्त भएकाले दुवै पुनर्बिमा कम्पनीले लगानी गरेका छैनन्। यस्तै, पुनर्बिमा कम्पनीहरूले आफ्नो लगानीको अधिकतम १० प्रतिशतसम्म सूचीकृत पब्लिक लि कम्पनीको साधारण सेयर (आईपीओ)मा गर्न पाइने व्यवस्था छ। यसमा नेपाल पुनर्बिमाले ५८करोड ८९ लाख रुपैयाँ र हिमालयन रिले ६ करोड २० लाख रुपैयाँ लगानी गरेका छन्। यस्तै, कम्पनीहरूले वाणिज्य बैंक, विकास बैंक र वित्त कम्पनीको अग्राधिकार सेयर, बन्ड, डिबेञ्चर र ऋणपत्रमा अधिकतम २० प्रतिशतसम्म लगानी गर्न सक्छन्। यसमा नेपाल पुनर्बिमाले १ अर्ब ८७ करोड ८२ लाख र हिमालयन रिले १ अर्ब ३९ करोड १९ लाख लगानी गरेका छन्। यसैगरी यी कम्पनीले सूचीकृत पब्लिक कम्पनीको बन्ड, डिबेञ्चर र ऋणपत्रमा बढीमा २० प्रतिशतसम्म लगानी गर्न पाउछन्। तर, यसमा दुवै कम्पनीले लगानीमा चासो देखाएका छैनन्। यससँगै, यी दुई कम्पनीहरूले कृषि उत्पादन तथा वितरण, शीतभण्डार गृह, पर्यटन उद्योग, जलविद्युत्, सौर्य ऊर्जा, विकरण ऊर्जा परियोजना, केवलकार, सडक, विद्युत् प्रसारणलाइन, शिक्षा र स्वास्थ्य क्षेत्रमा अधिकतम १० प्रतिशतसम्म लगानी गर्नपाउने वयवस्था भए पनि खासै चासो देखाएका छैनन्। बरु नागरिक लगानी कोष र म्युचुअल फन्डमा बढीमा ५ प्रतिशतसम्म लगानी गर्न पाउने व्यवस्थामा भने आकर्षित भएका छन्। यसमा नेपाल पुनर्बिमाले ५ करोड ९ लाख रुपैयाँ र हिमालयन रिले ४ करोड रुपैयाँ बराबरको लगानी गरेको बिमा प्राधिकरणको तथ्यांकमा उल्लेख छ। तर, इन्भेस्टमेन्ट कम्पनीहरूको सेयरमा पनि अधिकतम ५ प्रतिशतसम्म किन्न पाइने अधिकार भए पनि दुवै कम्पनीले चासो दिएका छैनन्। तथापि यी अन्य संस्थापक सेयरमा भने नेपाल पुनर्बिमाले १० करोड २६ लाख रुपैयाँ र हिमालयन रिले २२ करोड ५० लाख रुपैयाँ लगानी गरेको छ। यससँगै सूचीकृत नभएको अन्य पब्लिक कम्पनीको सेयरमा नेपाल पुनर्बिमाले ५० करोड ३६ लाख रुपैयाँ लगानी गरेको छ भने हिमालयन रिले हालसम्म गरेको छैन। निर्जीवन बिमा कम्पनीको कुल लगानी साढे ६० अर्ब, साढे ४८ अर्ब मुद्दती निक्षेपमा आर्थिक वर्ष २०८०८१ को पहिलो त्रैमासिक वित्तीय प्रतिवेदनअनुसार सञ्चालनमा रहेका १४ निर्जीवन बिमा कम्पनीहरूको सबै क्षेत्रमा कुल ६० अर्ब ५१ करोड ३४ लाख ३४ हजार रुपैयाँ बराबरको पुँजी लगानीमा रहेको नेपाल बिमा प्राधिकरणले बताएको छ। यो हाल सञ्चालनमा रहेका १४ निर्जीवन कम्पनीहरू नेपाल इन्स्योरेन्स, द ओरियन्टल, राष्ट्रिय बिमा, नेसनल, नेको, प्रभु, शिखर, एनएलजी, हिमालयन एभरेस्ट, सानिमा जीआईसी, सिद्धार्थ प्रिमियर, सगरमाथा लुम्बिनी, आईजीआई प्रुडेन्सियल र युनाइटेड अजोड निर्जीवन बिमा कम्पनीहरू हुन्। उक्त कम्पनीहरूको मूल लगानीमध्ये सबैभन्दा बढी बैंक तथा वित्तीय संस्थाको मुद्दती निक्षेपमा लगानी रहेको छ। किनभने उक्त लगानीमा जोखिम नहुने भएकाले आकर्षण भएको बताइन्छ। सबै कम्पनीबाट वाणिज्य बैंक र पूर्वाधार विकास बैंकमा कुल ४२ अर्ब १७ करोड ९ लाख रुपैयाँ रकम मुद्दती निक्षेपमा लगानीमा छ। यस्तै, विकास बैंकमा पनि निर्जीवन बिमा कम्पनीहरूले ५ अर्ब ३६ करोड २० लाख र वित्त कम्पनीहरूमा १ अर्ब ४ करोड ९५ लाख रुपैयाँबराबर मुद्दती निक्षेपमा लगानी गरेका छन्। नेपाल बिमा प्राधिकरणले निर्जीवन बिमकको लगानी निर्देशन२०७९ अनुसार गर्न सीमा तोकिदिएको छ। जसअनुरूप वाणिज्य र पूर्वाधारको मुद्दती निक्षेपको लगानी न्यूनतम ३० प्रतिशत, विकास बैंकमा बढीमा १० प्रतिशत र वित्त कम्पनीमा बढीमा ५ प्रतिशत लगानी गर्न पाइने व्यवस्था छ। यस्तै, निर्जीवज बिमा कम्पनीहरूले नेपाल सरकार, प्रदेश र स्थानीय सरकार वा नेपाल राष्ट्र बैंकको वचतपत्र वा ऋणपत्रमा न्यूनतम २० प्रतिशतसम्म लगानी गर्न पाउने व्यवस्था छ। सोहीअनुसार यसमा सञ्चालनमा रहेका १४ निर्जीवन बिमा कम्पनीमध्ये ८ वटाले मात्रै लगानी गरेका छन्। जसमा दि ओरियन्टलले ७ करोड, नेसनल इन्स्योरेन्सले १२ करोड ९५ लाख, प्रभुले ५० लाख, सिद्धार्थले ५० लाख, सगरमाथा लुम्बिनीले ६५ लाख र आईजीआई प्रुडेन्सियलले ४२ लाख ५० हजार लगानी गरेका छन्। यसबाहेकका आधादर्जन कम्पनीले भने सरकारी ऋणपत्रमा लगानी गरेका छैनन्। यस्तै निर्जीवन बिमा कम्पनीहरूले घरजग्गामा बढीमा १० प्रतिशतसम्म मात्रै लगानी गर्न पाउने भए पनि हालसम्म यसमा सबैकको विकर्षण देखिन्छ। तर, यो क्षेत्र बढी जोखिमयुक्त भएकाले कम्पनीहरू लगानी गर्न हच्किएको अनुमान गरिन्छ। यस्तै, कम्पनीहरूले आफ्नो लगानीको अधिकतम १० प्रतिशतसम्म सूचीकृत पब्लिक लि कम्पनीको साधारण सेयर(आईपीओ)मा गर्न पाईने व्यवस्था छ। यसमा पनि कम्पनीहरूले भरपुर लगानी गरेका छन्। यद्यपि चालु आवको असोजसम्ममा १२ कम्पनीले यसमा कुल ३ अर्ब १६ करोड ३४ लाख लगानी गरी रहँदा लि ओरिएन्टल र नेसनल इन्स्योरेन्सले भने गरेका छैनन्। यसैगरी बिमा कम्पनीले सूचीकृत पब्लिक कम्पनीको बन्ड, डिबेञ्चर र ऋणपत्रमा बढीमा २० प्रतिशतसम्म लगानी गर्न पाउँछन्। यस्तो लगानीमा ८ कम्पनीबाट मात्रै कुल २ अर्ब ७५ करोड ४४ लाख रुपैयाँ लगानी गरेका छन्। यता निर्जीवन बिमा कम्पनीहरूले कृषि उत्पादन तथा वितरण, शीतभण्डार गृह, पर्यटन उद्योग, जलविद्युत्, सौर्य ऊर्जा, विकरण ऊर्जा परियोजना, केबलकार, सडक, विद्युत् प्रसारणलाइन, शिक्षा र स्वास्थ्य क्षेत्रमा अधिकतम १० प्रतिशतसम्म लगानी गर्न पाउने वयवस्था भए पनि खासै उत्साहित देखिँदैनन्। सो क्षेत्रमा प्रभु इन्स्योरेन्स, शिखर, सगरमाथा लुम्बिनी र आईजीआई प्रुडेन्सियल इन्स्योरेन्सबाट कुल ४१ करोड ७५ लाख १ हजार रुपैयाँ मात्रै लगानी भएको छ। बाँकी कम्पनीको रोजाइमा यस्ता उत्पादनमूलक क्षेत्र परेको छैन। जुनसुकै बिमा कम्पनीहरूले पनि आफ्नो पुँजीलाई लगानी गर्दा जोखिम रहित क्षेत्र रोज्नु स्वाभाविक हो। यसो हुँदा कम्पनी दीर्घकालीन रूपमा सेफ जोनमा बस्छ। यद्यपि कम्पनीहरूले लगानीको विविधीकरण गर्दा भने जोखिम बाँडिने भएकाले यसमा ध्यान दिन सुझाव दिन्छन्, नेपाल बिमा प्राधिकरणका कानुन शाखा प्रमुख शाम्भुराज लामिछाने। उनकाअनुसार वास्तवमा कम्पनीले लगानी एउटै क्षेत्रमा मात्रै बढी केन्द्रित भएर गर्न हुँदैन। लगानी विविधीकरण गर्दा एउटै बास्केटमा धेरै हाल्नु हुँदैन। लगानी तोकिएका विभिन्न क्षेत्रमा बाँड्नुपर्छ। साथै लगानी गरेको क्षेत्र पनि कत्तिको उचित छ भनेर लगानीकर्ताले हेर्दा भविष्यलाई राम्रै हुन्छ, लामिछानेले अन्नपूर्णसँग भने, यदि कमपनीले सरकारको बचतपत्रमा गरेको लगानी सतप्रतिशत सुरक्षित हुन्छ। यस्तै, बैंक तथा वित्तीय संस्थामा मुद्दती निक्षेपमा लगानीका रूपमा राखेको छ भने पनि सतप्रतिशत सुरक्षित भयो। तर, रियल स्टेट (घरजग्गामा) पनि लगानी गरेका छन् यो भने अल जोखिमयुक्त मानिन्छ। अहिले बिमा प्राधिकरणले हवाई जस्ता सेवा क्षेत्रमा पनि लगानी गर्न दिएको छ। तर, यो क्षेत्रमा गरेको लगानी पनि अलि जोखिम नै ठानिन्छ। यसर्थ उनले आम लगानीकर्तालाई सुझाव दिदै भने, पुँजी बजारका लगानीकर्ताले बिमा कम्नीको सेयर खरिदबिक्री गर्नुअघि उक्त कम्पनीको लगानी कत्तिको सुरक्षित क्षेत्रमा छ भनेर हेर्न जरुरी छ। जसलाई यी तथ्यांकले पनि मद्दत पुर्याउँछ।"
मधेश प्रदेशमा गैरकानुनी रकमान्तर प्रकरण : अर्थमन्त्री र पर्यटनमन्त्रीसँग सोधपुछ गरिने,"जनकपुरधाम : मधेश प्रदेशको अर्थ मन्त्रालयबाट गैरकानुनी रुपमा गरिएको रकमान्तरका विषयमा सोधपुछ गर्नका लागि विशेष संसदीय छानविन समितिले मधेश प्रदेशका अर्थमन्त्री सञ्जयकुमार यादव र उद्योग, वाणिज्य तथा पर्यटनमन्त्री सुनिता यादवलाई समितिमा बोलाएको छ। अर्थमन्त्री र पर्यटनमन्त्रीलाई रकमान्तरका विषयमा मन्त्रालयसँग सम्बन्धित कुरा सोध्नु पर्ने भएकोले आइतबार समितिको बैठकमा उपस्थित हुन भनेका छौं, विशेष संसदीय छानविन समितिका संयोजक उपेन्द्र महतोले अन्नपूर्णलाई जानकारी दिए। आर्थिक वर्ष २०७९८० को अन्तिममा बजेट कार्यक्रमको अर्थ विविध शीर्षकमा राखिएको ३ अर्ब ३४ करोड २३ लाख ८ हजार ३४१ रुपैयाँ अर्थ मन्त्रालयले विभिन्न मन्त्रालय तथा स्थानीय तहमा पठाएको थियो। यसरी बिना आधार रकमान्तर गरिएको रकम कानून, नियम र कार्यविधि मिचेर टुक्रे योजना बनाइ अर्थमन्त्री यादवको निर्देशनमा वितरण भएको थियो। रकमान्तरको क्रममा निकै ठूलो आर्थिक चलखेल भएको र स्थानीय तहहरुमा पठाएको अनुदानमा व्यापक भ्रष्टाचार भएको आरोप लागेपछि त्यसको छानविनका लागि प्रदेश सभाले गत असार २६ गते विशेष संसदीय छानविन समिति गठन गर्यो। सो समितिले छानविन गरी प्रतिवेदन तयार गरे पनि प्रदेशसभामा प्रस्तुत हुन सकेको छैन। गठन भएको दुई महिनाभित्रै समितिले प्रतिवेदन बुझाउनु पर्ने समयावधि निर्धारण गरिए पनि पाँच महिना बित्दासमेत प्रतिवेदन प्रदेशसभामा पेश हुन सकेको छैन। छानविनका क्रममा सम्बन्धित मन्त्रालयहरुले आवश्यक सहयोगमा ढिलाइ गरेको र समयमै फाइल नै नपठाएको हुँदा पनि प्रतिवेदन तयार गर्न ढिलाइ भएको समितिका संयोजक महतो बताउँछन्। स्रोतका अनुसार मन्त्रीद्वयसँग सोधपुछ गरी उनीहरुको कुरासमेत प्रतिवेदनमा राखेर अन्तिम स्वरुप दिइ प्रदेशसभामा बुझाउने तयारी गरिएको छ। अन्नपूर्णलाई प्राप्त छानविन समितिको प्रारम्भिक प्रतिवेदन अनुसार अर्थ विविध शीर्षकमा कुल बजेटको लगभग ११ प्रतिशत ५ अर्ब ५३ करोड ५७ लाख ४३ हजार रुपैयाँ छुट्याइएको थियो। जसलाई अर्थ मन्त्रालयले विभिन्न मन्त्रालयको बजेट रकमान्तर गरी विनियोजित रकममा चालुतर्फ ६९ करोड ७८ लाख ५ हजार र पुँजीगततर्फ ८५ करोड ९६ लाख ९० हजार रुपैयाँ थप गरी ७ अर्ब ९ करोड ३२ लाख ३८ हजार रुपैयाँ पुर्यायो। मन्त्रालयहरुबाट योजना र बजेटको प्रस्ताव आउनु अघि नै अर्थ मन्त्रालयले बजेट रकमान्तर गरेको थियो। रकमान्तरका लागि भौतिक, पूर्वाधार विकास मन्त्रालय र शिक्षा तथा समाज कल्याण मन्त्रालयले पत्र पठाउनु अघि नै अर्थ मन्त्रालयले रकमान्तर गरेको छानविन समितिले फेला पारेको छ। समितिको प्रतिवेदन अनुसार भौतिक पूर्वाधार मन्त्रालयले रकमान्तरका लागि चलानी नम्बर १६७० र १६७१ को पत्र २०८० असार १८ गते अर्थ मन्त्रालयलाई पठायो तर, मन्त्रालयले पत्र पाउनु अघि नै असार १२ गतेनै रकमान्तरको निर्णय गरेको थियो। त्यसैगरी शिक्षा तथा समाज कल्याण मन्त्रालयले असार ५ गते नै रकमान्तर माग्दै अर्थ मन्त्रालयलाई पत्र लेखेको थियो। तर, यी पत्रहरुलाई दर्तासमेत नगरी प्रशासकीय कार्यविधि मिचेर अर्थ मन्त्रालयले रकमान्तर गर्ने निर्णय गरेको समितिले फेला पारेको छ। उद्योग, वाणिज्य तथा पर्यटनमन्त्री सुनिता यादवको निजी सचिवालयको लेटर हेडमा उनका स्वकीय सचिव रमानन्द यादवले पत्र लेखेर रकमान्तरका लागि पठाएकै आधारमा पनि अर्थ मन्त्रालयले टिप्पणी उठाएर ४२ करोड ६० लाख १० हजार रुपैयाँ रकमान्तर गरेको छ। स्वकीय सचिव यादव मन्त्री यादवका श्रीमान् हुन्। निजी सचिवालयको लेटर हेडको प्रयोग गरी रकमान्तरको पत्र लेख्नु अधिकारको दुरुपयोग रहेको प्रतिवेदनमा उल्लेख गरिएको छ। उक्त रकमान्तर प्रदेश सरकारको कार्य विभाजन नियमावली विपरीत मठ मन्दिर, सामुदायिक भवन, प्रवेशद्वार, कम्पाउन्ड वाल निर्माण कार्यको योजनाहरु भू तथा जलाधार व्यवस्थापन कार्यालय सिरहा, लहान र रौतहटलाई पठाइएको छ। स्थानीय तहको अनुदानको रकम पनि कानुन विपरीत छानविन समितिले अर्थमन्त्रालयद्वारा स्थानीय तहको अनुदानको रकममा समेत कानुनविपरीत रकमान्तर गरेको फेला पारेको छ। स्थानीय तहका लागि प्रदेश सरकारले २ अर्ब ६ करोड ६० लाख रुपैयाँ रकम विनियोजन गरेको थियो तर, आर्थिक वर्षको अन्त्यमा अर्थ मन्त्रालयले २ अर्ब १९ करोड ३० लाख रुपैयाँ रकमान्तर गरी १०६ दशमलव १५ प्रतिशतले अनुदान रकम बढाएको थियो। प्रदेश सरकारले अनुदान रकम पठाउँदा प्रदेशका सबै स्थानीय तहले सशर्त अनुदानको योजना पाउनु पर्ने भए पनि स्रोतका अनुसार अर्थमन्त्रीलाई ३० प्रतिशत कमिशन बुझाउने स्थानीय तहले योजना पाएको र केहीलाई अनुदान योजना तथा कार्यक्रम नै नदिइएको समेत पाइएको छ। सप्तरीको बलान बिहुल गाउँपालिका, धनुषाको विदेह नगरपालिका, रौतहटको बौधीमाई र फतुवा विजयपुर नगरपालिका तथा बाराको विश्रामपुर गाउँपालिका गरि ६ वटा स्थानीय तहले सशर्त अनुदानको रकमसमेत पाएका छैनन्। प्रतिवेदनमा उल्लेख गरिएअनुसार सशर्त अनुदानसम्बन्धी कार्यविधि, २०७८ को दफा ५ को उपदफा ( ८) बमोजिम अर्थमन्त्रीको संयोजकत्वमा गठित योजना छनोट समितिले कार्यविधि आफैं व्यवस्थित गर्नुपर्ने प्रावधान छ। तर, सो विपरित २०८० जेठ ३ गते योजना छनोट समितिको बैठकले प्रदेश सरकारबाट स्थानीय तहमा पठाउने सशर्त अनुदानतर्फका योजना तथा कार्यक्रमहरु कुनै पनि आधार र कारण नखुलाइ छनोट गरेको हो। अर्थ मन्त्रालयले अनुदान वितरणको लागि तर्जुमा गरेको आफ्नै कार्यविधि उल्लंघन गरेको ठहर गर्दै प्रतिवेदनले प्रदेश सरकारले स्थानीय तहलाई दिने अनुदान रकम आर्थिक वर्षको बजेट तथा कार्यक्रम तर्जुमाको समयमा बजेट पुस्तिकामै समावेश गरी प्रदेशसभाबाट स्वीकृत गराउन सुझाव दिएको छ। त्यसैगरी सशर्त अनुदान वितरणमा केही नगरपालिकालाई अत्यधिक रकम हस्तान्तरण गरेर प्रदेश सरकारले स्थानीय तहहरुप्रति न्यायपूर्ण व्यवहार नगरेकोले वित्तीय संघीयता कमजोर हुने खतरा पनि प्रतिवेदनले औल्याएको छ।"
प्री ओपन सेसनमा नेप्से परिसूचक ०६१ अंकले बढ्यो,काठमाडौं : प्री ओपन सेसनमा नेप्से परिसूचक सामान्य अंकले बढेको छ। नेप्से परिसूचक ०६१ अंकले बढेर २०४९९० विन्दुमा पुगेको छ। यो समयमा ५१ वटा स्क्रिप्टको १४ हजार ९७२ कित्ता सेयर ५३ लाख ३ हजार २१३ रुपैयाँमा खरिद बिक्री भए। कारोबारमा आएका स्क्रिप्टमध्ये ३५ को मूल्य बढ्यो भने १३ को घट्यो। ३ स्क्रिप्टको मूल्य यो समयमा भने स्थिर रह्यो।
"हचुवामा विमानस्थल, चलाउनै हम्मे","करोडौं बजेट खर्चेर विमानस्थल बनाउने तर प्रयोगमा ल्याउन नसक्ने जुन पुरानो रोग छ त्यसले राज्यलाई व्ययभार थपिरहेको छ। त्यसमाथि विमानस्थल निर्माणपछि कसरी सञ्चालन गर्ने भनेर व्यवस्थापकीय पक्षमा ध्यान नदिँदा राज्यकोषको अर्बौं रकम खेर गइरहेको छ। मुलुकभर रहेका ५४ विमानस्थलमध्ये १६ वटा बन्द छन्। नेपाल नागरिक उड्डयन प्राधिकरणको यो तथ्यांकअनुसार ३८ वटा मात्र सञ्चालनमा छन्। यीमध्ये तीनवटा अन्तर्राष्ट्रिय छन् भने बाँकी आन्तरिक। तर, सञ्चालनमा रहेका भनिएका धेरै विमानस्थलमा पनि नियमित उडान हुन सकेको छैन। कतिपय त गौचरणमा परिणत भइसकेका छन्। यस्तै, निजगढ अन्तर्राष्ट्रिय विमानस्थल प्रस्तावित मात्र छ। जसको निर्माण नै सुरु हुन सकेको छैन। विज्ञका अनुसार पहिला ५ देखि ७ करोड बजेटमा बन्ने आन्तरिक विमानस्थल अहिले ४५ अर्बमा पनि बन्दैनन्। निर्माण खर्चिलो त छँदै छ, सञ्चालन खर्च धेरै छ। त्यसकारण विमानस्थल बनाएर यत्तिकै छोड्न नमिल्ने बताउँछन् प्राधिकरणका पूर्वमहानिर्देशक सञ्जीव गौतम। उनका अनुसार यसको जिम्मेवारी लिन जरुरी छ। तर, त्यसका लागि राज्यले दिनुपर्ने सुविधामा भने सहजीकरण गर्नुपर्ने गौतमको भनाइ छ। कुल विमानस्थलमध्ये करिब ४८ वटा उडान र सञ्चालन योग्य रहेको प्राधिकरणका प्रवक्ता जगन्नाथ निरौला बताउँछन्। बाँकी सातवटा पहिला सञ्चालन भएका तर वर्षौंदेखि बन्द रहेका उनको भनाइ छ। जसमा जिरी, स्याङबोचे, कमलबजार, ढोरपाटन, पालुङटार, टीकापुर, महेन्द्रनगर विमानस्थल छन्। यी विमानस्थलमा पहिला साना जहाज जाने गरेकामा अहिले ती जहाज नै छैनन्। ती विमानस्थलमा प्राधिकरणको खर्च पनि छैन। किनभने, कर्मचारी नै छैनन्, निरौला भन्छन्। तराईका विमानस्थल (ट्रंक रुट) र पहाडी तथा हिमाली भेगका विमानस्थल (स्टल रुट) केही सञ्चालन नाफामा रहेको प्राधिकरणको तथ्यांक छ। लुक्ला, जोमसोम, जुम्ला र सिमिकोट नाफामा छन्। बाँकी स्टल रुटका घाटामा छन्। सहरी र तराई रुटका नाफामा भए पनि पहाडी र स्टल रुटका भने घाटामा देखिन्छन्। सञ्चालनमा रहेर पनि घाटा रहेकामा तुम्लिङटार, बझाङ, भोजपुर, दाङ, डोल्पा, खानीडाँडा, फाप्लु, रामेछाप, रुम्जाटार, ताप्लेजुङ, थामखर्क, डोटी, बैतडी, इलामलगायत छन्। राज्यले नाफा कमाउन मात्र विमानस्थल बनाउने नभई दायित्व पनि निर्वाह गर्नुपर्ने तर्क प्राधिकरणका अधिकारीको छ । सबै विमानस्थलबाट नाफा हुनै पर्छ भन्ने नभई नाफा भएकाहरूबाट घाटामा गएकाको दायित्व पूर्ति गर्ने हो भन्ने भनाइ प्रवक्ता निरौलाको छ। सबैभन्दा बढी कमाउनेमा त्रिभुवन अन्तर्राष्ट्रिय विमानस्थल पर्छ। अन्यको दायित्वसँगै प्राधिकरण यसको कमाइबाट चल्ने गरेको निरौला सुनाउँछन्। पूर्वबाट पश्चिमको हवाई यातायात दूरी डेढ घन्टा पनि छैन। ठूला विमानस्थल बनाउन सक्ने भौगोलिक बनावट पनि छैन। साना जहाज मात्र चल्ने ठाउँमा विमानस्थलको संख्या बढी नै छ। तराईमा ४० नटिकल माइल (१ नटिकल माइलमा १८५ किलोमिटर हुन्छ) मा र पहाडमा २० नटिकल माइलभित्र दुई विमानस्थल हुन नहुने जानकार बताउँछन्। तर, उक्त मापदण्डको परिपालना पहिलादेखि नै भएको छैन। विज्ञ भन्छन्, राज्यको आवश्यकता के हो र कति विमानस्थल चाहिन्छन् भन्ने अध्ययनको कमी छ। गौतमका अनुसार धेरै विमानस्थल बन्द छन्। तर, ती अधिकांश सडक सञ्जालमा नजोडिएको समयमा बनाइएका हुन्। तत्कालीन अवस्थामा ती क्षेत्रका जीवन रेखाका रूपमा रहेको तथ्यलाई बिर्सन भने हुँदैन। अधिकांश यस्ता विमानस्थल सडक यातायातको सञ्जालमा जोडिएसँगै बन्द अवस्थामा छन्, उनी भन्छन्, तसर्थ बन्द भएका सबै विमानस्थल अनावश्यक रूपमा बनाइएको भन्ने भाष्य निर्माण गर्नु उपयुक्त हुँदैन। मुलुकभर कुल १९ विमान कम्पनीले आन्तरिक उडान भर्दै आएका छन्। अन्तर्राष्ट्रिय विमानस्थल चलाउन पीपीपी अवधारणा जबसम्म विमान कम्पनीलाई आकर्षित गर्न सकिँदैन तबसम्म विमानस्थल चल्दैन। यस्तै, जबसम्म यात्रुको चाप हुँदैन तबसम्म विमान कम्पनी आउँदैनन्। त्रिभुवन अन्तर्राष्ट्रिय विमानस्थलको विकल्पका रूपमा गौतमबुद्ध र पोखरा विमानस्थल सञ्चालनमा आएका हुन्। तर, प्राधिकरणसँग एउटै रेडिमेड जवाफ छ अन्तर्राष्ट्रिय विमानस्थल चल्न समय लाग्छ। त्यसबाहेक कुन वर्षमा कति उडान गर्ने र कति कमाउने भन्ने व्यावसायिक योजना छैन। त्रिभुवन विमानस्थल त सञ्चालनको ७० वर्षको वरपर आएर पूर्ण क्षमतामा चल्दै छ भने १ वर्षमा नै गौतमबुद्ध र पोखरामा उडान भएन भन्न नहुने प्राधिकरणका प्रवक्ता निरौला बताउँछन्। विदेशी ऋणमा बनेका दुवै अन्तर्राष्ट्रिय विमानस्थल सेतो हात्ती बनिरहँदा सरकारले सार्वजनिकनिजी साझेदारी(पीपीपी) अवधारणामा चलाउने भनेको छ। प्रधानमन्त्री पुष्पकमल दाहाल प्रचण्डले नै गौतमबुद्ध र पोखरा विमानस्थलसँगै प्रस्तावित निजगढ अन्तर्राष्ट्रिय विमानस्थललाई पनि समेटी एकीकृत प्याकेजमा पीपीपी अवधारणा अवलम्बन गरिने बताएका हुन्। सरकारको निर्णयसँगै पीपीपी अवधारणको तयारीमा प्राधिकरण पनि अघि बढेको निरौलाको भनाइ छ। सगरमाथाका १० मध्ये ७ विमानस्थल बन्द साबिक सगरमाथा क्षेत्रका तीन पहाडी जिल्लामा एक निमार्णाधीनसहित १० विमानस्थल छन्। नियमित उडान भने तीनवटामा मात्र भइरहेको छ। सोलुखुम्बुमा रहेका पाँचमध्ये दुई विमानस्थल मात्र चालू रहेको सहायक प्रमुख जिल्ला अधिकारी सरोज अर्याल बताउँछन्। पाँचमध्ये तेञ्जिङ हिलारी विमानस्थल लुक्ला र सदरमुकामस्थित फप्लु विमानस्थल मात्रै सुचारु छन्। अरू तीनवटामा लामो समयदेखि उडान हुन सकेको छैन, उनी भन्छन्। उनका अनुसार तीनमध्ये एउटाको निर्माण केही अधुरो भए पनि दुइटामा भने नियमित उडान भइरहेको थियो। स्याङबोचे र काँगेलमा उडान बन्द भएको धेरै भइसक्यो। महाकुलुङमा परीक्षण उडान तयारीमा रहेको अर्को विमानस्थल पनि अलपत्र छ। खोटाङमा तीन विमानस्थल छन्। खानीडाँडाबाहेक अन्य चालू छैनन्। लामीडाँडा र थामखर्कमा २०७२ सालयता उडान भएको छैन। लामीडाँडा विमानस्थल कालोपत्रे हुनुअघि २०७० सम्म व्यस्तमा पथ्र्यो। कालोपत्रेका लागि बन्द गरिएकामा परीक्षणपछि नियमित उडान हुन नसकेको त्यहाँका पत्रकार दमन राई सुनाउँछन्। थामखर्क पनि पहिले सञ्चालन भएर बन्द भएको हो। ओखलढुंगामा पनि दुई विमानस्थल छन्। रुम्जाटार कालोपत्रे भएपछि केही समय चलेर २०७२ देखि सञ्चालनमा छैन। खिजिदेम्बाको दोमस विमानस्थल पनि परीक्षणपछि नियमित उडान हुन सकेको छैन। खोटाङ र ओखलढुंगाका एकएकवटा विमानस्थल कालोपत्रे हुनुअघि मज्जाले चलेका थिए। टिकट पाउन पावर लगाउनुपथ्र्यो। कालोपत्रेपछि भने रुम्जाटार र लामीडाँडामा उडान हुन सकेन। २०७२ सालयता दुवै विमानस्थल बन्द प्रायः छन्। सोलुखुम्बुमा पर्यटकीय सिजनमा हेलिकप्टरको अत्यधिक चाप र मौसम खराब हुँदा ती विमानस्थलमा केही समय हेलिकप्टर अवतरण गरी आराम गर्नुबाहेक अन्य प्रयोजन छैन। यहाँका विमानस्थल बन्द भए पनि कार्यालय यथावत् छ। कर्मचारी कार्यरत नै छन्। यसले राज्यलाई व्ययभार मात्रै थपिएको छ। होटलसँगै बन्द भएको मेघौली मेघौलीमा कुनै समय १० वटासम्म उडान हुन्थ्यो। तर, यो विमानस्थल १३ वर्षदेखि विमानविहीन बनेको छ। भरतपुर२७ स्थित यो विमानस्थल २०६७ मंसिरदेखि बन्द छ। चितवन राष्ट्रिय निकुञ्जभित्रको टाइगर टप्स होटल बन्द भएपछि यहाँ हवाई उडान रोकिएको हो। टाइगर टप्समा महँगा पर्यटक काठमाडौंबाट सीधै मेघौली आउँथे। तत्कालीन राजा महेन्द्र २०१७ सालमा विमानस्थल खुलेपछि विमान चढेर सिकार गर्न आउँथे। बेलायतकी तत्कालीन महारानी एलिजाबेथ २०२२ सालमा टाइगर टप्स जंगल लजको स्थापनासँगै चितवन आएकी थिइन्। विश्वका खर्चिला पर्यटक विमानमार्फत मेघौली आउँथे। टाइगर टप्स बन्द भएपछि अहिले सुनसान छ, टाइगर टप्सका व्यवस्थापक रामसिंह गुरुङ भन्छन्, एउटा इतिहास बोकेको र पर्यटकीय क्षेत्रमा भएको विमानस्थल सञ्चालनमा राज्यको चासो नहुँदा अलपत्र छ। विमानस्थल सञ्चालन हुने चर्चा चल्दै आए पनि त्यसले सार्थकता पाउन सकेको छैन। केही वर्षअघि चार्टर उडानको थालनी गरिए पनि निरन्तर हुन सकेन। विमानस्थल बन्द हुँदा पर्यटकीय गतिविधि प्रभावित भएको मेघौलीको होटल साराङ स्याङ्चुरीका सञ्चालक सुवोध प्रधान बताउँछन्। विमानस्थल चल्ने हो भने महँगा पर्यटक भिœयाउन सकिन्छ, उनी भन्छन्, यसलाई पर्यटकीय विमानस्थल घोषणा गरी सञ्चालन गर्नपर्छ। यसले धेरै संभावना बोकेको छ। इतिहास बन्यो जिरी सानो तर चिटिक्क, हरित उपत्यका, धर्म र प्रकृतिको संगम मानिन्छ जिरी नगरपालिका। यो ठाउँ सगरमाथा प्रवेशद्वार पनि हो। यही जिरी६ स्थित विमानस्थल बन्द छ। यसलाई चलाउनेतर्फ सरोकारवालाको ध्यान गएको छैन। जिरीको हाटडाँडा, मानेडाँडामा २०१८ सालमा जिरी विमानस्थल बनाइएको थियो। गहिरो ठाउँको विमानस्थल भनेर चिनिने यो विमानस्थल छोटो र हावा लाग्ने ठाउँमा भएका कारण धेरै दुर्घटना हुने गथ्र्यो। दुर्घटनाबाट बच्न विमानस्थल जिरी नगरपालिकाको हालको वडा नं ६ मा सारी २०२० सालमा निर्माण सम्पन्न गरी विमान अवतरण नै भएको जिरीका समाजसेवी इन्द्रबहादुर खड्का सुनाउँछन्। विशेष गरी स्विसहरूको लगानी र जनश्रमदानबाट बनेको एयरपोर्ट हाल बन्द छ। निर्माणलगत्तै स्विसहरूकै पिलाटस पोर्टर भन्ने सानो जहाज चल्ने गर्थ्यो, उनी भन्छन्, त्यसपछि २०३४ सालदेखि ४४ सालसम्म रोयल नेपाल एयरलाइन्सले नियमित रूपमा साताको एकपटक बुधबार सेवा दिएको थियो। २०४२ सालदेखि सडकको विकास भयो। हवाई यातायातभन्दा सस्तो भएपछि नागरिकले सडक यातायात प्रयोग गर्न थाले। यात्रु नै नभएपछि वायुसेवा निगमले हवाई सेवा बन्द गरेको खड्काको भनाइ छ। पालुङटारमा कहिले बन्छ पाइलट प्रशिक्षण प्रतिष्ठान ? प्रधानमन्त्री दाहालले आफू गोरखा२ बाट उम्मेदवार बन्दा भनेका थिए बन्द अवस्थामा रहेको पालुङटार एयरपोर्टलाई पाइलट प्रशिक्षण प्रतिष्ठानका रूपमा सञ्चालन गर्ने छौं। उनले यो कुरा पटकपटक भनेका थिए। नागरिकले शीर्ष नेताले बोलेको कुरा कसो पूरा नहोला त भनेर भोट दिएर जिताए। तर, दाहालले आफू प्रधानमन्त्री बनेपछि चुनावी प्रतिबद्धताअनुसार न कुनै घोषणा गरेका छन् न त गोरखा आउँदा उक्त वाक्य दोहोयाएका छन्। चुनाव पनि जित्नुभो, प्रधानमन्त्री पनि हुनुभो। पालुङटारै घर भएका सुरेन्द्र पाण्डे पनि मुख्यमन्त्री बन्नुभयो। अर्का नेता नारायणकाजी श्रेष्ठ गृहमन्त्री हुनुभो। अब त पक्कै पनि बोलेको कुरा पुयाउनु हुन्छ भन्ने आशा थियो, स्थानीयवासी चेतकुमारी श्रेष्ठ भन्छिन्, तर यतिका भइसक्यो, कुनै घोषणा भएकोे छैन। अहिले गोरखा आउँदा त त्यो भाषण पनि सुन्न छोडियो। पालुङटार विमानस्थल सञ्चालन नभएको करिब ४३ वर्ष भयो। २०१७ सालदेखि सञ्चालनमा आएकामा २०३६ देखि कुनै पनि उडान हुन सकेको छैन। बरु गौचरण बनेको छ। लम्जुङ, मनाङ र तनहुँका यात्रुले सेवा लिएका यो विमानस्थल काठमाडौंपोखरा राजमार्ग बनेपछि बन्द भएको हो। प्राधिकरणले तीन वर्षअघि स्तरोन्नति प्रक्रिया अघि बढाएको थियो। २०७७ मा ठेक्का सम्झौता गरेर धावनमार्ग बनाउने प्रक्रिया अघि बढे पनि अतिक्रमित जग्गाको विवादले काम रोकियो। करिब १८५ रोपनीमा फैलिएको विमानस्थलको करिब १२ रोपनी जग्गा अतिक्रमण भएको छ। विमानस्थल बन्यो, विमान आउँदैन सुनथराली विमानस्थल बन्न ३८ वर्ष लाग्यो। २०४२ सालमा निर्माण थालिएकामा २०७९ पुसमा बल्ल सम्पन्न भयो। कालीकोटको नरहरीनाथ गाउँपालिका कोटबाडास्थित यो विमानस्थलमा जहाज भने आएको छैन। स्थानीयवासी उमेश बिष्टका अनुसार झन्डै चार दशकमा बनेको विमानस्थल एक वर्षमै गौचरण बन्न पुगेको छ। भन्छन्, जहाज आएको छैन। अब यो बिमानस्थलमा जहाज आउन अझ कति वर्ष लाग्ने हो ? विमानस्थल २०७९ पुसमा बल्लतल्ल कालोपत्रे भयो। तब कालीकोटवासीमा विमान चढ्न पाइएला भन्ने आशा जाग्यो। तर, भौगोलिक रूपमा ठगिएका स्थानीयवासीलाई सरकारले पनि धोका दियो। विमानस्थल उद्घाटनको खबर पठाउँदै कार्यक्रम स्थगन गरिँदै आएको छ। सबै संरचना तयार भएर पनि विमानस्थल सञ्चालनमा आउन सकेको छैन। गत वर्ष फागुनमा पहिलोपटक जहाज आउने हल्ला चल्यो। त्यसपछि नयाँ वर्षमा उद्घाटन गर्ने भनियो। अर्को वैशाख १३ गतेको हल्ला फिजाइयो। तर, भएन। पछिल्लोपटक गत भदौ १३ गते परीक्षण उडान गर्ने भनियो। प्रधानमन्त्रीले विमानस्थल उद्घाटन गर्ने कार्यतालिका पनि तयार थियो। तर, एकाएक उक्त कार्यक्रम स्थगन भएको खबर आयो। अर्थात्, परीक्षण उडान र विमानस्थल उद्घाटन गर्ने पूर्वनिर्धारित कार्यतालिका फेरि स्थगित भयो भन्ने खबरले कालीकोटवासीलाई निराश बनायो। आँगनमै जहाज हेर्ने र जहाज चढेर यात्रा गर्ने कालीकोटवासीको सपना टुट्यो। स्थानीयवासी अब भने जहाज आउनेमा आशावादी छैनन्। रुकुमपश्चिमको चौरजहारी विमानस्थल पनि बनेको सात वर्ष बित्यो। तर, जहाज आएको छैन। नागरिक समाजका अगुवा लक्ष्मण केसी भन्छन्, रुकुममा मात्रै दुइटा विमानस्थल छन्। मुसिकोटमा सल्ली विमानस्थल र चौरजहारी विमानस्थल। रुकुमपश्चिम सदरमुकामस्थित सल्ली विमानस्थल त फाटफुट सञ्चालन भइरहेको छ। तर, चौरजहारी विमानस्थल निर्माण भएदेखि नै सञ्चालनमा आउन सकेको छैन। उनका अनुसार सल्ली विमानस्थल रुकुमपश्चिम र रुकुमपूर्व अनि चौरजहारी विमानस्थल चौरजहारी, जाजरकोट र सल्यानसम्म सेवा दिन भनेर बनाइएको हो। चौरजहारी कालोपत्रे भएको ७ वर्ष बित्यो। तर, जनताले जहाज देख्न पाएका छैनन्। २०२८ सालमा निर्माण थालिएको चौरजहारीमा कच्ची धावनमार्गमा जहाज अवतरण गर्न समस्या हुने भन्दै ४२ वर्षपछि २०७० मा कालोपत्रे गरियो। तर, त्यसपछि जहाज आउनै छाड्यो। कालोपत्रे हुनुअघि निगमको जहाजले सातामा दुई दिन उडान गथ्र्यो। यात्रुलाई टिकट दिने, जहाज चढाउने र अरू व्यवस्थापनको काम गर्ने निगमले चौरजहारीबाट कार्यालय उठाएको छ। कालोपत्रेअघि काठमाडौंचौरजहारीनेपालगन्ज र नेपालगन्जचौरजहारीकाठमाडौं उडान हुन्थ्यो। कच्ची धावनमार्ग हुँदा सञ्चालन भएको उक्त विमानस्थल जब कालोपत्रे भयो तब सञ्चालन पनि बन्द भयो। यसले रुकुमपश्चिम, जाजरकोट र सल्यानका नागरिकलाई हवाई सेवाबाट बञ्चित गरेको छ। १० विमानस्थल, ४ मा मात्रै उडान बैतडीको पाटनमा झन्डै १६ करोड बजेटमा प्राधिकरणले पक्की धावनमार्ग बनायो। माओवादीले भत्काएको रिपिटर टावर पनि बन्यो। समिट एयरले केही महिना उडान पनि भयो। तर, २०७८ चैत १० गतेको उडान नै अन्तिम बन्यो। त्यसपछि यात्रुको अभाव देखाउँदै उडान बन्द गरेको समिट एयरले जनाएको छ। ११ करोड लागतमा धावनमार्ग र ५ करोड लागतमा टर्मिनल भवन बनाइएको हो। यो विमानस्थल फोटो खिच्ने र घुमफिर गर्ने स्थलमा परिणत भएको छ। २०७७ सालमा परीक्षणपछि व्यावसायिक उडानसँगै स्थानीयवासी तथा सरोकारवालाले खुसी व्यक्त गरेका थिए। उनीहरू उडान ठप्प हँुदा निराश बनेका छन्। सरकारले विमानस्थलमा करोडौं लगानी गरेर अलपत्र छाडेको जिल्ला खेलकुद विकास समिति बैतडीका अध्यक्ष चमनकुमार भण्डारी बताउँछन्। नियमित उडान नहुने र भाडा पनि महँगो हुनाले यात्रु पाउन मुस्किल हुने गरेका सेवाग्राहीको भनाइ छ। दीपायलमा पनि २०७९ भदौ ६ गतेदेखि उडान भएको छैन। धनगढीमा जहाज राखेर समिट एयरले दीपायलसहित सुदूरपश्चिमका पक्की विमानस्थलमा उडान भर्दै आएको थियो। समिट एयरलाइन्सले २०७७ असोज १७ गते परीक्षण उडान गरेको थियो। त्यसपश्चात् केही समय हवाई सेवा निरन्तर भए पनि अहिले बन्द छ। समिटले निरन्तरता दिन नसकेपछि नेपाल एयरलाइन्सले सुरु गरेको उडान पनि बन्द छ। डोटी नागरिक उड्डयन कार्यालय दिपायलमा कर्मचारीसमेत छैनन्। रेखदेखका लागि भन्दै एक कर्मचारी भए पनि यस बिषयमा उनलाई कुनै किसिमको जानकारी छैन। दीपायल विमानस्थल झन्डै ७ करोड लगानीमा कालोपत्रे भएको हो। स्थानीयवासी तेज डुम्रेल भन्छन्, दिपायल विमानस्थल कालोपत्रे हुँदा अब नियमित उडान हुन्छ भन्ने आशा लागेको थियो। तर, फेरि बन्द भइसक्यो। लामो समयदेखि जहाज नआए पनि नयाँ भौतिक संरचना निर्माणले भने निरन्तरता पाएको छ। डोटी विमानस्थल आयोजनाअन्र्तगत टर्मिनल भवन र टावर निर्माण भइरहेको छ। जुन बनाउन ५ करोड ९ लाख लागतमा ठेक्का भएको छ। सुदूरपश्चिममा कैलालीको धनगढी (पक्की) र टीकापुर (कच्ची), कञ्चनपुरको मजगाउँ (निर्माणाधीन), दार्चुलाको गोकुलेश्वर (निर्माणाधीन), बैतडीको पाटन (पक्की), अछामको साँफेबगर (पक्की) र कमल बजार (कच्ची), बझाङको चैनपुर (पक्की), बाजुराको कोल्टी (पक्की) र डोटीको दीपायल (पक्की)मा गरी १० वटा विमानस्थल छन्। धनगढीमा बुद्ध एयर र श्री एयरलाइन्सको ७ वटा उडान दैनिक छ। बाजुरामा पनि उडान भइरहेको छ। साँफेबगर, बझाङको चैनपुरमा सातामा २ दिन समिट एयरले उडान गरे पनि अरू विमानस्थलमा भने कालोपत्रे भएर पनि हवाई सेवा चालू भएको छैन। सञ्चालनमा रहेका अन्तर्राष्ट्रिय विमानस्थल त्रिभुवन अन्तर्राष्ट्रिय विमानस्थल गौतमबुद्ध अन्तर्राष्ट्रिय विमानस्थल पोखरा अन्तर्राष्ट्रिय विमानस्थल सञ्चालनमा रहेका आन्तरिक विमानस्थल ताप्लेजुङ विमानस्थल फाल्गुनन्द विमानस्थल चन्द्रगढी विमानस्थल विराटनगर विमानस्थल तुम्लिङटार विमानस्थल राजविराज विमानस्थल खानीडाँडा विमानस्थल लामीडाँडा विमानस्थल थामखर्क विमानस्थल भोजपुर विमानस्थल फाप्लु विमानस्थल लुक्ला विमानस्थल रुम्जाटार विमानस्थल जनकपुर विमानस्थल रामेछाप विमानस्थल सिमरा विमानस्थल भरतपुर विमानस्थल पोखरा विमानस्थल गुल्मी विमानस्थल दाङ विमानस्थल नेपालगन्ज विमानस्थल सल्ले (रुकुम) विमानस्थल डोल्पा विमानस्थल जोमसोम विमानस्थल जुम्ला विमानस्थल रारा विमानस्थल सिमिकोट विमानस्थल बाजुरा विमानस्थल साँफेबगर विमानस्थल डोटी विमानस्थल धनगढी विमानस्थल बैतडी विमानस्थल बझाङ विमानस्थल जनकपुर विमानस्थल सुर्खेत विमानस्थल प्रस्तावित अन्तर्राष्ट्रिय विमानस्थल निजगढ अन्तर्राष्ट्रिय विमानस्थल के हुँदै छ पोखराको पुरानो विमानस्थलमा ? पोखरामा अन्तर्राष्ट्रिय विमानस्थल बनेपछि पुरानोमा चहलपहल धेरै घटेको छ। नयाँमा अलि बढी चाप हुने भए पनि पुरानो विमानस्थल पनि सञ्चालनमै छ। पुरानो पोखरा विमानस्थलबाट सन् २०२३ मा मात्र ५३ हजार ५ सय १६ जनाले सेवा लिएका तथ्यांक छ। पोखराजोमसोम उडान हेलिकप्टर र अल्टालाइट पुरानो विमानस्थलबाट चल्ने गरेका हुन्। पोखरा विमानस्थलबाट तारा र समिट एयरले जोमसोम उडान गर्छन्। हेलिकप्टर उडानको साथै अल्टालाइटबाट पोखराको दृश्यावलोकन पनि पुरानो विमानस्थलबाट हुने गरेको पोखरा अन्तर्राष्ट्रिय विमानस्थलकी सूचना अधिकारी जशोदा रेग्मी बताउँछिन्। पोखराबाट मुक्तिनाथ तीर्थयात्रा गर्ने भारतीय पर्यटक बढी जाने गर्छन्। तेस्रो मुलुकका पर्यटक, आन्तरिक पर्यटक र स्थानीयसमेत जाने हुँदा जोमसोम उडान व्यस्त रहने गर्छ। सुनिता कार्कीकाठमाडौं शिवप्रसाद ढुंगानाओखलढुंगा अनिल ढकालचितवन भवानी खड्कादोलखा शिव उप्रेतीगोरखा कृष्णमणि बरालपोखरा बिस्नप्रसाद न्यौपानेवीरेन्द्रनगर कृष्ण बिष्टबैतडी खगेन्द्रबहादुर सिंहडोटी"
"गतिमा ठूला आयोजना, स्मार्ट कार्डमा ढिलाइ","काठमाडौं : गत चैतसम्म नारायणगढ बुटवल सडक खण्डमा जम्मा ५२९ मिटर सडक कालोपत्रे गरिएको थियो। ८ महिनापछि मात्र ३३ १ किलोमिटर थप कालोपत्रे भएको छ। पूर्वपश्चिम राजमार्गको यो खण्डमा ठेकेदारले समयमा काम नगर्दा यात्री र स्थानीयले निकै सास्ती बेहोरिरहेका छन्। मुग्लिनपोखरा सडकखण्डमा पनि कामको गति सुस्त छ। तर, पछिल्ला दिनमा सडक निर्माणले गति लिएको भौतिक पूर्वाधारमन्त्री प्रकाश ज्वाला बताउँछन्। उत्साहका साथ मन्त्रालय गएर केही मोटा प्रतिबद्धता गरे पनि भौतिकमन्त्री ज्वालाले ती प्रतिबद्धतालाई व्यवहारमा ल्याउने क्रममा पर्फमेन्स मिश्रित छ। कानुनी सुधार, पूर्वाधार निर्माण र संरचनागत तादम्यता मिलाउने क्रममा उनले पाएका सफलताको सूची हेर्दा यस्तो निक्र्योल निकाल्न सकिन्छ। नागढुंगा सुरुङमार्गको इमर्जेन्सी सुरुङ ब्रेक थ्रु पनि यही अवधिमा भएको हो। अहिले मुख्य सुरुङ ८० मिटरभन्दा कम बाँकी छ। सुरुङ १ महिनामा ब्रेक थ्रु हुने र आगामी १ वर्षभित्र सञ्चालनमा आइसक्ने मन्त्रालयको दाबी छ। यसबाहेक राजधानीको ग्वार्कोमा फ्लाइ ओभरको काम अघि बढ्नु, नख्खुभैंसेपाटी र जोरपाटीसुन्दरीजल सडकको मूल काम मूलतः सम्पन्न हुनु उनको कार्यकालको सकारात्मक पक्ष हो। यता वर्षौंदेखि अलपत्र बनेको कमलविनायकनगरकोट सडक खण्डको भौतिक कार्य ९४ प्रतिशत पुग्नु पनि ज्वालाको ९ महिने कार्यकालको उपलब्धि मानिएको छ। यसबीचमा ५ वर्षका लागि जारी हुने सवारीचालक अनुमतिपत्र लाइसेन्सलाई १० वर्षे अवधि कायम हुने गरी सवारी तथा यातायात व्यवस्था ऐन २०४९ मा संशोधन गर्ने काम अघि बढाइएको छ। तर, लाइसेन्स वितरण कार्यमा भने ढिलाइ भएको छ। ज्वालाले मन्त्री भएको एक महिनामै स्मार्ट कार्डको समस्या समाधान गर्ने बताए पनि यो समस्या सुल्झिन सकेको छैन। यसबाट लाखौं सेवाग्राही प्रभावित छन्। यसअघि खरिद प्रक्रिया सुरु भएको १२ लाख लाइसेन्स कार्डमध्ये ६ लाख तत्कालै र ६ लाख जनवरीभित्र आयात गरिने मन्त्रालयले जनाएको छ। यसबाहेक थप १५ लाख कार्ड खरिदका लागि बोलपत्र निष्कासन गर्ने तयारी सरकारको छ। प्रहरी कार्यालयमा बेबारिसे भनेर थन्किएका सवारी लिलामी गर्ने कार्यविधि तयार भई मन्त्रिपरिषद्बाट स्वीकृतिको प्रक्रियामा छ। सडक पूर्वाधार निर्माणमा ज्वाला नेतृत्वको मन्त्रालयको प्रगति सन्तोषजनक रहेको प्रधानमन्त्री कार्यालयले तयार पारेको रिपोर्टकार्डले देखाएको छ। ९ महिनामा थप ६६४१ किमि कालोपत्रे सडक बनेका छन्, ३८७५ किमि ग्राभेल स्तरमा स्तरोन्नति भएका छन् भने १५००९ किमि नयाँ ट्र्याक निर्माण सम्पन्न भएका छन्। यसैगरी ३०८२५ किमि सडकको आवधिक मर्मत गरिएको छ। यो ९ महिनाको बीचमा १ सय ७५ नयाँ पुल बन्दा १ सय ४ पुलको पुनर्निर्माण तथा स्तरोन्नति भएको मन्त्रालयको दाबी छ। मन्त्री ज्वालाले यसबीचमा सूर्यविनायकरत्नपार्क रुटमा कार्यालय समयमा ३३ मिनेटमा छुट्ने गरी ३६ वटा द्रुत बस सञ्चालन ल्याएका पनि थिए। तर, दु्रत बससेवाको प्रभावकारिता र निरन्तरतामाथि भने प्रश्न उठेका छन्। ९ महिनामा केके भए ? के हुन सकेनन् ? यसबीचमा नेपाल पानीजहाज सञ्चालनसम्बन्धी ऐन र संघीय सवारी तथा यातायात व्यवस्थासम्बन्धी ऐनको मस्यौदा विधेयक अर्थ मन्त्रालयबाट सहमति प्राप्त भई छलफलमा छ। सार्वजनिक सडक तथा राष्ट्रिय सडक सुरक्षासम्बन्धी ऐनको मस्यौदा विधेयक सहमतिका लागि अर्थ मन्त्रालय पठाइएको छ। पुराना गाडी व्यवस्थापनसम्बन्धी कार्यविधिको मस्यौदा तयार भई अर्थ मन्त्रालयसँग छलफलमा रहेको छ भने राष्ट्रिय यातायात नीतिको मस्यौदा तयार भएको छ। सहरी क्षेत्र यातायात व्यवस्थापन प्राधिकरण नियमावली सहमतिका लागि अर्थ मन्त्रालयमा पेस गरिएको छ। यसबीचमा सरकारले सवारी तथा यातायात व्यवस्था नियमावली संशोधन भएको छ भने नेपाल इन्जिनियरिङपरिषद् नियमावलीको तेस्रो संशोधन मन्त्रिपरिषद्ले स्वीकृत गरी कार्यान्वयनमा आएको छ। यसैगरी आगामी आवादेखि समयमै काम सम्पन्न गर्न गराउन मर्मत सम्भारको ठेक्का साउनभित्र आह्वान गर्नुपर्ने र अन्य ठेक्का कात्तिकभित्र आयोजना गरिनुपर्ने गरी कार्ययोजना तयार भएको मन्त्रालयले जनाएको छ। मन्त्रालयका अनुसार ज्वालाको ९ महिनामा राष्ट्रिय गौरवका योजनातर्फ मध्यपहाडी लोकमार्ग ११३ किमि कालोपत्रे र ५ पुल निर्माण भएको छ। हुलाकी लोकमार्गको १२५ किमि सडक कालोपत्रे हुँदा १२ पुल निर्माण भएका छन्। दुई आयोजनाको भौतिक प्रगति क्रमशः ७३ प्रतिशत र ९१२ प्रतिशत छन्। यसबीचमा कालीगण्डकी कोरिडोरको तल्लो खण्डमा ६३ र माथिल्लो खण्डमा ६ किमि गरी थप ६९ किमि कालोपत्रे भएको छ। यता पूर्वपश्चिम राजमार्गको नारायणगढ बुटवल सडक खण्डमा ३४५ किमि सडक कालोपत्रे हुँदा मदन भण्डारी राजमार्गमा थप १६ किमि कालोपत्रे भएको छ भने थप २१ पुल निर्माण भएका छन्। मुग्लिनपोखरा सडकमा हालसम्म १२ किमि कालोपत्रे भएको छ। यसैगरी सेती पुलमा सिग्नेचर पुल निर्माण शिलान्यास भएको छ र मादी नदी पुल निर्माण सुरु भएको छ। यसबीचमा उल्लेखनीय प्रगति नागढुंगा सुरुङमार्गमा भएको छ। मन्त्री ज्वालाले मन्त्रालय सम्हालेयता इमर्जेन्सी सुरुङ ब्रेकथ्रु भएको छ। अब मुख्य सुरुङको ८० किमि खन्न बाँकी छ। अबको १ महिनामा सुरुङ ब्रेकथ्रु हुने र आगामी १ वर्षभित्र सञ्चालनमा आइसक्ने मन्त्रालयको दाबी छ। सिद्धबाबा सुरुङमा भने ढिलो गरी केही काम सुरु भएका छन्। राजधानीमा नख्खुभैंसेपाटी र जोरपाटीसुन्दरीजल सडकको मूल काम मूलतः सम्पन्न हुँदा कमलविनायकनगरकोट सडकखण्डको भौतिक कार्य ९४ प्रतिशत पुगेको र सकेसम्म चाँडो सकिने क्रममा रहेको छ। मन्त्री ज्वालाले नेतृत्व गरेयता काठमाडौंका ३२ चोक सुधार अभियान थालिएकामा पाइलट रूपमा नयाँ बानेश्वर चोकमा काम सकिएको छ। यसै अवधिमा सवारी चेकजाँचमा नागरिक एपको लाइसेन्स देखाउन मिल्ने गरी अन्तरआबद्धता गरिएको छ भने काठमाडौं उपत्यकामा राइड सेयरिङ सेवा लिने र दिने कार्यलाई नियमन गर्न कानुनको मस्यौदा बनाउने काम भइरहेको मन्त्रालयको भनाइ छ। यसबाहेक देशभर ४ वटा रेल पुल बनेका छन्, रौतहटमा थप २ किमि रेलमार्ग ट्र्याक बनेको छ। बथनाहाविराटनगर कार्गो रेल सञ्चालनमा आएको छ। वीरगन्जकाठमाडौं र रसुवागढीकाठमाडौं रेलमार्गको फिजिबिलिटी सर्भेको स्थलगत कार्य भइरहेको छ। सन्तोषजनक काम गरेका छौं : प्रकाश ज्वाला, मन्त्री भौतिक पूर्वाधार तथा यातायात प्रधानमन्त्री कार्यालयको रिपोर्टकार्डअनुसार अन्य मन्त्रालय कामकारबाहीमा पछि परिरहेका बेला भौतिक पूर्वाधार तथा यातायात मन्त्रालयले भने सन्तोषजनक काम गरेका छौं। मन्त्रीहरूसँग प्रधानमन्त्रीज्यूले गर्नुभएको कार्यसम्पादन मूल्यांकन सम्झौताअनुसार तयार रिपोर्ट कार्डमा ६० प्रतिशत अंक पाएका छौं। सुरुङमार्ग, नगरकोट सडक, भैंसेपाटी सडक, सूर्यविनायकधुलीखेल सडक जस्ता काममा उल्लेखनीय काम भएका छन्। नगरकोट जाने सडक निर्माण पूरा हुने क्रममा रहँदा सर्वसाधारणले सास्ती पाउने क्रमको अन्त्य भएको छ। नागढुंगा सुरुङ खन्ने काम ८० मिटरभन्दा कम बाँकी छ। नारायणगढ बुटवल सडकमा विगत ५२ महिनामा नभएको काम ८ महिनामा सम्पन्न भएको छ।"
