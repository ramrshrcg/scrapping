शीर्षक,विवरण
परिवारै राजनीतिक अपराधमा,"नक्कली भुटानी शरणार्थी प्रकरण गलतमात्र होइन ठूलो अपराध हो। यो राजनीतिमा देखिएको अपराधीकरणको एउटा परिणाम पनि हो। यास प्रकरणमा राज्य संयन्त्र नै लागेको देखिन्छ, किनकि यहाँ पूर्वगृहमन्त्री नै तानिसकेका छन्। भारतमा मोदीको नेतृत्वमा सरकार भएको नौ वर्ष भयो। तर, त्यहाँ खै भ्रष्टाचार ? कुनै मन्त्री भ्रष्टाचारको मुद्दामा जेल गएका छन् त ? छैनन्। नेपालमा धेरै राजनीतिक नेतृत्व नै भ्रष्ट भएको प्रस्ट देखिन्छ। सबै भ्रष्ट भएपछि जन्माउने पनि भ्रष्टाचारलाई नै हो। मौलाउने पनि भ्रष्टाचार नै हो। यहाँ राजनीतिमा बिचौलियातन्त्र हाबी भएको छ। राजनीति व्यापारीकरण र व्यवसायीकरण भएको छ। नयाँ पुस्तामा यो रोग सर्दै गएको छ। पुरानो पुस्ताकै सिको उनीहरूले गरिरहेका छन्। सिकाइएको पनि यस्तै छ। अनि वडा, जिल्ला हुँदै देशका नेता भ्रष्टाचारमा नडुबेर कहाँ डुबुन् ? प्रधानमन्त्री र मन्त्री नै विदेशमा पढेर आएको छोरालाई व्यापारमा लगाउँछन्। व्यापार पनि इमान्दार कर तिरेर गरे त हुन्थ्यो नि। तर, यहाँ राज्यको शक्तिको आड, प्रधानमन्त्री, मन्त्री र नेताको शक्तिको आडमा गराइन्छ। गाउँदेखि राष्ट्रिस्तरसम्म नेतामा परिवारवादको प्रवृत्ति बढेको छ। भ्रष्टाचार गर्न परिवार नै लागेका छन्। गाउँमा अध्यक्षका छोराको त्यस्तै दबदबा हुन्छ। जिल्लास्तरमा परिवारवाद त्यही हो। केन्द्रीय र राष्ट्रियस्तरमा पनि परिवारको दबदबा भयो। यसले गर्दा नेपालको राष्ट्रिय राजनीति संकटमा छ। मुलुकमा स्थायित्व छैन। जताततै विकृति, विसंगति झांगिएको छ। सुशासन छैन। जनतामा राजनीतिक नेतृत्वप्रति चरम निराशा देखिन्छ। नेतृत्वप्रति वितृष्णा पैदा भएको छ। पछिल्लो चुनावी परिणामले त्यहीँ देखाएको छ। जनताका प्रतिनिधि भनिएका सांसदहरूले पसल नै बन्द गरेर भाग्नुपर्ने अवस्था आएको छ। यो सबै नेता इमान्दार नभएर हो। खराब प्रणाली र व्यवस्था भए पनि नेता इमान्दार भए परिणाम राम्रो आउँदो रहेछ। तर, व्यवस्था र प्रणाली जति राम्रो भए पनि नेता खराब भए भने परिणाम सकारात्मक आउँदैन। नेपालमा भएको यही हो। नेपालमा लोकतन्त्र छ नि। तर, लोकतन्त्र जति राम्रो भए पनि राजनीतिक नेतृत्व राम्रो भएन भने नतिजा यस्तै हुन्छ। यो प्रवृत्ति नेपाली राजनीतिमा नयाँ भने होइन। पञ्चायतकालमा पनि भयो। बहुदलमा परिवारवादले छोडेन। राजनीतिक सिद्धान्त र पद्धतिमा भएन। २०६२०६३ को जनआन्दोलनपछि नेतातन्त्र हाबी भयो। उपलब्धिको रक्षा गर्नुभन्दा आफू नै मोजमस्ती नेतृत्व लाग्यो। राजनीतिमा नेताका छोराछोरी, श्रीमतीसहित परिवारको रजगज हुन थाल्यो। उनीहरूमा जे पनि गर्दा हुन्छ भन्ने भयो। जसले गर्दा पछिल्लो समयमा राजनीतिक अपराधीकरणमा परिवारवाद चरम उत्कर्षमा पुगेको छ। परिवारको वरिपरि राजनीति घुमिरहेको छ। राजनीतिक सैद्धान्तिक नभएर व्यापारीकरण भएको परिणाम हो यो। राजनीतिलाई ठीक दिशामा ल्याउन राजनीतिक नेतृत्व नै ठीक हुनुपर्छ। नेतृत्व ठीक भएमात्रै देश बन्छ। व्यवस्था ठीक भएर मात्रै केही नहुने रहेछ। अहिले सार्वजनिक भएका घटनालाई टुंगोमा पुर्याउँन प्रहरीलाई दबाब दिनुपर्छ, प्रभावमा पार्नु हुँदैन। जुनै पार्टीका नेता, कार्यकर्ता वा परिवारका सदस्य परे पनि संरक्षरण गर्नुहुँदैन। अनि मात्रै देश भ्रष्टाचार मुक्त हुन्छ। (ढकाल, राजनीतिज्ञ हुन्)"
स्रोत संकुचन,"वैज्ञानिक आधारबिनाका खर्च छन्। आर्थिक गतिविधिको शिथिलताले पनि स्रोत संकुचन हुँदैछ। भविष्यपरक दृष्टिकोणबिना संरचना सिर्जना, खर्च विस्तार र अनुत्पादक रूपमा साधन विनियोजन गर्ने प्रवृत्तिले सरकारी वित्तमा दिगोपना गुम्दैछ। यो निरपेक्ष समस्या नभै यसका पछि लामो समयदेखिको कमजोर वित्त व्यवस्थापन तथा योजना प्रणाली प्रमुख रूपमा जिम्मेवार छन्। प्रत्येक खर्च निर्णयले भविष्यमा के प्रभाव पर्छ, के कति उपलब्धि दिन्छ ? यसलाई प्रणालीले अपनाउन सक्छ कि सक्दैन ? आदि वैज्ञानिक आधार र विवेकशील सोचबिनाका खर्च छन्। जसले तत्कालीन अवस्थामा वाहवाही पाए पनि अहिले यसले प्रतिकूल अवस्था सिर्जना गरिसकेको छ। अर्कोतर्फ आर्थिक गतिविधिको शिथिलताका कारण स्रोत संकुचन पनि हँुदै गएको छ। सरकारको सीमित साधनले जनकल्याणकारी क्षेत्रमा लगानी गर्ने सामथ्र्य पनि गुमाइरहेको छ। किनकि राजस्व बचत नकारात्मक छ। राजस्वमाथि पहिलो प्रतिबद्धता चालू खर्च तथा सावाँब्याज भुक्तानीमा स्वाभाविक रूपमा रहन्छ। सरकारले उपस्थिति देखाउन विगतमा स्थापना गरेका संरचना विस्तारलाई आर्थिक रूपमा सम्भाव्य इकाइका रूपमा नभए पनि तिनलाई तत्काल खारेज गरी उपयुक्त आकारमा ल्याउन सक्ने अवस्था छैन। साथै सुधारका नाममा सुरु गरिएका कार्यक्रमको तत्कालिक दायित्व पनि ठूलो छ। त्यसैले सार्वजनिक क्षेत्र सुधार कार्यक्रमलाई अरू दुरुह बनाउन थालेको छ। नेपालमा सार्वजनिक विस्तार हुनुमा वाग्नरको नियम लागू छ। जसअनुसार सरकारी खर्च कुनै बहानामा बढ्दै जान्छ तर त्यसलाई घटाउन सकिँदैन। सार्वजनिक खर्च एकाएक ह्वात्तै बढेको नभै प्रत्येक वर्षका बजेट कार्यक्रम र संगठन संरचनाको मनोविज्ञानले यो सिर्जना गरेको हो। खर्च उत्पादनशील क्षेत्रमा विनियोजन नहुनुको पछि पनि थुप्रै कारण छन्। सरकार ठूलो हँुदा आफू नै विकासको एक्लो प्रदाता हुँ भन्ने अहं स्वाभाविक रूपमा उसभित्र हुर्कियो। परिणामतः सेवाग्राही जनता सेवा प्रदाताबाट सेवा लिने निष्क्रिय उपभोक्ता बने, आफ्नो भूमिकाको खोजी र क्षमताको उपयोग गर्न सक्रिय भएनन्। सरकारले कुन क्षेत्रमा कसरी लगानी गर्ने भन्ने स्पष्ट दृष्टिकोण पनि राख्न सकेन। योजना, नीति र साधनबीचको तालमेल विश्लेषण भएन। धेरै आयोजना, ठूला आयोजना, वितरणमुखी कार्यक्रमजस्ता राजनीतिक प्रवृत्तिले आर्थिक व्यवस्थापनमा प्रभाव पार्यो। आयोजना व्यवस्थापन प्राविधिक विषय हो भन्ने स्वीकार भएन। प्रशासनको नेतृत्वले राजनीतिक प्रणालीलाई राम्ररी बुझाउने, विवेकशील तर्क दिने, विश्लेषण गर्ने व्यावसायिक सामथ्र्य नै देखाएन। लगानीमा निकायगत प्रतिस्पर्धा र दाहोरोपन देखियो। कार्य विश्लेषण नगरिकनै संरचना विस्तार गरियो। परिणामतः भविष्यमुखी दायित्व बढ्यो। सर्वसाधारण आफैंले व्यवस्थापन गर्दै आएको गाउँको कुलो पनि सरकारले खन्न थाल्यो। यसले एकातर्फ समुदायको सम्भावना उपयोग र क्षमताको परिचालन गरेन, अर्कोतर्फ राज्य लगानीको माग पनि बढायो। वैदेशिक सहायतालाई छानिएको क्षेत्रमा केन्द्रित गरिएन, केवल राजनीतिक लोकप्रियताको साधन बनाइयो। सहयोग उपयोग र उत्पादकत्व सिर्जना गर्नुलाई सफलताको आधारका रूपमा लिनुपर्नेमा स्वयं सहायतालाई सफलताको रूपमा हेर्न थालियो। मन्त्रीहरू आफ्नो कार्यकालमा यति सहायता र ऋण ल्याएँ भन्दै विवरणपत्र सार्वजनिक गर्न थाले। जुन असफलताको सूचक हुनुपर्ने थियो तर भनियो सफलता। दाताका जस्ता सहायता सर्त पनि स्विकारियो। राष्ट्रिय मापदण्डभन्दा छुट्टै प्रक्रियाबाट खर्च गरियो। विभागीय जनशक्ति र प्रणाली चाहिँ उपेक्षित बन्यो। यी कारणले वित्त संरचनामा तत्कालीन र दीर्घकालीन दायित्व भयावह देखिएको छ। एउटा जलविद्युत् आयोजना अरुण समयमा पूरा गर्न नसक्दा मुलुक टुकी युगमा फर्कियो। तेल आपूर्ति बजार प्रणालीमा दिन नसक्दा जनताले मात्र हैरानी भोगेका छैनन्, सरकारी वित्त संरचना बेस्सरी प्रभावित भयो। एउटा जहाज कम्पनी सरकारले चलाउँदा व्यक्ति चाहिँ मोटाउने र संस्था दुब्लाउँदै जाने र एउटा संस्थान डुब्दा तीनचारवटा संस्था डुब्ने स्थिति आयो। यस्ता विषयहरू प्राज्ञिक विलासनमात्र बनाइए, राष्ट्रिय कार्यसूचीमा राखेर विश्लेषण गर्ने काम कहिल्यै भएन। विकासलाई छरितो र कम खर्चिलो पार्ने रणनीति लिई वित्ताीय जोखिम घटाउँदै जानुपर्छ। तर प्रयास तत्कालै सुरु गर्नु आवश्यक छ। निर्णय गर्दा वा ढिलो निर्णय गर्दा सरकारको वित्त लागतलाई कसरी प्रभाव पार्छ भन्नेमा जिम्मेवार पक्ष कत्ति पनि संवेदनशील भएन। केही वर्षपछि पेन्सनका लागि वार्षिक खर्ब रुपैयाँ जति छुट्ट्याउनु पर्नेछ। सावाँब्याज भुक्तानीका लागि तीन खर्ब रुपैयाँ जति छुट्ट्याउनु परिसक्यो। सार्वजनिक संस्थानहरूको एकमुष्ट घाटा त्यै अनुपातमा नबढ्ला भन्न सकिँदैन। सुरक्षा खर्च विस्तारित छ। विद्यालय शिक्षामा सरकारले लगानी बढाउनुपर्ने दबाब छ। स्वास्थ्य संरचना गाउँ र वडासम्म फैलिइसकेको छ। नीति तथा कार्यक्रमलाई समावेशी बनाउने बहानामा साधनस्रोतको अनुत्पादक विनियोजन प्रवृत्ति बढ्दैछ। संघीय शासन संरचनाले अतिरिक्त खर्च माग गर्ने नै भयो। सरकारी खर्च एकपटक भएपछि चाहेर पनि पूर्ववत् बनाउन सकिँदैन। तर त्यही अनुपातमा साधन परिचालन गर्न सकिएला त ? यो प्रश्नप्रति नीतिनिर्माता र जिम्मेवार सबैले गम्भीर भएर सोच्नु जरुरी छ। नवौं योजनादेखि सरकारी विनियोजनलाई उत्पादक बनाउने र खर्चलाई नियन्त्रित गर्ने नीतिगत प्रयासहरूले औपचारिक कार्यसूची पाए। तर पनि कार्यान्वयनमा वास्तविक प्रतिबद्धता देखिएन। यसले गर्दा राजस्वको सबैजसो हिस्सा साधारण एवं अनुत्पादक क्षेत्रमा प्रवाहित भई सामान्य कार्यका लागि पनि बाह्य सहयोग लिनुपर्ने अवस्था छ। जसको ऋण निर्भरता बढ्न गएको छ। यसर्थ यस परिस्थितिबाट माथि उठ्न अल्पकालीन र दीर्घकालीन दुवै प्रकारका रणनीति लिनु आवश्यक छ। अल्पकालीन रणनीतिअन्तर्गत तत्काल राहत लिन खर्च कटौती र मितव्ययिताका कार्यक्रमहरू ल्याउने, बक्यौता राजस्व असुल गर्ने, भूमिगत अर्थतन्त्रलाई नियन्त्रण गर्ने, वित्तीय सूचना प्रणाली र खर्च अनुगमनलाई व्यवस्थित बनाउने र निगरानी व्यवस्थालाई सक्रिय पार्ने काम गर्नुपर्छ। यसले तत्कालको खर्च आयतनको कटौती गर्दै दीर्घकालीन सुधारका लागि सफलताको आधार तयार पार्छ। दीर्घकालीन रणनीतिअन्तर्गत खर्चका आधारहरू व्यवस्थित गर्ने, बाह्य सहायतालाई छानिएको क्षेत्र तथा प्राथमिकतामा ल्याउने काम गर्नुपर्छ। यस्तै व्यवस्थापन सूचना बजेट र लेखा प्रणालीलाई एकअर्कासित आबद्ध गर्ने र वित्तीय उत्तरदायित्वलाई उपलब्धि सूचकसँग आवद्ध गर्ने। खर्चको स्वच्छता परीक्षण गर्ने, सहभागितात्मक खर्च प्रणाली अपनाउने, भविष्यपरक खर्चलाई पूर्वकोषित बनाउने पनि दायित्व छ। सयौंको संख्यामा रहेका कार्यसञ्चालन कोषलाई निरुत्साहन गर्ने र योजना प्रणालीको गुणस्तर बढाउने काम गर्नुपर्छ। बाह्य पात्रहरूसँग सहकार्यमा विकासलाई छरितो र कम खर्चिलो पार्ने रणनीति लिई वित्तीय जोखिम घटाउँदै जानुपर्छ। तर प्रयास तत्कालै सुरु गर्नु आवश्यक छ। मैनाली, पूर्वसचिव हुन्।"
सभ्य समाजमा कहिले ?,"कुलत भनेको आफ्नो इमान बेचेर पद र प्रतिष्ठाको ख्याल नगरी तथानाम कार्य गर्दै हिँड्नु पनि हो। विभिन्न काण्ड मच्चाउनु, घोटाला र भ्रष्टाचार गर्नु त झन् ठूलो कुलत र अपराध हो। हाम्रो समाज र राजनीतिमा बेथिति पनि कतिसम्म ? लाग्छ, न यहाँ विधि छ, न थिति।  भन्दा देख्नेलाई लाज। एउटा काण्डपछि अर्को। हुँदाहुँदा नक्कली भुटानी शरणार्थी बनाएर अमेरिका पठाउने ठगी धन्दा। कस्तो कायरता र कपटपूर्ण क्रियाकलाप हो यो उत्तरदायी पदमा विराजमान विद्वान् भनाउँदा नेताहरूको ? इज्जत र इमान नील भएपछि रहने भनेको आवरणको खोलमात्र हो। विश्व समुदायका अगाडि निर्वस्त्र हुनु हो। नेपालीको सान र मानलाई फोहोरको डंगुरमा लगेर मिलाउनु हो। के त्यही गर्न चुनेका हुन्छौं त नेतालाई ? प्रश्नहरू जन्मिन्छन्। कस्तो समाजमा हुर्कियौं ? कस्तो चेतना विकसित भयो हाम्रो ? कुन स्कुलिङबाट आयौं ? कसरी बिग्रियौं ? हाम्रो समाज त संस्कारी छ हैन र ? आफूभन्दा सानालाई माया गर्ने अनि ठूलालाई आदर गर्ने। सत्य बोल्ने। चोर, फटाहा नहुने, त्यस्ताको संगत नगर्ने। अभिभावक, मान्यजन र गुरुहरूले भनेको मान्ने। यस्तै स्कुलिङबाट आएका होइनौं र हामी ? त्यही संस्कारमा हुर्कनुपर्ने हामी किन र कसरी फटाहा, जाली, भ्रष्टाचारी भयौं ? देश र समाजका लागि राम्रो काम गर्छु भन्दै हिँड्नेहरू नै किन यसरी कुलत ? कुलत भनेको आफ्नो इमान बेचेर पद र प्रतिष्ठाको ख्याल नगरी तथानाम कार्य गर्दै हिँड्नु पनि हो। विभिन्न काण्ड मच्चाउनु, घोटाला र भ्रष्टाचार गर्नु त झन् ठूलो कुलत र अपराध हो। नेपालको राजनीतिमा देखिने यस्ता काण्ड कुलत झैं बारम्बार दोहोरिनु भनेको देश र जनतामाथिको द्रोह हो। नेपाली राजनीतिमा यो कस्तो कुलत बस्यो बस्यो ? एउटा गीत छ के लत बस्यो मलाई कहिल्यै सुधार हुन्न। हो, यस्तै किन भयो नेपालको राजनीति ? यसरी कहिल्यै सुधार नहुने लतले नेपालको राजनीतिलाई लाजनीति बनाएको छ। कुरा राजनीति र काण्डका मात्र होइन, हरेक तह र तप्काभित्र वा भनौं जुनसुकै क्षेत्रभित्र कुलत हावी छ। अब आचरण र व्यवहार व्यक्तिगत स्वार्थभन्दा माथि उठेर देश र समाजको भलो हुने बिगर पिक्चर कसरी देख्ने ? किनकि प्रत्यक्ष परास्त नगरी वा कुलतलाई जरैबाट उखेलिएर नफाली समाज र देशको भलो हुने देखिन्न। जताततै नातावाद र कृपावाद छ हाम्रो देशमा। माफिया र सिन्डिकेटहरूले तहसनहस पारेका छन्, समाज। यही समाज जहाँ राम्रो गर्न खोज्नेलाई पछारिन्छ। सज्जन, विद्वान् र असलहरूलाई पछार्नेहरूले खर्लप्प निलेको छ देश। गहिराइमा सबैतिर भेद छ जाति, वर्ण, लिंग, भाषा आदि। आफ्नो स्वार्थका लागि एकले अर्कालाई प्रयोग र दुरुपयोग गर्छन् यहाँ। बाहिरी आवरणमात्र सिँगार्ने होइन, भित्री आचरण, स्वभाव र बानीब्यहोरालाई पनि सिँगारौं। यस्तै कुलतमा फसेको छ, समाज र देश। यस्तो संस्कारले यतिबेला राजनीति गर्नेहरू फसेका छैनन्। कुलतमा आधारित अभ्यासले देशका धेरै तह र तप्का बिग्रिएका छन्, कलंकित छन्। कुलतबाट बचेका हामी नागरिक पनि असल र इमान्दार नबन्ने हो भने देशको भविष्य के होला ? हामीले नै चुनेर जनप्रतिनिधि बनाउने व्यक्ति अब पनि सही छनोट गर्न सकेनौं भने ? के होला ? यति धेरै स्खलित भइसक्यौं कि लाग्छ, अब हामीसँग इमानदारिता र इमानको अंशसमेत बाँकी छैन। खोक्रो आदर्श र ढोंगी आवरणको न कुनै अर्थ छ, न अस्तित्व। बेइमानहरूको बिगबिगी बढिरह्यो भने वितृष्णा र बेवारिसे बन्छ समाज। जब खासगरी सत्तामा पुग्नेहरूको नियत व्यक्तिपरक लाभका लागि हुन्छ, तब त्यो नियतले व्यक्तिको हृदयमा खुसीको भ्रम त छर्छ, तर कालान्तरमा आत्मग्लानी सिवाय केही दिँदैन। अहिले आत्मरतिमा रमाउनु भनेको पछि आत्मालापमा पछुताउनु हो। हामी बिग्रिएनौं मात्र, बिक्यौं पनि। आखिर किन ? केका लागि ? एकपटक होइन, पटकपटक। किन व्यक्तिगत लाभको पछिमात्र हिड्यौं ? हामी कहाँ चुक्यौ ? किन खोजेनौं कमजोरी ? मपाइँत्वको महारथी गुथ्दै मृगतृष्णाको मितेरी लगाएर कतिञ्जेल अल्मलिइरहने हो अझै ? यस्ता व्यक्तिहरूले अरूलाई कस्तो शिक्षा देलान् ? युवा पुस्ताले कुन मियोको वरिपरि घुम्ने ? कुन धरातलमा टेकेर उभिने ? जे भयो भयो। विगतलाई बिर्सिंदै भविष्यको राजमार्ग कोरौं अब। जुनजुन कर्ममा छौं, सबैले एकचोटी आत्मालोचना गरौं। कम्तीमा सन्तानको भविष्य सम्झौं। कि नगरौं। गर्ने हो भने तन र मन लगाएर गरौं। धन लगाउनै पर्छ भन्ने होइन। हुनेहरूले लगाए भयो तर स्वार्थ हटाएर देऔं। इमान्दार भएर जीवनको नाटक मञ्चन गर्न जानेनौं र त दुःख पायौं, पाइरह्यौं। गलत अभिनयकै कारण देशले अन्तर्राष्ट्रिय दृष्टिमै नराम्ररी घृणित हुन परिरहेछ। डरलाग्दो अवस्थाबाट गुज्रनुअघि नै हामीले हामी हुनुको अस्तित्व र पहिचान बचाऔं। हामी बुद्धको देशका नागरिक हौं। अझ हामी सगरमाथाको देशका मान्छे। सयौं भाषा, जाति, धर्म, वर्ण र लिंगबीचको साझा फूलबारीमा अटाएका सुसभ्य, बौद्धिक र चेतनशील प्राणी पनि। तर पनि आफैंलाई कुलतमा फसायौं भने हामीबाट जन्मिने सन्तानले कस्तो रूप लेला ? राजनीतिलगायतको क्षेत्रको अवस्था कस्तो बन्ला ? त्यसैले अब कम्तीमा मूलनीति राजनीतिलाई सभ्य र सङ्लो बनाउने कि ? जिम्मा हाम्रै हातमा छ। विद्वान् प्राणनाथजी भन्छन्, चराहरू ऐना देखेर ठुङ्न थाल्छन्। कुकुरहरू ऐना देखेर भुक्न थाल्छन् तर मानिस चैं ऐना देखेर आफ्नैलाई सिँगार्न थाल्छन् किनकि ऊ चेतनशील प्राणी हो। यस्तो चेतनशील प्राणी हामीले नै हो आफू अनि देश सपार्ने। बाहिरी आवरणमात्र सिँगार्ने होइन, भित्री आचरण, स्वभाव र बानीब्यहोरालाई पनि सिँगारौं। ताकि क्रमशः हरेक क्षेत्र, तह र तप्का मर्यादित बनुन्। अनिमात्र सुन्दर र सभ्य समाज सम्भव छ।"
उरुग्वेको प्रशिक्षक बन्न बिएल्सा तयार,"मोन्टेभिडियो : मार्सेलो बिएल्सा उरुग्वेयन राष्ट्रिय फुटबल टिमको मुख्य प्रशिक्षक बन्न तयार भएको त्यहाँको फुटबल संघले बताएको छ। उरुग्वेयन फुटबल संघको कार्यकारी समितिका सदस्य जर्ज कासालेसलाई उदृत गर्दै अन्तर्राष्ट्रिय सञ्चारमाध्यमले जनाएका छन्। कासालेसले सन् २०२६ को विश्वकप सम्मका लागि बिएल्साले सम्झौतामा चाँडै हस्ताक्षर गर्ने बताएका छन्। अब बाँकी भनेको हस्ताक्षर मात्रै हो,कासालेसले ३९ महिना लामो सम्झौताबारे जानकारी दिँदै भनेका छन्। लिड्स युनाइटेडका पूर्व प्रशिक्षक बिएल्सा केही दिनमै मोन्टेभिडियो पुग्ने पनि उनले बताएका छन्। बिएल्साको नेतृत्वमा उरुग्वेले आगामी जुनमा पहिलो खेल खेल्ने छ। उरुग्वेले निकाराग्वा र क्युबासँग मैत्रीपूर्ण खेल खेल्ने तालिका छ। यस्तै,सेप्टेम्बरमा विश्वकपको दक्षिण अमेरिका छनोट पनि सुरु हुनेछ। हामीले ९० मिनेटको खेलमा मात्र सीमित हुने गरी होइन,एक विरासत बोकेका प्रशिक्षक ल्याएका हौं,कासालेसले भनेका छन्। उरुग्वे गत नोभेम्बरडिसेम्बरमा कतारमा भएको विश्वकपको समूह चरणबाटै बाहिरिएको थियो। बिएल्सा सन् १९९८ देखि २००४ सम्म अर्जेन्टिनी टिमको प्रशिक्षक थिए। सन् २००२ को विश्वकपमा बिएल्सा नेतृत्वको अर्जेन्टिना समूह चरणबाट बाहिरिएको थियो। त्यसको दुई वर्षपछि एथेन्स ओलम्पिकमा उनकै नेतृत्वमा अर्जेन्टिनाले ओलम्पिकमा स्वर्ण पदक जितेको थियो। उनले व्यक्तिगत कारण देखाउँदै अर्जेन्टिनी टिमको प्रशिक्षक पद त्यागेका थिए। त्यसपछि सन् २००७ देखि २०११ सम्म चिलीको टिम सम्हालेका बिएल्साले व्यावसायिक फुटबलमा इस्पान्योल,एट्लेटिको बिल्बाओ,मार्से, लियोलमा पनि प्रशिक्षण गरेका थिए। सन् २०२२ को फेब्रअरीमा लिड्सले बर्खास्त गरेपछि बिएल्सा जागिर बिहीन छन्। बिएल्सासँग सम्झौताका लागि तीन महिना लागेको कासालेसले बताएका छन्।"
स्पेन र नेपालको कूटनीतिक सम्बन्धको ५५औं वर्षमा घोडा दौड,"मड्रिड: स्पेनका लागि नेपाली दूतावासले स्पेन र नेपालको कूटनीतिक सम्बन्धको ५५औं वार्षिकोत्सवमा घोडा दौडको आयोजना गर्ने भएको छ। नेपालसँगको कूटनीतिक सम्बन्धमा आधा शताब्दीभन्दा लामो समय पार गरिसकेको स्पेनको मड्रिडमा घोडा दौड हुने राजदूत डा शर्मिला पराजुली ढकालले जानकारी दिइन्। शनिबार अर्थात् मे १३ मा घोडा दौडसँगै सांस्कृतिक कार्यक्रममार्फत सुमधुर सम्बन्धको ५५औं वर्ष मनाउन लागिएको राजदूत ढकालले बताइन्। घोडा दौडमा नेपालमा अवस्थित आठ हजार मिटरभन्दा अग्ला हिमालहरूका नाम राखिएका घोडाले दौडमा प्रतिस्पर्धा गर्नेछन्। सर्वोच्च शिखर सगरमाथासहित मकालु, कञ्चनजंघा, लोत्से, चोयू, धवलागिरि, मनास्लु र अन्नपूर्ण हिमशिखर नामाकरण गरिएका आठ घोडा दौडमा सहभागी हुने दूतावासले जनाएको छ। उक्त समारोहमा स्पेनिस सरकारका उच्च पदस्थ कर्मचारीहरूसँगै विभिन्न देशका राजदूतहरूको पनि उपस्थिति रहने दूतावासले जनाएको छ। 'हामीले यो ऐतिहासिक समारोहमा कम्तिमा पनि पाँच हजारभन्दा धेरै सहभागी हुने अपेक्षा राखेका छौं,' राजदूत ढकालले भनिन्। उनले स्पेनमा अवस्थित कुनै पनि दूतावासले आयोजना गरेको यो नै सबैभन्दा ठूलो कार्यक्रम रहेको पनि जानकारी दिइन्। नेपालमा भएका हिमाललाई त्यो समारोहमार्फत विश्वसामू चिनाउन हिमालकै नामाकरण गरेर घोडा दौड गर्न लागिएको उनले बताएकी छन्।"
युरोपा लिग : हारबाट जोगियो युभेन्टस,"रोम : फेडेरिको गटीले इन्जुरी समयको सातौं मिनेटमा बराबरी गोल फर्काएसँगै युभेन्टस युरोपा लिगको सेमिफाइनल पहिलो लेगमा सेभियाविरुद्ध हारबाट जोगिएको छ। घरेलु मैदान एलियान्ज स्टेडियममा निर्धारित ९० मिनेटसम्म १० ले पछि परेका युभेन्टसले पहिलो लेगमा हार टार्न संघर्ष गनुपर्यो। युसेफ एननेसेरीले २६औं मिनेटमा गरेको गोलसँगै भ्रमणकारी सेभियाले अग्रता लिएको थियो। प्रतिस्पर्धात्मक खेलको पूरा समय त्यो अग्रता कायम राखेको थियो। तर,अन्तिम समयमा सम्हालिन नसक्दा युभेन्टसको मैदानमा महत्त्वपूर्ण जित हात पार्न सेभिया असफल रह्यो। सेभियाको मैदानमा दोस्रो लेग मे १९ मा हुनेछ। बिहीबार नै भएको अर्को सेमिफाइनलमा रोमाले बायर लेभरकुसेनलाई १० को नतिजामा पराजित गरेको थियो।"
सिलगुडीको कञ्चजंगा माथि प्लानिङ ब्वाइजको सानदार जीत,"धनकुटा : सिलगुडीको कञ्चनजंगा फुटबल क्लबलाई फराकिलो गोलअन्तरले पराजित गर्दै काठमाडौंको प्लानिङ ब्वाइज युनियन क्लब सहिद भीमनारायण गोल्डकपको सेमिफाइनलमा प्रवेश गरेको छ। धनकुटा सदरमुकामस्थित तल्लो टुँडिखेलमा सम्पन्न क्वाटरफाइनल खेलमा कञ्चनजंगा फुटबल क्लबलाई ६१ गोलअन्तरले पराजित गर्दै ब्वाइज युनियन सेमिफाइनल प्रवेश गरेको हो। ब्वाइज युनियनको जितमा समिर थापाले ८९ र ९४ औं मिनेटमा दुई गोल, बेव्रा साक्वाइसले २२ औं, फागुराम थारुले ३० औं, राजेश शाह ५७ औं, सञ्जिव लामाले ७५ औं एकएक गोल गरेका थिए। कञ्चनजंगाको तर्फबाट सोनाम लेप्चाले ६६ औं मिनेटमा पेनाल्टी मार्फत सान्त्वना गोल फर्काएका थिए। एकपक्षीय खेलमा कन्चनजंगा माथि ब्वाइजले दवावमा राखेको थियो। ब्वाइजका खेलाडीले प्रहार गरेको अधिकांश प्रहार कन्चनजंगाको गोलकिपरले विफल बनाइदिएका थिए। खेलको म्यान अफ द म्याच ब्वाइजका फागुराम थारु घोषित हुँदै नगद ४ हजारसहित ट्रफी प्राप्त गरे। उनलाई साँगुरीगढी गाउँपालिका अध्यक्ष जितेन्द्र राई र एफसीका सामाजिक उत्तरदायी कमिटीका सदस्य दावा लामाले संयुक्त रुपमा प्रदान गरेका थिए। सहिद भीमनारायण स्मृति प्रतिष्ठानले आयोजना गरेको प्रतियोगितामा आठ टिमको सहभागिता छ। प्रतियोगिता आगामी जेष्ठ २ गतेसम्म सञ्चालन हुनेछ। शनिबार विरगन्ज युनाटेड र सशस्त्र प्रहरी बल (एपीएफ) क्लब बीच हुने प्रतियोगिताको संयोजक शम्भु प्रधानले बताए। प्रतियोगिताको विजेताले नगद ५ लाख सहित ट्रफी र उपविजेताले दुई लाख ५० हजार हात पार्नेछ। हरेक खेलमा म्यान अफ द म्याच पुरस्कारको व्यवस्था गरिएको छ। त्यस्तै विधागत तर्फका उत्कृष्ट खेलाडीहरुलाई पुरस्कार प्रदान गरिने छ।"
संकटाविरुद्धको जितसँगै पुलिसले छोड्यो रेलिगेसन क्षेत्र,"काठमाडौं : संकटा क्लबविरुद्ध शुक्रबार १२ गोलको नतिजामा जित हासिल गरेसँगै नेपाल पुलिस क्लबले सहिद स्मारक ए डिभिजन लिगको रेलिगेसन क्षेत्र छाडेको छ। त्रिपुरेश्वरस्थित दशरथ रंगशालामा भएको खेलको आठौं मिनेटमा मोसेस ग्याबाहले गोल गर्दै विभागीय टिमलाई अग्रता दिलाएका थिए। जारी सिजन खराब लयबाट गुज्रिरहेको पुलिसले धेरै समय अग्रता जोगाउन सकेन। निशान खड्काले फ्रिकिकमार्फत २३ औं मिनेटमा उत्कृष्ट गोल गर्दै संकटालाई बरबरीमा फर्काएका थिए। तर, निर्धारित ९० मिनेटको खेल सकिन १२ मिनेट बाँकी रहँदा मोहम्मद आशिकले गोल गर्दै पुलिसको पक्षमा १२ को जित सुनिश्चित गरे। जितसँगै १७ खेलबाट १९ अंक जोडेको पुलिस लिग तालिकाको ११औं स्थानमा उक्लिएको छ। समान खेलबाट २० अंक जोडेको संकटा १०औं स्थानमा छ।"
हिमालयन शेर्पा र मनाङको बराबरी,काठमाडौं : सहिद स्मारक ए डिभिजन लिगमा शुक्रबार मनाङ मर्स्याङ्दी क्लब र हिमालयन शेर्पा क्लबले ११ गोलको बराबरी खेलेका छन्। सातदोबाटोस्थित एन्फा कम्प्लेक्समा भएको खेलको १४औं मिनेटमा निरन्जन धामीले गोल गर्दै मनाङलाई अग्रता दिलाएका थिए। सुरुआतमै पछाडि परेको हिमालयन शेर्पाका लागि ३६औं मिनेटमा अबायोनी फाकुनेले बराबरी गोल फर्काएका थिए। बराबरीसँगै १७ खेलबाट २१ अंक जोडेको मनाङ सातौं स्थानमा उक्लिएको छ। समान खेलबाट २१ नै अंक जोडेको हिमालयन शेर्पा नवौं स्थानमा छ। आजै भएको अर्को खेलमा विभागीय टिम नेपाल पुलिस क्लबले संकटा क्लबविरुद्ध १२ को रोमाञ्चक जित निकालेको थियो।
युरोपा लिग : लेभरकुसेनलाई पराजित गर्दै रोमा विजयी,रोम : एडोवार्डो बोभको निर्णायक गोलप्रेरित रोमाले युरोपा लिगको सेमिफाइनलको पहिलो लेगमा बिहीबार राति बायर लेभरकुसेनलाई १० को नतिजामा पराजित गरेको छ। घरेलु मैदान स्टाडियो ओलिम्पकोमा १० को जित निकालेसँगै इटालियन क्लबले पहिलो लेगमा १० को अग्रता बनाउन सफल भयो। पहिलो हाफ गोलरहित बराबरीमा टङ्गिए पनि दोस्रो हाफमा गरेको एक मात्र गोल रोमालाई जित दिलाउन पर्याप्त बन्यो। बोभले ६३औं मिनेटमा पेनाल्टी एरिया भित्रबाट गरेको प्रहार गोलमा परिणत भएको थियो। ट्यामी अब्राहमले गरेको प्रहार लेभरकुसेनका गोलकिपरले ब्लक गरेपछि आएको रिबाउन्ड बलमा बोभले सशक्त प्रहार गरेका थिए। सामान्य अवस्थामा फर्किन नभ्याउँदा लेभरकुसेनका गोलकिपर लुकार ह्राडेकी निरीह बने। लेभरकुसेनको मैदानमा दोस्रो लेग मे १९ मा हुनेछ। त्यो खेलमा लभेरकुसेनले कम्तिमा दुई गोलको स्पष्ट जित निकाले पुनरागमनसहित फाइनल यात्रा तय गर्नेछ। एक गोलको फरकमा जित निकाले अतिरिक्त समयपेनाल्टी सुटआउटमा नतिजा निहीत हुनेछ।
थप २ जहाज खरिद गर्ने निगमको योजना,"सञ्चालक समितिले सुगम क्षेत्रमा पनि विमान थप्ने निर्णय गरेको छ। काठमाडौं : नेपाल वायुसेवा निगमले आन्तरिक उडान व्यवस्थापनका लागि थप दुई विमान खरिद गर्ने भएको छ। बोर्ड सञ्चालक समितिको बैठकले सुगम क्षेत्रमा पनि विमान थप्ने निर्णय गरेपछि निगमले पाँच नयाँ विमान खरिद गर्ने भएको हो। पहाडी भेग (स्टल रुट) मा ३ जहाज थपका लागि गत चैत्र २९ गते बनेको समितिले बोर्डलाई बुधबार नै रिपोर्ट बुझाएको छ। उक्त रिपोर्टलाई बोर्डबाट पास भएपछि मन्त्रालय पठाइने प्रवक्ता रमेश पौडेलले बताए। यता, सहरी क्षेत्रमा उडान भर्नका लागि दुई जहाज खरिद गर्ने कार्ययोजना बनाएको छ। नेपालको प्रादेशिक (अन्तर प्रदेश) हवाई कनेक्टिभिटी बढाउने उद्देश्यले सहरी क्षेत्रका एयरपोर्ट (ट्रंक रुट) का लागि दुई जहाज खरिद गर्ने तयारी गरेको प्रवक्ता पौडेलले जानकारी दिए। जहाज खरिद गर्ने कार्ययोजना अघि बढाउन निगम व्यवस्थापनको उपसमितिले आफ्नो प्रतिवेदन पेस गरिसकेको छ। यस कार्यमा विशेष पहल गरी यथाशक्य छिटो त्यस प्रकारका जहाज खरिद कार्य सम्पन्न गर्न उपसमिति गठन गरेको छ। निगम सञ्चालक समितिको बैठकले समिति सदस्य एवं वरिष्ठ क्याप्टेन सुधीरशमशेर राईको संयोजकत्वमा नौ सदस्यीय उपसमिति गठन भइसकेको छ। उक्त उपसमितिले २१ कार्य दिनभित्र प्रतिवेदन बुझाउने जानकारी दिइएको छ। ट्रंक रुटमा चल्ने जहाज नभएका कारण निगमले हाल सहरी एवं व्यापारिक हिसाबले फाइदाजनक क्षेत्रमा उडान भर्न सकेको छैन। निगम काठमाडौं, विराटनगर, भैरहवा, पोखरा, नेपालगन्ज, धनगढीलगायत बाट उडान भर्ने योजनामा छ । यी जहाज संस्कृति, पर्यटन तथा नागरिक उड्डयन मन्त्रालयसँग आवश्यक समन्वय गरी नियमानुसार पारदर्शी रूपले खरिद गरिने बताइएको छ।"
बजेटअघि दाता रिझाउँदै अर्थमन्त्री,"काठमाडौं : अर्थमन्त्री डा प्रकाशशरण महत आगामी बजेटका विषयमा नेपालमा रहेका अन्तर्राष्ट्रिय विकास साझेदारसँग छलफलमा जुटेका छन्। छलफलमा विश्व बैंक, एसियाली विकास बैंक, अन्तर्राष्ट्रिय मुद्रा कोष र अन्तर्राष्ट्रिय वित्त निगमजस्ता बहुपक्षीय विकास साझेदार, अमेरिकी अन्तर्राष्ट्रिय विकास नियोग, जापान, कोरिया, स्विट्जरल्यान्ड, नर्वे, फिनल्यान्ड, युरोपियन युनियन, जर्मनीलगायतका द्विपक्षीय विकास साझेदार संस्थाका प्रमुख तथा प्रतिनिधिको सहभागिता रहेको थियो। मन्त्री डा महतले नेपाल सरकारका आगामी दिनका प्राथमिकता, आगामी बजेटले लिने मार्गदर्शन, सिद्धान्तका विषयमा धारणा राखे। उनले नेपाल सरकारले उपलब्ध साधन र स्रोतको उच्चतम सदुपयोग गर्ने प्रतिबद्धता व्यक्त गरे। नेपाल सरकारको ऋण बढ्दो क्रममा रहेको सन्दर्भमा आगामी दिनमा सावाँब्याज तिर्न सक्ने खालका उत्पादनशील क्षेत्रमा लगानी गर्ने प्राथमिकता रहेको जानकारी उनले गराए। साथै उनले आगामी दिनमा सिर्जना हुने दायित्वका विषयमा नेपाल सरकार अत्यन्तै सजग रहेको समेत जनाए। मन्त्री डा महतले वैदेशिक ऋण सँगसँगै उल्लेख्य रूपमा अनुदान उपलब्ध गराउन र जलवायु परिवर्तनको क्षेत्रमा आउने सहायता पनि अनुदानकै रूपमा परिचालन गर्न आग्रह गरे। साझेदारका प्रमुख एवं प्रतिनिधिले नेपाल सरकारले बजेटमा लिने प्राथमिकता र कार्यक्रममा साथ, सहयोग र समर्थन हुने विश्वास दिलाएका छन्। नेपाल सरकारले लिएको लक्ष्य र प्राथमिकतालाई नै विकास साझेदारले अवलम्बन गर्ने, नेपालको राष्ट्रिय नीति, प्रणाली र संरचनाको माध्यमबाट वैदेशिक सहायता परिचालन गर्ने उनीहरूले प्रतिबद्धता व्यक्त गरे। छलफलका क्रममा साझेदारले विभिन्न सुझाव दिएका थिए। उनीहरूले पुँजीगत खर्चमा सुधार गर्नुपर्ने, सार्वजनिक संस्थान व्यवस्थापनमा सुधार गर्नुपर्ने, खर्चमा दोहोरोपना घटाउने, आन्तरिक स्रोत परिचालनका लागि सुधार खाका तयार गर्ने, सार्वजनिक र निजी वित्तीय साधन राष्ट्रिय प्राथमिकतामा प्रवाह गर्ने सुझाव दिए। त्यसैगरी स्वास्थ्य, शिक्षा, सामाजिक सुरक्षा र पोषणमा लगानी वृद्धि गर्ने, करको दायरा विस्तार गर्ने, न्यून पुँजीगत खर्च र कमजोर खरिद क्षमतामा सुधार गर्ने, अनौपचारिक क्षेत्रलाई क्रमशः औपचारिक क्षेत्रमा परिवर्तन गर्दै करको दायरा विस्तार गर्ने उनीहरूको सुझाव छ। त्यसैगरी साना तथा मझौला उद्यम र आन्तरिक उद्यमशीलतालाई प्रवद्र्धन गर्ने, मानव पुँजीमा लगानी विस्तार गर्ने, आर्थिक लक्ष्यका साथसाथै पर्यावरणीय र सामाजिक लक्ष्यलाई पनि प्राथमिकतामा राख्नुपर्ने, आयोजना पूर्वतयारीमा प्राथमिकता दिनुपर्ने, ठूला सुधार एजेन्डालाई प्राथमिकीकरण गर्नुपर्ने जस्ता सुझाव दिएका छन्।"
बजेटमा के चाहन्छ निजी क्षेत्र ?,"काठमाडौं : सरकार आगामी आर्थिक वर्ष २०८०८१ को बजेट निर्माणको क्रममा छ। जेठ १५ गतेभित्र बजेट ल्याउनुपर्ने संवैधानिक व्यवस्थाअनुसार अहिले सरकारले विभिन्न क्षेत्रसँग पूर्वबजेट छलफल चलाइरहेको छ। बजेटका सिद्धान्त तथा प्राथमिकतामा संसद्मा प्रस्तुत भइसकेका छन् भने त्यसमाथि संसद्मा छलफलसमेत सकिसकेको छ। पूर्वबजेट छलफलका क्रममा विभिन्न सरोकारवाला क्षेत्रबाट सरकारले सुझाव लिइरहेको छ। निजी क्षेत्रका छाता संगठनले पनि आगामी आवको बजेटमा समेटिनुपर्ने विषयबारे सरकारलाई सुझाव बुझाइसकेका छन्। नेपाल उद्योग वाणिज्य महासंघले आगामी आवका लागि आर्थिक सुधारका लागि सरकारलाई मुख्य पाँचवटा सुझाव दिएको छ। महासंघले सरकारलाई बुधबार बुझाएको सुझाव प्रतिवेदनमा तरलता व्यवस्थापन एवं कर्जा विस्तार, विप्रेषण प्रवर्द्धन कार्यक्रम, पुँजीगत खर्च वृद्धि, अनुत्पादक खर्चमा कटौती र सुशासनलाई केन्द्रमा राख्न भनिएको छ। त्यस्तै, प्रतिस्पर्धी औद्योगिक उत्पादन, स्टार्टअप प्रवर्द्धन, ऊर्जा विकास रणनीत, कृषि पारस्थितिक प्रणालीमा सुधार, पूर्वाधार विकास, राजस्व सुधार योजनालगायत विषयलाई बजेटको प्राथमिकतामा राख्नुपर्ने महासंघको माग छ। तरलता व्यवस्थापन तथा कर्जा विस्तारका लागि कर्जाको पुनःसंरचना र पुनरतालिकीकरण, कर्जानिक्षेप अनुपात (सीडी रेसियो) मा सहजीकरण, निर्माण व्यवसायीको रकम समयमै भुक्तानी, वैदेशिक ऋण तथा अनुदानका आयोजनाको समयमै लेखापरीक्षण र शोधभर्नालगायत सुझाव सरकारलाई दिएको छ। त्यसैगरी, पूर्वाधार आयोजनाको कार्यान्वयनका लागि सहजीकरण गर्न उच्चस्तरीय एकद्वार समिति गठन, संस्थागत कोषको रकम कम्तीमा २० प्रतिशत उत्पादनमूलक क्षेत्रमा लगानी गर्ने व्यवस्था, २० प्रतिशत महँगो भए पनि स्वदेशी वस्तु मात्रै खरिद गर्ने व्यवस्थाको कार्यान्वयनलगायत सुझाव महासंघले दिएको छ। विप्रेषण प्रवर्द्धनका लागि निजी क्षेत्रमा लगानी गर्न पाउनुपर्ने, रु एक लाखसम्मको आन्तरिक विप्रेषण खुला गरिनुपर्ने, निजी क्षेत्रको सहकार्यमा चार महिनाको रोजगारमुखी कार्यक्रम सञ्चालन गरिनुपर्ने सुझाव महासंघको रहेको छ। त्यसैगरी, सुशासन प्रवर्द्धनतर्फ अन्तर्राष्ट्रिय अनलाइन पेमेन्ट गेटवेको व्यवस्था गर्नुपर्ने, सबै सरकारी सेवा अनलाइनबाट हुने व्यवस्था गर्ने, विद्युतीय माध्यमबाट कर परीक्षण गरिनुपर्नेलगायतका सुझाव दिइएको छ। नेपालको औद्योगिक उत्पादनलाई प्रतिस्पर्धी बनाउनका लागि करिब चार सयको सङ्ख्यामा ऐन, तीन सय ५० नियमावली, निर्देशिका, अध्यादेशका संशोधन र परिमार्जन आवश्यक रहेको महासंघले जनाएको छ। त्यसैगरी लगानी बोर्डको कार्यालय, उद्योग विभाग, विशेष आर्थिक क्षेत्र, कम्पनी रजिष्ट्रार कार्यालय, कर कार्यालय, वाणिज्य विभाग, घरेलु कार्यालय, प्रदेश र स्थानीय तहबाट सेवा लिन एकीकृत सेवा प्रणालीको स्थापना गरिनुपर्ने सुझाव दिइएको छ। उद्योगलाई निर्वाध विद्युत् उपलब्ध गराउने र उत्पादनमूलक उद्योगलाई विद्युत् खरिद सम्झौता (पीपीए) दरमा प्रतियुनिट रु एक सेवाशुल्क लिई विद्युत् बिक्रीको व्यवस्था गरिनुपर्ने सुझाव महासंघले सरकारलाई दिएको छ। लघु, घरेलु, साना तथा मझौला उद्यम र स्टार्टअप प्रवर्द्धनका लागि बिनाधितो परियोजना कर्जा, स्थानीय तहमा स्थापना हुने औद्योगिक ग्राममा साना तथा मझौला उद्यमलाई प्रोत्साहन, मेरो उत्पादन, मेरो पहिचान कार्यक्रम सञ्चालनलगायतका सुझाव दिइएको छ। त्यस्तै, स्टार्टअपसम्बन्धी नीति पारित गर्नुपर्ने र निजी साझेदारीमा कोसेली घरलाई प्रोत्साहन गर्नुपर्ने माग महासंघको छ। मुलुकको समृद्धिको आधारका रुपमा पर्यटन व्यवसायलाई स्थापित गर्न सन् २०२५ लाई नेपाल भ्रमण वर्षको रुपमा घोषणा गरिनुपर्ने महासंघको माग छ। त्यस्तै चीन तथा भारतमा पर्यटन सम्मेलन गर्ने, भैरहवा र पोखरा विमानस्थलबाट अन्तर्राष्ट्रिय उडान गर्नुपर्ने, अन्तर्राष्ट्रिय पर्यटन क्षेत्र विज्ञापन कोष स्थापना गरिनुपर्नेलगायतका सुझाव छन्। भारतीय पर्यटकले नेपालमा आउँदा प्रतिव्यक्ति भारतीय रुपैयाँ एक लाखसम्म नगद ल्याउन पाउनुपर्ने पनि महासंघको भनाइ छ। त्यस्तै, ऊर्जाक्षेत्रको विकासका लागि निजी क्षेत्रलाई व्यापार र निर्यातको इजाजत दिइनुपर्ने महासंघको धारणा छ। निजी तथा सरकारी साझेदारीमा जलाशययुक्त आयोजना निर्माण, भारत तथा बङ्गलादेशसँग विद्युत् व्यापारका लागि उच्चस्तरीय संयन्त्र गठन, स्वदेशी पुँजीबाट निर्माण भएका आयोजनामा १५ वर्षसम्म रोयल्टी मिनाहालगायतका सुझाव छ। राजस्व प्रणाली सुधारका लागि पाँच वर्षभन्दा पुरानो बक्यौता कर रकमको फरकफारक गर्न ब्याज र जरिवाना छुट गरी एक पटकलाई विशेष व्यवस्था गरिनुपर्ने सुझाव महासंघले दिएको छ। लेखाङ्कन प्रयोजनका लागि आवश्यक न्यूनतम शुल्क लिई एकपटकको लागि सम्पत्ति अभिलेखीकरणको व्यवस्था गरिनुपर्ने, एक करोड रुपैयाँसम्मका कारोबार भएका सबै करदाताले कर विवरण बुझाउँदा लेखा परीक्षण अनिवार्य गर्न नपर्ने व्यवस्था गर्ने, मिसम्याच समायोजना अवधि एक वर्ष थप गरिनुपर्नेलगायतका सुझाव महासंघले दिएको छ। त्यसैगरी, उद्योगी व्यवसायीको अर्को छाता संस्था नेपाल उद्योग परिसंघले आगामी पाँच वर्षलाई लगानी वर्ष घोषणा गर्न सरकालाई सुझाव दिएको छ। मुलुकलाई आर्थिकमन्दीबाट उकास्न लगानीमैत्री बजेट ल्याउनुपर्ने जोडसहित परिसंघले सरकारलाई सुझाव पेश गरेको छ। परिसंघले मन्दीदेखि समृद्धि, लगानीमा अभिवृद्धि विषयमा केन्द्रित रहेर आगामी आर्थिकको बजेटबारे सुझाव पेश गरेको हो। परिसंघले औद्योगीकरण, निर्यात प्रवर्द्धन तथा आयात प्रतिस्थापन, स्वदेशी उत्पादन प्रवर्द्धन एवं बजार नियमन, पूर्वाधार विकास, नवप्रवर्तनलगायत विषयलाई केन्द्रमा राखेर बजेट ल्याउन सुझाव दिएको छ। त्यस्तै, घरेलु, साना तथा मझौला उद्योग, ऊर्जा, पर्यटन, सूचना प्रविधि, कृषि तथा जडीबुटीजस्ता क्षेत्रलाई उच्च प्राथमिकतामा राखेर आगामी बजेट तर्जुमा गर्न सुझाएको छ। तरलता समस्या तथा बढ्दो ब्याजदर, मागमा आएको कमी, नगद प्रवाहमा भएको समस्या, उत्पादनमा कमी तथा रोजगारी कटौतीलगायतका कारण निजी क्षेत्रको मनोबल घटिरहेको परिसंघको ठहर छ। यी चुनौतीको सामना गर्न र अर्थतन्त्रलाई मन्दिको अवस्थाबाट उकास्न सरकारले विकास बजेटमार्फत अधिकतम पूर्वाधारको क्षेत्रमा लगानी बढाउनुपर्ने सुझाव सरकारलाई दिएको छ। 'हालसम्मकै चरम निरासा तथा मन्दीबाट गुज्रिरहेका उद्योगलाई जोगाइ प्रोत्साहन गर्न चोरी पैठारी र अनाधिकृत आयात नियन्त्रण गर्न आवश्यक छ', परिसंघको सुझावमा भनिएको छ, 'भन्सार मूल्यांकन दरबन्दी सन्दर्भ पुस्तिका खारेजी, कच्चा पदार्थ तथा तयारी वस्तुमा कम्तीमा दुई तहको भन्सार महसुल फरक गरी स्वदेशी उद्योगमा लगानी प्रोत्साहन गर्न सकिन्छ।' निर्यात भइरहेका र हुनसक्ने सम्भावना रहेका वस्तुको पहिचान गरी त्यस्ता वस्तुको निर्यातमा नगद अनुदान उपलब्ध गराइनुपर्ने परिसंघको सुझाव छ। त्यस्तै, स्वदेशी उत्पादनलाई नेपाली बजारमै प्रतिस्पर्धी बनाउन र अनाधिकृत व्यापार नियन्त्रण गर्न मूल्य अभिवृद्धि करमा बहुदर कायम गरिनुपर्ने माग परिसंघको छ। औद्योगिक व्यवसाय ऐनले नेपालका उद्योगलाई उपलब्ध गराएका सुविधा आर्थिक विधेयकबाट सुनिश्चित गरिनुपर्ने परिसंघको सुझाव छ। उत्पादनशील क्षेत्रतर्फ प्रवाह गरिने कर्जाको ब्याजदर अन्य क्षेत्रतर्फ प्रवाह गरिने कर्जाको ब्याजदरभन्दा कम गर्ने नीति लिइनुपर्ने विषयलाई बजेटले सम्बोधन गरिनुपर्ने परिसंघले जनाएको छ। पूर्वाधार विकासको नीतिगत तथा कार्यगत सुधारका काम गर्नेगरी इन्फ्रास्ट्रक्चर कन्स्ट्रक्शन डेभलपमेन्ट अथरिटी गठन गरिनपर्ने माग पनि परिसंघको छ। त्यस्तै, लगानीका लागि ठूलो रकम सङ्कलन गर्न सरकारले ग्रीन बन्ड, पूर्वाधार बन्ड ल्याउनुपर्ने सुझाव परिसंघको छ। राष्ट्रिय गौरव, दीर्घकालीन महत्व र रणनीतिक महत्वका आयोजना समयमै सम्पन्न गर्न सनसेट ल तयार पारिनुपर्ने सुझाव पनि सरकारलाई परिसंघले दिएको छ। आयकर ऐनको दफा ५७ मा संशोधन गर्न, महिला उद्यमीलाई बिना धितो दिइने कर्जाको न्यूनतम सीमालाई बढाउन, महिलाद्वारा प्रवर्द्धित उद्योगबाट उत्पादित वस्तुको निर्यात प्रोत्साहनका लागि निर्यातमा कम्तीमा एक प्रतिशत थप नगद अनुदान दिने व्यवस्था गर्न परिसंघले आग्रह गरेको छ। त्यसैगरी, नेपाल चेम्बर अफ कमर्सले नेपाल चेम्बर अफ कमर्सले आगामी बजेट वितरणमुखी नभई उत्पादनमुखी बनाउन सरकारसमक्ष आग्रह गरेको छ। अर्थतन्त्रलाई चलायमान बनाउन एवं वर्तमान शिथिल अर्थतन्त्रलाई उकास्नका लागि आगामी आवको बजेट उत्पादनमुखी क्षेत्रमा केन्द्रित हुनुपर्ने चेम्बरको माग छ। 'गम्भीर आर्थिक शिथिलताले धराशायी हुने संघारमा पुगेका उद्यमी व्यवसायीलाई आवश्यक नीतिगत संरक्षण एवं सहुलियत प्रदान गर्नेगरी बजेट तर्जुमा गरिनुपर्दछ', चेम्बरले सरकारलाई दिएको सुझावमा भनिएको छ, 'विद्यमान अर्थ व्यवस्थामा सङ्कुचित मौद्रिक नीतिले व्यापारको असहजीकरण र नियन्त्रणमुखी आर्थिक नीतिको नकारात्मक प्रभावले गम्भीर आर्थिक शिथिलता उत्पन्न गरेको छ। अवको बजेट उत्पादनमा केन्द्रित गर्न आवश्यक छ।' चेम्बरले करको दायरा बढाउनसमेत सुझाव दिएको छ। नागरिकता वितरण गर्दा प्यानकार्ड पनि दिने व्यवस्था गर्नुपर्ने चेम्बरको माग छ। भन्सार प्रशासनलाई चुस्त बनाउनुपर्ने भन्दै चेम्बरले भन्सार प्रयोजनका लागि सन्दर्भ मूल्यलाई खारेज गरी कारोबार मूल्यलाई मान्यता दिनसमेत आग्रह गरेको छ। यस्तै भन्सार नाकामा अन्तर्राष्ट्रियस्तरको क्वारेन्टाइन ल्याब राखिनुपर्ने उसको सुझाव छ। यस्तै, मूल्य अभिवृद्धि करमा बहुदर प्रणाली लागू हुनुपर्ने र आम उपभोग्य वस्तु र विलासिताका वस्तुमा फरक दर कायम हुनुपर्नेमा पनि चेम्बरले सुझाव दिएको छ। चेम्बरले व्यक्तिको हकमा रु आठ लाख र दम्पतीको हकमा रु १२ लाखसम्मको आम्दानीमा कर छुट दिन सरकारसमक्ष माग गरेको छ। नकारात्मक सूचीमा रहेका रक्सी, वियर एवं सुर्तीजन्य पदार्थ आदिको उत्पादनबाहेक सबै प्रकारका उत्पादनमा अन्तशुल्क हटाउनसमेत चेम्बरले माग गरेको छ। मुलुकमा रहेका प्राकृतिक स्रोत साधन र जडीबुटीजन्य वस्तुको समुचित प्रर्वद्धन गर्न कानुन बनाई अन्तर्राष्ट्रिय बजारमा निर्यात गर्ने व्यवस्था गर्न पनि चेम्बरले सरकारको ध्यानाकर्षण गराएको छ। चेम्बरले बाँझो जमिन सदुपयोग नीति बनाएर बजेटमा विशेष व्यवस्था गर्न आग्रह गरेको छ। 'बाँझो जमिन सदुपयोग गरी कृषि उत्पादनमा आधुनिकीकरण, यान्त्रीकरण एवं वैज्ञानिकीकरण गरी मुलुकलाई आत्मनिर्भर बनाइनुपर्दछ', चेम्बरले दिएको सुझावमा भनिएको छ। चेम्बरले घरजग्गा कारोबारलाई व्यवस्थित बनाउन ब्रोकर लाइसेन्स बिना घरजग्गा कारोबार गर्न नपाउने व्यवस्था गर्नसमते सरकारसँग आग्रह गरेको छ।"
"मौद्रिक नीतिको तेस्रो त्रैमासिक समीक्षा, बैंकदर १ प्रतिशतले घट्यो (पूर्णपाठ)","काठमाडौं : नेपाल राष्ट्र बैंकले विद्यमान बैंकदर १ प्रतिशतले घटाएको छ। चालु आर्थिक वर्षको मौद्रिक नीतिको तेस्रो त्रैमासिक समीक्षा गर्दै केन्द्रीय बैंकले नीतिगत ब्याजदर घटाएर ७५ प्रतिशत कायम गरेको हो। मौद्रिक नीतिको अंकुशको रुपमा रहेको नेपाली र भारतीय मुद्राबीचको स्थिर विनिमयदर र बाह्य क्षेत्रतर्फको चालु खाता पूर्ण रुपमा परिवत्र्य रहेको सन्दर्भमा विदेशी विनिमय सञ्चितिले आयात धान्न सक्ने क्षमता, मौद्रिक नीतिका उद्देश्यहरुकोसम्भावित परिदृश्य, छिमेकी देशको नीतिगत दर र दुवै मुलुकबीच कायम रहेको मुद्रास्फीतिबीचको अन्तरलाई मध्यनजर गरी नीतिगत दरलाई ७ प्रतिशतमा यथावत राख्दै विद्यमान बैंक दरलाई १ प्रतिशत बिन्दुले घटाई ७५ प्रतिशत कायम गरिएको छ। ब्याजदर करिडोरअन्तर्गतका अन्य दरहरुलाई यथावत राखिएको छ। नियामकीय उपायहरु बैंक तथा वित्तीय संस्थाहरुबाट जारी भएका ऋणपत्रहरुलाई कर्जानिक्षेप अनुपात गणना गर्ने। प्रयोजनको लागि स्रोत (निक्षेप) को रुपमा समेत गणना गर्न पाउने विद्यमान व्यवस्थालाई २०८० पुस मसान्तसम्मको लागि निरन्तरता दिइएको छ। राष्ट्रिय तथ्याङ्क कार्यालयले प्रकाशन गर्ने तथ्याङ्कको आधारमा पछिल्ला दुई त्रयमाससम्म लगातार ऋणात्मक वृद्धि हुन गएका आर्थिक क्षेत्रहरुसँग सम्बद्ध ऋणीहरुले सुविधा पाउने गरी कोषमा उपलव्ध स्रोतको सीमाभित्र रही पुनरकर्जा सुविधा उपलव्ध गराउने व्यवस्था मिलाइने छ। अर्थतन्त्रको वास्तविक क्षेत्रमा देखिएको शिथिलतालाई दृष्टिगत गरी बैंक तथा वित्तीय संस्थाले ऋणीको नगद प्रवाहको विश्लेषण गरी आवश्यकता र औचित्यताको आधारमा होटल तथा रेष्टुरेन्ट, पशुपंक्षी पालन, निर्माण क्षेत्रसँग सम्वन्धित कर्जा र रु५ करोडसम्मको अन्य क्षेत्रमा प्रवाह भएको कर्जालाई २०८० असार मसान्तभित्र पुनरसंरचनापुनरतालिकीकरण गर्न सक्ने व्यवस्था मिलाइने छ। वास्तविक क्षेत्रमा देखापरेको शिथिलताका कारणले कर्जा चुक्ता गर्न परेको कठिनाईलाई दृष्टिगत गरी अल्पकालीन तथा चालु पुँजी प्रकृतिका कर्जाहरुलाई ब्याज नियमित रहेको अवस्थामा आवश्यकता र औचित्यको आधारमा कुनै किसिमको हर्जानाशुल्क नलिने गरी ३ महिनासम्मका लागि २०८० असार मसान्तभित्र म्याद थप गर्न सक्ने व्यवस्था गरिने छ। वास्तविक क्षेत्रमा देखापरेको शिथिलताका कारणले लघुवित्त वित्तीय संस्थाका सदस्य ऋणीहरुलाई कर्जा चुक्ता गर्न परेको कठिनाईलाई दृष्टिगत गरी सम्बन्धित संस्थाले आवश्यकता र औचित्यको आधारमा २०८० असार मसान्तभित्र कर्जाको पुनरसंरचनापुनरतालिकीकरण गर्न सक्ने व्यवस्था मिलाइने छ। मौद्रिक नीतिको कार्यदिशालाई मुद्रास्फीति र विदेशी विनिमय सञ्चितिको वर्तमान अवस्था र सम्भावित परिदृश्यको आधारमा समष्टिगत आर्थिक स्थायित्व कायम राख्दै आन्तरिक आर्थिक गतिविधिहरु चलायमान बनाउन सहयोग पुर्याउने गरी सजगतापूर्वक केही लचिलो बनाइएको छ। पूर्णपाठ"
बिमा कम्पनीहरू नक्कली नाफा देखाएर ल्याउँदै प्रिमियममा आईपीओ,"बिमा प्राधिकरण स्रोतका अनुसार प्रिमियममा आईपीओ जारी गर्न लागेका कुनै पनि कम्पनीको फ्युचर बोनस प्रोभिजन २० प्रतिशत कटेको छैन। काठमाडौं : केही जीवन बिमा कम्पनीले कागजी नाफाको भरमा प्रिमियममा आईपीओ जारी गर्ने तयारी गरेका छन्। गलत ढंगले उपभोक्ताबाट रकम असुल्न आतुर ती कम्पनीमा सन् नेपाल लाइफ, सिटिजन लाइफ, महालक्ष्मी लाइफ, रिलायबल लाइफलगायत छन्। तिनले नियामकको व्यवस्थाअनुसार फ्युचर बोनस प्रोभिजन नगरी सो रकमलाई नाफा देखाएर प्रिमियममा आईपीओ जारी गर्ने अन्तिम तयारीमा पुगेका हुन्। नेपाल धितोपत्र बोर्डले पछिल्लो तीन वर्ष निरन्तर नाफा गरेको कम्पनीलाई प्रिमियममा आईपीओ जारी गर्ने अनुमति दिने गरेको छ। तर, यी कम्पनीले फ्युचर बोनसका लागि प्रोभिजन गर्नुपर्ने पैसा नाफामा देखाएर बोर्डदेखि सर्वसाधारणलाई झुक्याउन खोजेका छन्। र, यो कार्यमा साथ दिएको छ बिमा कम्पनीको नियामक निकाय नेपाल बिमा प्राधिकरणले। रिलायबल नेपाल लाइफले प्रतिकित्ता २ सय १२ रुपैयाँँ, सन् नेपाल लाइफले २ सय ५० रुपैयाँँ ५५ पैसा र सिटिजन लाइफले २ सय ९० रुपैयाँँ दरमा आईपीओ जारी गर्ने अनुमति लिन नेपाल धितोपत्र बोर्ड पुगेका छन्। महालक्ष्मी लाइफको प्रक्रिया भने अझै प्राधिकरणमै छ। उल्लिखित कम्पनीले बिमा प्राधिकरणबाट प्रिमियममा आईपीओ जारी गर्न योग्य रहेको लालमोहर लिएर धितोपत्र बोर्डमा पुगेका हुन्। उनीहरू बोर्डको अनुमतिको पखाईमा छन्। जीवन बिमा कम्पनीहरूले आफूले जारी गरेको बिमा पोलिसीका बिमितलाई पोलिसी अवधिभर बोनस दिने गर्छन्। प्राधिकरणको व्यवस्थाअनुसार पोलिसी अवधिभरमा भुक्तानी गर्नुपर्ने बोनसलाई अग्रिम रूपमा हिसाब गरी बिमा कोषमा राख्नुपर्छ। बिमितलाई भविष्यमा भुक्तानी गर्नुपर्ने बोनस अग्रिम रूपमा बिमा कोषमा जम्मा गर्नुलाई फ्युचर बोनस प्रोभिजन गर्नु भनिन्छ। भारत, पाकिस्तान, बंगलादेश, मलेसियामा भविष्यको बोनसका लागि शतप्रतिशत प्रोभिजन गर्नुपर्ने व्यवस्था छ। तत्कालीन बिमा समितिका अध्यक्ष हुँदा २०७७ साल भदौमा चिरञ्जीवी चापागाईंले जीवन बिमा व्यवसाय गर्ने बिमकको बिमांकीय मूल्यांकनसम्बन्धी निर्देशिका संशोधन गर्दै शतप्रतिशत प्रोभिजन गर्नुपर्ने व्यवस्था गरेका थिए। अर्थात् बिमा कम्पनीहरूले घोषणा गरेको बोनस दर भविष्यमा कम नहोस् भन्ने उद्देश्यले फ्युचर बोनसका लागि अहिले नै पैसा छुट्ट्याउनुपर्ने व्यवस्था चापागाईंले गरेका थिए। चापागाईंपछि आएका सूर्य सिलवालले २०७८ वैशाखमा व्यवस्थालाई सजिलो बनाए। आव २०७६०७७ को एक्चुरियल भ्यालुएसन रिपोर्टमा २० प्रतिशतमात्र प्रोभिजन हुने व्यवस्था गरे। २०७९ मंसिरमा सिलवाल झनै लचिलो भएर आव २०७८०७९ को क्चुरियल भ्यालुएसन रिपोर्टमा ३५ प्रतिशतमात्र प्रोभिजन हुने व्यवस्था गरिदिए। त्यसमाथि गत मंसिर २२ गते अझै संशोधन गरेर जीवन बिमा कम्पनीले आगामी तीन आर्थिक वर्षमा प्रोभिजन रकम ५० प्रतिशतमात्र बनाए पुग्ने व्यवस्था सिलवाल नेतृत्वको प्राधिकरणले गरिदियो। अर्थात् २०७७ को व्यवस्थाअनुसार आव २०८१०८२ सम्म प्रोभिजन हिस्सा १०० प्रतिशत पुर्याउनुपर्नेमा नयाँ व्यवस्था अनुसार ५० प्रतिशतमात्र पुर्याए पुग्नेछ। बिमा प्राधिकरणले यसरी अनिवार्य प्रोभिजन संशोधन गरिनुलाई जानकारले नीतिगत भ्रष्टाचारको संज्ञा दिएका छन्। बिमा प्राधिकरण स्रोतका अनुसार प्रिमियममा आईपीओ जारी गर्न लागेका कुनै पनि कम्पनीको फ्युचर बोनस प्रोभिजन २० प्रतिशत कटेको छैन। अर्थात् उनीहरूले प्रोभिजन गर्नुपर्ने रकमलाई नाफा देखाएर प्रिमियममा आईपीओ जारी गर्र्न आफूलाई योग्य साबित गरेका छन्। यो कामलाई बिमा प्राधिकरणले साथ दिएको हो। प्राधिकरणका पूर्वअध्यक्ष चापागाईं शतप्रतिशत प्रोभिजन गर्नुपर्ने व्यवस्थालाई कसैले चलाउन नपाउने बताउँछन्। जीवन बिमामा अन्तर्राष्ट्रिय अभ्यासलाई त अनुसरण गर्नै पर्यो नि, चापागाईंले अन्नपूर्ण पोस्ट्सँग भने, रिस्क बेस्ड क्यापिटल (जोखिममा आधारित पुँजी)मा जाने भएपछि शतप्रतिशत फ्युचर बोनस राखिएन भने जीवन बिमा कम्पनीले दीर्घकालीन दायित्व कसरी बहन गर्लान् ? उनले प्राधिकरणले शतप्रतिशत बोनस प्रोभिजन गर्नुपर्ने व्यवस्थामा हेरफेर गर्न नहुने तर्क गरे। कसैको स्वार्थका लागि चलाइन्छ भने त्यो भ्रष्टाचार हो, उनले भने। बिमितलाई भविष्यमा दिइने बोनसको ग्यारेन्टी आजै गरिएन भने जीवन बिमा धराशायी बन्ने उनको तर्क छ। अहिले राष्ट्रिय बिमा संस्थानको हालत निकै खराब देखिन्छ। संस्थानको ब्याकअप सरकार भएकाले खासै डर छैन होला। तर निजी बिमा कम्पनीको हकमा के ? उनले प्रश्न गरे, सबै नाफा सेयरधनीलाई बाँड्नबाट रोकेर पोलिसी होल्डरले भविष्यमा पाउने बोनसको ग्यारेन्टी गर्र्न पनि प्रोभिजनको आवश्यक पर्छ। बिमांकीय मूल्यांकनका आधारमा अघि सारिएको यो व्यवस्था तत्कालै कार्यान्वयन गर्दा बिमा कम्पनीको बोनस दर कम हुने भन्दै पाँचवर्षे सुविधा दिइएको थियो। तर, बिमा कम्पनीको स्वार्र्थमा प्राधिकरणले बाध्यात्मक प्रोभिजन गर्नुपर्ने पैसालाई नाफामा देखाउने बाटो खोलिदिएको हो। नेपाल बिमा प्राधिकरणका कार्यकारी निर्देशक तथा प्रवक्ता राजुरमण पौडेलले वर्तमान बोनस दर घट्ने भएपछि प्राधिकरणले व्यवस्थामा सामान्य सहजीकरण गरिदिएको बताए। फ्युचर प्रोभिजन क्रमशः बढाउँदै लैजाने भन्ने योजनासहित अहिलेका लागि ३५ प्रतिशत र आगामी ३ आवका लागि ५० प्रतिशत तोकेको उनको भनाइ छ। बोनस दर र सोल्भेन्सी मार्जिनमा अप्ठ्यारो पर्ने निष्कर्षसहित समयावधि थप गरिदिका हौं, पौडेलले अन्नपूर्ण पोस्ट्सँग भने, कम्पनी चल्न सोल्भेन्ट हुनु पनि पर्यो। नत्र उसले दाबी भुक्तानी कसरी गर्छ ? फ्युचर बोनसका लागि प्रोभिजनले कम्पनी थप बलियो हुने र बिमितले भविष्यमा थप लाभ प्राप्त गर्ने हुँदा निकै महत्त्वपूर्ण र अति जरुरी मानिन्छ।"
कालीगण्डकी करिडोर प्रसारण लाइन असारभित्रै,"कुश्माबाट नयाँ बुटवल सबस्टेसनसम्मको प्रसारण लाइन निर्माण गरी दुई महिनाभित्र सञ्चालनमा ल्याउने गरी काम भइरहेको हो। काठमाडौं : कालीगण्डकी करिडोर २२० केभी प्रसारण लाइन आयोजनाको निर्माण आगामी असारभित्रै सकिने गरी काम भइरहेको छ। कुश्माबाट नयाँ बुटवल सबस्टेसनसम्मको प्रसारण लाइन निर्माण गरी दुई महिनाभित्र सञ्चालनमा ल्याउने गरी काम भइरहेको हो। म्याग्दीको अन्नपूर्ण गाउँपालिका३ दाना सबस्टेसनबाट सुरु भई पर्वत, बागलुङ, स्याङ्जा, पाल्पा, रूपन्देही हुँदै नवलपरासी (बर्दघाट सुस्ता पश्चिम)को सुनवल नगरपालिका१३ भुमहीस्थित नयाँ बुटवल सबस्टेसनसम्मको १२७ किलोमिटर डबल सर्किट प्रसारण लाइन आयोजना दुई खण्डमा विभाजन गरी निर्माण भइरहेको छ। पहिलो खण्डअन्तर्गत दानादेखि पर्वतको कुश्मा नगरपालिका२ खुर्कोटसम्मको ३९ किलोमिटर प्रसारण लाइन निर्माण भई सञ्चालनमा आइसकेको छ। पहिले खण्डमा नै खुर्कोटमा २२०१३२ केभी र दानामा २२०१३२३३ केभी सबस्टेसन निर्माण भइसकेका छन्। दोस्रो खण्डअन्तर्गत कुश्माबाट नयाँ बुटवल सबस्टेसनसम्मको ८८ किलोमिटर प्रसारण लाइन निर्माण अन्तिम चरणमा छ। यस खण्डमा पर्ने २ सय ३५ टावरमध्ये पर्वतमा ३, पाल्पामा १, रूपन्देहीमा ५ निर्माणाधीन छन्। निर्माण सम्पन्न भएका टावरमा तार तानिसकिएको छ। नवलपरासीको सुनवल नगरपालिका१३ बडेराबाट नयाँ बुटवल सबस्टेसनसम्म २२० केभीको चार सर्किट (मल्टी सर्किट) लाइनमा पर्ने १७ टावरहरू निर्माण भइसकेका छन्। ५६ किलोमिटर मल्टी सर्किट लाइनमध्ये २९ किलोमिटरमा तार तान्न बाँकी रहेको छ। बडेरा सामुदायिक वन उपभोक्ता समितिले व्यवस्थापन गरेको वन क्षेत्रमा पर्ने लाइन तान्नका लागि १ हजार १ सय ५० रूख कटान गर्नु पर्नेछ। मन्त्रिपरिषद्बाट वन क्षेत्रको जग्गा प्रयोग रूख कटानका लागि स्वीकृति भइसकेको छ। वन तथा भूसंरक्षण विभागसँग सम्झौता गरी रूख कटान आदेश लिने प्रक्रियामा रहेको छ। नेपाल विद्युत् प्राधिकरणका कार्यकारी निर्देशक कुलमान घिसिङले रूपन्देहीको पाल्पा, देवदह र नवलपरासीमा निर्माणाधीन प्रसारण लाइन निर्माण स्थलको अनुगमन भ्रमण गरेका थिए । उनले नवलपरासीका प्रमुख जिल्ला अधिकारी, लुम्बिनी प्रदेश, वन निर्देशनालयका निर्देशकलाई भेटी राष्ट्रिय प्राथमिकता प्राप्त तथा अत्यन्तै महत्त्वपूर्ण लाइनको निर्माण गर्न आवश्यक सहयोग र सहजीकरण गरिदिन अनुरोध गरे।"
