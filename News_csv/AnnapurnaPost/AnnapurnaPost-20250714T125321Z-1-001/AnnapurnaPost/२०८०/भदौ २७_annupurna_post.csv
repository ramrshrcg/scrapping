शीर्षक,विवरण
संविधानले बुद्धि र विवेक बाँड्दैन,"आज संविधानसभाबाट जारी गरिएको संविधानमा अझै पनि कति कमी कमजोरीहरू हुन सक्दछन्, किनकि यो एउटा राजनीतिक सहमति र सम्झौताको साझा दस्तावेज हो। त्यसैले यो शतप्रतिशत पूर्ण (पर्फेक्ट) नहुन सक्दछ। २०६४ चैत २८ गते संविधानसभाका लागि निर्वाचन सम्पन्न भई सुरु भएको संविधानसभामार्फत संविधान निर्माण गर्ने प्रक्रियाले अनेकौं उकालीओराली र मोडहरू पार गर्दै २०७० मंसिर ४ गते सम्पन्न दोस्रो संविधानसभाको निर्वाचनबाट गठित यस सभाको अनवरत प्रयासपछि आज सार्थक भएको छ। पहिलो संविधानसभाले विभिन्न किसिमका राजनीतिक विवादका कारण असफल हुनुपर्ने सबै राजनीतिक दलहरूको सुझबुझ एवं नेपाली जनताको चाहनाबमोजिम निर्वाचित दोस्रो संविधानसभा यस प्रयासमा सफल भएको छ। सफलताको यस सुखद क्षणमा हामी सबै आज उत्साहित हँुदै खुसीले ओतप्रोत भएका छौं। माननीय सदस्यहरू, हामी स्वतन्त्र देशका स्वाधीन नागरिक हौं। संविधान निर्माणसँगै हाम्रा भावी राजनीतिक सामाजिक एवं आर्थिक संरचनाको रूपरेखा हामी आफैंले कोरेका छौं। हामीले निर्माण गरेको संविधान नै हाम्रो भावी समृद्धिको मार्गचित्र हो। संविधानले गणतन्त्र, लोकतन्त्र, संघीयता धर्म निरपेक्षता र समावेशितालगायत अहिलेसम्मका क्रान्तिका उपलब्धिहरूलाई संस्थागत गर्ने गरी गरेको छ। अहिले समेट्न नसकेका कतिपय विषयहरूलाई आउने दिनमा समेट्न सकियोस् भनी लोकतान्त्रिक आधार तयार गरिएको छ। संविधान निर्माणको प्रक्रिया अत्यन्त लोकतान्त्रिक, स्वतन्त्र, पारदर्शी र सहभागितामूलक रह्यो। जनतालाई सबल बनाउने प्रक्रिया निरन्तर चल्छ र यो प्रक्रियाका लागिसमेत संविधानले मार्ग प्रशस्त गरेको छ। यसमा हामी सबैको भविष्य सुनिश्चित भएको छ। हामी आफैंले बनाएको यस पद्धतिको सफल कार्यान्वयनका लागि हामी सबै एकजुट भई इमान्दार प्रयास गर्नुपर्छ भन्ने मेरो धारणा रहेको छ। संविधान जारी भएसँगै अर्को चुनौती सुरु भइसकेको छ, त्यो हो यसको सफल कार्यान्वयन। नयाँ संविधानको कार्यान्वयन चुनौतीपूर्ण छ। यसका केही संकेतहरू अहिले नै केही देखिएका पनि छन्। संविधान राम्रो भएर मात्रै पुग्दैन, यसको कार्यान्वयनकर्तामा इमान्दारी र प्रतिबद्धता हुन जरुरी छ। संविधानले शासन पद्धतिका सिद्धान्तहरू तय गर्छ। संविधानले बुद्धि विवेक र क्षमता भने बाँड्न सक्दैन। तसर्थ संविधान राम्रो भएर मात्रै हँुदैन। संविधानको सहज र प्रभावकारी कार्यान्वयनका लागि राजनीतिक नेतृत्वले विवेकशील भई क्षमता प्रदर्शन गर्न सक्नुपर्छ। नयाँ संविधानको कार्यान्वनयमा हामी सबै सफल हुनेछौं भन्ने कुरामा म पूर्ण विश्वस्त छु। संविधान निर्माणमा देखिएको दलहरूबीचको एकता यसको कार्यान्वयनमा पनि देखियोस् भन्ने मेरो सादर आग्रह छ। संवैधानिक प्रावधानको कार्यान्वयनको अवसरमा जतिसुकै परिस्थिति आइपुगे पनि एकताबद्ध रही त्यसको कडाइका साथ कामना गर्न म सम्पूर्ण माननीय सदस्यज्यूहरूलाई हार्दिक अनुरोध गर्न चाहन्छु। माननीय सदस्यहरू, म यहाँ बडो हर्षका साथ स्मरण गराउन चाहन्छु संविधान निर्माणको प्रक्रिया अत्यन्त लोकतान्त्रिक, स्वतन्त्र, पारदर्शी र सहभागितामूलक रह्यो। संविधान निर्माणमा जनताको प्रत्यक्ष सहभागिता यस्तो प्रयासको प्रमुख विशेषता नै हो भन्दा अत्युक्ति नहोला। संविधान निर्माणमार्फत संविधान निर्माण गरेका विश्वका अन्य मुलुकहरूमा जस्तै हामीले अवलम्बन गरेको प्रक्रिया पनि उल्लेख्य र उदाहरणीय रूपमा लोकतान्त्रिक जनसहभागितामूलक भएको हामी सबैलाई महसुस भएको छ। लोकतान्त्रिक वातावरणमा जनसहभागितामूलक ढंगबाट संविधान निर्माण गर्दा बहस र छलफलका क्रममा कतिपय अवस्थामा निराशाजनक स्थितिबाट पनि हामी गुज्रिरहेका हौं। संविधान पारित गर्ने अन्तिम चरणसम्म पनि कतिपय राजनीतिक दलहरू र माननीय सदस्यहरूको भिन्न दृष्टिकोण प्रकट भएको हो। तर देशको व्यापक जनमत संविधान निर्माणलाई अब टुंग्याउनुपर्ने पक्षमा रहेको र संविधानसभाका ५०७ सदस्यले संविधान पारित गर्ने पक्षमा मत जाहेर गर्नुभएको छ। संविधानसभाका केही माननीय सदस्यले फरक मत राखेर तथा संशोधन प्रस्ताव राखेर पनि यो प्रक्रियालाई सहयोग गर्नुभएको छ। संविधानसभाका ५७ जना सदस्यहरूले भने संविधान पारित गर्ने अन्तिम चरणमा प्रक्रियालाई बहिष्कार गर्न पुग्नुभएको छ। संविधानको मूल पारित मूलप्रतिमा ५३७ सदस्यले हस्ताक्षर गर्नुभएको छ। यस्तो अवस्थामा संविधानसभाले प्रक्रिया अगाडि बढाउनु सबै हिसाबले उपयुक्त थियो र त्यसको कुनै पनि विकल्प थिएन। प्रस्तुत सन्दर्भमा संविधानको मतदान विश्व अनुभवका सन्दर्भमा पनि उल्लेख्य र महत्त्वपूर्ण छ। सबैलाई समेट्ने प्रयास निरन्तर जारी रहनुपर्छ भन्ने कुरा राख्दै यस्तो असहज अवस्थामा पनि नेतृत्व पंक्तिलगायत सम्पूर्ण राजनीतिक दलहरूले देखाएको सुझबुझ र उहाँहरूको मेहनत र नेतृत्व क्षमताको सराह्रना गर्दै संलग्न सबैलाई म हृदयदेखि नै धन्यवाद दिन चाहन्छु। संविधान समावेशी छ र जनताको सहभागितामूलक प्रक्रियामार्फत अहिलेसम्मका क्रान्ति र उपलब्धि संस्थागत भएको छ र अगाडि बढ्ने आधार तयार भएको छ। हामीले निर्माण गरेको हाम्रो संविधानको प्रस्तावनादेखि अनुसूचीसम्मका विषयवस्तुलाई दृष्टिगत गर्दा नयाँ संविधान मूलतः ३५ भाग ३०८ धारा र ९ ओटा अनुसूचीमा विस्तारित रहेको छ। नेपाली जनताले लोकतन्त्र मानवअधिकार र शान्तिका लागि विगतमा गरेका अनेकौं उत्सर्गको इतिहाससहित भविष्यको मार्गचित्रसमेत समेटेर लेखिएको प्रस्तावनालगायत नागरिकता, मौलिक अधिकार, राज्यका नीति, निर्देशक सिद्धान्त, संघीय स्वरूपमा राज्यको पुनर्संरचना, गणतन्त्र, धर्म निरपेक्षता, समावेशिता बहुलवादमा आधारित बहुदलीय प्रतिस्पर्धात्मक संसदीय शासन प्रणाली, स्वतन्त्र, निष्पक्ष र सक्षम न्यायपालिका, आवधिक निर्वाचन, समावेशी लोकतन्त्र, स्थानीय तहको संवैधानिक प्रत्याभूतिलगायतको व्यवस्था हाम्रो संविधानका विशेषताहरू हुन्। संविधानमा रहेका व्यवस्थाहरू कतिपय विवरणात्मक जस्तो भए पनि समग्रमा यो संविधानमा जनताले अपेक्षा गरेका कुनै पनि विषयहरू नछुटुन् भन्ने दृष्टिकोणबाट हामी संविधान निर्माताहरू विशेष रूपमा निर्देशित भएको स्वतः स्पष्ट छ। यो अपेक्षाकृत विवरणात्मक देखिए पनि जनताबाट आएका राय र सुझावहरूलाई समेट्दा त्यसो हुन गएको हो भन्ने कुरामा म सबैलाई आश्वस्त पार्न चाहन्छु। आर्थिक विकासका अवसरको वितरण, उपलब्ध स्रोतहरूको व्यवस्थापन अझ वैज्ञानिक ढंगबाट जनताले चाहेबमोजिम हुन सकोस्। सामाजिक न्यायमा आधारित समतामूलक समाज निर्माण गर्न सकियोस् भन्ने हेतुले संविधानमा हामीले संघात्मक शासन प्रणाली आत्मसात् गरेका छौं। संघीय लोकतान्त्रिक गणतन्त्र नेपाललाई ७ प्रदेशमा विभाजित गरिएको छ। नेपालको संवैधानिक इतिहासमा संविधानको यो प्रमुख एवं सर्वथा नवीन व्यवस्था भएको छ। नेपाल एक सार्वभौमसत्ता सम्पन्न मुलुक हो र यो कुनै पनि स्थितिमा अविभाज्य संघ हो भन्ने कुरा आफैंमा स्पष्ट छ। प्रशासनिक व्यवस्था छिटो र छरितो होस्। स्थानीय स्तरदेखि नै जनताको शासन व्यवस्थामा सहज संलग्नता होस् भनेर सम्पूर्ण देशलाई विभिन्न प्रदेशमा विभाजित गरिए पनि अन्त्यतः नेपाल एक अविभाजित, सार्वभौमसत्ता सम्पन्न, स्वतन्त्र र स्वाधीन रहनेछ भन्ने कुराको संवैधानिक सुनिश्चितता संविधानमा गरिएको छ। संवैधानिक व्यवस्थाअनुुसार सबै नागरिकहरू समान छन्। जातजाति, उत्पत्ति भाषा, धर्म, वर्ण र लिंगजस्ता कुनै पनि आधारमा कुनै पनि किसिमको भेदभाव गर्न नपाइने गरी निषेध गरिएको मात्र होइन, त्यस्तो भेदभावलाई कानुनबमोजिम दण्डनीयसमेत बनाइएको छ। सामाजिक सम्बन्धमा छुवाछूतलगायतका कुनै पनि किसिमका सामाजिक कुरीतिहरूलाई संविधानतः निषेध गरिएको छ। अल्पसंख्यक तथा सीमान्तकृत नागरिकहरूको सुरक्षा तथा संरक्षणमा विशेष जोड दिइएको छ। आफ्नो धर्म र धार्मिक विश्वासलगायत उनीहरूका धार्मिक पूजाआजाका विषयहरू आफैं व्यवस्थित गर्न सक्ने गरी संविधानले धार्मिक स्वतन्त्रताको लोकतान्त्रिक अधिकारलाई प्रत्याभूत गरेको छ। माननीय सदस्यहरू, लोकतन्त्र, मानवअधिकार तथा समान अवसरका लागि हामीले गरेको धेरै लामो संघर्ष, बलिदान र अविछिन्न प्रयासपछि हामीले आजको यो पूर्ण लोकतान्त्रिक पद्धतिसहितको संवैधानिक व्यवस्था स्थापना गरी संस्थागत गर्न सकेका छौं। यसलाई हामीले समाजको हरेक तप्कासम्म पुर्याउन अति आवश्यक छ। यो हाम्रो दैनिक जीवन पद्धतिसँग सोझै जोडिएको छ। संविधानले प्रत्याभूत गरेका स्वतन्त्रता, समानता र भातृत्व अविभाज्य छन्। अनन्तः हाम्रो लोकतान्त्रिक पद्धतिको मूल मर्ममाथि नै समेत नराम्रोसँग प्रहार गर्न सक्दछ। यसले पूर्ण आर्थिक असमानता र सामाजिक विभेद सिर्जना गर्ने सम्भावना रहन्छ। अब हामीलाई त्यस किसिमको असमान र अलोकतान्त्रिक व्यवस्था किमार्थ स्वीकार्य नहुने स्पष्ट छ। सामाजिक शान्ति तथा शासकीय सुव्यवस्था कायम गर्नेतर्फ हामी सबैको प्रयास हुन आवश्यक छ। अन्यथा संविधान लोकतान्त्रिक हुँदैमा त्यसको कार्यान्वयन र सञ्चालन समुचित ढंगबाट गर्न सकिएन भने सामाजिक सद्भावसहितको न्यायपूर्ण समाज निर्माणको हाम्रोे उद्देश्य अपूर्ण नै रहनेछ भन्ने कुरातर्फ सबैको ध्यानाकर्षण गराउन चाहन्छु। म यसतर्फ सबै माननीय सदस्यहरूलाई सजग रहनसमेत आग्रह गर्न चाहन्छु। माननीय सदस्यहरू, आज संविधानसभाबाट जारी गरिएको संविधानमा अझै पनि कति कमी, कमजोरीहरू हुन सक्दछन्, किनकि यो एउटा राजनीतिक सहमति र सम्झौताको साझा दस्तावेज हो। त्यसैले यो शतप्रतिशत पूर्ण (पर्फेक्ट) नहुन सक्दछ। सबैको सबै कुरा नपरेको हुन सक्दछ, कैयौं माननीय सदस्यहरूले फरक मत राख्नु भएको थियो र संशोधन प्रस्तावसमेत गर्नुभएको हो। बढीसे बढी विषयहरू समावेश गर्ने कोसिस भएको हो, थप गर्नुपर्ने विषयहरूलाई लोकतान्त्रिक विधिबाट संविधानमा समावेश गर्न सकिने संवैधानिक आधार तयार भएको छ। जनताको मत जित्दै जनप्रतिनिधिमार्फत संशोधन गर्दै अगाडि बढ्न म सबैलाई आग्रह गर्दछु। त्यसका लागि उपयुक्त आधार संविधानले तयार गरेको छ। संविधान समावेशी छ र जनताको सहभागितामूलक प्रक्रियामार्फत अहिलेसम्मका क्रान्ति र उपलब्धि संस्थागत भएको छ र अगाडि बढ्ने आधार तयार भएको छ। संविधान समयसँगै विकसित हुँदै जान्छ र परिपक्वता प्राप्त गर्दछ। संविधान पारित गर्नु भनेको संविधान निर्माणको प्रक्रियाको समाप्ति गर्नु होइन, बरु संविधानको विकास क्रमको सुरुवात हो भनी हामी सबैले सम्झनु आवश्यक छ। यसै पटक सम्पूर्ण चीजहरू आफूले भनेको जस्तो भएन भनेर प्राप्त भइसकेको उपलब्धिहरूको महत्त्व कम गर्ने र जनादेशको सवालमा आशा हुने कार्य कसैले पनि नगरौं भन्ने म विनम्र अनुरोध गर्दै संवैधानिक व्यवस्थाअनुसारको लोकतान्त्रिक पद्धतिमा सरिक हुन म यस पावन अवसरमा सबैलाई हार्दिक आह्वान गर्दछु। राष्ट्रिय एकता तथा अखण्डतामा कुनै पनि सम्झौता हुन सक्दैन। अनेक जातजाति, भाषा, धर्म, र जन सम्प्रदायसहित हाम्रा यति धेरै भौगोलिकता विविधता विशिष्टतालाई समेट्दै सम्पूर्ण देशको एकतालाई अविछिन्न राख्ने क्षमता हाम्रो संविधानमा स्पष्ट गरिएको छ। जुनसुकै अवस्थामा पनि हामी सम्पूर्ण नेपालीहरूलाई एकताको सूत्रमा आबद्ध गरी सामाजिक न्याय आर्थिक अवसर तथा नागरिकको सुखद भविष्यको प्रत्याभूति गर्ने हाम्रो संविधानको सफलता कार्यान्वयनको कामना गर्दै म सम्पूर्ण माननीय सदस्यहरूलाई हार्दिक बधाई तथा शुभकामना दिन चाहन्छु। (संविधानसभा अध्यक्ष नेम्बाङले २०७२ असोज ३ गते संविधानसभाबाट संविधान घोषणाका क्रममा दिएको वक्तव्यको सम्पादित अंश।)"
मेसी भन्यो कि हुरुक्कै नेम्बाङ,"काठमाडौं : संविधानसभाका अध्यक्ष एवं नेकपा एमालेका उपाध्यक्ष सुवास नेम्बाङ भौतिक रुपमा हामीबाट बिदा भएका छन्। सालिन, भद्र, इमान्दार र निष्ठावान नेताको परिचय बनाएका नेम्बाङको मंगलबार बिहान निधन भएको हो। नेम्बाङ बहुआयमिक प्रतिभाका धनी थिए। नेपाली राजनीतिका आदर्श नेताको छवि बनाएका नेम्बाङ खेलकुदका पनि सौखिन थिए। त्यही कारण नेपालका राजनीतिज्ञमध्ये खेलकुदलाई बुझ्ने नेतामा उनैलाई लिइन्थ्यो।खेलकुदका कुरा उठ्नासाथ सबैजना उनकै मुखबाट सुन्न चाहन्थे। नेम्बाङ फुटबल भनेपछि हुरुक्कै हुन्थे। स्कुल पढ्दा होस् वा कलेज उनी फुटबलमै रमाइरहेका हुन्थे। उनको खेल कौशल हेर्न दर्शक झुम्मिन्थे। इलाम क्याम्पसको उनी फुटबलका कप्तान नै थिए। उनले कलेज र जिल्लास्तरका थुप्रै प्रतियोगितामा आफ्नो कौशल देखाए। स्कुल र कलेजमा फुटबलको नशा लागेकैले होला राजनीतिमा सक्रिय भइरहँदा पनि उनको फुटबलप्रतिको लगाव बिछट्टै थियो। नेम्बाङ अर्जेन्टिनाका सुपर स्टार लियोनल मेसीका डाइहार्ट फ्यान थिए। राजनीतिक सभा, समारोह र बैठकमा सहभागी भइरहँदा पनि उनी मेसीको खेलको अपडेट लिइरहेकै हुन्थे। फुटबललाई पछ्याइरहन्थे। मेसीकै कारण बार्सिलोना उनको मनपर्ने क्लब भयो। भ्याएसम्म बार्सिलोनाका खेल हेर्थे। बार्सिलोनापछि पीएसजी र इन्टर मियामीसम्मको खेलमा पनि उनले चासो राख्थे। अर्जेन्टिनाका खेल उनी सकेसम्म छुटाउँदैन थिए। सन् २०१४ मा अर्जेन्टिना विश्वकपको फाइनलमा पुगेर पनि उपविजेतामा सीमित भयो। सन् २०१५ को कोपा अमेरिकामा समेत अर्जेन्टिनाले सोचेजस्तो उपलब्धि हासिल गर्न सकेन। फाइनलमा चिलीसँग हार बेहोर्यो। ठूला प्रतियोगितामा एकपछि अर्को पराजय बेहोरेपछि मेसीले अप्रत्यासित रुपमा अन्तर्राष्ट्रिय फुटबलबाटै सन्न्यासको घोषणा गरे। मेसीको अप्रत्यासित सन्न्यासले उनका फ्यानहरू स्तब्ध भए। नेम्बाङलाई पनि मेसीको निर्णय उचित लागेन। उनी त्यतिबेला भन्थे, यसरी हत्तारिएर सनन्यास लिनु हुँदैन थियो। मेसीले आफ्नो सन्न्यास फिर्ता लिँदा उनी कम्ती खुसी भएनन्। तर, अर्जेन्टिनाको प्रदर्शनबाट उनी खुसी थिएनन्। गत वर्ष एसियामै विश्वकप हुँदा नेम्बाङले अर्जेन्टिनाले जित्ने दाबी गरेका थिए। कतार विश्वकपको उपाधि मेसीको टिम अर्जेन्टिनाले जित्छ भन्दै धेरैसँग बहस पनि गरेका थिए। आफ्ना प्रिय खेलाडी मेसीको खेल प्रत्यक्ष हेर्न कतार जाने योजना पनि बनाएका थिए। तर, त्यही समयमा निर्वाचन भएका कारण उनी कतार जान पाएनन्। कतार जान नपाएकोमा आफूलाई थकथकी लागेको भन्दै उनले मिडियामा अन्तर्वार्ता दिएका थिए। कतार विश्वकपको उपाधि मेसीले उचालेपछि उनले राहतको सास फेरेका थिए। मेसीले लामो समयदेखिको खडेरी तोडेकोमा उनी औधी खुसी बनेका थिए।"
"मध्य भोटेकोशी जलविद्युत आयोजना अन्तिम चरणमा, प्रशारण लाइनमा जोड्न समस्या","सिन्धुपाल्चोक : सिन्धुपाल्चोकको बाह्रविसे नगरपलिका५ जम्बुमा निर्माणाधीन १०२ मेगावाटको मध्य भोटेकोशी जलविद्युत् आयोजनाको निर्माण अन्तिम चरणमा पुगेको छ । आयोजनाका अनुसार निर्माण कार्य ९९ दशमलब ९ प्रतिशत पूरा भइसकेको छ । यो आयोजनाको बिजुली सिन्धुपाल्चोकको बाह्रविसे सवस्टेशनदेखि रामेछापको न्यू खिम्ती हुँदै ढल्केबर पुर्याउने र अर्को बाह्रविसेदेखि काठमाडौंको लप्सीफेदी सवस्टेशन हुँदै राष्ट्रिय प्रशारण लाईनमा जोड्ने गरी काम भइहरेको छ । कुल १२ अर्व २२ करोड ३७ लाख अनुमानित लागत रहेको आयोजनामा हालसम्म आयोजनाको अद्यावधिक अनुमानित लागत निर्माण अवधिको ब्याजबाहेक १५ अर्ब ३ करोड २ लाख ९० रुपैयाँ रहेको छ । चिलिमे जलविद्युत आयोजनाको अगुवाइमा बिसं २०७० सालबाट सुरु भएको आयोजना २०७३ जेठमा सम्पन्न गर्ने लक्ष्य राखिएको थियो । २०७२ सालको भूकम्प, नाकाबन्दी, कोरोना र आन्तरिक अव्यवस्थापनका कारण सात वर्ष पर धकेलिएको यो आयोजना अब भने पूरा हुने भएको हो । कात्र्तिक सम्ममा हाम्रो काम सबै सकिन्छ, आयोजनाका प्रमुख कार्यकारी अधिकृत रामगोपाल सिवाकोटीले भने, त्यसपछि उत्पादन भएको बिजुली प्रशारण लाईनमा जोडिने छ । २०७९ साउनमा ७ किलोमिटर लामो सुरुङ छेडिएपछि हाल विद्युत उत्पादनको अन्तिम तयारी भइरहेको आयोजनाले जनाएको छ । सुरुङ फिनिसिङ हुन अलि ढिलाई भएको थियो। अहिले फिनिसिङ सकिएकोले मेसिनहरु जोड्ने र जाँच गर्ने काम भईरहेको छ, आयोजनाका वरिष्ठ सिभिल इञ्जिनियर विष्णु नबिन दीप बीसीले भने, कार्तिकको सुरुवाती दिनमा नै आयोजना सम्पन्न हुन्छ । करिव २ वर्ष अघि नयाँ व्यवस्थापन नियुक्त भएपछि भने कामले गति लिएको थियो । आयोजनामा कर्मचारी सञ्चय कोषको ऋण छ । त्यस्तै आयोजनामा चिलिमे जलविद्युत कम्पनीको ३७ प्रतिशत, नेपाल विद्युत प्राधिकरणको १० प्रतिशत, सिन्धुपाल्चोकका ४ इन्भेष्टमेन्ट कम्पनीहरुको ४ प्रतिशत, कर्मचारी संचयकोषका सञ्चयकर्ता र कर्मचारीहरुको २० दशमलव ५० प्रतिशत, सिन्धुपाल्चोकबासीको १० प्रतिशत र सर्वसाधारणको १५ प्रतिशत लगानी छ । आयोजनाबाट वार्षिकरुपमा ५४ करोड २२ लाख युनिट विद्युत उत्पादन हुने जनाईएको छ । प्राधिकरणले आयोजनाको विद्युत हिउँद र वर्षायाममा प्रतियुनिट क्रमशः रु ८४० र ४८० मा खरिद गर्नेछ । यसबाट कम्पनीलाई वार्षिक २ अर्ब ९० करोड रुपैयाँ आम्दानी हुनेछ । यहाँबाट उत्पादन भएको बिजुली ८ वर्षसम्म पिपिएमा जान्छ, प्रमुख कार्यकारी अधिकृत सिवाकोटीले भने, लगानीकर्ताहरुलाई म आश्वस्त गर्न चाहान्छु कि यसले राम्रो मुनाफा दिनेछ । प्रशारण लाइनमा जोड्न समस्या धेरै हण्डर र ठक्कर खाएको आयोजना पूरा हुन लाग्दा पनि यसको अर्को चुनौती भने टरेको छैन । आयोजना सम्पन्न हुन लाग्दा पनि बिजुली लैजाने प्रसारण लाइन भने निर्माण भइरहेको छ । बिसं २०७६ असारदेखि नै काम सुरु भएको न्यू खिम्ती बाह्रबिसे ४ सय केभी प्रशारण लाईनको काम हालसम्म ८५ प्रतिशत मात्रै सम्पन्न भएको आयोजनाले जनाएको छ । त्यसैगरी बाह्रविसेदेखि काठमाडौको लप्सेफेसीसम्म ४ सय केभीकै प्रशारण लाईन यही असोजमा पूरा हुनुपर्नेमा हालसम्म जम्मा ५८ प्रतिशत मात्रै पूरा भएको छ । हामीले निर्माण पूरा गरे पनि प्रशारण लाईनमा जोड्नको लागि बाह्रबिसेलप्सेफेदी प्रसारण लाइनको निर्माण सम्पन्न भईनसकेकाले उत्पादन खेर जाने हो कि भन्ने चिन्ता छ, आयोजनाका प्रमुख कार्यकारी अधिकृत सिवाकोटीले भने । प्रशारण लाईन आउँदो पुस भित्र सम्पन्न हुने साइड इन्जिनियर सुदिप चालिसे बताउँछन् । प्रशारण लाईनका १ सय ८ वटा टावर बनिसकोको छ, ४६५ किलोमिटर तार विछ्याउनु पर्नेमा १६ किलोमिटर बिछ्याईसकिएको छ, चालिसेले भने, वातावरण अनुकुल भए डिसेम्भरसम्ममा काम सम्पन्न हुन्छ । काठमाण्डौको लप्सेफेदीमा भने स्थानीयको अबरोध कायमै छ । जसका कारण समस्या उत्पन्न भएको खिम्तीबाह्रविसेप्सेफेदी विद्युत प्रशारण आयोजनाका प्रमुख नितिश पौडेल बताउँछन् । बाह्रविसेबाट लप्सेफेदी हुँदै काठमाण्डौ बिजुली ल्याउने हाम्रो योजना रहेको छ, तर अहिले लप्सेफेदीमा स्थानीयले अबरोध गरिरहेका छन्, उनले भने, त्यसले गर्दा त्यो लाईन बनेता पनि समयमै जोड्न समस्या देखिएको छ । उत्पादनको अन्तिम तयारीमा रहेको मध्ये भोटेकोशीको विद्युत आयोजनाको उत्पादन खेर जान नदिन प्रयास भईरहेको उनले बताए । हामीले तत्कालको समस्या समाधान गर्न बाह्रविसेदेखि लामोसाँघुसम्म बैकल्पिक रुपम १ सय ३२ केभीको प्रशारण लाईन बनाएर यो प्रशारण लाईन सम्पन्न नहुँदासम्म त्यहाँबाट जोड्ने योजना बनाएका छौं, आयोजना प्रमुख पौडेलले भने, यसो हुँदा मध्ये भोटेकोशीले उत्पादन गरेको विद्युत खेर जाँदैन ।"
सरकारी जग्गा खाली गर्न निर्देशन,"जुम्ला : जिल्ला उपभोक्ता सहकारी संघ जुम्लाको नाममा माओवादीले उपभोग गरिरहेको जिल्ला खेलकुद विकास समितिको जग्गा खाली गर्न निर्देशन दिइएको छ। जुम्ला बजारस्थित हनुमान मन्दिर नजिकको जग्गामा सहकारीमार्फत २०६६ सालदेखि माओवादीले विभिन्न खाले संरचना निर्माण गरी चलाउँदै आएको थियो। हाल आएर त्यहाँ निर्मित संरचना र जग्गा खाली गर्न निर्देशन दिइएको हो। उक्त जग्गा ०६६ असोज ०८ गते जिल्ला प्रशासन कार्यालय जुम्लामा बसेको सर्वदलीय बैठकबाट जिल्ला उपभोक्ता सहकारी संघ निर्माण गर्न दिइएको जिल्ला खेलकुद विकास समितिले जनाएको छ। जिल्ला उपभोक्ता सहकारी संघ संयोजक र समितिको तर्फबाट सुपथ मूल्यका सहकारी पसल निर्माण गर्ने सम्झौता भएको देखिन्छ, जिल्ला खेलकुद विकास समितिका प्रमुख बरमबहादुर महतले भने, तर पछि सम्झौता विपरीतका काम भए। विभिन्न संरचनाहरू खडा गरिए। उनका अनुसार उक्त जग्गामा सुपथ मूल्यका पसल सञ्चालन गर्नुपर्नेमा ढुंगा, काठ र जस्ता छापिएका टहराहरूमा पार्टी कार्यालय, आवास गृहलगायतका संरचना खडा भएका छन्, जुन सम्झौताविपरीत छन्। तत्कालीन गाविसहरूबाट प्राप्त अनुदान रकमले सुपथ मूल्यका सहकारी पसलहरू निर्माण गरिनुपर्नेमा गरिएका छैनन्, उनले थपे, यी क्रियाकलापका बारेमा पटकपटक बैठक, पत्राचार, फोन सम्पर्क गरी ०७४ बाट नवीकरण गर्न र खाली गर्न भनिँदै आए पनि अटेरी भइरहेको छ। ०८० भदौ २४ गते जिल्ला खेलकुद समितिले जिल्ला उपभोक्ता सहकारी संघको नाममा चिठी काटेर सम्झौतामा उल्लेख भए बमोजिम दुईदुई वर्षमा नवीकरण गर्नु पर्नेमा नगरिएको, मासिक भाडा रकम नतिरिएको देखिनुका साथै संरचना जीर्ण र भत्किने सम्भावना भएको देखिएकाले सम्झौता रद्द गरिएको जानकारी दिएको छ।"
"सेयर बजारमा उचारचढाव, नेप्से ३९ अंकले बढ्दा करिब डेढ अर्बको कारोबार",काठमाडौं : सेयर बजारको चौथो दिन कारोबार मापक नेप्से परिसूचक उकालो लागेको छ। मंगलबार दोहोरो अंकले ओरालो लागेको बजार बुधबार भने तीव्र उचारचढावका बीच परिसूचक ३९४८ अंकले बढेर २००७०६ विन्दुमा पुगेको हो। सेन्सेटिभ इण्डेक्स ७६६ अंकले बढेर ३८६८१ विन्दुमा पुगेको छ। नेप्से परिसूचक मात्रै नभइ कारोबार रकम पनि मंगलबारको तुलनामा बढेको छ। आज २७५ कम्पनीको ५१ लाख ४४ हजार ७२४ कित्ता सेयर १ अर्ब ४९ करोड ५५ लाख २१ हजार ९०५ रुपैयाँमा खरिदबिक्री भयो। मंगलबार नेप्से परिसूचक १९४२ अंकले घटेर १९६७५७ विन्दुमा अडिएको थियो। सो दिन २७६ कम्पनीको ३९ लाख १६ हजार १६१ कित्ता सेयर १ अर्ब १३ करोड ५० लाख ५७ हजार ५१५ रुपैयाँमा खरिदबिक्री भयो। सोमबार नेप्से परिसूचक ४४३० अंकले बढेर १९८६९९ विन्दुमा पुगेको थियो। सो दिन १ अर्ब ५१ करोड ८३ लाख ४३ हजार ३९७ रुपैयाँको सेयर खरिदबिक्री भयो। साताको पहिलो कारोबार दिन आइतबार १ अर्ब ७ करोड २२ लाख बराबरको सेयर कारोबार भएको थियो। यसदिन दुईवटा कम्पनीको मूल्य सकारात्मक सर्किट लेभलमा कारोबार भयो। बरुण हाइड्रोपावर र शुभम् पावरको सेयर सकारात्मक सर्किट लेभलमा कारोबार भयो। कारोबार रकमका आधारमा एनआईसी एसिया बैंक शीर्षस्थानमा रह्यो। सो बैंकको ७ करोड ९३ लाख मूल्य बराबरको सेयर कारोबार भयो। सोल्टी होटलको ६ करोड ७० लाख र इभरेष्ट बैंकको ६ लाख ३८ हजार रुपैयाँ बराबरको सेयर कारोबार भयो। १३ वटै उपसमूहको सूचक सकारात्मक देखिएका छन्। आज हाइड्रोपावर उपसमूहको उपसूचक सर्वाधिक ३ प्रतिशतले बढ्यो।
"साल्ट ट्रेडिङको ६ दशक, व्यवसायमा फड्को","काठमाडौं : साल्ट ट्रेडिङले नुन उत्पादनसँगै विविध क्षेत्रमा लगानीको दायरालाई बढाएको छ। छ दशकको इतिहास बोकेको कम्पनीले कारोबारमा विविधीकरण गरेको र व्यावसायिक फड्को मार्न सफल भएको छ। कम्पनीले आम सर्वसाधारणलाई थोक मूल्यमा खाद्यान्नलगायतका वस्तु उपलब्ध गरिरहँदा बर्सेनि अर्बौंको व्यापार गर्न सफल भएको छ। कम्पनीले आर्थिक वर्ष २०७९०८० मा मात्रै ८ अर्ब ७७ करोड ४४ लाख रुपैयाँबराबरको वस्तु बिक्री गरेको जनाएको छ। अघिल्लो आवमा भने कोभिडका कारण व्यवसाय प्रभावित हुदाँ ७ अर्ब १७ करोड रुपैयाँको मात्रै बिक्री गरेको थियो। अझै यसअघिका वर्षमा १० अर्ब रुपैयाँ हाराहारीमा बिक्री गरेको थियो। नेपालमा नुन उत्पादन नहुने र भारत र चीनबाट आयातमा निर्भर हुनुपर्ने भएकाले सन् १९६३ मा आयोडिनयुक्त साझा नुन वितरणका लागि साल्ट ट्रेडिङ स्थापना भएको हो। देशभरका सबै नागरिकलाई नुन उपलब्ध गराउने उद्देश्यले निगमको स्थापना भएकोे थियो। कम्पनीले अत्यावश्यक दैनिक उपभोग्य वस्तुको उचित आपूर्ति र वितरण सुनिश्चित गर्न (नेपाल सरकारको ग्याजेटमा सूचीबद्ध), कालोबजारी हटाउन (बजार र कृत्रिम अभावलाई नियमन गर्न) र औद्योगिक विकासमा ठूलो योगदान पुर्याएको छ। कम्पनीका मुलुकभरिका सबै प्रमुख सहरमा शाखा छन्। एसटीसीका पाँच उत्पादनमूलक कारखाना छन्। संस्थाले विभिन्न वस्तु तथा सेवाको व्यापार, आयात, निर्यात, उत्पादन, प्रशोधन, आपूर्ति र वितरणजस्ता कर्पोरेट गतिविधिमा संलग्न गरेको छ। खाद्यवस्तु, कृषि उत्पादन, निर्माण सामग्री, मेसिनरी तथा औजार, कागजका उत्पादन र अन्य वस्तुहरू व्यापार र व्यवसायका प्रमुख वस्तु हुन्। नुन बेच्न स्थापित साल्ट ट्रेडिङ नेपालमा आफ्नै नुनको स्रोत छैन। पेट्रोलियम पदार्थ जस्तै नुन पनि शतप्रतिशत आयातमा आधारित वस्तु हो। यद्यपि केही वर्षअघि मुस्ताङको छुछर क्षेत्रमा नुनिलो पानीलाई जम्मा गरेर बनाउने कार्य भएको थियो। तर त्यो करिब ५४ क्विन्टल भएको रेकर्डमा आएको थियो। नुनिलो पानी आउने मूल केही समयपछि बगाएर नष्ट भयो। यसैले अहिले शतप्रतिशत आयातमै भर परेको कर्पोरेसनका विभागीय प्रबन्धक ब्रजेशकुमार झा बताउँछन्। केही मात्रामा तिब्बतबाट र अधिकांश भारतबाट आयात गरेर नेपालमा नुन खुवाइरहेका छौं। उनले भने। साल्ट ट्रेडिङले २०३० देखि बिक्री गर्दै आएको नुन विशेष गरेर आम जनस्वास्थ्यलाई केन्द्रित गरेर ल्याएको हो। नेपालमा विशेष गरेर आयोडिन, आइरन र भिटामिन एको कमी नहोस् भनेर आयोनुन ल्याइएको उनले बताए। व्यवसाय विविधीकरणको टर्निङ प्वाइन्ट नुनको मात्रै एकोहोरो कारोबार गरेर नहुने महसुस गरेपछि व्यवसायको विविधीकरणको सोच व्यवस्थापन समूहले बनायो। नुनसँगै अन्य अत्यावश्यक वस्तुको काम पनि गर्न जरुरी ठान्यो। परिणामस्वरूप पहिलो पटक २०२९ सालतिर हेटौंडामा खाद्य उद्योग लिमिटेडको नाममा मैदा मिलको स्थापना गर्यो। यसअघि नेपालमा मैदा मिल थिएन। भारतबाटै आयात गर्नुपथ्र्यो। नेपालमा उत्पादित गहुँ जति सबै भारत जान्थ्यो र पिसेर मैदाको रूपमा उल्टै नेपाल भित्रिन्थ्यो। मुलुकमै उद्योग भएपछि रोजगारी सिर्जना, किसानले आफ्नो उत्पादनको उचित मूल्य पाए र नेपालमै व्यापार हुँदा मूल्य कमसँगै विदेशी मुद्रा तिर्न नपर्दा सञ्चिति बच्यो। अहिले सो उद्योगले दैनिक १ सय २० टन मैदा उत्पादन गर्दछ। शान्ति वनस्पति घिउको उत्पादन नेपालकै पहिलो वनस्पती घिउ उद्योगको रूपमा करिब २०३३ सालतिर स्थापना भयो। सो घिउ शान्ति ब्रान्डको नाममा प्रचलित थियो। यसपछि क्रमशः उद्योगको स्थापनासँगै आफ्ना उत्पादनलाई विविधीकरण गर्न नुनसँगै चिनी, सिमेन्ट उत्पादनको कामसमेत थाल्यो। तत्कालीन समयमा साल्ट ट्रेडिङले गोरखकाली टायर, बुटवल धागो, नेसनल फाइनान्स जुन अहिले मर्जर, प्राप्तिपछि लक्ष्मी सनराइजमा, सगरमाथा लुम्बिनी इन्स्योरेन्सलगायतमा लगानी छ। साल्ट ट्रेडिङले लगानीको विविधीकरण गर्ने क्रममा जनतालाई आवश्यक परेअनुसार विभिन्न समयमा सरकारबाट निर्देशन प्राप्त भएको आधारमा काम पनि गर्दै आएको विभागीय प्रबन्धक झा बताउँछन्। गहुँको बिउ उत्पादन साल्ट ट्रेडिङले २०६० सालदेखि गहुँको बिउ उत्पादन पनि गर्दै आएको छ। बारा, पर्सा, चितवन र परासीका किसानलाई खेती गराई सरकारबाट गहुँको प्रमाणीकरण गराइन्छ। उक्त चार जिल्लामा गहुँ उत्पादन राम्रो क्षेत्र मानिन्छ। किसानले लगाएको गहुँ खरिद गर्ने जिम्मा साल्ट ट्रेडिङले लिएको छ।"
