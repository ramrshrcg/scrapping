शीर्षक,विवरण
यो यस्तै छ !,"प्रसंग १ : गएको महिनासँगै कलेज पढेका काठमाडौंमा बस्दै आएका साथीबीच जमघट राखेका थियौं। भेट्नु थियो राजधानीकै कुनै रेस्टुरेन्टमा। समयमै सबै त्यहाँ पुग्यौं। केही साथीले आफ्ना हुर्कंदै गरेका छोराछोरी पनि लिएर आए। जोसुकै बालबालिका भेट्दा पनि आफैं तिनलाई नमस्कार गर्ने गर्छु। साथीका छोराछोरी यसै पनि माया लाग्ने भइहाले, उनीहरूलाई नबोलाउने नचलाउने त कुरै भएन। तिनलाई नमस्कार गरें। एक बालबालिकाले थुथु गर्दै गोडा उचालेर हान्न खोजे। छक्क पर्दै उनकी आमाको अनुहारतिर हेरें। हाँसीरहेकी थिइन्। भनिन्, यो यस्तै छ। लात्ती देखाउँदा पनि खासै केही नलागेको म यसकारण अचम्ममा परें कि ति साथीले एक वचन बाबु यो गर्नु गलत हो भनिनन्। लगभग चार घण्टासँगै बस्यौं। उनले त कुनै न कुनै हर्कत देखाइरहे। कसैको पानी पोखिदिए। कसैको खानामा जुठो हालिदिए। कसैलाई यस्तो नमीठो खाना के खाएको ? भनेर गिज्याए। फोटो खिचिरहेकालाई पछाडिबाट धकेलिदिए तर उनकी आमा यो त यस्तै गर्छ भनेर मौन बसिरहिन्। स्वभावैले बालबालिका चकचके त हुन्छन् नै। जति उनीहरूले चक्चक् गर्छन् उनीहरूको दिमागको विकास उत्तिकै तीव्र गतिमा भइरहेको हुन्छ भनेर बालमनोवैज्ञानिकले भनिरहेकै हुन्छन्। तर कतिसम्म चक्चक्लाई सामान्य रूपमा लिने ? अनि यो चक्चक्को उमेरको हद पनि हुन्छ होला नि। सबै बुझेर कतिसम्म गाइड गर्ने, कतिसम्म छुट दिने यो अभिभावकको दायित्व होइन र ? भन्छौं त बालबालिका काँचो माटो हुन्, यिनलाई चाबी लगाएर ढाल्नुपर्छ। अनि काँचो माटोलाई यो त यसरी नै फुट्छ, यो त गिलो भएर बग्यो भनेर छोडिदियो भने त्यसले कुनै आकार लिन्छ होला ? यो त यस्तै गर्छ भनेर छोराछोरीका हरकुरालाई सामान्य रूपमा लिने आमाबाबु जताततै भेटिन्छन्। प्रसंग २ : हप्ता दिनअघि पूर्वाञ्चल गएँ। जुन घरमा बसें, त्यहाँका नानीबाबुको काम र आचरण देखेर अचम्ममा परें। ती नानीबाबु जंक फुडबाट टाढै बस्ने रहेछन्। उनीहरूको दैनिक खाजा उसिनेको मकै, उसिनेको आलु, उसिनेको अन्डा, गहुँको रोटी र घरमै यसरी बनाएको खानेकुरा रहेछन्। बेलुकाको साँझबत्ती दाजुबहिनी पालैपालो बाल्दा रहेछन्। आफूले खाएको थाल पनि सफा गर्ने रहेछन्। न कुनै रिस, न त कुनै ठास्सठुस्स। स्वत:स्फुर्त रूपमा उनीहरू त्यो सबै गरिरहेका थिए। उनीहरू बिहान सबेरै उठेर हजुरबुवासँग योग र ध्यान पनि गर्दा रहेछन्। ओहो ! कस्तो संस्कार ! यति गर्दा न उनीहरूको पढाइ बिगे्रको थियो, न त दिक्क मानेको देखियो। सबै गरिरहँदा उनीहरूमा झनै सकारात्मक थपिएको पाएँ। प्रसंग ३ : साथीले मसँग गुनासो गरी श्रीमान्ले जहिले पनि छोराछोरीको अगाडि म यति पैसा कमाउँछु भनेर सुनाइरहनु हुन्छ भनेर। बालबालिकाको अगाडि पैसाको कुरा गर्न त नहुने। भनें। उनी पनि यो कुरामा सहमत थिइनन्। अझ उनका श्रीमान्भन्दा रहेछन्, मैले कमाएको पैसा मेरै छोराछोरीका लागि हो। तिमीहरूलाई के गर्न मन छ त्यही गर। ती साथीलाई छोराछोरी बिग्रने हुन् कि भन्ने ठूलो पिर। त्यसैले घरझगडासमेत हुने गरेको रहेछ। यति कुरा भएको दुई महिनापछि भेट भयो। उनले अचम्मको कुरा सुनाइन्। भएछ के भने उनको छोराको स्कुलबाट फोन आएछ। दुवैजना स्कुल पुग्नासाथ प्रिन्सिपलले भनेछन्, तपाईंहरू सन्तानलाई के सिकाउनु हुन्छ ? तपाईंको सन्तान त बाबाले यति पैसा कमाउनु हुन्छ। म जे पनि किन्न सक्छु, जे पनि गर्न सक्छु भनेर साथीलाई गफ लगाउँदो रहेछ। यी सबै कुरा आपराधिक गतिविधि गर्ने मानिसको कानमा पर्याे भने तपाईं र तपाईंको सन्तानको हालत के हुन्छ ? सामाजिक सञ्जालमा छताछुल्ल सबै कुराहरू राख्ने र अबोध बालबालिकाको अगाडि जे पनि बोलिदिने कारणले कतिपय घटना घटिरहेका छन्। यो पनि कारण हो। माथिका उदाहरणमा प्रमुख पात्र भनेको अभिभावक नै हौं। हाम्रा व्यवहारबाट बालबालिकाले सिकिरहेका हुन्छन्। सामान्य लागेर बोले गरेका कतिपय कुराले उनीहरूमा गहिरो असर पारिरहेको हुन्छ। अझ राम्रो कुराभन्दा नराम्रो कुरा छिटो सिक्छन् बालबालिकाले। हामीले उनीहरूलाई समाजमा मान्छेको अगाडि कसरी प्रस्तुत गराउने भन्ने पनि केही प्रतिशत निर्धारण गरेको हुन्छ। बालबालिकाले देखेर सिकिरहेका त हुन्छन्। हामीले सम्झाउने, सिकाउने र बुझाउने कुरा पनि उत्तिकै हुन्छन्। अहिले सानै छ पछि सुध्रिन्छ भनेर पनि कतिले यसै छोडिदिएको देखिन्छ। सुध्रिएन भने ?"
विचार क्षयीकरणले राष्ट्रको दुर्दशा,"सारांशमा भन्नुपर्दा, नेपाली कांग्रेस समाजवादी रहेन। कम्युनिस्टहरू पनि समाजवादी रहेनन्। राजनीति र विदेशी खेल : नेपाली राजनीतिमा सार्थक लोकतन्त्रका मान्यता एकपछि अर्को गर्दै पतन भइसकेका छन् भन्दा अत्युक्ति हुँदैन। राजनीतिक दलहरू सीमित नेताका स्वेच्छाचारी नियन्त्रणमा छन्। राजनीतिक दल दलीय स्वार्थको नियन्त्रणमा छन् र नेताहरू विदेशी प्रकट एवं छद्म खेलका नियन्त्रणमा छन्। यो यथार्थ राष्ट्रले भोगिरहेको दुर्भाग्य हो। राजनीतिक दलहरूले सर्वमान्य लोकतान्त्रिक मूल्यमान्यताका अधीनमा आफूलाई राख्न सकेनन्। मुख्य कारण, दलहरूमा मौलाएको राजनीतिक नैतिकताको क्षय राजनीतिक दलहरूमा पलाउनै नसक्ने गरी विचारको क्षय भएको छ। पुष्टि भइसकेको छ कि नेपाल विदेशीहरूको नियन्त्रित अस्थिरताको दलदलमा गाडिएको छ। विदेशीहरूले नेपालको अस्तित्व भत्काउन त सकेका छैनन् तर यस देशका जनतालाई आत्मनिर्णयको अधिकारबाट वञ्चित गर्न सफल भएका छन्। उनीहरू नेपालको राजनीतिलाई भूराजनीतिसँग जोडेर हेरिरहेका छन्। उनीहरूभित्र पनि भारत र अमेरिकाका आआफ्ना पृथक् स्वार्थहरू छन्। उनीहरूका भूराजनीतिक स्वार्थलाई तटस्थीकरण गर्दै आफ्नो सिमानाको सुरक्षा गर्र्ने कूटनीतिमा चीन पनि सक्रिय छ। नियन्त्रित अस्थिरताको आयामभित्र अमेरिका नेपालको भूमि चीनलाई घेर्ने रणनीति कार्यान्वयनका लागि प्रयोग गर्न चाहन्छ। भारत नेपाललाई चीनबाट पृथक् गर्दै नेपालको भूमिलाई आफ्नो बफर (बीचमा खाली क्षेत्र) बनाउन चाहन्छ। चीन उनीहरूले नेपालको भूमिलाई प्रयोग गरेर आफ्नो सुरक्षालाई चुनौती दिन नसकुन् भन्ने चाहन्छ। यस अर्थमा नियन्त्रित अस्थिरताको मुख्य चालक अमेरिकी नेतृत्वमा पश्चिमी (नाटो र ईयू) शक्ति हो भन्ने कुरा स्पष्ट देखिन्छ। भारत नेपालको स्वाधीनताबाट खोसेर नेपाली जनताको राजनीतिक आर्थिक तथा सांस्कृतिक आत्मनिर्णयको अधिकार अधीनमा राख्न चाहन्छ। यसमा साथ दिने नेपालमा थुप्रै लुमडी छन्। भारत नेपालको स्वतन्त्रतालाई मार्गनिर्देशित गर्न चाहन्छ। पछिल्लोपटक सांस्कृतिक हस्तक्षेप सुरु भएको छ। नेपाललाई अखण्ड भारत भनी नक्सामा राख्नु सांस्कृतिक प्रभुत्वको उदाहरण हो। भारत कांग्रेस र कम्युनिस्ट पार्टीलाई फकाई र दबाबमा नजिक राख्न सफल भएको छ। २०६३ पछि राजनीतिक विचारको क्षयीकरणसँग भ्रष्टाचारले सम्बन्ध गाँस्यो। राजनीतिक क्षयीकरण र भ्रष्टाचारको गठजोडले एउटा दुष्ट कुचक्र निर्माण गयो। कुचक्रले राजनीतिमा एकाधिकारवादी वित्त पुँजीवादको दर्शन स्थापित गयो। त्यसले राजनीतिमा नेतालाई धन सोर्ने व्यापारी बनायो। नेपालको राजनीतिको बागडोर धनी नेता र राजनीतिक व्यापारीका हातमा छ। यस कलुषित गठजोडभित्र आपराधिक वित्तीय धन्दा (माफियातन्त्र) मौलाएको छ, जोसँग भ्रष्टाचार आवास गर्छ। विचारको जग र अन्तर्विरोधको विश्लेषण : कांग्रेसको प्रजातान्त्रिक समाजवाद जर्मन माक्र्सवादी वर्नस्टिन र ब्रिटिस अर्थशास्त्री केएनेसबाट प्रभावित थियो, जसले एकाधिकार पुँजीवादमा अनेक समस्या देखेका थिए। म्यानार्ड केएनेसले निजीकरण र खुल्ला बजारले स्वत: बेरोजगारी हल गर्छ भन्ने कुरालाई झुटो प्रमाणित गरे। उनकै सिद्धान्तलाई आत्मसात् गरेर अमेरिकाले १९३० को आर्थिक मन्दीलाई सम्बोधन गयो। रेगान र थ्याचरले भने यस सिद्धान्तको घाँटी निमोठे। आज बेलायत र अमेरिका दुुवै प्रभुत्वादका नाइके त छन् तर उनीहरू अर्थन्तन्त्रमा टाट पल्टिए। कांग्रेसका रामशरण महत र उनका गिरोहले रेगान र थ्याचरका पाइतालामा हिँड्दै बीपीले रोपेको कांग्रेसी समाजवादको बिरुवा उखेली दिए। कम्युनिस्ट पार्टीका केही नेता भने सन् १९९० को सोभियत युनियनको विघटनको सम्बन्धलाई लिएर अमेरिकी विद्वान् फ्रान्सिस फुकुयामाको इतिहासको अन्त्य भयो भन्ने आख्यानबाट प्रभावित भए। पश्चिमी जगत्ले गरेको समाजवाद विरोधी अफवाहको पछाडि कुदेर सोभियत युनियनको विगठन भनेको समाजवादको विघटन हो। भारत र चीनबीच हुने तनावबाट नेपालले मुक्ति पाउने उपाय भनेको पश्चिमी देशहरूसँग नजिकको सम्बन्ध कायम गर्दै चीनसँग दूरी कायम गर्नु हो भन्ने मान्यतामा पुयायो। यिनै मान्यताले उनीहरूलाई चीनसँगको बीआरआई सम्झौतालाई पछाडि धकेलेर एमसीसीको सम्झौता अनुमोदनतर्फ आकर्षित गयो। सारांशमा, नेपाली कांग्रेस समाजवादी रहेन। कम्युनिस्टहरू पनि समाजवादी रहेनन्। कांग्रेस समाजवादी रहेन किनभने यसले घोषित रूपमा वित्त पुँजीवाद (एकाधिकार पुँजीवाद)को जननी नवउदारवादलाई आर्थिक सिद्धान्तको रूपमा ग्रहण गयो। सत्तासीन कम्युनिस्टहरू समाजवादी रहेनन् किनभने उनीहरूले माक्र्सवादलेनिनवादी सिद्धान्तहरू छोडिदिए। अत: कांग्रेस र कम्युनिस्टमा विचारको क्षयीकरण भयो भन्नुको तात्पर्य हो उनीहरूले सार्वजनिक अर्थतन्त्रलाई अस्वीकार गर्दै खुल्ला बजारले स्वत: आर्थिक विकास सुनिश्चित गर्छ भन्ने विश्वास गर्नु हो। अत: उनीहरूले राष्ट्रिय स्रोतमा आधारित उत्पादनद्वारा अर्थतन्त्रको निर्माण गर्नुपर्ने रणनीतिलाई त्यागिदिए। पुँजीको लगानीद्वारा वस्तुको उत्पादन गरी मुनाफा आर्जन गर्ने उत्पादन पुँजीवादलाई त्यागेर पैसाले पैसा उत्पादन गर्ने वित्त पुँजीवादको बाटोमा समाते। यसका अतिरिक्त उनीहरू नागरिकलाई व्यवसाय दिई रोजगार उत्पादन गर्न होइन, विदेशी सहायताबाट देशको विकास गर्ने सपना देख्न थाले र श्रमको निर्यातबाट रेमिट्यान्स कमाउने नीतिमा लागे। विचारको क्षयीकरणले कांग्रेस र कम्युनिस्ट पार्टीलाई वित्त पुँजीवाद, नवउदारवाद र माफियातन्त्रको दलदलमा खसाल्यो। उनीहरू नुनिलो गुण नभएका नुन बने। उनीहरूलाई यस दलदलमा खसाल्ने तुरूप थियो पश्चिमी शक्तिले निर्माण गरेको नियन्त्रित अस्थिरता जो समाजवाद विरोधी, राष्ट्रियता विरोधी, रैथाने संस्कृति विरोधी वित्त पुँजीवाद र उपभोक्तावादका अनुहारमा प्रकट हुन्छ कांग्रेस र कम्युनिस्टहरूले विदेशी हस्तक्षेपविरुद्ध झिनो भए पनि प्रतिरोध गरे। त्यसैकारण संविधानमा राज्यको ढाँचा समाजवादउन्मुख हुनेछ भनी लेखियो। तर नियन्त्रित अस्थिरताको तुरुपमा रहेका यी दलहरूले चर्च र राज्यलाई पृथक् गर्न ल्याइएको रिलिजन निरपेक्षताको सिद्धान्त संविधानमा रोपिदिए। पश्चिमी प्रभावमा रहेका राजनीतिक दलहरूले विश्वबैंक, अन्तर्राष्ट्रिय मुद्राकोष, वासिङ्टन कन्सेन्सस्का वित्तीय पुँजीवादी नीति बोक्ने नवउदारवादलाई यथावत् राखे। भन्सार र मूल्य अभिवृद्धि करबाट राजस्व बढाउन निर्यातलाई वञ्चित गरी आयात प्रवद्र्धन गरे। समाजलाई उपभोक्तनवादी बनाए। रैथाने संस्कृतिका ठाउँमा पश्चिमीकरण गरे। विदेशी विश्वविद्यालयका शैक्षिक संस्था खोल्न दिएर अर्बौंको रकम विदेश पठाए। नेपाली शिक्षालाई दलीयकरण गरी विद्यार्थी विदेश पठाएर अर्को अर्बौ विदेश उडाए। उद्योगहरू बन्द गरेर श्रमिकहरू विदेश पठाई जमिन बाँझो राखे। यो अमानवीय पुँजीवादी अर्थतन्त्र कार्यान्वयन गर्दै राज्यलाई भने समाजवादउन्मुख घोषणा गरे। यो अन्तर्विरोधी राजनीतिक दृष्टिकोणलाई हेर्दा राजनीतिक दलमा समाजको परिवर्तनमा गतिशक्तिको भूमिका खेल्ने अन्तर्विरोधहरूको विश्लेषण गर्ने चाहना र क्षमता छैन भन्ने देख्न सकिन्छ। यसलाई नै विचारको क्षयीकरणको प्रमाण हो भन्न सकिन्छ, जसले नियन्त्रित अस्थिरतालाई सहजता प्रदान गर्छ। अर्थात्, राजनीतिक दलमा विचारको क्षय भनेको समाजमा अराजकता र नैतिकताहीन संस्कारको निर्माण गर्नु हो। विगत निर्वाचनमा राजनीतिक दलहरूले विचार क्षयीकरणले जन्माएका प्रवृत्तिबापत जनताबाट सजाय पाए। समाजमा विकल्पको उदय भएको चर्चा पनि भयो। प्रतीकात्मक ढंगले नेपाली घण्टीलाई कान खोल्ने र लौरोलाई सजाय दिने उपमा प्रस्तुत गर्न थाले। युवा मूल प्रवाहका दलहरूले पराजयका भोग्दा खुसी भए। नेपालको राजनीतिमा भरपूर प्रतीकात्मकता त जन्मियो तर सिर्जनात्मकता उदाउन सकेन। विकल्प घण्टी र लौरोमात्र रहे, विचार चैं रहेन। आज नेपालको संसद्मा दुई खालका राजनीतिक शक्तिको बजार लागेको छ। विगतमा विचारले दुनियाँ बदल्छ भन्नेहरू जनतालाई निराश पार्दै आज विचार क्षय भएका दल बनेका छन् भने विचारको बारेमा छलफलले गर्न नचाहने जनताले विकल्प देखेका उदीयमान राजनीतिक दल अर्कोतर्फ छन्। के वित्त पुँजीवादले आम गरिब जनतालाई बाँच्न दिन्छ कि दिँदैन ? किन त्यसो हुन्छ ? किनभने नेपालको अर्थतन्त्र सीमित खासजातका मानिसको एकलौटी अधीन छ। आज नेपालमा नवउदारवादले समाजवादको घाँटी निमोठेको छ, किनभने समाजवादी भन्नेहरू संविधानमा राज्यलाई समाजवादको बाटो देखाएर आफूहरू नवउदारवादको संरक्षण गरिरहेका छन्। त्यसैले देशभक्त समतावादीहरूका आँखा खुल्नुपर्ने अवस्था छ।"
"मलेसियासँग पराजित भए पनि नेपाल फाइनलमा, हङकङसँग भिड्ने","काठमाडौं : समूह चरणको आजको खेलमा खेलमा मलेसियासित पराजित भए पनि नेपाल फाइनलमा पुग्न सफल भएको छ। चार देश सम्मिलित महिला टीट्वान्टी सिरिजको फाइनलमा अब नेपाल र हङकङ भिड्ने भएका छन्। फाइनल खेल शनिबार हुने छ। समूह चरणका खेल सकिँदा नेपाल, हङकङ र मलेसियाको समान चारचार अंक भए पनि नेपाल र हङकङ रनरेटका आधारमा फाइनलमा प्रवेश गरेका हुन्। तीनै टोली समूह चरणका दुईदुई खेलमा विजयी भएका थिए। मलेसियाको राजधानी क्वालालम्पुरस्थित बायुमास ओभल क्रिकेट मैदानमा नेपालले टस हारेपछि आज पहिला ब्याटिङ गरेको हो। मलेसियाविरुद्धको खेलमा नेपालले जितका लागि ८४ रनको लक्ष्य प्रस्तुत गरेको थियो। वर्षाका कारण १८ ओभरमा सीमित गरिएको खेलमा नेपालले सात विकेटको क्षतिमा ८३ रन बनायो। मलेसियाले ८४ रनको विजय लक्ष्य १६ दशमलव दुई ओभरमा चार विकेटको क्षतिमा पूरा गर्यो। मलेसियाका लागि अइना हसिमले अविजित ३७ तथा इजाती इम्माइलले २१ रन बनाइन्। बलिङतर्फ नेपालका लागि पूजा महतो, रुबिना क्षेत्री बेलबासे र सीता राना मगरले एक एक विकेट लिइन्। यसअघि नेपालका लागि ब्याटिङ गर्दै कप्तान रुबिना क्षेत्री बेलबासेले २३, इन्दु बर्माले २० तथा काजल श्रेष्ठले १८ रनको योगदान दिइन्। अरु खेलाडीले सम्झिनलायक ब्याटिङ गर्न सकेनन्। नेपालले समूह चरणको पहिलो खेलमा हङकङलाई ६ विकेटले तथा दोस्रो खेलमा कुवेतलाई ३४ रनले पराजित गरेको थियो। त्यस्तै मलेसिया पहिलो खेलमा हङकङसित १० विकेटले पराजित भएको थियो भने दोस्रो खेलमा मलेसियाले कुवेतलाई आठ विकेटले पराजित गरेको थियो।"
माथिल्लो कर्णालीमा सर्वोच्चको आदेश कार्यान्वयन गर्दै सरकार,"काठमाडौं : लगानी बोर्ड नेपालले माथिल्लो कर्णाली आयोजना अघि बढाउने सम्बन्धमा मन्त्रिपरिषदमा लैजाने निर्णय गरेको छ। प्रधानमन्त्री पुष्पकमल दाहाल प्रचण्डको अध्यक्षतामा सम्पन्न बोर्डको ५५ औं बोर्ड बैठकले माथिल्लो कर्णालीको सम्बन्धमा सर्वोच्च अदालतबाट जारी भएको निर्देशनात्मक आदेश कार्यान्वयनका लागि मन्त्रिपरिषद् समक्ष प्रस्ताव पेश गर्ने निर्णय गरेको हो। कामु प्रधानन्यायाधीश कार्कीसहित न्यायाधीशहरू विश्वम्भरप्रसाद श्रेष्ठ, डा आनन्दमोहन भट्टराई, सपना प्रधान मल्ल र टंकबहादुर मोक्तानको संवैधानिक इजलासले रिट खारेज गर्दै निर्देशनात्मक आदेश जारी गरेको थियो। गत वैशाख २४ गते भएको फैसलाको सम्बन्धमा असार २२ गते सवैंधानिक इजलासको पूर्ण पाठ सार्वजनिक गरिएको हो। माथिल्लो कर्णाली आयोजनाको वित्तीय व्यवस्थापनका लागि म्याद थप सम्बन्धमा सर्वोच्चमा मुद्दा परेको थियो। सर्वोच्चमा परेको मुद्दा उपर थप छलफल गर्न भन्दै २०७९ पुष १८ गते संवैधानिक इजलासमा पठाइएको थियो। उक्त इजलासले २०८० वैशाख २४ गते माथिल्लो कर्णाली उपर दायर रिट निवेदन खारेज गरेको थियो। आदेशानुसार अब जीएमआरलाई वित्तीय व्यवस्थापनका लागि थप म्याद नथप्न सरकारलाई निर्देशन दिइएको छ। आयोजना विकासको सम्झौता भएको १० वर्ष बितिसक्दा पनि कम्पनीले वित्तीय व्यवस्थापन गर्न नसकेको उल्लेख गरिएको छ। यति लामो समयसम्म पनि वित्तीय व्यवस्थापन गर्न नसकेको कम्पनीलाई फेरि समय थप्न नहुने भनिएको छ। अदालतको अन्तरिम आदेशको कारण गुम्न गएको समय बाहेक वित्तीय व्यवस्थापनका लागि थप समय नदिनु भनि निर्देशन दिएको थियो। यसका अतिरिक्त, बोर्ड बैठकले रासायनिक मल कारखाना स्थापनका सम्बन्धमा अध्ययनका लागि मलेसियास्थित रिनिकोला एसडीएन बीएचडीसँग गरिने समझदारीको मस्यौदा स्वीकृत गरेको छ। बैठकले ४ जलविद्युत् परियोजनाहरू रोल्वालिङ्ग खोला (२२ मेगावाट), छुजुङ्ग खोला (६३ मेगावाट), दाना खोला (४९९५ मेगावाट) र सानीभेरी जलविद्युत् परियोजना (४४५२ मेगावाट)का लागि कुल ३६ अर्व ३७ करोड रुपैयाँ लगानी पनि स्वीकृत गरेको छ। लगानी बोर्डको कार्यालयमा सम्पन्न बैठकले तमोर जलाशययुक्त जलविद्युत् परियोजना कार्यान्वयन अघि बढाउने सम्बन्धमा हालसम्मको विकासक्रमको समीक्षा गर्दै परियोजनाको भावि कार्यदिशासम्बन्धी सुझाव पेश गर्न उच्चस्तरीय समिति गठन गर्ने निर्णय गरेको छ। नेपाली र चिनियाँ कम्पनीको ज्वाइन्ट भेन्चरले ७५६ मेगावाटको आयोजन कार्यान्वयनको अनुमति पाएको थियो। २०७६ को माघमा कन्स्ट्रक्सन कर्पोरेशन अफ चाइना लिमिटेड र (पावर चाइना) र जलविद्युत लगानी तथा विकास कम्पनी(एचआइडीसीएल)को ज्वाइन्ट भेन्चरलाई आयोजना विकासका लागि लगानी बोर्ड नेपालले सम्झौता गरेको थियो। २ वर्षभित्रमा आयोजनाको विस्तृत सम्भाव्यता अध्ययन सक्नु पर्ने सम्झौतामा उल्लेख थियो। तर, सम्झौताको झण्डै ४ वर्ष बितिसक्दा पनि पावर चाइना र एचआइडिसियलले सेयर संरचनामा टुंगो लगाउन सकेको छैन। बैठकले दमकस्थित चीननेपाल मैत्री औद्योगिक पार्कको सम्बन्धमा विकासकर्तासँग वार्ता गरी परियोजना विकास सम्झौता (पीडीए)को अन्तिम मस्यौदा तयार गर्न लगानी बोर्डका प्रमुख कार्यकारी अधिकृतको संयोजकत्वमा वार्ता समिति गठन गर्ने निर्णय गरेको छ। यस्तै, दाङ जिल्लाको राजपुर गाउँपालिकामा २४५ मेगावाट र २० मेगावाट ब्याट्री क्षमताको सौर्य ऊर्जा परियोजनाको अध्ययनका लागि डोल्मा हिमालयन इनर्जीलाई अध्ययन अनुमतिपत्र दिने निर्णय गरेको छ। साथै, बाँकेको कोहलपुर र कपिलवस्तुको वाणगंगामा २५० मेगावाटको सौर्य ऊर्जा विकासका लागि अध्ययनकर्ता रिजन इनर्जी कम्पनी लिमिटेडबाट पेस भएको विस्तृत सम्भाव्यता अध्ययन प्रतिवेदनलाई बोर्डले जानकारीमा लिएको छ।"
