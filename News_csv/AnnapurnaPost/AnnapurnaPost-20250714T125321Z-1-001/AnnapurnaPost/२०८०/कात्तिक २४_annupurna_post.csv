शीर्षक,विवरण
घरजस्तै मन पनि सफा राखौं,"रमाइलो र उत्साह। अनि, खुसी साटासाट गर्ने पर्व तिहार नेपालीहरूको घरआँगनमा आइसकेको छ। सुख रात्रि भनिने विशेष औंसी लक्ष्मीको पूजा गर्दै दीपमालिका गर्ने हिन्दु परम्परा सायदै अन्यत्र होला। बत्ती बाल्ने हाम्रो संस्कार हो। फूलैफूलले घर आँगनी, कोठा चोटा, भकारी, पसल, उद्योग, वाहनमात्रै नभएर उद्योगस्थलहरू सजिसजाउ गर्दै धनलक्ष्मी, यशलक्ष्मी, कीर्ति लक्ष्मी, भाग्यलक्ष्मी, वैभवलक्ष्मी भिœयाउने चाड पनि हो यो। वर्षभरिको दोस्रो ठूलो चाड यमपञ्चकका रूपमा यमका प्रतीक काग, कुकुर, गाई, गोवद्र्धन भनौं गोरु र दाजुभाइको पूजा गरिन्छ। द्यौसी भैलोको परम्परा, कार्तिक शुक्लप्रतिपदा नेवारी समुदायमा म्हःपूजा र नेपाल सम्बत् भनौं नयाँ क्यालेन्डरको सुरुवात अनेकानेक पर्वहरू तिहारमै पर्छन्। तिहारमा निकै प्रयोग हुने चिनीको हाहाकार छ। चिनी बिना सेल, रोटी अनरसा कसरी गुलियो होलान् ? तिहार भनेको फूलको चाड पनि हो। फूलको महŒव शब्दले वर्णन गर्नै सकिन्न। कुनै पनि हर्षको काममा फूल नभई हुन्न। पूजाआजा, विवाह, उत्सव, गाडी, घर सजाउनेदेखि मरणोपरान्त पनि फूलैफूलले सजाउने गरिन्छ। कालका प्रतीक यमपूजा भनौं यमपञ्चकभरि नै अत्यधिक फूलको प्रयोग हुन्छ। फूलमा हामी आत्मनिर्भर हुन सक्छौं। त्यसो त हामी जीउको जनै पनि आयात नै गर्छौं, तिहारको भाइ मसला होस् वा माघको तरुल, तीजका सरसामग्री पनि हामीले ल्याउने विदेशबाटै हो। अर्थतन्त्रमा पराधीन हामी आयातीत सरसामानबाट बाँच्न र रमाउन पनि अभ्यस्त भइसकेका छौं र त देशलाई खर्बौं खर्बको व्यापारघाटा छ, विदेशी ऋण पनि। केही समययतादेखि हाम्रा किसानहरूले फूलको व्यावसायिक खेती पनि गरिरहेका छन्। पुष्प प्रदर्शनीमा विगतझैं यतिबेला पनि एक करोडको व्यापार भएको छ। देशैभरि फूल उत्पादनमा साढे ६ अर्बको लगानी रहेको फ्लोरिकल्चर एसोसियसनले जनाएको छ। फूल, रङ, भाइमसला, कपडाहरूमा अत्यधिक भाउ वृद्धिले भने उपभोक्ताहरू बढी चिन्तित छन्। धानिसक्नु छैन बजार, नियन्त्रण गर्ने निकाय मौनजस्तै छ। तिहारमा कुबेरको पूजा हुन्छ, कुबेर धनका प्रतीक हुन्। तेलको चाड पनि हो तिहार। तर, यसको भाउ पनि अधिक छ। तेलमा लक्ष्मीको बास हुने मान्यताअनुसार बत्ती बालेर दीपावली गर्ने गरिन्छ। प्लास्टिकका फूलहरू अनि बिजुलीको उज्यालोभन्दा यो बढी राम्रो हुन्छ। तिहारमा द्यौसी, भैलो पनि बढी व्यावसायिक बन्न थालेका छन्। त्यसैले लक्ष्मीको दुरुपयोग हुने गरी अनावश्यक खर्च र भड्किलो बनाउन थाल्यौ भने तिहारको मौलिकता गुम्न सक्छ। गाईको गोबरमा लक्ष्मी बस्ने मान्यताअनुसार तिहारमा रातोमाटोसहित गोबरले घर लिप्ने, चोख्याउने परम्परा छ। दिदीबहिनीहरूले आफू देवी यमुना समान भई दाजुभाइलाई यमको प्रतीक मान्दै पूजा गर्नाले दाजुभाइको रक्षा हुने शास्त्रीय मान्यता छ। गोवद्र्धन पूजाले गोरक्षा र कृषि कर्ममा लाग्न प्रेरित गर्छ। गाईको पूजा आमाकै पूजा हो, पृथ्वीको पूजा हो जहाँ हामी जन्म लिन्छौं, हुर्कन्छौं र बिदा पनि यसै माटोमा हुने हो। काग, कुकुरको पूजाले सबै प्राणीप्रति सहृदयी बन्न सिकाइएको हो। यमराजको वाहन दुई कुकुरका नाम श्याम र सबल हुन्। शास्त्रको भनाइमा, उनीहरूकै प्रतीक मानेर यम वाहनको पूजा गर्नाले मरेपछि मानिस यमलोक जानु पर्दैन भन्ने हो। तिहार सफाइ अभियानको पर्व पनि हो। फोहोर, दुर्गन्धित क्षेत्रमा लक्ष्मी बस्दिनन्। बाह्यमात्रै होइन भित्री मन पनि निर्मल हुनुपर्छ मानिसको। कलुषित मनले गरेको पूजा वा कुनै समाज सेवाको अर्थ रहन्न। स्वच्छ र हराभरा वातावरणमै एक अर्कामा खुसी साटासाट गर्दा पर्वको महत्त्व पनि बढ्छ र व्यक्ति, समूह, समुदाय र देशैभरि लक्ष्मीको बास पनि हुन्छ। दाजुभाइहरू बढी बौद्धिक भई संसारमा स्थापित हुन् र ज्ञान, विज्ञानको विवेकी प्रयोगले बुद्धत्व प्राप्तिसम्ममा सफल हुन् भनी कामना गरिन्छ तिहारमा। रंगीन फूलहरूको माला सजाएर समाज उपयोगी, कलात्मक, रंगीन जीवननिर्वाह गर्न प्रेरित गरिन्छ र ओखर फुटाएर घटना, दुर्घटना, यमको भय दूर गर्ने प्रयास गरिन्छ। दिदीबहिनीहरूको आशीर्वाद र दाजुभाइहरूको मनोरम पूर्तिको असल नमुना चाड तिहार विशेषले आपसी कटुतालाई बिर्साएर आत्मउन्नति र स्वाभिमान, एवं सर्वकल्याणका लागि प्रेरित गर्छ। तिहारमा देवीलक्ष्मीको उपासना गरिन्छ। सक्रिय जीवनमै लक्ष्मीको बास हुन्छ। मनको सफाइ भनेको सत्संग, सत्य वाणी र अध्ययनशीलता नै हो। लक्ष्मीको चर्चा गर्दा यिनका मुख्य दुुई रूप छन्। एउटा हो भौतिक रूप, अर्को हो आध्यात्मिक वा दैवीस्वरूप। भौतिक रूपमा मात्र हेर्दा लक्ष्मी केवल भोगकी साधन मात्र बन्न पुग्छिन्। दैवी र आध्यात्मिक रूपले हेर्दा लक्ष्मी योगकी साधन, उपयोगकी साधन पनि बन्न पुग्छिन्। उपभोगले मात्र हेर्दा लक्ष्मीको सदुपयोग हुन्न। धन केवल भोग साधना गर्ने वस्तु हो भनी यसको दुरुपयोग गरेमा लक्ष्मी प्रसन्न हुन्नन् र मान्छेको मति बिगारिदिन्छिन्। यश र कीर्ति प्राप्तिका लागि नीतिले कमाऊ, रीतिले बाँच र प्रीतिले बाँच्नदेऊ भनी नीतिकारहरूले भनेका छन्। लक्ष्मी प्रसन्न राख्न सरसफाइको साथै उद्यमशीलता आवश्यक पर्छ। उद्यम, परिश्रम, मिहिनेत, निरन्तरको साधनाबाट लक्ष्मीखुसी हुन्छिन्। केवलपूजाले मात्रभन्दा पनि त्याग र समर्पणभाव, प्रेम र सद्भाव, सहिष्णुता र उपकार अनि दान र सामाजिक सेवामा असहाय, दीनदुःखीको सेवामा लागेको धन पवित्र हुन्छ। आनन्द प्राप्तिको लागि लक्ष्मीको आध्यात्मिक एवं दैवीस्वरूपलाई बुझ्नुपर्ने हुन्छ। घर सजाएजस्तै हामीले मन पनि सजाउन जरुरी छ, खुसी र आनन्दित अनि उपकारी मनले गरेको प्रण, पूजा, प्रतिज्ञाले सार्थकता पाउँछ। झुट बोल्नु हुन्न, यसमा लक्ष्मी खुसी हुन्नन्। छल र झुटमा लक्ष्मी बस्नै सक्दिनन्। धन, आयु, कीर्ति, यश चाहनेले देवी लक्ष्मीको उपासना सधैं गर्नुपर्छ। कहिले पनि मांस, मदिरा, जुवा, चोरी, हिंसा राम्रो होइन। पटाका पनि राम्रो होइन। यसले ध्वनि प्रदूषण र यसमा भएको केमिकलले स्वास्थ्यमा नराम्रो हानि गर्दछ। हिजोआज सारा संसार बिरामी छ हाम्रो रहनसहन, खानपिन बसउठ राम्रो नभएर, प्रकृतिप्रेमी हुन बिर्सेर धर्तीप्रति अन्याय गरेर यस्तो भएको हो।"
नैतिकताको खडेरी,"रिगललाई आममाफी दिने निर्णयमा सहभागी व्यक्ति तथा निकायले नैतिक जिम्मेवारी लिएको पाइएन। सर्वोच्च अदालतले दिनदहाडै खुँडा हानेर व्यक्ति हत्यामा दोषी ठहर योगराज ढकाल (रिगल) लाई पुनः जेल पठाउने आदेश दियो। नेपालगन्जका चेतन मानन्धरको हत्याका मुख्य दोषी रिगलको जेल पुनरागमनसँगै भारती शेर्पाले न्याय पाइन्। यो फैसलाबाट जनताले देशमा न्याय जीवितै छ र अदालत आशाको धरोहर हो भन्ने अनुभूति गरे। तर, गणतन्त्र दिवसका दिन रिगललाई आममाफी दिने निर्णयमा सहभागी व्यक्ति तथा निकायले नैतिक जिम्मेवारी लिएको पाइएन। उनीहरूले सत्ता छोड्नै नसके पनि जनतासमक्ष आत्मआलोचना गर्नुपथ्र्यो। आमजनताले यतिखेर शीतल निवास र सिंहदरबारले अपनाएको दलीय मनोमानीको नैतिकतासँग प्रश्न गर्नुपर्छ। कानुनीराजमा संविधानभन्दा माथि रहेर शक्तिको दुरुपयोग भएको सर्वोच्च अदालतले ठहर गरिसकेको छ। अर्थात्, शक्ति र सत्ताको स्वार्थमा जघन्य अपराधीलाई आममाफी दिनेहरूमााथि पनि सर्वोच्चको फैसलाले नैतिक प्रश्न खडा गरिदिएको छ। नैतिकताको खडेरी रिगलको आममाफी प्रक्रियागत त्रुटि नभएर नितान्त निर्णयात्मक त्रुटि थियो। संवैधानिक राष्ट्रपतिकै लालमोहरलाई सर्वाेच्च अदालतले असंवैधानिक तथा गैरकानुनी साबित गरिदियो। रिगलले कानुनलाई सम्मान गर्दै बयानसहित नम्रतापूर्वक आत्मसमर्पण गरेर सरकारलाई थप कलंकित हुनबाट जोगाइदिए। उनले यतिखेर नैतिकता देखाए। तर यतिखेरै संविधान रक्षकमाथि नैतिकताको प्रश्न उब्जियो। सत्तामा भएकै कारण आममाफीको प्रस्ताव लैजाने, स्वीकृत गर्ने र लालमोहर लगाउने उच्च पदस्थ निकायले संविधानको बर्खिलाप निर्णय गरिरहँदा अब मुलुकको संविधानलाई कसले रक्षा गर्ला ? जनताका अभिभावक राष्ट्रपतिसमक्ष संवैधानिक सल्लाहकार होलान्। राष्ट्रपतिबाट यस्ता गम्भीर निर्णयमा पुनर्विचार गर्न सकिन्थ्यो नै। तथापि, यो घटनाक्रमबाट संविधानलाई दलहरूले दलदलमा हालिरहेको नजिर साबित भयो। राज्यसत्ताका नाइकेहरूबाटै लोकतन्त्रमाथि खतरा बढिरहेको त होइन ? कोशी प्रदेश सरकारमा संघीय व्यवस्थाको चरम दुरुपयोग भइरहेको छ। अस्थिर सरकारका कारण विकास र समृद्धिमा कटिबद्ध हुनुपर्ने समय, बौद्धिकता र राज्यको सम्पत्ति सत्ताको जुहारीका निमित्त खर्च भइरहेको छ। मन्त्रिपरिषद्को निर्णयबाट ललिता निवास प्रकरणलाई हेर्न नपाउने, सर्वोच्चलाई कतिपय गम्भीर निर्णयमा अँचेट्नेदेखि आपू अनुकूल नहुँदा सचिवहरूको सरुवाबढुवामा शक्ति दुरुपयोग गर्नेलगायतका तमाम सन्दर्भमा वर्तमान सरकारले संवैधानिक दायित्वलाई नाघिरहेको छ। विकास र समृद्धिमा नैतिक नेतृत्व र कानुनी आचरण चाहिन्छ। राजनीतिक आचरण भएका पाश्चात्य मुलुकमा यस्ता निर्णयपश्चात् लास नै लजाउने गरी सत्तामा टाँस्सिरहने नैतिकता सक्किन्छ। कानुनी राजमा गलत र स्वार्थपूर्ण निर्णयकर्ताका हस्तीले नै कानुनको कठघरामा उभिनुपर्ने व्यवस्था हुन्छ। तथापि, नेपालका पछिल्ला घटनाक्रममा यो नैतिकताको साङ्लो चुँडाइएका दृष्टान्त छरपस्ट छन्। न्यायको चीत्कार गणतान्त्रिक व्यवस्थाका नाउँमा हरेक अपराधलाई राजनीतिक घटना भन्दै अपराध संस्थागत गर्ने परिपाटी हाबी भइरहेको छ। हिजो तत्कालीन विद्रोही माओवादी र राज्यसत्ताबाट भएका गम्भीर मानव अधिकार उल्लंघनका सन्दर्भमा निर्दोष, कुनै पनि राजनीतिक कार्यमा असंलग्न, पार्टीमा आबद्ध नभएका व्यक्तिहरूलाई लखेटीलखेटी मारियो। आँखा घोचीघोची मारियो। कति नेपाली चेलीको बलात्कार गरियो। कलम समाउनुपर्ने बालबालिकालाई बुर्जुवा शिक्षाको पढ्नु नहुने उर्दी गर्दै बन्दुक थमाइयो। सबै घटनालाई राजनीतिक मुद्दा भन्दै सुशासनको रट लगाउने प्रपञ्च बढिरहँदा शान्तिप्रक्रिया टुंग्याउने विषय पनि कमजोरी ढाकछोपकै शैलीमा टालटुल हुनेछ। आखिर टीकापुर, गौर, माडी नरसंहारका विषयमा के हुन्छ ? आममाफी पाएका १ सय ७० जनामध्येकै केहीले किन गलत कार्यलाई दोहोयाइरहेका छन् ? के कैद मिनाहाको ताण्डवले दण्डहीनताको मखुण्डो उत्रिएको होइन र ? के अब हाम्रो देशमा गरिबले न्यायका निमित्त अनशन बस्नैपर्ने, अदालत धाउनै पर्ने संस्कारको विकास भएको हो ? यस्ता अनगिन्ती प्रश्नले कानुनी आचरण, समृद्धि र सुशासनलाई गिज्याइरहेको छ। सबै बर्बर अपराधमुखी उद्दण्डतालाई राजनीतिक मुद्दा बनाएर न्याय मन्दिरमा आगो लगाइएको मात्रै हो। यी घटनामा बाल तथा मानव अधिकारको गम्भीर उल्लंघन भएका छन्। शक्तिको चरम दुरुपयोग गरेर कसैको जीवनलाई समाप्त पारियो। एउटा मानिसको जीवन नै समाप्त पारेपछि त्यसलाई कसरी राजनीतिक मुद्दा बनाउन सकिएला ? आखिर अपराधमा त पार्टी, जाति, धर्म, वर्गको विभेद हुनुहुन्नथ्यो तर अपराधी मिनाहामासमेत राजनीतिक भागबन्डाले न्याय लुछिएकै छ। सरकारले केही काण्डका फाइल खोलेर आशा जगाउँदै थियो तर आफ्ना मान्छेको नाम आएपछि सबै काण्ड गुपचुप पारिए। मुलुक संस्थागत भ्रष्टाचारको दलदलमा फसिरहेको छ। यही सरकारबाट दण्डहीनता अन्त्यका लागि केही आशा पलाउनै लागेको थियो। तर उल्टो भयो। एसियाका दुई समृद्ध मुलुकका बीचमा रहेको गरिब देशको संज्ञा स्थापित गराउनेबाहेक आज नयाँ र उदाहरणीय उद्योग खोलिएको छैन। बाटो बनेको छैन। विद्युतीय आविष्कार भएको छैन। माक्र्सले भनेजस्तै संसद् त गफ चुट्ने अखडा बनेको छ। जनताको गरिबीका कारण नेताभित्र दास मानसिकताले प्रश्रय पाइरहेको छ। संसदीय व्यवस्थामा निराशाका आभाहरू बढिरहेका छन्। यो गठबन्धन सरकारले ठूला, देखिने र जनजीवनलाई बदल्ने प्रकृतिका विकास गरेको महसुस भएको छैन। परिणामतः संघीय व्यवस्थाले अभैसम्म परिपक्वता पाएन। पुँजीवादी सोच र साम्राज्यवादी चिन्तनकै बर्को ओढ्नेहरूले समाजवाद र साम्यवादको खोक्रो आदर्श छाँट्छन्। मुलुकमा ८ सय ८४ जना सांसद र १ सय ३८ जना मन्त्री छन्। गाउँसमाज नै नेता र कार्यकर्तामय बन्यो। तर देशप्रेममा एकता बढेन। ओम्नी, यति, वाइडबडी, बालुवाटार, गिरिबन्धु टी स्टेट, सुन काण्ड, सेक्युरिटी प्रिन्टिङ प्रेसजस्ता अनगिन्ती काण्डहरूले देश थिल्थिलो भइरहेको छ। भ्रष्टाचारका ठूला फाइल खोल्दै गर्दा हात काँप्ने नजिर बसेकै छ। आज दलीय शक्तिको चरम दुरुपयोग हुँदा सर्वसाधारणले कि चाउरिनुपर्ने या त बिदेसिनुपर्ने दुई विकल्प मात्रै बाँकी छन्। पछिल्लो १९ महिनामा २४ लाख नेपाली विद्यार्थी बिदेसिए। दैनिक हजारौं युवाहरू बिदेसिने क्रमले आज पनि उसै गरी निरन्तरता पाइरहेको छ। सत्ताबाहेक जनताका लागि सोच्न नभ्याउनेहरूबाटै परिवर्तन जोगाउने ठूलो हुङ्कार सुनिन्छ। आपूले गरेका सबै कुकृत्य कानुनी ठान्नेले सत्ताबाहिर हुँदा गैरकानुनी सम्झन्छ। निरीहको सहारा कोही छैन। जगजाहेर दोषीबाट अन्याय हुँदा पनि अनशन बसेर न्याय माग्नुपर्ने, सञ्चार जगत्को साथ लिनैपर्ने, शक्ति र सडकलाई जम्मा गरेपछि मात्रै राज्यले सुनुवाइ गर्ने नवनिरंकुशता विकसित भयो। राजनीतिका आडमा न्यायको तराजु भाँच्ने बर्बर अराजकता किन मौलायो ? जघन्य अपराधीलाई कैद मिनाहा दिने प्रपञ्च रच्ने कानुन कसले बनायो ? तर, भुइँमान्छेहरूसँग न्याय माग्ने ज्ञान हुँदैन त्यसैले उनीहरू अन्यायमै मर्न विवश छन्। अतः अहिले भने न्यायको बक्ररेखालाई राज्यसत्ताका उच्च पदस्थ विरुद्ध एक्ली भारतीको जितले दण्डहीनताको जग उखेलियो। अपराधमैत्री दलीय अधिनायकी चिन्तनमा बज्रपात भयो। अब आरती साहले पनि न्याय पाऊन्। आज सज्जनको सम्मान र दुर्जनको दुहाइ दिनका लागि यो सरकार कर्तव्यच्युत भए पनि न्यायालय न्यायोचित निर्णय मन्दिर साबित बन्यो।"
"परकम्प आइरहन्छ, पढ्ने भन्दा बच्ने बेला रहेछ","पराकम्पले हाम्रो विद्यालयका २ वटा भवन पूरै चर्किएका छन्। जतिबेला पनि भत्कन सक्ने अवस्थामा छन्। खानेपानी ट्यांकी र शौचालय पनि चर्किएको छ। अहिले विद्यालय बन्द भए पनि तिहार लगत्तै मंसिर ४ गतेदेखि खुल्ने भनिएको छ। तर, खोइ कसरी खोल्ने हो। कहाँ पढाउने हो। अन्यौल छ। जाजरकोटमा मात्र भूकम्पमा परी २१ जना विद्यार्थीको ज्यान गएको छ। केही घाइते छन्। तीन सय बढी विद्यालयमा क्षति पुगेको छ। आफ्नै आँखा अगाडि त्यस्तो घटना देखेका छन्। अहिले पनि परकम्प आइरहेको छ। विशेष गरी स्कुले बालबालिका त्रसित छन्। धेरैजसो बालबालिकाको बास त्रिपालमुनि हुन थालेको छ। कतिपय विद्यार्थीका पोसाक, कापी, कलम भत्किएका घरमै पुरिएका छन्। धेरै विद्यालयको आँगनमा टेन्ट र त्रिपाल हालेर पीडितहरू बसेका छन्। यस्तो अवस्थामा कसरी पढाइ होला। फेरि भूकम्प आउँछ कि भनेर डराइरहेका छन्। धेरै बालबालिकामा डराउने समस्या देखिएको छ। त्रिपालमुनि बस्दा बिरामीसमेत पर्न थालेका छन्। अहिले त पढ्नेभन्दा बाँच्ने ठूलो चिन्ता छ। भूकम्पमा नपरेका बालबालिकालाई गाँस र बासको अभावमा समस्या पर्ने संभावना छ। पढ्ने र पढाउने मनस्थितिमा न विद्यार्थी छन् न शिक्षक नै। तसर्थ सरकारले भूकम्पबाट प्रभावित भएका विद्यालयमा तत्काल अस्थायी खालका संरचना बनाएर मनोसामाजिक परामर्श दिनुपर्छ। तिहारपछि खोल्ने वातावरण बनाउन पहल गर्नुपर्छ। वर्षातअघि नै भत्किएका विद्यालय पुनर्निर्माण गर्नुपर्छ जस्तो लाग्छ। (सिंह विजय आधारभूत विद्यालय भेरी नगरपालिका ३ स्याला जाजरकोटकी प्रधानाध्यापक हुन्।)"
कालीगण्डकीमा राष्ट्रपति रनिङ शिल्ड प्रतियोगिता सुरु,"स्याङ्जा : कालीगण्डकीमा राष्ट्रपति रनिङ शिल्ड प्रतियोगिता सुरु भएको छ। जिल्लाको कालीगण्डकी गाउँपालिकामा राष्ट्रपति रनिङ शिल्ड अन्तर विद्यालय खेलकुद प्रतियोगिता बिहीबारदेखि सुरु भएको हो। प्रतियोगितामा एक दर्जन खेल समावेश गरिएका छन्। यी सबै प्रतियोगितामा छात्र, छात्रा दुवैको प्रतिस्पर्धा हुनेछ। भलिबल, एथेलेटिक्स अन्तर्गतका दौडहरू, हाइजम्प, लङ्जम्प, कबड्डी लगायतमा छात्र छात्रा दुवैतर्फका छुट्टाछुट्टै प्रतियोगिता गरिएको गाउपालिकाका अध्यक्ष खिम थापाले जानकारी दिए। प्रतियोगितामा गाउँपालिकाका १३ वटा विद्यालयका ४ सय ९७ जना बालबालिका विभिन्न खेलकुदमा प्रतिस्पर्धा गर्ने भएका छन्।"
"म्याराथनमा पुकार, स्लोबाइक राइडमा सुशील प्रथम","ओखलढुंगा : ओखलढुंगामा सञ्चालित म्याराथन तथा स्लो बाइक राइड प्रतियोगिता सम्पन्न भएको छ। स्थानीय स्तरमा पहिलोपटक आयोजित खुल्ला म्याराथनमा सोलुखुम्बुका पुकार वस्नेतले उपाधि हात पारेका छन्। १० किलोमिटरको प्रथम सानिटार खुल्ला म्याराथनतर्फ वस्नेतले ३५ मिनेट ३० सेकेण्डमा पार गर्दै प्रथम भए। नेपाली सेनाका सूर्यबहादुर आलेले ३५ मिनेट ३६ सेकेण्डमा निर्धारित दूरी पार गर्दा दोस्रो भए। त्यस्तै, सिद्धिचरण नगरपालिका ७ का सुसन श्रेष्ठले ३५ मिनेट ४५ सेकेण्डमा दूरी पार गरी तृतीय स्थान हासिल गरे। २१ जना सहभागी रहेको यो प्रतियोगिताका विजेताहरूले क्रमशः १२ हजार, ८ हजार र ४ हजार नगद, मेडल र प्रमाणपत्र प्राप्त गरे। त्यस्तै, स्लो बाइक राइडतर्फ ७० मिटर दूरीको प्रतियोगितामा मोलुङ १ का सुशील कार्कीले २ मिनेट ३० सेकेण्ड लगाएर दूरी पार गर्दै प्रथम भए। विपुल कार्कीले १ मिनेट ३६ सेकेण्ड तथा सिद्धिचरण नगरपालिका ११ का विनोद दयालले १ मिनेट ३५ सेकेण्डमा दूरी पार गर्दै तेस्रो स्थान हासिल गरे। उनीहरूले क्रम ८८४८, ४४४४ र २२२२ रुपैयाँ नगद तथा मेडल र प्रमाणपत्र हात पारे। विजेताहरूलाई कार्यक्रमका प्रमुख अतिथि सिद्धिचरण नगरपालिकाका मेयर तेजेन्द्र खनालले पुरस्कार तथा प्रमाणपत्र वितरण गरे। प्रतियोगिता मदरल्याण्ड तेक्वान्दो डोजाङले आयोजना गरेको हो। डोजाङले कारागारमा व्ययामशाला पनि सञ्चालन गर्दै आएको प्रतियोगिताका प्रचार संयोजक रोशन दाहालले जानकारी दिए। प्रतियोगिताका अलावा कार्यक्रममा ट्राफिक सचेतनाका विषयमा पनि सहभागीहरूलाई जानकारी गराइएको थियो।"
नारायणी रंगशालालाई राष्ट्रिय गौरवको योजनामा नराखे आन्दोलनमा उत्रने चेतावनी,"वीरगन्ज : वीरगन्जमा रहेको देशकै दोश्रो ठूलो नारायणी रंगशालााई संघीय सरकारले राष्ट्रिय गौरवको आयोजनामा नपारेकोमा पूर्व वनमन्त्री तथा प्रतिनिधी सभा सदस्य(सांसद) प्रदीप यादवले आपत्ती जनाएका छन्। बिहीबार बसेको संघीय सरकारको मन्त्रिपरिषद् बैठकले काठमाडौंको मूलपानी, चितवनको भरतपुर र मोरङको विराटनगर रंगशालालाई राष्ट्रिय गौरवको आयोजनाको रूपमा अघि बढाउने निर्णय गरेको थियो। उक्त निर्णय सार्वजनिक भएपछि शुक्रबार पर्सा क्षेत्र नम्बर १ का सांसद यादवले संघीय सरकारले नारायणी रंगशालालाई उपेक्षा गरेको भन्दै प्रधानमन्त्री पुष्पकमल दाहाल प्रचण्डको ध्यानाकर्षण गराएका छन्। शुक्रबार प्रधानमन्त्री प्रचण्डलाई पत्र नै लेखेर सांसद यादवले काठमाडौंको दशरथ रंगशालासँगै निर्माण गरिएको नारायणी रंगशालालाई पनि राष्ट्रिय गौरबको योजनामा समावेश गरेर जीर्णोद्वार गर्न संघीय सरकारसँग माग गरेका छन्। प्रधानमन्त्रीलाई पठाइएको ध्यानाकर्षण पत्रमा सांसद यादवले लेखेका छन्, 'मूलपानी क्रिकेट मैदान, भरतपुरको क्रिकेट रंगशाला र विराटनगर रंगशालालाई राष्ट्रिय गौरवको आयोजनामा समावेश गरेकोमा धन्यवाद दिन चाहन्छु तर वीरगन्जको ऐतिहासिक नारायणी रंगशालासँग विभेद किन ? काठमाडौंको दशरथ रंगशालासँगै निर्माण भएको नारायणी रंगशाला अझै पुनः निर्माणको लागि सरकारको पर्खाइमा छ। नारायणी रंगशालाले एउटा आधुनिक एंव व्यवस्थित रंगशाला बन्न सक्ने सामर्थ्य राखेको छ। मधेस प्रदेशको पुरानो एंव व्यवस्थित रंगशाला किन संघीय सरकारको नजरमा पर्न सकेन ?' विभिन्न कालखण्डमा फुटबल, क्रिकेट लगायत खेलकुदसम्बन्धी राष्ट्रिय र अन्तर्राष्ट्रिय प्रतियोगिता आयोजना गरेर कैयँन राष्ट्रिय र अन्तर्राष्ट्रिय स्तरका खेलाडी उत्पादन गरिसकेको नारायणी रंगशाला मर्मतसम्भार र संरक्षणको अभावमा वर्षौदेखि जीर्ण अवस्थामा पुग्दापनि सरकारको नजरमा पर्न नसकेको भन्दै सांसद यादवले दुःख व्यक्त गरेका छन्। प्रतिनिधी सभा बैठकमा यस विषयमा आँफूले पटक पटक आवाज उठाँउदासमेत सरकारको ध्यान किन पुगेन ? भन्दै उनले प्रधानमन्त्री प्रचण्डसँग प्रश्न पनि गरेका छन्। २०४२ सालमा वीरगन्जवासीकै अग्रसरता र लगानीमा निर्माण गरिएको नारायणी रंगशाला अहिले जीर्णद्वारको पर्खाइमा रहेको बेलामा बिहीबार संघीय सरकारको निर्णयले सम्पूर्ण वीरगन्जबासीलाई दुःखित तुल्याएको सांसद यादवको कथन छ। सरकारको यस व्यवहारबाट वीरगन्जबासी रुष्ट बनेको भन्दै उनले नाारायणी रंगशालालाई सरकारले राष्ट्रिय गौरवको आयोजनाका रूपमा अगाडि नबढाउँदा सरकारले फेरि वीरगन्जसँग विभेद गरेको वीरगन्जबासीले महसुस गरिरहेको सांसद यादवले प्रधानमन्त्रीलाई पठाएको ध्यानाकर्षण पत्रमा उल्लेख छ। तसर्थ संघीय सरकारलाई आफ्नो निर्णय सच्याउँदै नारायणी रंगशालाको जीर्णोद्धार गर्न यसलाई पनि राष्ट्रिय गौरवको आयोजनामा समावेश गर्न सांसद यादवले प्रधानमन्त्रीसँग माग गरेका छन्। अन्यथा नारायणी रंगशालाका लागि वीरगन्जबासी चरणबद्ध आन्दोलन गर्न बाध्य हुने चेतावनीसमेत उनले दिएका छन्। यस्तै वीरगन्ज महानगरपालिकाका मेयर राजेशमान सिंहले पनि वीरगन्ज फेरि संघीय सरकारको विभेदमा परेको भन्दै सरकारप्रति आक्रोश पोखेका छन्। बिहीबार साँझ सामाजिक सञ्जाल फेसबुकमा स्टाटस पोष्ट गर्दै मेयर सिंहले लेखेका छन्, 'संघीय सरकारको कोप भाजनमा परेको वीरगन्ज फेरि पनि विभेदमा परेको छ।' सरकारले नारायणी रंगशालालाई राष्ट्रिय गौरवको योजनामा नसमेट्नु दुखद् मात्रै नभइ भर्त्सनायोग्य कार्य रहेकोले त्यसलाई तुरुन्त सच्याउन माग पनि गरेका छन्। शुक्रबार प्रतिनिधी सभा सदस्य प्रदीप यादवले प्रधानमन्त्री प्रचण्डलाई इमेलमार्फत पठाएको ध्यानाकर्षण पत्र।"
युएईसँग विश्वकप छनोट खेल्ने नेपाली टिमको घोषणा,"काठमाडौं : विश्वकप छनोटअन्तर्गत युएईसँग खेल्ने नेपाली टिमको घोषणा भएको छ। अखिल नेपाल फुटबल संघले किरन कुमार लिम्बुको कप्तानीमा टोली घोषणा गरेको हो। जसमा सनिश श्रेष्ठ, रोहित चान्द, अन्जन राई, आशिष चौधरी, अमृत श्रेष्ठ, अरिक विस्ट, छिरिङ लामा, योगेश गुरुङ, लकेन लिम्बु, उत्सव राई, कृतिश रत्न छुन्जु, मनिश डाँगी, सेसेहाङ विस्ट, राजेश परियार रहेका छन्। त्यस्तै टोलीमा अन्जन विस्ट, आयुष घलान, गिलिएस्पी जंग कार्की, हिसुद थपलिया, सन्जीव विस्ट, राजेश परियार, दीप कार्की र अभिषेक बराल रहेका छन्। त्यस्तै डीफेन्डर अनन्त तामाङ घाइते भएकाले टिममा पर्न सकेनन्। नेपाली टोलीले बिहीबार युएईसँग खेल्दैछ। त्यसका लागि नेपाली टोली आइतबार त्यसतर्फ प्रस्थान गर्ने एन्फाले जानकारी दिएको छ।"
"एन्फा अध्यक्षको पद त जोगियो, काम गर्न सक्लान ?","हेटौंडा : अखिल नेपाल फुटबल संघ (एन्फा)को विशेष साधारणसभामा अध्यक्ष पंकज विक्रम नेम्बाङ विरुद्धको अविश्वासको प्रस्ताव अस्वीकृत भएको छ। हेटौंडामा बिहीबार सम्पन्न विशेष साधारणसभामा अध्यक्ष नेम्बाङविरुद्ध भएको मतदानमा नेम्बाङले ५२ मत प्राप्त गरेसँगै उनीविरुद्ध दर्ता गरिएको अविश्वासको प्रस्ताव फेल भएको हो। गत भदौ २५ गते एन्फाका ४९ सदस्यले वर्तमान अध्यक्ष नेम्बाङ र महासचिव किरण राईको बर्खास्तीको माग गर्दै अविश्वास राखेका थिए। सोही अविश्वास प्रस्तावको छिनोफानो गर्न हेटौंडामा भएको विशेष साधारणसभामा कुल ८७ जना मतदातामध्ये प्रस्तावको पक्षमा शून्य मत र विपक्षतर्फ अर्थात् अध्यक्ष नहटाउने पक्षमा ५२ मत अध्यक्ष नेम्बाङले पाएका हुन्। मतदान प्रक्रियामा एक मत भने बदर भएको छ। मतदान प्रक्रियामा ५३ जनामात्र सहभागी भए पनि प्रस्तावक पक्षबाट ३४ जनाले मतदान बहिष्कार गरेका थिए। एन्फाको विधानअनुसार अध्यक्ष वा कुनै पदाधिकारी बर्खास्तीका लागि दुईतिहाइ मत आवश्यकत पर्छ। तर, अविश्वासको प्रस्ताव दर्ता गराएको पक्षले नै मतदान प्रकिया सामेल नभएपछि नेम्बाङविरुद्ध शून्य मत खस्दा पुग्न अध्यक्षमा नेम्बाङ नै कायम भएका छन्। गत एन्फा निर्वाचनमा कर्मा छिरिङ शेर्पालाई हराउँदै एन्फा अध्यक्षमा निर्वाचित नेम्बाङमाथि उनै शेर्पाले अविश्वासको प्रस्ताव दर्ता गराएका थिए। पूर्वअध्यक्षसमेत रहेका शेर्पा पक्षधरले विशेष साधारणसभालाई अवैधानिक भन्दै बहिस्कार गरेको थियो। भदौ २५ मा एन्फाका ४९ सदस्यले साथ दिएको शेर्पा पक्षधरलाई साधरणसम्म आउँदा भने १५ जनाले साथ छाडेको थियो। उनीहरूले साथ छाडेका होइन्न बास्तवमै फुटबलको विकासमा लाग्नेहरू कतिले साथ दिन्छन् भन्ने कुरा क्लियर मात्र भएको हो, शेर्पाले भने, यो अवैधानिक साधारणसभा हुन गयो। साथीहरूलाई प्रभावित पारेर साधारणसभा गरियो। उनीहरूलाई प्रस्ताव गर्न लाउँदा जबरजस्ती गर्न लगाइएको नभए तापनि अन्तिम समयमा आएर साथ छाडेर गए। अध्यक्ष नेम्बाङविरुद्ध गर्नुपर्ने मतदान उनकको पक्षमा हाल्नुपर्ने स्थिति आउनु भनेको अझै नेपाली फुटबल क्षेत्रभित्र अरू पनि खराब तत्वहरू रहेको पुप्टि भएको शेर्पाले बताए। एन्फा अध्यक्ष नेम्वाङले भने आफूविरुद्ध असहमति जनाएकाहरूको मागबमोजिम नै विधि विधानमा रहेर लोकतन्त्रिक प्रक्रियाअनुसार विशेष साधारणसभा गरेर त्यसको छिनोफानो गरिएका बताए। अब सबै मिलाएर अघि बढ्नुपर्ने उनको भनाइ छ। एक वर्ष नपुग्दै अविश्वासको प्रस्ताव आउनुले आफू आश्चर्य रहेको भन्दै उनले राम्रो काम गर्दा गर्दे पनि पूर्वाग्राही ढंगले अविश्वासको प्रस्ताव ल्याइएको बताए।"
मैत्रीपूर्ण महिला फुटबल खेलमा भारतको बिहारलाई हराउँदै नेपालको वीरगन्ज विजयी,वीरगन्ज : वीरगन्जमा शुक्रबार नेपालको वीरगन्ज र भारतको बिहारको महिला फुटबल टिमबीच भएको मैत्रीपूर्ण खेलमा नेपाल विजयी भएको छ। वीरगन्ज गोल्डकप फुटबल २०८० अन्तर्गत शुक्रबार भएको मैत्रीपूर्ण खेलमा भारतको बिहारलाई २० ले हराउँदै नेपालको वीरगन्ज युथ एकेडेमी विजयी भएको हो। आदर्शनगर रंगशालामा भएको मैत्रीपूर्ण खेलमा वीरगन्जको जीतमा अनिषा मगर र कविता गुरुंगले गोल गरेका हुन्। कूल ७० मिनेट खेलाइएको खेलको पहिलो हाफ गोलरहित बराबरीमा सकिएको थियो। वीरगन्जले दुवै गोल दोस्रो हाफमा गरेको हो। खेलको ४७ औं मिनेटमा सुनिता सुनारले दिएको पासमा अनिषाले गोल गर्दै आफ्नो टिमलाई १० को अग्रता दिलाएकी थिइन्। खेलको ६१ औं मिनेटमा कविताले थप एक गोल गर्दै वीरगन्जलाई २० को जीत दिलाउन सफल भइन्। उक्त मैत्रीपूर्ण खेलको वुमेन अफ दी म्याच वीरगन्जका लागि दोस्रो गोल गरेकी कविता गुरुङ घोषित भइन्। मैत्रीपूर्ण खेलको विजेता र उपविजेता दुवै टिमलाई आयोजक भेट्रान सिटी क्लबले ट्रफी र मेडल प्रदान गरेको थियो। कात्तिक १८ देखि जारी वीरगन्ज गोल्डकप फुटबलको उपाधिका लागि फाइनल खेल शनिबार हुँदैछ। उपाधिका लागि शनिबार दुई विभागीय टिम नेपाल पुलिस क्लब र त्रिभुवन आर्मी क्लब भिड्दै छन्। मधेस प्रदेशकै सबैभन्दा उच्च धनराशीको यो प्रतियोगिता कार्तिक २५ गते सम्म चल्ने छ। प्रतियोगितामा नेपालका ६ र भारतका दुई गरी कूल आठ टिम सहभागी छन्। वीरगन्ज महानगरपालिकाको मुख्य प्रायोजनमा आयोजित प्रतियोगिताको उपाधि उपविजेता टिमले नगद ११ लाख ११ हजार १ सय ११ रुपैयाँ र उपविजेता टिमले नगद ५ लाख ५५ हजाार ५ सय ५५ रुपैयाँका साथै शील्ड र मेडल प्राप्त गर्नेछन्।
राष्ट्रिय क्रिकेट टिमका आसिफ र आरिफ गृहनगर वीरगन्जमा सम्मानित,"वीरगन्ज : हालै सम्पन्न टि२० विश्वकप एसिया छनौटमा उत्कृष्ट प्रदर्शन गरेका नेपाल राष्ट्रिय क्रिकेट टिमका सदस्य आसिफ शेख र आरिफ शेखलाई वीरगन्जमा सम्मान गरिएको छ। पर्सा क्रिकेट संघले राष्ट्रिय क्रिकेट टिमका खेलाडीद्वय आसिफ र आरिफलाई सम्मानित गरेको हो। आसिफ र आरिफ सहोदर दाजुभाइ पनि हुन्। वीरगन्ज १३ मुर्लीका स्थानीयवासी शेखद्वयले नेपाली राष्ट्रिय टिमबाट खलेर उत्कृष्ट प्रदर्शन गर्दै वीरगन्जसहित नेपालकै प्रतिष्ठा बढाएको भन्दै पर्सा क्रिकेट संघले शेखद्वयलाई सम्मानित गरेको हो। संघका अध्यक्ष मनिष सिंहले शेखद्वयलाई पुरस्कार सामग्री र नगदसहित सम्मानित गरेको संघका उपाध्यक्ष मुर्तुजा हवारीले जानकारी दिए। पर्सा जिल्लाबाट क्रिकेट खेल सिकेर गएका आरिफ र आसिफ शेख आज नेपालको राष्ट्रिय टिमका लागि अन्तर्राष्ट्रिय स्तरको क्रिकेट खेलहरूमा सहभागी भएको देख्दा निकै खुसी लाग्छ, संघका अध्यक्ष सिंहले भने, उनीहरूले क्रिकेटमा उत्कृष्ट प्रदर्शनी गरेर देशलाई उपाधि दिलाउँदा सबैभन्दा धेरै वीरगन्जवासी खुसी हुन्छन्। सहोदर दाजुभाइ शेखद्वय वीरगञ्ज १३ मुर्ली निवासी हुन्। शेखद्वयले क्रिकेट र देशका लागि पुर्याएको योगदानको जति मूल्यांकन गरे पनि त्यो कम नै हुने भन्दै सिंहले भने, सानो भए पनि हामीले उनीहरूलाई सम्मानित गरेर हौसला बढाउने प्रयास गरेका छौँ। आगामी दिनमा उनीहरूले थप ऊर्जाका साथ खेल्दै नेपाली क्रिकेटलाई उँचाइमा पुर्याउने हामीले विश्वास लिएका छौँ।"
बागलुङ कप टि २० क्रिकेटको उपाधिका लागि कास्की र नवलपुर भिड्ने,"बागलुङ : बागलुङमा जारी बागलुङ कप टी २० क्रिकेट प्रतियोगिताको उपाधिका लागि कास्की र नवलपुर भिड्ने भएका छन्। शुक्रबार भएको सेमिफाइनलमा कास्कीले स्याङ्जालाई ६ विकेटले हराउँदा नवलपुरले पर्वतलाई १० विकेटले पराजित गर्यो। शुक्रबार बिहान भएको पहिलो सेमिफाइनल खेलमा फाइनल प्रवेशका लागि ९३ रनको विजयी लक्ष्य पछ्याएको कास्कीले १८ ओभरमा ५ विकेट गुमाएर पूरा गर्यो। कास्कीलाई फाइनलमा पुर्याउनका लागि विपिन खत्रीले कप्तानी इनिङ खेलेका थिए। उनले १८ बलमा २ चौका र २ छक्काको मद्दतले २५ रन बनाए। यस्तै किरण पौडेलले १५ रन बनाए भने अभिषेक थापाले अविजित १२ र सुवास भण्डारीले ११ रन बनाए। स्याङ्जाका लागि सन्दिप खत्रीले २ विकेट लिए भने अंकित न्यौपाने, आश्विनी राना र विपिनराज न्यौपानेले समान ११ विकेट लिए। त्यसअघि बाङ्गेचौर खेल मैदानमा टस जितेर पहिले ब्याटिङ गरेको स्याङ्जाले १९ ओभरमा ९२ रनमा अलआउट भएको थियो। स्याङ्जाका लागि सुजन गौतमले २५ र अंकित न्यौपानेले २२ रन बनाए। कास्कीका लागि कप्तान विपिन खत्रीले ४ ओभरमा १५ रन खर्चेर ५ विकेट लिए। विपिनले प्रतियोगितामा लगातार ५ विकेट लिएका हुन्। उनले समूह चरणको अन्तिम खेलमा बागलुङ विरुद्ध ५ विकेट लिएका थिए। अभिषेक थापाले ३, सुवास भण्डारी र कृष्ण पौडेलले समान ११ विकेट लिए। यस्तै शुक्रबार नै भएको दोस्रो सेमिफाइनल खेलमा नवलपुरले पर्वतलाई १० विकेटले पराजित गरेको छ। फाइनल प्रवेशका लागि ४१ रनको सामान्य लक्ष्य पछ्याएको नवलपुरले ४१ ओभरमा कुनै विकेट नगुमाइ पुरा गर्यो। नवलपुरका लागि ओपनर रविन शर्माले १६ र गोविन्द विकले १३ रन बनाए। त्यसअघि टस जितेर पहिले ब्याटिङ रोजेको पर्वतले १३२ ओभरमा ४० रनमा अलआउट भएको थियो। खराब सुरुवात गरेको पर्वतका लागि तेस्रो नम्बरमा ब्याटिङ गरेका विनोद नेपालीले १४ रन बनाए। पर्वतका ७ जना व्याट्सम्यानले खाता नखोली पबेलियन फर्केका थिए। नवलपुरका लागि कुमार रानाले ४ ओभरमा १ मेडन राख्दै ४ रन खर्चेर ४ विकेट लिए। सुदिप अर्याल र शिशिर भुषासले २२ विकेट लिए भने स्विकार श्रेष्ठले १ विकेट लिए। बागलुङ जिल्ला क्रिकेट संघले आयोजना गरेको प्रतियोगिताको फाइनल खेल शनिबार हुनेछ। प्रतियोगिताको विजेताले १ लाख १ हजार १ सय ११ रुपैयाँ, उपविजेताले ५० हजार ५ सय ५५ रुपैयाँ पाउने छन्। यस्तै विधागततर्फ म्यान अफ दि सिरिजले १० हजार रुपैयाँ, वेष्ट व्याट्सम्यान र वेष्ट बलरले ५५ हजार रुपैयाँ र प्रत्येक खेलको म्यान अफ दि म्याच विजेताले १ हजार रुपैयाँ प्राप्त गर्ने संघका अध्यक्ष विष्णुप्रसाद आचार्यले बताए।"
मोबाइल वालेटमा जम्मा गर्ने रकमको सीमा बढाइयो,"काठमाडौं : नेपाल राष्ट्र बैंकले भुक्तानी सेवा प्रदायकले सञ्चालन गरेका वालेटमा रकम जम्मा गर्ने सीमा अस्थायी रूपमा बढाएको छ। राष्ट्र बैंकले भुक्तानी प्रणालीसम्बन्धी एकीकृत निर्देशनको व्यवस्थामा संशोधन गर्दै मोबाइल वालेटमा रकम जम्मा गर्ने सीमा दोब्बर बनाएको हो। 'प्राकृतिक व्यक्तिको वालेटमा एक दिनमा बढीमा १० पटकसम्म जम्मा गर्न सकिने व्यवस्था रहेकामा कात्तिक २४ गतेदेखि मंसिर ३ गतेसम्मका लागि प्राकृतिक व्यक्तिको वालेटमा एक दिनमा बढीमा २० पटकसम्म जम्मा गर्न सकिने व्यवस्था गरिएको छ', राष्ट्र बैंकले आज एक सूचना जारी गर्दै भनेको छ। वालेट सेवा प्रदायकले त्यो समयमा भएको कारोबारको संख्या र कारोबारको कूल रकम राष्ट्र बैंकअन्तर्गतको भुक्तानी प्रणाली विभागलाई बुझाउनुपर्नेछ।"
