शीर्षक,विवरण
अखबारको रखवार,"कोभिडकाल अखबारहरूका लागि परीक्षणकाल बनेर आयो। धेरै प्रकाशन बन्द भए, कैयौंको जागिर गयो। तपाईंले पढिरहेका यी हरफ एउटा अखबारकै कारण यहाँ छन्। अखबार अरू विषयमा लेख्दालेख्दै आफ्नाबारे लेख्न बिर्सन्छन्। भनौं न अखबारकै समाचार एकदम कम लेख्छन्। अखबार खबर पस्कन्छन्, सञ्चो बिसञ्चो जे भए पनि। आमपाठकले पत्रिकाको खबर चाहिँ के छ भनेर जान्ने इच्छा देखाउनुपर्छ। सुन्न चाहनुहुन्छ त, अखबार, खबरपत्रिका वा अनलाइनको खबर के छ भनेर ? अमेरिकी खबरपत्रिका टाइम (न्युजम्यागाजिन)ले मार्च ३ मा एक सय वर्ष पूरा गर्यो भने अर्को खबरपत्रिका न्युजविकले फेब्रुअरी १७ मा ९० वर्ष पूरा गर्यो। द इकोनोमिस्ट आउँदो सेप्टेम्बरमा १ सय ८० वर्ष पूरा गर्दैछ। टाइमले एक सय वर्ष पुगेको खुसीयालीमा टाइम डट कमका सबै सामग्री संसारभरका पाठकले जुन १, २०२३ देखि निःशुल्क पढ्न दिनेछ। यी त भए, सुखद खबर। उता बजफिडले अप्रिल २० मा १५ प्रतिशत कर्मचारी कटौतीसँगै समाचार शाखा बन्द गर्ने घोषणा गरेको छ। मार्च २७ मा नेसनल पब्लिक रेडियो (एनपीआर) ले आफ्नो सन् २००८ पछिको सबैभन्दा ठूलो कर्मचारी कटौती (१० प्रतिशत) सँगै चारवटा पडकास्ट बन्द गर्यो। यो दुःखद् खबर। हो, पछिल्ला वर्षहरूमा समाचार पस्कने यी माध्यम थोरै भए आममाध्यममा समाचार बन्दै आएका छन्। पत्रिकाका सुखका खबर छन्, दुःखका खबर पनि। दुःखका खबरको ओइरो कोभिडकालमा थियो। कोभिडकाल अखबारहरूका लागि परीक्षणकाल बनेर आयो। लम्बिएको संकटकाल र घट्दो विज्ञापनका कारण प्रकाशन, वितरण आदि लगायतका शाखामा नेपाली अखबार र खबरपत्रिकामा ठूलै तरंग आयो। समाचार लेखिएनन्, पत्रिका छापिएनन्, बाँडिएनन्, धेरै प्रकाशन बन्द भए, कयौंको जागिर गयो, सञ्चारगृहहरूमा सधैंका लागि ताला लाग्यो। यो तरंग संसारभर देखियो। कोभिडलाई मात्र दोष दिने ठाउँ छैन। सन् २०२२ जुन २९ का दिन अमेरिकामा प्रकाशित पेनी एबरन्याथीको रिपोर्टको पाँचौं संस्करणले भनेको छ, सन् २०१९ पछि अमेरिकामा ३ सय ६० वटा पत्रिका बन्द भए, ती पनि धेरै त साप्ताहिक रहे। जसमा सय ठूला दैनिक थिए, त्यसमध्ये ४० ले त सातै दिन निकाल्न पनि बन्द गरे। द स्टेट अफ लोकल न्युज २०२२ को प्रतिवेदनमा छ, पत्रिकाको रोजगारी सन् २००६ मा ३ लाख ६५ हजार ४ सय ६० बाट घटेर सन् २०२१ मा १ लाख ४ हजार ९ सय २० भएको छ। यसले गरिब तथा दुर्गम समुदायमा समाचार मरुभूमिहरू सिर्जना गर्दैछ। पत्रिका नै पढ्न चाहनेको इच्छा मार्दैछ। सञ्चार महामारी नामक पूर्वी अफ्रिकाको पत्रकारिता समीक्षा भन्छ कोभिडकै बेला केन्यामा सन् २०२० को अगस्तसम्ममा तीन सय जनाले समाचारकक्षको जागिर गुमाए। जुन, जुलाईमा मात्र १ सय ४१ पत्रकारको जागिर गयो। २०१९ को मे नपुग्दै अस्ट्रेलियाका १ सय ५७ समाचारकक्ष अस्थायी वा स्थायी रूपमा बन्द भए। सन् २०२० मार्चमा अस्ट्रेलियन एसोसिएटेड प्रेसले दुई सय पत्रकार र एक सय फोटोपत्रकारलाई कटौती गर्यो। अमेरिकामा महामारीले सय बढी समाचारकक्ष बन्द गरिए (सय वर्ष पुराना पनि)। कोभिडका समयमा अमेरिकी सञ्चारगृहहरूले ३७ हजार कर्मचारी कटौती गरे। कोभिडकालमा विद्युतीय ग्राहक भने धेरै पत्रिकाका बढे। इटलीमा यस्तो अनुभव गरियो विज्ञान (मूलतः स्वास्थ्य) माथि लेखिएका समाचार, विचार पढ्ने पाठक पनि बढे। अहिले कोभिडले पुर्याएको चोटमाथि यो आर्थिक मन्दी नुन छर्कंदै छ। मन्दीबाट बच्न सञ्चारमाध्यम अनेक उपाय अवलम्बन गर्दैछन्। त्यसमा मूलतः कर्मचारी कटौती नै मुख्य देखिन्छ। सन् २०२२ डिसेम्बरमा केन्याको सरकारले सम्भावित मन्दीका लागि सञ्चारगृहहरूसँग बैठक बोलायो। सञ्चारमाध्यम संकटमा पर्दा राज्य सरकार अग्रसर हुनुलाई सुखद मान्नुपर्छ। यो केन्याको कुरोमात्र होइन। सन् २००८ देखि त्यो आर्थिक संकटको असर पत्रिकामा थियो नै। सन् २००९ सेप्टेम्बर २४ को अमेरिकी कंग्रेसको संयुक्त आर्थिक समितिको बैठकमा सञ्चारमाध्यममाथि प्रतिवेदन पेस र छलफल भयो। सरकार आफैं यी माध्यमका रक्षार्थ अग्रसर भयो। अमेरिकामा भने जनवरीमै वासिङ्टन पोस्टले समाचार कक्षका २० कर्मचारी कटौती गर्यो भने खुला गरिएका ३० जागिरमा कसैलाई लिएन। भक्स मिडियाले ७ प्रतिशत कटौती गर्दा १ सय ३३ जनाको जागिर गयो। यूएसए टुडेले एक वर्षमा दुई पटक कटौती गर्यो। साना र स्थानीय सञ्चार गृहहरूमा आँधी आउन थालेको छ। यसको सूची लामो बन्छ। कोभिडमा केबल, टीभी र रेडियोको महत्त्व बरु बढ्यो। अहिले पत्रिकालगायत अरू सञ्चारमाध्यमलाई केन्द्रमा राखेर विज्ञापनमा गुगलको एकाधिकारमाथि अमेरिकी सरकार अंकुश लगाउन चाहँदैछ। अमेरिकामात्र होइन, विश्वका अन्य विकसित देशमा पत्रिका घट्दा छन्। आखिर यसको अन्त्य के भन्ने प्रश्न चाहिँ यथावतै छ। अमेरिकाको नर्थ क्यारोलाइना युनिभर्सिटीका प्राध्यापक फिलिप मायरले जीवनका करिब आधा समय पत्रपत्रिका उद्योगको अध्ययनमा बिताए। भनेका छन् पत्रपत्रिकाका पाठक यसरी नै घट्दै जाने हो भने संसारको अन्तिम पत्रिका सन् २०४४ अक्टोबरमा निस्कनेछ। त्यसपछि डाइनोसर। उनले यो अनुमान कोभिडकालभन्दा पहिले गरेका हुन्। कोभिडले पत्रिकाको युगको आयु घटाइदिएको छ। विश्वभर विज्ञापनको आय सन् २०१९ मा करिब ५० अर्ब डलरको थियो भने अहिले ३६ अर्बको भएको छ। वितरणको आम्दानी ५९ अर्ब डलरबाट घटेर ५० अर्बभन्दा थोरै बढी मात्र छ। आशा इन्टरनेटतर्फ छ। अनलाइनको भोक बढेको छ। समाचार स्रोतका रूपमा इन्टरनेट अबको आधार बन्दै गएको छ। समाचार वा अन्य सामग्री पढ्न विद्युतीय ग्राहक बनाउने होड छ। हातहातमा मोबाइल छ। कोभिडकालमा कागजको ठाउँ स्क्रिनले लिने क्रम बढ्यो। त्यो घट्ने बाटोमा छैन। सामाजिक सञ्जाल छन्। यीसँगै झुटा समाचार (लेखन, श्रव्य, भिडियो) को बाढी छ। लौरो टेक्नुपर्नेमा ढोड टेकिँदैछ। ढोडहरूको भर छैन। जिम्मेवार समाचार माध्यमको खाँचो छ।"
समृद्धिको जरो सुशासन!,"गरिक सधैं कल्याण (वेलफेयर), विकास (डेभलपमेन्ट) र सुशासन (गुड गभर्नेन्स) चाहन्छन्, एन चन्द्रबाबु नाइडु भन्छन्, जबसम्म तपाईं (सरकार)ले सेवाप्रवाह गरिरहनुहुन्छ, तबसम्म तपाईंसँग उनीहरू छन्। भारतीय नेता नाइडुलाई आधार मान्ने हो भने यदि सत्तासरकारमा पुग्ने नेताजनप्रतिनिधिहरूले यदि सुशासन दिइरहने हो भने नागरिकले तिनै व्यक्तिलाई सरकारमा पठाइरहने छन्। सम्भवतः सुशासन दिन नसकेकै कारण पछिल्लो समय नेपाली नागरिकले ठुला मानिएका राजनीतिक दलका मुख्य नेताहरूलाई मत दिन आनाकानी गरिरहेछन्। राजनीतिक दृश्यमा नागरिकलाई जोड्ने हो भने देशको मुहार बदल्न आफूलाई बदलेर सम्भावनाको मत खसाल्न थालेका छन्। नाइडुले भने जसरी सुशासन र असल राजनीति सँगसँगै जान सक्छन्। सुशासन यस्तो शासन हो जसमा समाजले आफैंलाई सञ्चालन गर्ने प्रक्रियाको वर्णन हुन्छ। यस प्रक्रियामा सूचना तथा सञ्चार प्रविधि (आईसीटीएस)को प्रभाव अत्यधिक रहन्छ। जसबाट राज्य, निजी क्षेत्र र नागरिक समाजबीचको अन्तरक्रिया निरन्तर हुन्छ। यसक्रममा समग्र विकासका विषयलाई सर्तसहित परिमार्जन गर्ने काम हुन्छन्। भारतीय प्रधानमन्त्री नरेन्द्र मोदीको भनाइ यहाँ सान्दर्भिक लाग्छ, ईगभर्नेन्स सहज शासन, प्रभावकारी शासन र आर्थिक सुशासन पनि हो। यसले सुशासनको मार्ग प्रशस्त गर्छ। नेपालले अब ईगभर्नेन्समा जानुको विकल्प छैन। यसले मात्र नेपालको विकासमा फड्को मार्न र विश्व परिवेशमा आफूलाई अब्बल राखिराख्न मद्दत पुर्याउँछ। ईगभर्नेन्सले उक्सिएका देश क्यानडा, कोरिया, न्युजिल्यान्ड, मलेसिया, माल्टाजस्ता देश उत्कृष्ट मानिन्छन्। युनेस्कोले सन् २००२ मै १५ देशको सूची र तिनको कार्यशैली सार्वजनिक गरेको थियो। यसबीच नेपालको नेतृत्व गर्ने कुनै नेताले न यसको प्रयोग गर्ने प्रयत्न गरे, न यसको अध्ययन नै। यसको व्यावहारिक प्रयोग नेपालमा गर्नुपर्छ र त्यसका लागि अनुसन्धानहरू आवश्यक छन् भनेर त कल्पनासम्म गरेनन् भन्दा अत्युक्ति नहोला कि ? युनेस्कोले यदि ईगभर्नेन्स अवधारणा लागू गर्ने हो भने ईसरकार र सूचनासमाजको विकासका लागि योजनाहरू सार्वजनिक गर्नुपर्ने उल्लेख गरेको छ। यस्तै सरकारले आफूलाई केन्द्रित गर्नुपर्ने विषयमा दूरसञ्चारको उदारीकरण, साइबर कानुनको विकास, सामुदायिक ईसेन्टर्स, सरकारलाई निर्देशन गर्न जनमानसका सुझाव, सबै सरकारी कार्यालयका अध्यावधिक वेबसाइट आदिमा विशेष काम गर्नुपर्ने हुन्छ भनिएको छ। यी सबैमा अब्बल अभ्यासमा देखिन्छ, क्यानडा। त्यसैले सायद सरकार र सार्वजनिक क्षेत्रहरू फिल्ड अफ इनोभेसनमा विश्वनेता मानिएको छ। जुन देशमा सन् १९८० को दशकमा इमेल सुरु भयो र १९९१९२ देखि सरकारी वेबसाइट सञ्चालनमा ल्याइएको थियो। तत्कालै (सन् १९९४) सूचना राजमार्ग सल्लाहकार समिति स्थापना गरी सूचनाप्रविधिलाई विकास र समृद्धिसँग जोडेर रफ्तार बढाएको थियो। नेपालमा थुप्रै शासनव्यवस्था बदलिए तर बदलिएनन् अवस्थाहरू। पञ्चायतकालको ठाउँमा प्रजातन्त्र आएको ३३ वर्ष बित्दा पनि सत्ताको खेलमा रमाउने राजनीतिक दलहरूका कारण नेपाली नागरिकले सुशासनको अनुभूति गर्न पाएकै छन्। तीन दशक अवधिमा पनि देश राजनीतिक संक्रमणमै गुजुल्टी पर्नु तीन करोड नेपालीका लागि सही संकेत होइन। विगतमा जे भए पनि संविधान सभाबाट बनेका सरकारले देशमा स्थिरता दिन सक्नु पथ्र्यो। स्थिर सरकार नभएसम्म परिस्थिति सकारात्मक बन्दैन। सकारात्मक अवस्था नहुञ्जेल नागरिकमा आशा जाग्ने आधार बन्दैनन्, केवल निराशा र हतोत्साही बनेर जनमानस दिन गुजारिरहन्छ। यस्तो अवस्थाका नागरिकबाट देशले पनि के नै अपेक्षा गर्न सक्ला ? यसरी समुन्नत नेपालका लागि नागरिकले कसरी समृद्धिका सपनाहरू देख्ने ? नागरिकका इन्द्रेणी सपना पूरा गर्ने हो भने सुशासन पहिलो सर्त हुनेछ। यसका लागि ईगभर्नेन्सको पूर्ण पालना हुनुपर्छ। जसले देशलाई सिस्टममा चलाउँछ। आइरिसका चर्चित लेखक बोनोले भनेका छन्, संसारको सबैभन्दा घातक रोग भ्रष्टाचार हो। र, जसको औषधि हो पारदर्शिता। व्यक्ति होस् वा संस्था, निजी क्षेत्र होस् वा सरकार, यदि पारदर्शिता छैन भने त्यो घर, कार्यालय, क्षेत्र वा देशले प्रगति गर्न सक्दैन। नेपाल विश्व भ्रष्टाचार र्याङ्किङमा अब्बल झैं देखिनु र देखिइरहनु अत्यन्त दुःखद् पक्ष हो। अख्तियार दुरुपयोग अनुसन्धान आयोग र राष्ट्रिय सतर्कता केन्द्रहरू छन् र पनि देशमा अख्तियारको दुरुपयोग गर्नेहरूको संख्या कम छैन। किन घट्न सक्दैन ? अनुत्तरित यो प्रश्नको जवाफ कहिलेसम्म खोजिरहनुपर्ने हो ? नेपालको संविधानले प्रत्याभूत गरेको सूचनाको हक किन अक्षरशः कार्यान्वयन हुँदैन ? प्रजातन्त्र, लोकतन्त्र हुँदै गणतन्त्र आइसक्दा पनि किन सार्वजनिक निकायहरूका महत्त्वपूर्ण सूचनाहरूबाटै वञ्चित हुन्छन् नागरिक ? नागरिकदेखि सरकारसम्म सबैलाई थाहा छ सूचनाको निरन्तर प्रवाहले पारदर्शिता हुन्छ। पारदर्शिताले भ्रष्टाचार उजागर गर्छ। भ्रष्टाचार रोकिएपछि सुशासन सुरु हुन्छ। सही र समयमै हुने सेवाप्रवाहले सुशासनलाई बलियो बनाउँछ। सुशासनको अपेक्षा गर्ने हो भने नेतामात्र होइन, जनता (नागरिक) पनि उत्तिकै उत्तरदायी र पारदर्शी हुनुपर्छ। यदि मानिसहरू असल छन् किनभने तिनीहरू सजायबाट डराउँछन् र इनामको आशा गर्छन् भने हामी वास्तवमै धेरै माफी चाहन्छौं अल्बर्ट आइन्स्टाइनले भनेजस्तै नेतादेखि नागरिकसम्म सचेत हुनैपर्ने देखिन्छ। नेपाली सामूहिक कार्यमा भिज्न सकेको छैन। जबसम्म संस्थादेखि राजनीतिक दलहुँदै प्रशासनिक प्रणालीसम्म सामूहिक कार्यमा हामी केन्द्रित हुन सक्दैनौं, तबसम्म न भ्रष्टाचार रोकिन्छ, न त सुशासन नै सम्भव हुन्छ। जब यी सबै सम्भव हुन्छ, तब नेपालको विकास हुन्छ र नेपाली समृद्ध हुन्छन्।"
वैशाख २७ देखि सहिद भीमनारायण गोल्डकप,"धनकुटा : १५ औं संस्करणको सहिद भीमनारायण गोल्डकप आगामी वैशाख २७ गतेदेखि हुने भएको छ। आयोजक सहिद भीमनारायण स्मृति प्रतिष्ठानले पत्रकार सम्मेलनको आयोजना गर्दै वैशाख २७ देखि जेष्ठ २ गतेसम्म सहिद भीमनारायण गोल्डकप हुन लागेको जानकारी दिएको हो। प्रतियोगिता तीन वर्षपछि हुन लागेको हो। कोरोना महामारीको कारण प्रतियोगिता तीन वर्ष स्थगित भएको थियो। तीन वर्षअघि सशस्त्र प्रहरी बल (एपिएफ)ले जितेको थियो। धनकुटा सदरमुकामस्थित तल्लो टुँडिखेलमा हुने प्रतियोगितामा आयोजक धनकुटासहित पेमा युवा क्लब विराटनगर, प्लानिङ ब्वाइज क्लब काठमाडौं, कञ्जनजंघा फुटबल क्लब सिलिगुडी भारत, राष्ट्रिय जागृति फुटबल क्लब सुनसरी, झापा फुटबल क्लब झापा, सशस्त्र प्रहरी वल (एपिएफ), काठमाडौं, विरगञ्ज युनाइटेड, विरगञ्ज गरि ८ टिमको सहभागिता रहने संयोजक शम्भु प्रधानले बताए। यसपटक पुरस्कार राशीमा वृद्धि गरिएको छ। १४ औं संस्करणको विजेताले ४ लाख र उपविजेताले २ लाख रुपैयाँ पाएको थियो। यो पटकको १५ औं संस्करणको विजेताले नगद ५ लाख सहित ट्रफी र उपविजेताले दुई लाख ५० हजार हात पार्नेछ। हरेक खेलमा म्यान अफ दी म्याच बापत ३ हजार रुपैयाँ पुरस्कारको व्यवस्था गरिएको छ। विधागत तर्फका उत्कृष्ट खेलाडीहरूलाई पाँच हजार रुपैयाँ पुरस्कार प्रदान गरिने छ। प्रतियोगिता सञ्चालनका लागि ४१ लाख ५० हजार रुपैयाँ बजेट विनियोजन गरिएको छ। प्रतियोगिताको मुख्य प्रायोजक जगशक्ति स्टिल, सहप्रायोजकका रूपमा रेडवुल, जीवन विकास लद्युवित्त वित्तीय संस्था लि, टुर्वोग वियर, निगाले सिमेन्ट रहेको छ। त्यस्तै मुख्य सहयोगीका रूपमा धनकुटा नगरपालिका, पाख्रिवास नगरपालिका, महालक्ष्मी नगरपालिका, साँगुरीगढी गाउँपालिका, छथरजोरपाटी गाउँपालिका, सहिदभूमि गाउँपालिका, चौविसे गाउँपालिका, धनकुटा फुटबल संघ, प्रदेश खेलकुद विकास बोर्ड, विराटनगर, अखिल नेपाल फुटबल संघ, जिल्ला खेलकुद विकास समिति र धनकुटा नगपालिकाका १० वटा वडा रहेका छन्। २०५५ सालमा स्थापित गोल्डकप सुरुका दुई वर्ष नियमित रुपमा सञ्चालन भएको थियो। त्यसपछि देशको तत्कालीन असहज परिस्थतिका कारण सञ्चालन हुन सकेन। २०६३ सालपछि गोल्डकप बर्सेनि सञ्चालन हुँदै आइरहेको छ। नेपाल कांग्रेसका नेता सहिद भीमनारायण श्रेष्ठलाई विराटनगरमा राजा वीरेन्द्रलाई बम हानेको आरोपमा पक्राउ गरी २०३५ सालमा तत्कालीन सरकारले गोली हानी हत्या गरेको थियो। उनलाई तत्कालीन सरकारले २०७३ सालमा राष्ट्रिय सहिद घोषणा गरेको थियो।"
क्रिकेटको सान,"गत चैत २ गते कीर्तिपुरस्थित त्रिवि क्रिकेट मैदानको माहोल नै बेग्लै थियो। संयुक्त अरब इमिरेट्स (यूएई) विरुद्धको आईसीसी विश्वकप क्रिकेट लिग टुको अन्तिम खेलमा घरेलु टोली नेपाललाई समर्थन गर्न २० हजारभन्दा बढी दर्शक झुम्मिएका थिए। उनीहरूले त्रिभुवन विश्वविद्यालय क्रिकेट मैदानभित्र मात्रै होइन, वरपरका रूखमा चढेरसमेत नेपालको समर्थन गरेका थिए, क्रिकेटको मज्जा लिएका थिए। घरेलु मैदानमा भएको आईसीसी विश्वकप क्रिकेट लिग टुको अन्तिम खेलमा नेपालले २० हजारभन्दा बढी घरेलु समर्थकमाझ ऐतिहासिक जितको खुसी साटेका थिए। यूएईलाई डकवर्थ लेविस नियमका आधारमा नौ रनले पराजित गर्दै नेपालले आगामी जुनजुलाईमा जिम्बावेमा हुने ग्लोबल छनोटको यात्रा तय गरेको समाचारले भन्दा पनि समर्थकको भीड र रूखको टुप्पामा बसेर खेल हेरेको समाचारले अन्तर्राष्ट्रिय सञ्चार माध्यममा चर्चा कमाएको थियो। अन्तर्राष्ट्रिय सञ्चार माध्यमले पनि निकै प्राथमिकताका साथ यो समाचारलाई स्थान दिएका थिए। सन् १९९६ देखि अन्तर्राष्ट्रिय क्रिकेट काउन्सिल (आईसीसी)को एसोसिएट सदस्यता पाएको नेपाली क्रिकेटले यति धेरै चर्चा कमाएको पहिलोपटक हो। संसारभर चर्चा कमाएपछि त्रिवि क्रिकेट मैदानको स्तरोन्नतिका विषयले पनि त्यति बेला खुबै चर्चा पाएको थियो। खेल हेर्न पुगेका प्रधानमन्त्री पुष्पकमल दाहाल प्रचण्डले त्रिवि मैदानमा फ्ल्र्ड लाइट जडानका लागि निर्देशन दिएका थिए। आईसीसी विश्वकप क्रिकेट लिग टुका पछिल्ला १२ मध्ये नेपालले ११ खेलमा जित निकालेको थियो। त्यसमा पनि आठ खेल घरेलु मैदानमै भएको थियो। नेपालले घरेलु मैदानमा भएका आठवटै खेलमा जित निकालेको थियो। सन् २०२३ को क्रिकेट विश्वकपको ग्लोबल छनोटको यात्रा तय गर्नुका साथै सन् २०२७ सम्म एकदिवसीय राष्ट्रको मान्यता जोगाएपछि नेपाली क्रिकेटको चर्चा चुलिएको हो। नेपाल क्रिकेट संघका अध्यक्ष चतुरबहादुर चन्द आईसीसी विश्वकप लिग टुअन्तर्गत नामिबियामा भएको शृंखलामा पराजय बेहोरेपछि नेपाली क्रिकेट समर्थकमा निराशा छाएको र खेलाडीमा पनि आफ्नो भविष्यलाई लिएर चिन्ता बढेका बेला प्राप्त सफलताले नेपाली क्रिकेटको खुसीको सञ्चार गरेको बताउँछन्। नामिबियामा पराजय बेहोरेपछि नेपाली क्रिकेटको भविष्य नै अनिश्चयतर्फ उन्मुख थियो। त्यही बेला हामीले मोन्टी देसाईलाई प्रशिक्षकमा नियुक्त गर्न सफल भयौं। उनी नेपाली क्रिकेटको उद्धारकर्ता बनेर आउनुभयो। खेलाडीलाई उत्साहको जादु नै भरिदिनुभयो, अध्यक्ष चन्द भन्छन्, उहाँकै नेतृत्वमा नेपालले १२ मध्ये ११ खेल जितेर एकदिवसीय मान्यता मात्रै जोगाएन, विश्वकप क्वालिफायरमा पनि स्वतः छनोट भयो। प्रशिक्षक देसाईले भने सबैले आफ्नो भूमिका निर्वाह गरेकाले त्यो उपलब्धि सम्भव भएको बताउँदै आएका छन्। यो सफलता र उपलब्धि हामी सबैले आआफ्नो स्थानबाट निर्वाह गरेको भूमिकाको उपज नै हो, प्रशिक्षक देसाई भन्छन्, यो टिमलाई अझै विकास गर्नुपर्नेछ। युवा खेलाडीले धेरै मेहनत गरिरहेका छन्। उनीहरूलाई समर्थन गरिरहनुहोस्। मैले यो टिमबाट धेरै ठूलो सम्भावना देखेको छु। आईसीसी विश्वकप लिग टुको २४ खेल खेलिसक्दा नेपालले आठ खेलमा मात्रै जित हात पारेको थियो। नेपाल छैटौं स्थानबाट माथि उक्लन सकेको थिएन। अझ तत्कालीन कप्तान सन्दीप लामिछाने जबरजस्ती करणीको आरोपमा पक्राउ परेपछि मैदानभित्र र बाहिर नेपाली क्रिकेटले आफ्नो साखै गुमाउन पुगेको थियो। त्यसमाथि भारतीय कम्पनीको सहयोगमा क्यान आफैंले सञ्चालन गरेको नेपाल टीट्वेन्टी लिग विवादको धेरामा तानियो। लिगमा सहभागी विदेशी खेलाडीको श्रम स्वीकृति, पारिश्रमिक र स्पष्ट तथा म्याच फिक्सिङका घटनाले पहिलो संस्करणको नेपाल टीट्वेन्टी लिग विवादास्पद बन्न पुग्यो। स्पट तथा म्याच फिक्सिङमा दुई खेलाडी पक्राउ पर्नुका साथै रणनीतिक साझेदार भारतीय कम्पनीका प्रतिनिधि बेपत्ता भएपछि क्यानभित्र पनि तीव्र असन्तुष्टि बढेको थियो। यस्तो अवस्थामा नेपाली क्रिकेटले नपत्याउने खालको खुसी दिएको थियो। नेपाल टीट्वेन्टी लिगको विवादसँगै नेपालले एकदिवसीय मान्यता जोगाउला भन्नेमा सबैलाई शंका थियो। शीर्ष तीनमा रहँदै विश्वकप छनोटमा चयन होला भनेर कसैले सोचेकै थिएनन्। नेपालले एकदिवसीय मान्यता जोगाउन १२ खेलमध्ये नौ खेल जित्नैपर्ने थियो भने शीर्ष तीनमा रहन ११ खेल जित्नैपर्ने बाध्यता थियो, अध्यक्ष चन्द भन्छन्, यस्तो अवस्थामा अपेक्षा गरेको बेला प्राप्त सफलताभन्दा अपेक्षा नै नगरेको बेला प्राप्त सफलताले अपार खुसी दिने रहेछ। यस्तै खुसी नेपाली क्रिकेटले दिइरहेको छ। नेपाली क्रिकेटले अन्तर्राष्ट्रिय एरिनामा ऐतिहासिक सफलता हात पारेको यो पहिलोपटक होइन, यसअघि पनि नेपाली क्रिकेटले थुप्रैपटक ऐतिहासिक सफलता हासिल गरिसकेको छ। यही वर्ष नेपाल दोस्रो पटक यू१९ विश्वकपमा छनोट भएको थियो। घरेलु टोली यूएईलाई सात रनले हराउँदै आठ वर्षपछि उमेर समूहको विश्वकपमा छनोट भएको हो। यसअघि सन् २०१६ मा नेपालले पहिलो पटक यू१९ विश्वकप खेलेको थियो। अन्तर्राष्ट्रिय क्रिकेट काउन्सिल (आईसीसी) को एसोसिएट राष्ट्र नेपालले सन् २०१४ मा टीट्वेन्टी विश्वकपमा प्रतिस्पर्धा गरेको थियो। सन् २०१८ मा पहिलोपटक एकदिवसीय राष्ट्रको मान्यता पाएको नेपालले यही वर्ष टीट्वेन्टी राष्ट्रको सदस्यता पाएको थियो। आत्मविश्वासी प्रशिक्षकगर्विला कप्तान राष्ट्रिय टोलीमा पछिल्लो समय आइपरेका विभिन्न दृश्यपरिदृश्यको नतिजाले नेपाली टोलीको कप्तानको जिम्मेवारी रोहितकुमार पौडेलको काँधमा आइपर्यो। पहिलो कदममै नेपाललाई ऐतिहासिक यात्रा तय गराएका रोहित यो जस आफू मात्रै लिन चाहँदैनन्। यो हामी सबैको मेहनतको प्रतिफल हो, रोहितले भन्छन्, टोलीको नेतृत्व सम्हालेदेखि नै प्रशिक्षकले सबै कुराको व्यवस्थापन गर्नुभयो। देसाई आएपछि नै नयाँ मोमेन्टम आयो। क्यान अध्यक्ष चन्द पनि प्रशिक्षक देसाईले खेलाडीलाई एकजुट बनाउन महत्वपूर्ण भूमिका निर्वाह गरेको बताउँछन्। उहाँको ह्यापी ड्रेसिङ रुमकै कारण नेपाली क्रिकेटले लगातार सफलता चुम्दै आएको छ। उहाँको अठोट, आँट, भरोसा र विश्वासलाई खेलाडीले पनि कुशलतापूर्वक निभाएका छन्, अध्यक्ष चन्द भन्छन्, प्रशिक्षकको मागहरूलाई पनि हामीले सकेसम्म कार्यान्वयन गरेका छौं। खेलाडी र प्रशिक्षक खुसी भएकै कारण लगातार राम्रो नतिजा आइरहेको छ। हाम्रा अधिकांश खेलाडी युवा छन्। उनीहरूको जोस, जाँगर र उत्साह अनि समर्थकहरूको साथ र सहयोगले नेपालले यो सफलता हासिल गर्न भएको छ। उनी सरकारले पनि खेलाडीको प्रोत्साहनका लागि नीतिगत रूपमा काम गर्नुपर्ने बताउँछन्। आईसीसी विश्वकप लिग टुमा उत्कृष्ट प्रदर्शन गर्दै एकदिवसीय मान्यता जोगाउनुका साथै विश्वकप क्वालिफायरमा छनोट भएको नेपाली टोलीलाई सरकारले पनि सम्मान गरेको छ, उनी भन्छन्, यस्ता सम्मान र पुरस्कारले नै खेलाडीको मनोबल उच्च बनाउन मद्दत गर्दछ।"
घरेलु टिमलाई हराउँदै मोरङ सेमिफाइनलमा,"उदयपुर : घरेलु टिमलाई हराउँदै पिएसडब्लुसी पथरी मोरङ उपमेयर गोल्डकप महिला फुटबल प्रतियोगिताको सेमिफाइनलमा प्रवेश गरेको छ। सदरमुकाम गाईघाटमा जारी प्रतियोगिताको मंगलबारको अन्तिम क्वाटर फाइनलमा घरेलु टिम गाईघाट फुटबल क्लबलाई २१ ले पछि पार्दै मोरङले सेमिफाइनलको यात्रा तय गरेको हो। खेलको सुरुवाती चरणदेखि नै निकै दवावमा राखेको गाईघाटले पहिलो हाफको ७ औँ मिनेटमा मनिता तामाङको उत्कृष्ट प्रहार गोलमा परिणत भएपछि खाता खोलेको हो। निकै नै प्रतिस्पर्धात्मक खेलको दोस्रो हाफको ५१ औँ मिनेटमा मोरङको तर्फबाट सुप्रिया मियाँले जवाफी गोल गरेसँगै खेल बराबरीमा पुगेको थियो। निर्धारित समय सीमामा बराबरीमा टुङिएको खेलमा थप गरिएको ५ मिनेट समयको सदुपयोग गर्दै सुप्रियाले थप एक गोल गर्दै जित निकालेकी हुन्। उनको अन्तिम प्रहार नै विजयीका लागि निर्णयक बन्यो। २१ को गोल अन्तर निकालेकी मोरङकी सुप्रिया प्रतियोगिताको म्यान अफ दि म्याच घोषित भइन। उनलाई जिल्ला फुटबल संघका अध्यक्ष रन्जन कार्कीले नगद दुई हजारले सम्मान गरे। मोरङको जीतसँगै अन्तिम क्वाटर फाइनल खेल समाप्त भएको छ। बुधबारबाट सुरु हुने सेमिफाइनलको पहिलो खेल माउन्ट एभरेष्ट स्पोटिङ क्लब सुनसरी र अल इन वन क्लब झापाबीच प्रतिस्पर्धा हुने अध्यक्ष कार्कीले बताए। त्रियुगा नगरपालिका उपमेयर कोषको सहयोगमा उदयपुर फुटबल संघले आयोजना गरेको प्रतियोगितामा सुनसरी, सर्लाही, झापा, सप्तरी, मकवानपुर, मोरङ र उदयपुर गरी आठ टिम सहभागी रहेको छ। प्रतियोगिताको विजेताले १ लाख र उपविजेताले ५० हजार पाउने छ। त्रियुगा नगरपालिका युवा तथा खेलकुद विकास समितिको समन्वयमा सञ्चालित उपमेयर प्रतियोगिता उदयपुरकै लागि यो पहिलो हो।"
भरिँदै सेज,"सुरुवाती चरणमा सञ्चालनमा आशंका रहेको भैरहवास्थित विशेष आर्थिक क्षेत्र (सेज) मा अहिले लगानीकर्ताको आकर्षण बढ्न थालेको छ। उद्योगी व्यवसायीको मागअनुसार विशेष आर्थिक क्षेत्र प्राधिकरणले कानुनी र व्यावहारिक समस्यालाई सम्बोधन गर्ने गरी सेज ऐन संशोधन गरेपछि लगानीकर्ताको आकर्षण बढ्न थालेको हो। सेजमा पूर्वाधार तयार भए पनि लामो समयसम्म उद्योगहरू स्थापना भएका थिएनन्। तर, हाल क्रमशः उद्योगहरू भरिँदै गएका छन्। पूर्वाधार तयार भए पनि लामो समयसम्म सेजमा कुनै उद्योग आएनन्, सुरुमा एउटा उद्योग आयो भैरहवा सेज कार्यालय प्रमुख एवं इन्जिनियर सबुत डुम्रेले भने, अब भने सेजमा उद्योगहरू थपिँदै गएका छन्, यो हामी सबैको लागि राम्रो पाटो हो। उनका अनुसार हाल सेजमा सात वटा उद्योग सञ्चालनमा छन् भने दुई वटा उद्योगले साइट क्लियरसँगै पूर्वाधार निर्माण गरिरहेका छन्। ५२ बिघा क्षेत्रफलमा फैलिएको सेजमा १४ सयदेखि ३७ सय वर्ग मिटरसम्मका सेजमा कुल ६८ वटा प्लट छन्। जसमा सात वटा उद्योग सञ्चालनमा छन् भने दुई वटा उद्योगले पूर्वाधार निर्माण गरिरहेका छन्। सेजमा हाल चुनढुंगा प्रशोधन गरी कुखुराको दानालगायत उत्पादन गर्ने शक्ति मिनिरल्स उद्योग, एलईडी लाइट उत्पादन गर्ने ब्रिलियन्ट लाइटिङ, स्टिलको पानी ट्यांकी उत्पादन गर्ने पञ्चकन्या, स्टिलका भाडा उत्पादन गर्ने बिस्तार ग्लोबल, प्लास्टिकजन्य सामग्री उत्पादन गर्ने एस पोलिमर, तामा, पित्तलका भाडा उत्पादन गर्ने जय बुद्ध, ब्रेटरीलाई प्रशोधन गरी विभिन्न सामग्री बनाउने तिरुपति मेटल्स उद्योग सञ्चालनमा छन्। सेज ऐनअनुसार यी उद्योगहरूले कुल उत्पादनको ६० प्रतिशत उत्पादन विदेशमा निर्यात गर्नुपर्ने हुन्छ। जसमध्ये चालू आर्थिक वर्षको चैत महिनासम्म शक्ति मिनिरल्स उद्योगले ७८ प्रतिशत, विस्तार ग्लोबलले ६४ प्रतिशत, तिरुपति मेटल्स उद्योगले ६३ दशमलव ५ प्रतिशत, ब्रिलियन्ट लाइटिङले ४५ प्रतिशत,पञ्चकन्याले २ प्रतिशत, जय बुद्ध र एस पोलिमरले उत्पादन विदेशमा निर्यात नगरेको उनले बताए। केही उद्योगहरूले राम्रो गरेका छन् भने केहीको प्रगति सन्तोषजनक देखिएको छैन, हुन त अहिले नै विश्लेषण गर्ने अवस्था त होइन कार्यालय प्रमुख डुम्रेले भने, आर्थिक वर्ष समाप्त हुन तीन महिना बाँकी रहेकोले उद्योगहरूले लक्ष्य पूरा गर्न सक्छन् भन्नेमा आशावादी छौं। कुल उत्पादनको ६० प्रतिशतको निर्यात नगर्ने उद्योगलाई बिगोबराबरको जरिवाना हुने व्यवस्था सेज ऐनमा छ। सेजमा हाल सञ्चालित रहेका उद्योगहरूले भारतको नौतनवा, दिल्ली, चेन्नई, बिहारलगायत सहरमा उत्पादित सामग्री निर्यात गर्दै आएका छन्। शक्ति मिनिरल्सले निर्यात क्षेत्र विस्तारका लागि आफ्नो उत्पादन नमुनाको रूपमा टर्की र चीनमा पठाएको भैरहवा सेज कार्यालयले जनाएको छ। यस्तै सेजमा थप १४ वटा उद्योगले उद्योग सञ्चालनका लागि सम्झौता गरिसकेका छन्। सेजमा यसअघि उद्योग सञ्चालनका लागि अनुमति लिएर उद्योग स्थापना नगरेको फर्म स्वतः रद्द हुँदा प्राधिकरणले ४५ वटा प्लटमा उद्योग स्थापनाका लागि सूचना जारी गरेको थियो। जसमध्ये ३४ वटा प्लटमा उद्योग सञ्चालनका लागि १४ वटा उद्योगसँग सम्झौता भइसकेको प्रमुख डुम्रेले बताए। जडीबुटी, फर्निचर, गार्मेन्ट, लेदर प्रशोधन, हर्बललगायतका सामग्री उत्पादन गर्ने उद्योगहरू रहेका छन्। सम्झौता गरेकाहरूले छिट्टै नै उद्योग स्थापना गर्ने जानकारी दिएको उनले बताए। सेजमा सञ्चालित उद्योगमा विद्युत्का लागि पनि प्रक्रिया अघि बढेको कार्यालयले जनाएको छ। ३३११ केभीको विद्युत् प्रवाहका लागि सेज प्राधिकरणले भैरहवा सेजमा सब स्टेसन निर्माणका लागि केही समयअघि टेन्डरसमेत आह्वान गरेको छ। कार्यालयको द्वारसम्म बिजुलीको तार आइसकेको छ, अब सब स्टेसन निर्माणको लागि टेन्डरसमेत निस्किएकोले छिट्टै नै सब स्टेसन निर्माण हुनेछ प्रमुख डुम्रेले भने। हाल नेपाल विद्युत् प्राधिकरणको भैरहवा केन्द्रले सेजमा विद्युत् प्रवाह गर्दै आएको छ। तर भन्सारलगायतका कार्यालयबीच अन्तरसमन्वयको अभाव हुँदा केही समस्या रहेको उद्योगीहरू बताउँछन्। भारतबाट समेत लगानीकर्ताले भैरहवा सेजको विषयमा चासो लिँदै सम्पर्क गर्ने गरेको प्रमुख डुम्रेले बताए। सेजमा लगानीका लागि धेरै लगानीकर्ताले रुचि देखाइरहेका छन्, उनले भने, भारतीय लगानीकर्ताले बढी सम्पर्क गर्छन् । के हो विशेष आर्थिक क्षेत्र ? विशेष आर्थिक क्षेत्र नेपाल सरकारले देशमा भएका रुग्ण तथा नेपाली बजारमा उत्पादन भएर पनि विदेशमा माग बढी भएका समानहरू उत्पादन गर्ने उद्योगहरूलाई प्रोत्साहन गर्नको लागि ल्याएको नीति हो। यो क्षेत्रमा स्थापना हुने उद्योगहरूको लागि प्रारम्भिक आधारभूत विकास निर्माण काम सरकारले नै गर्छ। यो क्षेत्रमा स्थापना भएका जुनसुकै उद्योगहरूले आफ्नो उत्पादनका ६० प्रतिशत सामान विदेश निर्यात गर्नुपर्छ। उद्योगभित्रका कर्मचारीहरूले केही निश्चित वर्षसम्म हडताल तथा आन्दोलन गर्न र उद्योग बन्द गराउन पाउँदैनन्। यसको साथै उद्योगहरूले विदेशमा आफ्नो सामानहरू निर्यात गर्दा कुनै पनि भन्सार कर तिनु पर्दैन भने विदेशबाट उद्योगको लागि आवश्यक पर्ने कच्चा पदार्थ खरिदमा भन्सारमा छुट हुन्छ। जसको कारण स्वदेशमा उत्पादन भएका वस्तुहरू विदेशमा निर्यात हुनाले बढीभन्दा बढी विदेशी मुद्रा आर्जन गरी देश समृद्ध बनाउने सरकारको उद्देश्य हो। कस्ता उद्योग रहन्छन् ? विशेष आर्थिक क्षेत्रमा वातावरणलाई असर नगर्ने खालका उद्योग सञ्चालन हुनेछन्। सेजमा खाद्य उद्योग तथा कृषिजन्य उद्योग, हर्बल प्रोडक्ट, छालाका वस्तु, तयारी पोसाक, गलंैचा तथा ऊनी सामान, पश्मिना तथा रेसम, हाते कागजका वस्तु गरी १७ किसिमका उद्योगहरू सेजमा रहनेछन्।"
भारत र पाकिस्तानसँग खेल्न पाउनु गर्वको विषय : कप्तान रोहित,"एसिया कपमा छनोट हुँदा एकदमै खुसी लागेको छ। प्रतियोगिता अघि हामीले तयारी गरेका थियौं, त्यही अनुरूपको नतिजा आउँदा खुसी लागेको छ। सानैदेखि भारत र पाकिस्तानको खेल हेरेर हुर्किएको हो। एसियाका पावरहाउस भारत र पाकिस्तानसँग खेल्न पाउनु हाम्रा लागि ठूलो अवसर सँगै गर्वको विषय पनि हो। त्रिवि मैदानको अवस्थाका बारेमा हामी पूर्णरूपमा जानकार थियौं। यहाँको एउटै पिचमा धेरै खेल भएको थियो। लगातारको वर्षाका कारण बल निकै टर्न भइरहेको थियो। त्यही कारण यूएईले बायाँहाते स्पिनरलाई बलिङमा उतार्छन् भन्ने थाहा थियो। उनीहरूलाई रोक्न पनि गुलशनलाई अगाडि पठाएका हौं। एसिया कपले हाम्रा लागि धेरै महत्व राख्छ। नेपालले पनि क्रिकेट खेल्छ भनेर अब सबैले चिन्छन्। सन् २०१४ को विश्वकप हेरेर हाम्रो पुस्ता क्रिकेटमा लागेको हो। एसिया कपमा हाम्रो खेल हेरेर नयाँनयाँ खेलाडी प्रेरित हुनेछन्।एसिया कप खेल्न पाउनु हाम्रा लागि ठूलो अवसर हो। भारत र पाकिस्तानसँग खेल्दा विश्वले हेर्छन्। सबैले चिन्छन् पनि। खेलाडीले पनि व्यक्तिगत रूपमा राम्रो गर्न सक्यो भने विश्वका फ्रेन्चाइज लिगमा एक्सपोजर पाउन सक्छन्। नेपाली दर्शकप्रति कृतज्ञ छु। भारी वर्षाको समयमा छाता ओडेर खेल हेरिदिनुभयो। उहाँहरूप्रति धेरै सम्मान छ।"
खेलाडीले दबाब थेग्न सिकेका छन् : मुख्य प्रशिक्षक मोन्टी देसाई,"एसिया कपमा भारत, पाकिस्तान र नेपाल एउटै समूहमा भन्दा मानिसहरूलाई पत्यार नलाग्न सक्छ। तर, यो सत्य हो कि नेपालले पनि एसिया कप खेल्दैछ। मैले खेलाडीहरूलाई एसिया कपको महत्व बारेमा प्रष्ट पारेको थिएँ। उनीहरू पनि फाइनल खेल जित्दै एसिया कपमा छनोट हुनेमा विश्वस्त थिए। यूएईलाई सकेसम्म चाँडै आउट गर्ने र त्यसपछि सहज रूपमा लक्ष्य पछ्याउने भन्नेमा सबै प्रष्ट थिए। मंगलबार गुलशनलाई तेस्रो नम्बर पठाउने भनेर हामीले पहिले नै योजना बनाएका थियौं। गुलशन धेरै छिटो क्रिकेट सिक्दै छन्। उसको ब्याटिङ र बलिङ उत्कृष्ट छ। आजको खेलमा युवा खेलाडीले दबाब झेलेर उत्कृष्ट पालि खेल्नु महत्वपूर्ण हो। गुलशनलाई भविष्यमा राम्रो क्रिकेटर भएको हेर्न चाहन्छु। ह्यापी ड्रेसिङ रुमको धेरै परिभाषाहरू छन्। सबै खेलाडी इतिहास कोर्न चाहन्छन्। उनीहरूले धेरै मेहेनत पनि गरिरहेका छन्। नेपालले एसिया कप खेल्नुले के महत्व राख्छ भन्ने कुरा समर्थकलाई सोध्नुपर्छ। त्यो दर्के पानीमा छाता ओढेर अन्तिम समयसम्म बस्नुले के अर्थ राख्छ भन्ने कुरा म समर्थकको आँखामा आफूलाई राखेर हेर्न चाहन्छु। पछिल्लो तीन महिनामा हाम्रो खेलाडीले दबाबमा कसरी खेल्ने भनेर सिकेका छन्। उनीहरूले आफूभित्रको दबाब मात्रै होइन, सिंगो राष्ट्रको दबाब थेग्नु पर्छ। हाम्रा खेलाडीले यसरी नै दबाब थेग्न सके भने एकदिन त्रिवि मैदानमा टेस्ट क्रिकेट खेलिरहेको हेर्न चाहन्छु। यो पनि पढ्नुहोस नेपाल २१ वर्षपछि एसिया कपमा"
नेपाल २१ वर्षपछि एसिया कपमा,"काठमाडौं : घरेलु टोली नेपाल एसीसी प्रिमियर कप क्रिकेटको उपाधि जित्दै एसिया कपमा छनोट भएको छ। कीर्तिपुरस्थित त्रिवि मैदानमा मंगलबार भएको फाइनलमा संयुक्त अरब इमिरेट्स (यूएई) लाई सात विकेटले पराजित गर्दै नेपालले एसिया कपका लागि टिकट काटेको हो। यूएईले दिएको १ सय १८ रनको मध्यम लक्ष्य नेपालले ३०३ ओभरमा तीन विकेट गुमाएर पूरा गरेको थियो। नेपाललाई उपाधि दिलाउन गुलशन झाले अर्धशतकीय पालि खेलेका थिए। लामो समय क्रिजमा टिकेका उनले ८४ बलमा ६ छक्का र तीन चौकाको सहयोगमा ६७ रन बनाएका थिए। गुलशनले भीम सार्कीसँग मिलेर चौथो विकेटका लागि ९२ रनको महत्वपूर्ण साझेदारी गरेका थिए। भीमले ७२ बलमा अविजित ३६ रन बनाए। निकै खराब सुरुवात गरेको नेपालले २२ रनमा महत्वपूर्ण तीन विकेट गुमाएको थियो। दुवै ओपनरसँगै कप्तान रोहितकुमार पौडेल पनि सस्तैमा आउट भएका थिए। ओपनर कुशल भुर्तेल दोस्रो ओभरमै रोहन मुस्तफाको एलबीडब्लू धरापमा पारेका थिए। अर्का ओपनर आसिफ शेख पनि व्यक्तिगत आठ रनमा आयान अफजल खानको एलबीडब्लू सिकार भएका थिए। यस्तै नौ बल खेलेर एक रन मात्रै बनाउन सकेका कप्तान रोहितकुमार पौडेललाई रोहन मुस्तफाले बोल्ड गरेका थिए। यूएईका रोहन मुस्तफाले दुई तथा आयान अफजल खानले एक विकेट लिएका थिए। यसअघि १०६९ को स्थितिबाट मंगलबार ब्याटिङ गरेको यूएईले ११ रन जोड्दै १०औं विकेट गुमाएको थियो। जुनैद सिद्धिकीले १० रन जोड्दै यूएईको योगफल १ सय १७ पुर्याएका थिए। सोमबार भारी वर्षाका कारण स्थगित भएपछि बाँकी रहेको खेल मंगलबार सञ्चालन गरिएको हो। कीर्तिपुरस्थित त्रिवि मैदानमा सोमबार टस हारेर पहिले ब्याटिङ गरेको यूएईले २७३ ओभरमा नौ विकेट गुमाउँदै १ सय ६ रन बनाएको अवस्थामा वर्षाका कारण खेल रोकिएको थियो। यूएईका आसिफ खानले सर्वाधिक ४६ रन बनाएका थिए। यस्तै आर्यन लाक्राले १३, कप्तान मोहमद वासिमले ११ र बसिल हमिदले १० रन बनाएका थिए। सोमबार नेपालका ललितनारायण राजवंशीले तीन विकेट लिए। उनले मंगलबार जुनैद सिद्धिकीलाई पेभेलियन पठाएका थिए। यस्तै करण केसी र सन्दीप लामिछानेले दुईदुई तथा गुलशन झा र सोमपाल कामीले एकएक विकेट हात पारेका थिए। कुवेतसँगको सेमिफाइनल खेल पनि वर्षाले बिथोलेपछि समूह चरणमा गरेको प्रदर्शनका आधारमा नेपालले फाइनलमा स्थान बनाएको थियो। यूएईले भने बलियो टोली ओमानलाई डकवर्थ एन्ड लेविस नियमका आधारमा दुई रनले पराजित गर्दै नेपालसँगको उपाधि भिडन्त पक्का गरेको थियो। एसियाली क्रिकेट काउन्सिल (एसीसी) को आयोजनामा सञ्चालित प्रतियोगितामा १० राष्ट्रको सहभागिता थियो। सहभागी १० राष्ट्रलाई दुई समूहमा विभाजन गरिएको थियो। समूह ए मा आयोजक नेपाल, मलेसिया, साउदी अरेबिया, कतार र ओमान थिए। यस्तै समूह बी मा बहराइन, कुबेत, सिंगापुर, हङकङ र यूएई थिए। गुलशनको संयमित ब्याटिङ नेपाललाई उपाधि दिलाउन अलराउन्डर गुलशन झाले संयमित ब्याटिङ गरेका थिए। अन्तिमसम्म क्रिजमा डटेका उनले करियरको दोस्रो अर्धशतक पूरा गरेका थिए। चौथो नम्बरमा ब्याटिङ गर्न उर्लिएका उनले ७५ बलमा अर्धशतक पूरा गरेका थिए। लामो समय क्रिजमा टिकेका उनले ८४ बलमा ६ छक्का र तीन चौकाको सहयोगमा ६७ रन बनाएका थिए। उनले गत महिना नेपालमा नै भएको आईसीसी विश्वकप क्रिकेट लिग टुअन्तर्गत त्रिकोणात्मक शृंखलाको यूएईविरुद्ध नै अर्धशतक बनाएका थिए। गत मार्च १६ मा भएको खेलमा उनले ४८ बलमा ५० रन बनाएका थिए। १७ वर्षीय झाले १६ एकदिवसीय खेलमा ३७७७ को औसतमा ३ सय १३ रन बनाएका छन्। सन्दीप सर्वोत्कृष्ट स्पिनर सन्दीप लामिछाने एसीसी प्रिमियर कप क्रिकेटको सर्वोत्कृष्ट खेलाडी चुनिएका छन्। अपराजित रहँदै नेपाललाई एसिया कपमा पुर्याउन महत्वपूर्ण भूमिका निर्वाह गरेका सन्दीप सर्वोत्कृष्ट खेलाडी चुनिएका हुन्। सन्दीपले प्रतियोगिताभर पाँच खेलमा १३ विकेट लिएका थिए। ब्याटिङतर्फ सन्दीपले ४२ रन बनाएका थिए। उनले समूह चरणको अन्तिम खेलमा कतारविरुद्ध सो रन बनाएका थिए। नेपालले एकपछि अर्को विकेट गुमाइरहेको अवस्थामा सन्दीपले ५८ बलमा ६ चौकाको सहयोगमा सो रन जोडेका थिए। उनको उत्कृष्ट पालिमा नेपालले १ सय ५७ रनको मध्यम योगफल खडा गरेको थियो। कतारलाई ८९ रनमा रोक्दै नेपालले ६८ रनको जित निकालेको थियो। उक्त खेलमा सन्दीप एक्लैले पाँच विकेट लिएका थिए। यस्तै यूएईका भृत्य अरविन्द उत्कृष्ट ब्याटर चुनिएका छन्। उनले ६ खेलमा दुई शतक र एक अर्धशतकसहित ४ सय ५४ रन बनाएका थिए। प्रतियोगिताभर आक्रामक ब्याटिङ गरेका उनले १८ छक्का र ४४ चौका प्रहार गरेका थिए। ओमानका तीव्र गतिका बलर बिलाल खान ६ खेलमा १७ विकेट लिँदै प्रतियोगिताकै उत्कृष्ट बलर चुनिएका थिए। २१ वर्षपछि एसिया कपमा नेपालले २१ वर्षपछि एसिया कप खेल्न लागेको हो। एसिया कप छनोटका रूपमा रहेको एसीसी प्रिमियर कपको फाइनलमा यूएईलाई ७ विकेटले हराउँदै नेपालले २१ वर्षपछि एसिया कपमा स्थान बनाएको हो। नेपाल यसअघि सन् २००२ मा एसिया कपमा छनोट भएको थियो। सिंगापुरमा भएको एसीसी ट्रफीको फाइनलमा स्थान बनाउँदै नेपाल एसिया कपमा छनोट भएको थियो। त्यतिबेला एसीसी ट्रफीको फाइनल पुग्ने दुई टोली एसिया कपमा छनोट हुन्थे। उक्त फाइनलमा नेपाल यूएईसँग ६ विकेटले पराजित भएको थियो। भारत र पाकिस्तानबीचको आन्तरिक विवादका कारण सन् २००२ को एसिया कप नै रद्द भएको थियो। जसका कारण नेपाल र यूएईले निराश हुनुपरेको थियो। त्यसपछि भने नेपालले एसिया कपमा स्थान बनाउन सकेको थिएन। ६ टोलीबीच प्रतिस्पर्धा एकदिवसीय विश्वकप अघि एसियाका टोलीलाई तयारीका लागि एसियाली क्रिकेट काउन्सिल (एसीसी) एसिया कप आयोजना गर्दै आएको छ। यसपटक पनि विश्वकप अघि एसिया कप आयोजना हुने तालिका छ। सन् १९८४ बाट सुरु भएको एसिया कपको १६औं संस्करण पाकिस्तानमा आयोजना हुन लागेको हो। प्रतियोगितामा अन्तर्राष्ट्रिय क्रिकेट काउन्सिल (आईसीसी) को पाँच पूर्ण सदस्य र छनोटबाट आएको एक टोलीले प्रतिस्पर्धा गर्ने छन्। एसिया कप आगामी सेप्टेम्बरमा पाकिस्तानमा आयोजना हुने तय भएको छ। सहभागी ६ टोलीलाई दुई समूहमा विभाजन गरिएको छ। समूह ए मा भारत, पाकिस्तान र नेपाल छन्। यस्तै समूह बी मा बंगलादेश, श्रीलंका र अफगानिस्तान छन्। हरेक समूहको शीर्ष दुई टोलीले सुपर चारमा स्थान बनाउने छ। सुपर चारबाट शीर्ष दुई टोलीले फाइनल खेल्नेछन्। एसिया कपको सर्वाधिक सफल टोली भारत हो। १६ संस्करणमध्ये भारतले आठ पटक उपाधि जितेको छ। यस्तै श्रीलंकाले ६ र पाकिस्तानले दुई पटक एसिया कप चुमेको छ। पाकिस्तानमा एसिया कप हुनेमा द्विविधा छिमेकी मुलुक भारत र पाकिस्तानबीच राजनीतिक खिचातानी रहँदै आएको छ। भारतमा भएका प्रतियोगितामा पाकिस्तान नआउने र पाकिस्तानमा आयोजना हुने प्रतियोगितामा भारत सहभागी नहुने परम्परा पुरानै हो। अझ सन् २००९ मा श्रीलंकन क्रिकेट टोलीबाट लाहोरमा आतंककारी आक्रमण भएपछि भारतले सुरक्षाको प्रश्न उठाउँदै पाकिस्तान जान इन्कार गर्दै आएको छ। दुई राष्ट्रबीचको आन्तरिक विवादका कारण पाकिस्तानमा एसिया कप आयोजना हुन नसकेमा तटस्थ (न्युटल) भूमिमा प्रतियोगिता आयोजना गर्ने योजना एसीसीले बनाएको छ। इमर्जिङ कपमा पनि छनोट यसअघि प्रिमियर कपको फाइनलमा स्थान बनाउँदै नेपालले एसीसी एसिया कप इमर्जिङ कपमा स्थान बनाएको थियो। आगामी जुलाईमा हुने इमर्जिङ कपमा भारत, पाकिस्तान, श्रीलंका, बंगलादेश, अफगानिस्तानका यू२३ टोलीसँगै प्रिमियर कपका शीर्ष तीन टोलीले प्रतिस्पर्धा गर्ने छन्। एसीसी प्रिमियर कपबाट नेपाल, यूएई र ओमानले इमर्जिङ कपमा स्थान बनाएका छन्। इमर्जिङ कपमा नेपाल समूह ए मा छ। यस समूहमा नेपालसँगै भारत, पाकिस्तान र श्रीलंकाका यू२३ टोली छन्। यस्तै समूह बी मा अफगानिस्तान, बंगलादेशको यू२३ टोली, यूएई ओमान छन्। खेलाडीले दबाब थेग्न सिकेका छन् मोन्टी देसाई, मुख्य प्रशिक्षक एसिया कपमा भारत, पाकिस्तान र नेपाल एउटै समूहमा भन्दा मानिसहरूलाई पत्यार नलाग्न सक्छ। तर, यो सत्य हो कि नेपालले पनि एसिया कप खेल्दैछ। मैले खेलाडीहरूलाई एसिया कपको महत्व बारेमा प्रष्ट पारेको थिएँ। उनीहरू पनि फाइनल खेल जित्दै एसिया कपमा छनोट हुनेमा विश्वस्त थिए। यूएईलाई सकेसम्म चाँडै आउट गर्ने र त्यसपछि सहज रूपमा लक्ष्य पछ्याउने भन्नेमा सबै प्रष्ट थिए। मंगलबार गुलशनलाई तेस्रो नम्बर पठाउने भनेर हामीले पहिले नै योजना बनाएका थियौं। गुलशन धेरै छिटो क्रिकेट सिक्दै छन्। उसको ब्याटिङ र बलिङ उत्कृष्ट छ। आजको खेलमा युवा खेलाडीले दबाब झेलेर उत्कृष्ट पालि खेल्नु महत्वपूर्ण हो। गुलशनलाई भविष्यमा राम्रो क्रिकेटर भएको हेर्न चाहन्छु। ह्यापी ड्रेसिङ रुमको धेरै परिभाषाहरू छन्। सबै खेलाडी इतिहास कोर्न चाहन्छन्। उनीहरूले धेरै मेहेनत पनि गरिरहेका छन्। नेपालले एसिया कप खेल्नुले के महत्व राख्छ भन्ने कुरा समर्थकलाई सोध्नुपर्छ। त्यो दर्के पानीमा छाता ओढेर अन्तिम समयसम्म बस्नुले के अर्थ राख्छ भन्ने कुरा म समर्थकको आँखामा आफूलाई राखेर हेर्न चाहन्छु। पछिल्लो तीन महिनामा हाम्रो खेलाडीले दबाबमा कसरी खेल्ने भनेर सिकेका छन्। उनीहरूले आफूभित्रको दबाब मात्रै होइन, सिंगो राष्ट्रको दबाब थेग्नु पर्छ। हाम्रा खेलाडीले यसरी नै दबाब थेग्न सके भने एकदिन त्रिवि मैदानमा टेस्ट क्रिकेट खेलिरहेको हेर्न चाहन्छु। भारत र पाकिस्तानसँग खेल्न पाउनु गर्वको विषय रोहितकुमार पौडेल, कप्तान एसिया कपमा छनोट हुँदा एकदमै खुसी लागेको छ। प्रतियोगिता अघि हामीले तयारी गरेका थियौं, त्यही अनुरूपको नतिजा आउँदा खुसी लागेको छ। सानैदेखि भारत र पाकिस्तानको खेल हेरेर हुर्किएको हो। एसियाका पावरहाउस भारत र पाकिस्तानसँग खेल्न पाउनु हाम्रा लागि ठूलो अवसर सँगै गर्वको विषय पनि हो। त्रिवि मैदानको अवस्थाका बारेमा हामी पूर्णरूपमा जानकार थियौं। यहाँको एउटै पिचमा धेरै खेल भएको थियो। लगातारको वर्षाका कारण बल निकै टर्न भइरहेको थियो। त्यही कारण यूएईले बायाँहाते स्पिनरलाई बलिङमा उतार्छन् भन्ने थाहा थियो। उनीहरूलाई रोक्न पनि गुलशनलाई अगाडि पठाएका हौं। एसिया कपले हाम्रा लागि धेरै महत्व राख्छ। नेपालले पनि क्रिकेट खेल्छ भनेर अब सबैले चिन्छन्। सन् २०१४ को विश्वकप हेरेर हाम्रो पुस्ता क्रिकेटमा लागेको हो। एसिया कपमा हाम्रो खेल हेरेर नयाँनयाँ खेलाडी प्रेरित हुनेछन्।एसिया कप खेल्न पाउनु हाम्रा लागि ठूलो अवसर हो। भारत र पाकिस्तानसँग खेल्दा विश्वले हेर्छन्। सबैले चिन्छन् पनि। खेलाडीले पनि व्यक्तिगत रूपमा राम्रो गर्न सक्यो भने विश्वका फ्रेन्चाइज लिगमा एक्सपोजर पाउन सक्छन्। नेपाली दर्शकप्रति कृतज्ञ छु। भारी वर्षाको समयमा छाता ओडेर खेल हेरिदिनुभयो। उहाँहरूप्रति धेरै सम्मान छ।"
"बजेटको तयारी भइरहेका बेला अर्थ सचिव फेरिए, नयाँ अर्थ सचिवमा पोखरेल","काठमाडौं : सरकारले बजेटको तयारी गरिरहँदा अर्थसचिव फेरेको छ। बुधबार बसेको मन्त्रिपरिषद् बैठकले तोयाम रायालाई हटाएर अर्थ सचिवमा अर्जुन प्रसाद पोखरेललाई ल्याएको छ। पोखरेल प्रधानमन्त्री तथा मन्त्रिपरिषद्को कार्यालयमा कार्यरत थिए। रायालाई अर्थबाट उपराष्ट्रपति कार्यालयको सचिवका रूपमा सरुवा गरेको छ। राष्ट्रपति कार्यालयका सचिव यादव प्रसाद कोइरालालाई प्रधानमन्त्री कार्यालयमा र डिल्लीराम शर्मालाई राष्ट्रपति कार्यालयको सचिवका रूपमा सरुवा गरेको छ। सुमन अर्याललाई महिला बालबालिका तथा जेष्ठ नागरिक मन्त्रालय, बैकुण्ठ अर्याललाई प्रधानमन्त्री कार्यालय र टेक नारायण पाण्डेलाई प्रधानमन्त्री कार्यालयमा अतिरिक्त सचिवका रूपमा सरुवा गरेको छ।"
"गृहसँगै स्वास्थ्य मन्त्रालय माग्यो रास्वपाले, देउवाले रविलाई भने स्वास्थ्य दिन सक्दिनँ, गृहबारे प्रधानमन्त्रीसँग कुरा गर्नूस्","काठमाडौं : राष्ट्रिय स्वतन्त्र पार्टीले सरकारमा सहभागी हुनेनहुने विषयबारे शुक्रबार टुंगो लगाउँदैछ । त्यसअघि सरकारमा सहभागी हुने उद्देश्यले सो पार्टीका सभापति रवि लामिछानले सत्ता गठबन्धनका शीर्ष नेताहरूसँगको बैठकलाई तीव्रता दिएका छन् । गृह मन्त्रालयको नेतृत्व गरेर लामिछाने सरकारमा सहभागी हुन खोजेका छन् । प्रधानमन्त्री पुष्पकमल दाहाल 'प्रचण्ड'ले रास्वपा अध्यक्ष लामिछानेलाई गृह मन्त्रालय दिन सकिने जनाउ पनि दिइसकेका छन् । तर, वर्तमान गृहमन्त्री नारायणकाजी श्रेष्ठलाई व्यवस्थापन गर्ने विषयमा प्रधानमन्त्री दाहाललाई सकस पर्ने माओवादी केन्द्रका नेताहरूले बताएका छन् । लामो समय श्रेष्ठलाई गृहमन्त्री बनाउने पक्षमा स्वयं प्रधानमन्त्री दाहाल समेत नभएको स्रोतले बताएको छ । पर्यटनमन्त्री सुदन किराँतीले केही दिनअघि सार्वजनिक कार्यक्रमा प्रधानमन्त्री दाहालले लामिछानेलाई रोजेको मन्त्रालय दिएर सरकारमा ल्याउनु पर्ने बताएका थिए । लामो समय श्रेष्ठलाई गृहमन्त्री बनाउने पक्षमा स्वयं प्रधानमन्त्री दाहाल समेत नभएको स्रोतले बताएको छ । रास्वपा सभापति लामिछानेले नेपाली कांग्रेसका सभापति शेरबहादुर देउवा र प्रधानमन्त्री दाहालसँग भेट गरिसकेका छन् । देउवा र लामिछानेबीच मंगलबार भेट भएको थियो । भेटमा लामिछानेले गृह मन्त्रालय पाए आफू सरकारमा जाने देउवालाई जानकारी गराएका थिए । सभापति देउवाले गृह मन्त्रालयबारे प्रधानमन्त्री दाहालले निर्णय गर्न सक्ने तर, स्वास्थ्य मन्त्रालय कांग्रेसले नछाडने लामिछानेलाई जवाफ दिएका थिए । स्रोतका अनुसार,लामिछानेले देउवासँग स्वास्थ्य मन्त्रालयको समेत दावी गरेका थिए । सभापति देउवाले गृह मन्त्रालयबारे प्रधानमन्त्री दाहालले निर्णय गर्न सक्ने तर, स्वास्थ्य मन्त्रालय कांग्रेसले नछाडने लामिछानेलाई जवाफ दिएका थिए । कांग्रेस सभापति देउवाको भनाई उदृत गर्दै स्रोतले भन्यो,गृहमन्त्रालयमा माओवादीकै मन्त्री हुनुहुन्छ । तपाईंलाई गृह मन्त्रालय दिनेनदिने निर्णय प्रधानमन्त्रीज्यूलेनै दिनुहुन्छ । स्वास्थ्य मन्त्रालयल चाँहि कांग्रेसले नै राख्छ । पार्टीको आन्तरिक समस्या हल गर्नुछ । भनेजस्तो मन्त्रालय नपाए सरकारमा जान नसक्ने समेत रास्वपाका नेताहरुले बताउँदै आएका छन् । पार्टीभित्रका आन्तरिक समस्या सुल्झाउनु पर्ने भएकाले स्वास्थ्य मन्त्रालय अन्य दललाई दिन नसकिने सभापति देउवाले भनेका थिए । भनेजस्तो मन्त्रालय नपाए सरकारमा जान नसक्ने समेत रास्वपाका नेताहरुले बताउँदै आएका छन् । पुस ११ गते प्रधानमन्त्री बनेका दाहालले ४ महिना वितिसक्दा समेत सरकारलाई पूर्णता दिन सकेका छैनन् । एकतर्फ रास्वपा सभापति लामिछाने सरकारमा सहभागी हुने मन्त्रालयको बार्गेनिङ गरिरहेका छन् भने अर्कोतर्फ आफै प्रधानमन्त्री बन्ने प्रयासमा राष्ट्रिय प्रजातन्त्र पार्टी,जनमत,नागरिक उन्मुक्ति पार्टीलगायत दलसँग छलफलमा जुटेका छन् ।"
चाहियो मल कारखाना,"सरकारले मुलुकभित्रै पहिलो पटक रासायनिक मलको कारखाना बनाउन गृहकार्य अघि बढाएको छ। यसअघि मल अभाव भोगेका किसानले अब राहात पाउने अपेक्षा गरिएको छ। रासायनिक मल कारखानाको यो पहिलो काम एकप्रकारको कृषिमा क्रान्ति ठान्न सकिन्छ। यससँगसँगै प्राङ्गारिक मल कारखानालाई पनि उत्तिकै जोड दिँदै जानुपर्ने सरोकारवालाहरू बताउँछन्। अहिले नेपाल शतप्रतिशत रासायनिक मल आयातमा भर पर्नुपरेको छ। यसर्थ सैद्धान्तिक रूपमा देशभित्रै मल कारखाना हुनु उपयुक्त हुने ठहर गर्दै सरकारले गृहकार्य सुरु गरिसकेको छ। यसका लागि जर्मन, मलेसियालगायतका देशका विकासकर्तासँग सम्झौता गरेको छ। मल उत्पादनका लागि वैदेशिक लगानीकर्ताले विस्तृत अध्ययन गर्न अनुमति पर्खिरहेका थिए। यसै अवस्थामा सरकारले दुईवटा वैदेशिक लगानीकर्तालाई अनुमति दिने प्रक्रिया अगाडि बढाएको छ। गत २०७९ चैत्र ३० गते बसेको लगानी बोर्डको ५०औं बैठकको निर्णयानुसार प्रक्रिया अगाडि बढाएको हो। सो निर्णयअनुसार सरकारले जर्मन कम्पनीलाई मल कारखाना स्थापनाका लागि अध्ययन गर्न दिने भएको छ। यसैगरी मलेसियन कम्पनीको प्रस्ताव स्वीकृत गरिसकेको छ। रासायनिक मल कारखाना स्थापना सम्बन्धमा अध्ययन अनुमतिका लागि पेस गरेको प्रस्तावअनुसार जर्मन डीआईएजी इन्डस्ट्रिजसँग सम्पन्न गरिने समझदारीपत्रको मस्यौदालाई समेत स्वीकृत गरेको छ। यसैगरी ग्रिन क्याल्सियम एमोनियम नाइट्रेट मल उत्पादन गर्न अध्ययन अनुमतिका लागि मलेसियाको रेनिकोला होल्डिङले पेस गरेको प्रस्तावलाई स्वीकृति दिइएको छ। मुलुकभर वार्षिक करिब १२ लाख मेट्रिक टन रासायनिक मलको आवश्यकता पर्छ। तर कृषि तथा पशुपन्छी विकास मन्त्रालयकाअनुसार रासायनिक मलको व्यावहारिक आवश्यकता बर्सेनि करिब ५ लाख २० हजार मेट्रीक टन छ। तर, अझै प्रत्येक वर्ष मुख्य धान, गहुँलगायतका बाली लगाउने बेला मल आपूर्ति समयमा नहुँदा प्राय मल अभावले कृषकहरूको हाहाकार हुने गरेको छ। विगत १२ वर्षदेखि रासायनिक मल कारखाना स्थापना हुनुपर्छ भनेर बहस सुरु भएको सम्झँदै कृषि मन्त्रालयका पूर्वसहसचिव लेखनाथ आचार्य यसलाई पूर्णता दिन जरुरी भएको बताउँछन्। उनकाअनुसार आवश्यक परेको समयमा तत्काल मल उपलब्ध गर्न सम्भव हुने भएकाले छिटोभन्दा छिटो नेपालमै रासायनिक मलको कारखाना बनाउनुपर्छ। यससँगै रासायनिक मलको खपत कम गर्न घरगाउँको अर्गानिक (कम्पोस्ट) मललाई पनि बढावा दिनुपर्ने उनले सुझाव दिए। यसै क्रममा कृषि तथा पशुपन्छी विकास मन्त्रालयका प्रवक्ता प्रकाशकुमार वार्षिक अर्बौं रुपैयाँको रासायनिक मल आयात गर्नुपरेकाले मल कारखाना भए यो रकम नबाहिरिने औंल्याउँछन्। तर, यसमा लगानी, उत्पादन क्षमता, प्राविधिक पक्षको चुनौती हुने भएकाले सही व्यवस्थापन जरुरी भएको उनको भनाइ छ। तर, सरकारले मल कारखाना ल्याउने भनेको युरियाको मात्रै हो। यसबाहेकका फस्फोरस, पोटास लगायतका मल पनि प्रयोग गर्न जरुरी छ तर यो एकथरी मल कारखानाले अरूको आवश्यकता पूरा गर्न नसक्ने उनको तर्क छ। मुलुकमा खेतीपातीको समयमा मल उपलब्ध गराउन नसकेपछि यसको निर्विकल्प रासायनिक मात्रै भन्ने बुझाइ गलत भएको कृषक अभियन्ता उद्धव अधिकारी टिप्पणी गर्छन्। सबैजसो सरकारले मल भनेको निर्विकल्प रासायनिक मात्रै हो भन्ने बुझे। त्यसैले विकल्पहरू सधैं ओझेल छन्। नेपालमा रासायनिक मल कारखाना खोल्ने सम्बन्धमा हालसम्म सातवटा अध्ययन भइसकेका छन्। यतिखेर लगानी बोर्डले पुनः दुइटा अध्ययन गर्दैछ, उनी भन्छन्, जबकी विगतमा भएका प्रायः अध्ययनले नेपालमा मल कारखाना खोल्न उपयुक्त नभएकै प्रतिवेदन दिएका छन्। समीक्षा गर्दा रासायनिक मल कारखाना कृषि मन्त्रालयभन्दा पनि लगानी बोर्डलाई बढी आवश्यक भएजस्तो देखिएको छ। उनका अनुसार सन् १९८४ मा जाइकाले गरेको अध्ययनदेखि हालसम्मका अध्ययनमा राज्यले अर्बौं रुपैयाँ खर्च गरिसकेको छ। नेपालमा यदि रासायनिक मल कारखाना खुलिहाल्यो भने पनि माटोका लागि कम्तीमा ३ वटा खाद्य तत्व नाइट्रोजन, फस्फोरस र पोटास जरुरी हुने भएकाले प्राङ्गारिक मल आवश्यक भएको सरोकारवालाहरू बताउँछन्। रासायनिक मल उत्पादनमा चुनौती मल कारखानाबाट निश्चित मात्रा अर्थात् १० लाख मेट्रिक टनको हाराहारीमा उत्पादन गरे मात्रै पर्याप्त हुने तर योभन्दा बढी उत्पादन भए कसरी व्यवस्थापन गर्ने ? भन्ने पाटो चुनौती पूर्ण रहेको कृषि मन्त्रालयका प्रवक्ता सञ्जेल बताउँछन्। उनका अनुसार उक्त परिमाणमा उत्पादन गर्न सकिएन भने प्रतिएकाइ खर्च पनि बढ्न जान्छ। साथै सोभन्दा बढी उत्पादन भए पनि कहाँ कसरी निर्यात गर्ने भन्नेजस्ता विषयमा स्पष्ट भए मात्रै मल कारखाना दिगो हुन सक्छ। यद्यपि यसबाट रोजगारी अवसर जुटाउँछ, स्वदेशमै उत्पादन बढाउदा सहज हुन्छ। मल उत्पादनको प्राविधिक पक्ष यसको कच्चापदार्थ जुटाउन पनि चुनौती छ। किनभने नेचुरल ग्यास पनि नियमित छैन। विभिन्न अध्ययनले यसमा २ सय मेगावाट लाग्न सक्ने भनिएको छ। कारखानाको लागत १२ खर्ब लाग्ने भनिएको छ। यो जुटाउन पनि चुनौतीपूर्ण भएको उनले बताए। सरकारले रासायनिक मलको विकल्पमा २०६८ सालमा प्रांगारिक मलको नियमन गर्ने कार्यविधि बनाइ व्यावसायिक उत्पादनका लागि अनुदानको व्यवस्था गरेको थियो।"
बन्दीले बनाएका मुढा चीनतर्फ,"हेटौंडा : मकवानपुको भीमफेदी कारागारका कैदीबन्दीले बाँसबाट बनाएका मुढा चीन निर्यात हुन थालेको छ। विश्वव्यापी कोरोना संक्रमण फैलिँदा बन्द रहेको रसुवागढी नाका खुलेसँगै कैदीबन्दीले बनाएका मुढाले पनि चीनमा नयाँ बजार पाएको हो। रसुवागढी नाका हुँदै कैदीबन्दीले बनाएका १० हजार ८० थान बाँसका मुढा चीनतर्फ निर्यात भएको भीमफेदी कारागारका प्रमुख तीर्थराज पौडेलले बताए। उनका अनुसार कारागारबाट ४ लाख ३२ हजार रुपैयाँबराबरको ७ ट्रक मुढा चीनमा निर्यात भएको छ। बाँसका मुढा सस्तो र बलियो हुने भएकाले चीनमा माग बढी छ, उनले भने। दुईवटा ब्लकमा रहेका चार सयभन्दा बढी कैदीबन्दीले दिनहुँ मुढा बनाउने भएकाले मासिक २६ सयभन्दा बढी मुढा उत्पादन हुने गरेको छ। निर्यात रोकिँदा कैदीबन्दीका उत्पादन कारागारमै थन्काएर राख्नु परेको अवस्थामा अहिले निर्यात खुलेपछि तिब्बतबाट माग आउन थालेको उनले बताए। कारागारमा रहेका करिब एक हजार कैदीबन्दीमध्ये चार सय कैदीबन्दीले मुढा बनाउन गर्छन्। कैदीबन्दीले हातबाट बनाएका मुढा व्यापारीहरू संकलन गर्न कारागार नै पुग्ने गरेका छन्। बाँसबाट बनाइएका मुढाहरू सस्तो र बलियो हुने भएकाले चीनको ल्हासा, सिगात्से, न्यालम र धिग्रीबाट माग धेरै आउने गरेको छ। चिनियाँले चाडपर्वको समयमा पाहुनालाई मुढा तथा हस्तकलाका सामग्री उपहार दिने गरेका छन्।"
अर्थतन्त्रको कन्तबिजोक तथ्यांकमा छरपस्ट,"काठमाडौं : अर्थतन्त्रमा मूल्य अभिवृद्धि गर्ने क्षेत्रमै संकुचन आएपछि उच्च आर्थिक वृद्धि गर्ने सरकारको लक्ष्यमा धक्का लागेको छ। अर्थतन्त्रमा अधिकतम मूल्य अभिवृद्धि गर्ने सवारीसाधन, थोक तथा खुद्रा क्षेत्र, निर्माण र उद्योग क्षेत्र खुम्चिँदा चालु आर्थिक वर्षमा सरकारको लक्ष्यको एक चौथाइका दरले मात्र आर्थिक वृद्धि हुने भएको छ। सरकारले आर्थिक वर्ष २०७९८० मा ८ प्रतिशतको आर्थिक वृद्धि गर्ने महत्वाकांक्षी लक्ष्य राखेको थियो। तर, राष्ट्रिय तथ्यांक कार्यालयले राष्ट्रिय लेखा तथ्यांक सार्वजनिक गर्दै २१६ प्रतिशतले मात्र आर्थिक वृद्धि हुने प्रारम्भिक अनुमान गरेको हो। यो वृद्धिदर देशको अर्थतन्त्रलाई नजिकबाट नियाल्ने विश्व बैंक र एसियाली विकास बैंकजस्ता दातृ निकायको अनुमानको आधामात्र हो। अपेक्षा गरेभन्दा न्यून दरको उपलब्धि अर्थतन्त्रमा देखिनुको मुख्य कारण औद्योगिक क्षेत्र विस्तार नहुनु, निर्माण गति सुस्ताउनु, विभिन्न वस्तुमा गरिएको आयात प्रतिबन्धका कारण राजस्वमा कमी आउनु आदि मानिएको छ। राजस्व संकलन गत वर्षको तुलनामा घट्दा सरकारी खर्च व्यापक दरमा कटौती गर्नुपरेको थियो। जसकारण निर्माण क्षेत्र अघिल्लो आर्थिक वर्षको तुलनामा सानो भएको छ। वनस्पति, तोरी, भटमास तथा सूर्यमुखी तेल र फलाम तथा स्टिलजन्य उत्पादनमा आएको कमीले उद्योग क्षेत्रको मूल्य अभिवृद्धि २०४ प्रतिशतले घटेको छ। यस्तै, सार्वजनिक तथा निजी निर्माण कार्यमा आएको शिथिलता, निर्माण सामग्रीको आयात र आन्तरिक उत्पादनमा आएको कमीले निर्माण क्षेत्रको मूल्य अभिवृद्धि २६२ प्रतिशतले घटेको छ। यस्तै सवारीसाधनसमेत थोक र खुद्रा व्यापार क्षेत्रले सर्वाधिक २९६ प्रतिशतले खुम्चिएको छ । राष्ट्रिय तथ्यांक कार्यालयका अनुसार अनुमान गरिएको चालु आवको आर्थिक वृद्धिदर कोरोना महामारी पछिको सबैभन्दा कम हो । कार्यालयका अनुसार गत आवको आर्थिक वृद्धि ५२६ प्रतिशतले हुने संशोधित अनुमान तथा अघिल्लो आवको आर्थिक वृद्धिदर ४४९ प्रतिशत हुने अन्तिम अनुमान छ । कोभिड महामारीले आक्रान्त पारेको वर्ष नेपालको अर्थतन्त्रको आकार २४ प्रतिशतले सानो भएको थियो । राष्ट्रिले लेखा तथ्यांकअनुसार नेपाल अब कृषिप्रधान देश रहेन । अर्थतन्त्रमा सेवा क्षेत्रले करिब दुईतिहाइ हिस्सा सेवा क्षेत्रले ओगटिसकेको तथ्यांकले देखाउँछ । अर्थतन्त्रमा सेवा क्षेत्रको योगदान सबैभन्दा बढी ६२४ प्रतिशत छ । यसैगरी कृषिको योगदान २४६ प्रतिशत रहँदा उद्योग क्षेत्रको योगदान झनै घटेर १२९ प्रतिशतमा खुम्चिएको छ । कार्यालयका अनुसार कोभिड अवधिपछि कृषि क्षेत्रको वृद्धिदर गैरकृषिभन्दा बढी छ । प्राथमिक अर्थात् कषि क्षेत्रको वृद्धिदर २७३ प्रतिशतले हुने अनुमान रहँदा गैरकृषि क्षेत्रको वृद्धिदर १९२ प्रतिशतले हुनेछ । यता होटल तथा पर्यटन क्षेत्रमा देखिएको सुधारलाई चाँदीको घेरा मानिएको छ । यस क्षेत्र १८५६ प्रतिशतले विस्तार हुने अपेक्षा गरिएको छ । यस्तै विद्युत्, ग्यास, स्टिम र एयर कन्डिसनिङ आपूर्ति १९३६ प्रतिशतले विस्तार हुने अनुमान सरकारको छ । राष्ट्रिय लेखा तथ्यांक सार्वजनिक गर्दै प्रमुख तथ्यांक अधिकृत रामप्रसाद थपलियाले सार्वजनिक तथ्यांकले नेपाललाई बिग्रिने छुट नभएको संकेत गरेको बताए । उनले भने, आफ्नै विधि र अन्तर्राष्ट्रिय मापदण्डअनुसार आर्थिक सूचक सार्वजनिक गरेका छौं । यो तथ्यांकका आधारमा सरकारले खर्चको प्रणाली सुधार, प्राथमिकताको क्षेत्र छनोट र उपयुक्त बजेट विनियोजनको प्रक्रिया अबलम्बन गर्न सकिने उनको तर्क छ । अर्थतन्त्रको आकार ५३ खर्ब ८१ अर्ब, प्रतिव्यक्ति आय १३९९ अमेरिकी डलर राष्ट्रिय तथ्यांक कार्यालयका अनुसार नेपाली अर्थतन्त्रको आकार ५३ खर्ब ८१ अर्ब रुपैयाँको भएको छ । आधारभूत मूल्यमा आर्र्थिक वृद्धिदर २१६ प्रतिशतले हुने भने पनि उपभोक्ता मूल्यमा आर्थिक वृद्धि अर्थात् कुल गार्हस्थ्य उत्पादनको वृद्धिदर १८६ प्रतिशतमात्र छ । कार्यालयले हालका दिनमा नेपालमा कोभिड महामारीको प्रभाव नरहेको आधारमा आर्थिक गतिविधिको हिसाब निकालेको हो । तर, विश्वका अन्य देशमा भएका घटनाले विश्वव्यापी रूपमा आपूर्ति शृंखला खलबलिएको तथा पेट्रोलियम पदार्थलगायत वस्तुमा भएको मूल्य वृद्धिको असर नेपालको अर्थतन्त्रमा परेको कार्यालयको ठहर छ । कार्यालयका अनुसार नेपालको प्रतिव्यक्ति कुल राष्ट्रिय उत्पादन (आय) १३९९ अमेरिकी डलर (१ लाख ८२ हजार ३ सय ८३ रुपैयाँ) पुगेको छ । नेपालको कुल गार्हस्थ्य उत्पादन (जीडीपी)मा कृषि, वन तथा क्षेत्रको हिस्सा सबैभन्दा बढी २४१२ प्रतिशत छ । यस्तै सवारीसाधनसमेत थोक तथा खुद्रा व्यापारको योगदान १५३९ प्रतिशत छ । शिक्षा, सार्वजनिक प्रशासन तथा रक्षा, घरजग्गा कारोबार, वित्तीय तथा बिमा, यातायात तथा भण्डारण, निर्माण र उद्योग क्षेत्रको योगदान पनि ५ प्रतिशतभन्दा बढी छ ।"
सुनको मूल्य एकैदिन १८ सयले बढ्यो,काठमाडौं :सुनको भाउ एकैदिन तोलामा १ हजार ८ सयले बढेको छ। नेपाल सुन चाँदी व्यवसायी महासंघका अनुसार आज सुन प्रतितोला १ लाख १० हजार ६०० रुपैयाँमा कारोबार भइरहेको छ। अघिल्लो कारोबार दिन मंगलबार प्रतितोला सुन १ लाख ८ हजार ८०० रुपैयाँमा कारोबार भएको थियो। तेजाबी सुन १ लाख १० हजार ५० रुपैयाँ कायम भएको छ। यस्तै सुनको मूल्य बढेसँगै चाँदी पनि बढेको छ। आज प्रतितोला चाँदी १४ सय २५ रुपैयाँमा कारोबार भइरहेको महासंघले जनाएको छ। मंगलबार चाँदी १४ सय ४ रुपैयाँमा कारोबार भएको थियो।
