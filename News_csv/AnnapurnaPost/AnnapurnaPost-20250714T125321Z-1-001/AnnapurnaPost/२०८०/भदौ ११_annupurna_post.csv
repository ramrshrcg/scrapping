शीर्षक,विवरण
लोकतन्त्र कि लुटतन्त्र ?,"भ्रष्टाचार अपराध हो र भ्रष्टाचारीलाई सामाजिक बहिष्कार गर्ने परिपाटी बसाल्न सक्नुपर्छ। लोकतन्त्रको सर्वमान्य परिभाषा छैन। त्यसैले यसको परिभाषा गर्नु कठिन काम हो। अब्राह्म लिंकनका अनुसार लोकतन्त्र जनताको, जनताका लागि र जनताद्वारा गरिने शासन हो। त्यसरी नै एरिस्टोटलले लोकतन्त्रलाई राज्यको बहुसंख्यक जनताको शासन हो भनेर परिभाषित गरेका छन्। २०७२ सालको संविधानअनुसार नेपालमा संघीय लोकतान्त्रिक गणतान्त्रिक व्यवस्था छ। भ्रष्टको अर्थ दूषित, अपवित्र, गिरेको तथा बिग्रेको भन्ने बुझिन्छ। आचारको अर्थ हुन्छ कुनै नियम, सिद्धान्त आदिको आधारमा पालना गरिने व्यवहार, चरित्र वा आचारण। अतः भ्रष्टाचारको शाब्दिक अर्थ बिग्रेको व्यवहार हो । सोअनुरूप हाम्रो देशमा भ्रष्टाचार निवारण ऐन, २०५९ को व्यवस्था रहेको छ। संवैधानिक निकायको रूपमा अख्तियार दुरुपयोग अनुसन्धान आयोग र कार्यपालिकाअन्तर्गत प्रधानमन्त्री कार्यालयको प्रत्यक्ष नियन्त्रणमा रहने गरी राष्ट्रिय सतर्कता केन्द्रको स्थापना गरिएको छ। त्यसरी नै केन्द्रीय अनुसन्धान ब्युरोे अर्को महत्त्वपूर्ण निकाय हो। कानुनी व्यवस्था जे जस्तो भए पनि स्वतन्त्र र संवैधानिक आयोगले स्वतन्त्र, निष्पक्ष र स्वच्छ ढंगले आफ्नो कर्तव्य र उत्तरदायित्व निर्वाह गर्न नसकेको आमगुनासो छ। यसको प्रमुख कारण राजनीतिक प्रभाव र दबाब नै हो कि ? अर्कोतिर आयोगमा आयुक्तहरूको नियुक्ति स्वच्छ र निष्पक्ष हुनुपर्नेमा त्यसो नगरी राम्रालाई नभएर हाम्रालाई गर्ने चलन छ। यसो हुँदा आयुक्तहरू आयोगमा स्वतन्त्र र निष्पक्ष ढंगले कर्तव्य निर्वाह गर्न सक्दैनन्। बरु नियोक्ताप्रति बफादार हुनुपर्ने अवस्था आउन सक्छ। त्यसैले आयोगले साना माछा वा खरिदार र सुब्बालाई मात्र समाप्ने र ठूला माछा खासगरी राजनीतिक व्यक्तिहरूलाई कानुनी दायरामा नल्याएको भन्ने व्यापक आलोचना खेप्नु परिरहेको छ। सानालाई ऐन, ठूलालाई चैन भन्ने उक्ति चरितार्थ भएको छ। भ्रष्टाचारसम्बन्धी कानुनको प्रभावकारी कार्यान्वयन पनि हुन सकेको देखिँदैन। मुलुकको संविधानअनुसार पारित हुनुपर्ने भ्रष्टाचारविरुद्ध र अख्तियार दुरुपयोगसम्बन्धी ऐनहरू विगत चार वर्षदेखि संसद्मा त्यतिकै छ। लोकतन्त्रको विकल्प लोकतन्त्र नै हो। विडम्बना ! मुलुकको शासन प्रणाली लोकतन्त्रको मूल्य र मान्यताअनुसार निर्देशित भएको पाइँदैन। लोकतन्त्रको नाममा बिग्रेको राजनीतिको दबदबा छ। विडम्बना, उल्लेख गरिएका विद्यमान भ्रष्टाचारविरुद्धका कानुन इमान्दार र प्रभावकारी ढंगले राज्यद्वारा कार्यान्वयन गर्न कसले रोक्यो ? किन रोकियो ? कसरी रोकियो ? व्याप्त भ्रष्टाचारले मुलुक दिनानुदिन खोक्रो हुँदै गएको छ। धनी र गरिबका बीचको खाल्डो अझै फराकिलो हुँदै गइरहेको छ। मुठ्ठीभरका व्यक्ति धनवान् र राष्ट्र कंगाल बन्दै गइरहेको छ। सुशासन धरापमा पर्दैछ भने सामाजिक न्याय दयनीय अवस्थामा छ। भ्रष्टाचारसम्बन्धी अन्तर्राष्ट्रिय संगठनको प्रतिवेदनतर्फ ध्यान दिने हो भने नेपालको बदनाम र नेपालीले शिर झुकाउनुपर्ने स्थिति छ। सन् २०२२ मा ट्रान्सपरेन्सी इन्टरनेसनलले विश्वका १ सय ८० राष्ट्रमा करप्सन पर्सेप्सन इन्डेक्स अनुसार नेपालले १०० मा ३४ अंक प्राप्त गरेको थियो। अर्कोतिर नेपाल विश्वमा गरिब मुलुकहरूको सूचीमा पर्छ। नेपालमा भ्रष्टाचारले गहिरो गरी जरो मात्र गाडेको छैन, यसको जालोले नगाँजेकोे कुनै स्थान सायदै होला। नीतिगत भ्रष्टाचार नीति निर्माताको तहबाट हुने गर्छ। राजनीतिक तहबाट नीति निर्माण हुन्छ। ऐन, नियम तथा विनियमावली आआफ्नो निहित स्वार्थ पूरा गर्ने गरी संशोधन गरेर नीतिगत भ्रष्टाचार गर्न यस्ता नीतिगत निर्णय गरिन्छन्। नीतिगत भ्रष्टाचारका ज्वलन्त र सजिलो अभ्यास भनेको मन्त्रिपरिषद्को निर्णय हो, जुन अख्तियार दुरुपयोग अनुसन्धान आयोगको अनुसन्धानको क्षेत्राधिकार भित्र पर्दैन। नीतिगत भ्रष्टाचारका काण्डैकाण्डका ज्वलन्त दृष्टान्तहरू छन्। जस्तै, सार्वजनिक संस्थानहरू कौडीको भाउमा निजीकरण एवं बिक्री वितरण, वाइडबडी, यती, ओम्नी, सेक्युरिटी प्रिन्टिङ प्रेस, गिरिबन्धु टी स्टेट आदि। पर्दा पछाडिका अन्य भ्रष्टाचारका प्रकरणको त लेखाजोखा नै छैन। उच्च राजनीतिक तह वा कार्यपालिकाका प्रमुख एवं सदस्यहरू मात्र भ्रष्टाचारका मामलामा कलंकित छन् भन्ने होइन। प्रशासनिक कर्मचारीको सहयोगबिना प्रधानमन्त्री, मन्त्री वा राजनीतिक व्यक्तिले भ्रष्टाचार गर्नै सक्दैनन्। किनकि जुनसुकै किसिमको नीति कार्यान्वयन गर्ने जिम्मा प्रशासनिक तहमा निहित रहन्छ। यस सन्दर्भमा के भन्न सकिन्छ भने कुनै पनि मन्त्रालयको राजनीतिक नेतृत्व मन्त्रीले गर्छ भने प्रशासनिक नेतृत्व राजपत्रांकित विशिष्ट श्रेणीको सचिवले गर्छ। भ्रष्टाचार गर्न सो मन्त्री र सचिवको बीचमा मिलेमतो हुनुपर्छ। यस्तो अवस्थामा मन्त्री सदाचारी र स्वच्छ छविको हुन्छ भने सचिवसँग भ्रष्टाचार गर्ने हिम्मत हुँदैन। गरिहाले पनि उसलाई सजिलै कानुनी दायरामा ल्याउन सकिन्छ। सचिवले भ्रष्टाचार नगरेको खण्डमा सचिव मातहतका कर्मचारीले पनि भ्रष्टाचारजन्य कसुर गर्ने हिम्मत जुटाउँदैनन्। मुलुक भ्रष्टाचार व्याप्त हुनुमा सरकारी तथा सार्वजनिक पद धारण गरेका व्यक्तिहरूमात्र जिम्मेवार छैनन्। यसमा निजी क्षेत्र पनि त्यत्तिकै दोषी छ उद्योगीे, व्यापारी र व्यवसायी आदि। सुझावहरू : एकातिर पर्याप्त नीतिको अभाव देखिन्छ भने अर्कोतिर विद्यमान नीतिको कार्यान्वयनमा राज्य सत्ता निष्क्रिय र उदासीन हुने गरेको पाइन्छ। तसर्थ राज्यको नियतमाथि नै प्रश्नै प्रश्न उठ्ने गरेको छ। अतः हाम्रा समस्या नीति, नेतृत्व, आचरण नियत र कुशल व्यवस्थापनमा छ भन्नुमा अत्युक्ति नहोला। बदलिँदो परिस्थितिलाई समस्या ध्यानमा राखेर सुशासनका लागि प्रभावकारी ढंगले अगाडि बढ्नु, बढाउनु आजको आवश्यकता हो। भ्रष्टाचार, ठगी, तस्करी, अपराध, अराजकता, दण्डहीनताजस्ता कुकर्महरूलाई नियन्त्रणमा राख्न उच्च प्राथमिकता दिनुपर्छ। विद्यमान भ्रष्टाचारविरोधी कानुनको कार्यान्वयन र थप सशक्त कानुनको निर्माण, स्वतन्त्र र सशक्त संरचनाको पुनर्निर्माण गर्नुपर्छ। सम्पत्ति विवरण अनिवार्य रूपमा बुझाउनुपर्ने र नबुझाएमा राज्य सरकारले कठोरतापूर्वक सजाय गर्नुपर्ने, स्रोत नखुलेको सम्पत्ति राज्यले जफत गर्नुपर्ने व्यवस्था मिलाउनुपर्छ। भ्रष्टाचार अपराध हो र भ्रष्टाचारीलाई सामाजिक बहिष्कार गर्ने परिपाटी बसाल्न सक्नुपर्छ। यस्तो जनचेतनामूलक अभियान भ्रष्टाचार रोक्ने अचुक उपाय हो। निष्कर्ष : लोकतन्त्रको विकल्प लोकतन्त्र नै हो। विडम्बना, मुलुकको शासन प्रणाली लोकतन्त्रको मूल्य र मान्यताअनुसार निर्देशित भएको पाइँदैन। लोकतन्त्रको नाममा बिग्रेको राजनीतिक अवस्था लुटतन्त्रको दबदबा विद्यमान छ। यही अवस्था रहिरहने हो भने लोकतन्त्र र बहुदलीय राजनीतिक व्यवस्थामाथि गम्भीर आघात पुग्नेछ, पछाडि त्यसमा आश्चर्य मानिरहनुपर्ने अवस्था नरहन सक्छ। तसर्थ भ्रष्टतन्त्रलाई कडाइका साथ नियन्त्रण र नियमन गर्न माथि उल्लेख गरिएका सुझावसमेत अवलम्बन गर्न राज्यसरकार तथा राजनीतिक दलहरू गम्भीर र संवेदनशील हुन ढिलाइ गर्नु हुँदैन। (श्रेष्ठ, त्रिभुवन विश्वविद्यालयको सहप्राध्यापक हुन्।)"
ललिता निवास अनुसन्धानमा सरकारको दाग,"यसअघि अख्तियार दुरुपयोग अनुसन्धान आयोगले दायर गरेको मुद्दाभन्दा पनि झन् कमजोर बनाइएको छ। मुद्दा कमजोर गराएर दायर गरियो। भ्रष्टाचार होस् अन्य कुनै अपराधमा होस, सरकारले अनुसन्धानमा हस्तक्षेप गर्नु हुँदैन। सरकारले ललिता निवास जग्गा हिनामिना प्रकरणको अनुसन्धानमा दबाब दिएको प्रस्ट भएको छ। पूर्वप्रधानमन्त्रीद्वय माधवकुमार नेपाल र डा बाबुराम भट्टराईमाथि अनुसन्धान गरिएन। मुद्दा दायर भएन। यसले सरकारको नाकमा कालो दाग लागेको छ। यो दाग कहिल्यै मेटिने छैन। अनुसन्धान गर्ने नेपाल प्रहरीको केन्द्रीय अनुसन्धान ब्युरो (सीआईबी)लाई सरकारले हस्तक्षेप गरेको देखियो। सर्वोच्च अदालतले ललिता निवास प्रकरणमा निर्णयकर्तामाथि अनुसन्धान गर्न आदेश दिएको थियो। तर, सरकारले साक्षीको रूपमा मात्र पूर्वप्रधानमन्त्रीद्वय नेपाल र भट्टराईसँग सोधपुछ गर्यो। यसबाट पुष्टि हुन्छ कि सरकारले नै पूर्वप्रधानमन्त्रीद्वयलाई साक्षीको रूपमा राख्न र मुद्दा नलगाउन दबाब दिएको। यसबाट नै सरकारले अनुसन्धानमा हस्तक्षेप गरेको पुष्टि हुन्छ। सर्वोच्च अदालतले निर्णयकर्तामाथि अनुसन्धान गर्न आदेश दिएको हो। सर्वोच्चको आदेशमै सरकार खनियो। सर्वोच्चले पूर्वप्रधानमन्त्रीद्वयलाई मुद्दा लगाउन भनेको होइन। अनुसन्धान गर्न आदेश मात्र दिएको हो। अनुसन्धानमा जे देखियो, त्यही गर्ने हो। हो, यसमा सीआईबीले अनुसन्धान गर्न सकेन। सरकारी निर्देशनमा सीआईबीले काम गर्यो। अनुसन्धान प्रभावकारी भएन। पूर्वप्रधानमन्त्री नेपाल र भट्टराईको साँच्चिकै संलग्नता रहेको जनाउने काम भयो। पूर्वप्रधानमन्त्रीद्वय नेपाल र डा भट्टराईको छविमा सदाका लागि दाग लाग्यो। सरकार र महान्यायाधिवक्ता कार्यालय (सरकारी वकिल कार्यालय)ले दाग लगायो। राष्ट्रियअन्तर्राष्ट्रियरूपमा यो दाग कहिल्यै मेटिने छैन। पछिल्ला दुई मुद्दाहरू नक्कली भुटानी शरणार्थी र ललिता निवासमा राजनीतिक नेतृत्व जोडिए। राजनीतिक नेतृत्व जोडिएको मुद्दामा सरकारी हस्तक्षेप हुँदो रहेछ भन्ने प्रस्ट देखियो। बहालवाला प्रधानमन्त्रीको रूपमा नेपाल र भट्टराईको निर्णयमा संलग्नता मात्र हो। विधिवनरुपमा बयान लिन सकिन्थ्यो। पूर्वप्रधानमन्त्रीद्वय नेपाल र डा भट्टराईले घुस खाएको उजुरी कतै छैन। घुस लिएको प्रमाणित पनि भएको छैन। खाली निर्णय गरेको मात्र हो। निर्णयको आधारमा सरकारी जग्गा व्यक्ति र गुठीको हुन गएको हो। तलबाट आएको प्रस्तावमा विश्वासमा परेर निर्णय गरेको मात्र हो। यो लापरबाही वा गल्ती गरेको भनेर अब आइन्दा यसो नगर्नू भनेर सचेत गराउने तर अभियोग नलगाउने निर्णय गर्न सकिन्थ्यो। यो निर्णय गर्न सकेको भए नेपाल र भट्टराई जोगिन्थे। उनीहरूको निधारमा दाग लाग्दैनथ्यो। निर्णय त गरेको हो तर विश्वासमा परेर निर्णय गर्नु परेको भन्ने हुन्थ्यो। बुद्धि नपुर्याएको वा राम्रोसँग प्रस्ताव नहेरेको भन्ने सन्देश प्रवाह हुन्थ्यो। नेपाल र भट्टराईलाई पनि सहज हुन्थ्यो। अनुसन्धानमा सरकारको हस्तक्षेप पनि देखिने थिएन। यसतर्फ ध्यान नदिँदा जनताको नजरमा नेपाल र भट्टराईमाथि कालो दाग लाग्यो। यसअघि अख्तियार दुरुपयोग अनुसन्धान आयोगले दायर गरेको मुद्दाभन्दा पनि झन् कमजोर बनाइएको छ। मुद्दा कमजोर गराएर दायर गरियो। भ्रष्टाचार होस् अन्य कुनै अपराधमा होस, सरकारले अनुसन्धानमा हस्तक्षेप गर्नु हुँदैन। ठूलाबडालाई चैन, सानालाई ऐन हुनु हुँदैन। (कार्की विशेष अदालतका पूर्वअध्यक्ष (न्यायाधीश ) हुन्।)"
जनता के चाहन्छन् ?,"नेपालमा समग्रतामा एकताको नीति अपनाइँदैन। व्यक्तिगत र पार्टीगत स्वार्थमा आधारित विचारबाट विभाजित दलीय संस्कारले देश विक्षिप्त छ। विकासको निरन्तरता र सुधारात्मक कार्यभन्दा पूर्वाग्रही विभाजित विचार स्थापित गर्न खोज्ने वादको नीतिले अवरोध गरेको छ हाम्रो विकास र सम्पन्नताको चाहना ! बजेटको आकार जति ठूलो बनाए पनि व्यवस्थापन, रणनीतिक दीर्घकालीन योजनाबिना समृद्ध प्राप्तिको लक्ष्य निर्धारण र गन्तव्यको लागि यात्राको प्रारम्भ भएको कसरी मान्ने ? बदलिएको अवस्थामा नेपाली जनताको भाग्य भविष्य विद्यमान र पुरातन मानसिकताको सरकारले निर्माण गर्न सक्दैन। जनताको अभिमतले निर्धारण गर्दा आमूल परिवर्तन, नौलोजनवाद, जनतन्त्र, लोकतन्त्र, मानवको आधारभूत अधिकार, विभेदरहित समाज निर्माण र समावेशी विकासजस्ता अमृत चाहना र सपना पूरा गर्न सकिन्छ। यसका लागि नयाँ दृष्टिकोणबाट हाम्रो संयन्त्र, साधन र सामथ्र्य अर्थात् समग्र अर्थतन्त्र हेर्नु बुझ्नुपर्छ। पैसा र विकासप्रति सोच बदलिन जरुरी हुन्छ। सामान्यतः हामीले बुझेको कुरो आज एउटाको खल्तीको पैसा भोलि अर्को खल्ती र पर्सि अन्य कसैको खल्तीको पैसा अर्थात् हुने भनेको खाली रित्तो हो। जजस्को भए पनि कुनै पनि खल्तीमा घटिरहन्छ। कुनै पनि अर्थतन्त्रको मुख्य आधार त्यस देशको समग्र माग र आपूर्तिमा निर्भर हुन्छ। जबकि हामीसँग भएको स्रोत जहिले पनि सकिने र अभाव भइरहने बाध्यता हुन्छ। त्यसैले हामीसँग भएको सबै साधन र स्रोतको अधिकतम प्रयोग र त्यसबाट प्राप्त हुने परिणामबीच सन्तुलन रहन जरुरी हुन्छ। यसको घटबढले अर्थतन्त्रमा अस्थिरता आउँछ। मूल्यमा परिवर्तनका कारण महँगो र सस्तोपनको अवस्था आउँछ। समाजको आय र खर्चमा घटबढले उतारचढावको अवस्था आउँछ। यसर्थ बेरोजगारीदेखि आयात र निर्यातसम्म असर गर्छ। सरकार जनताका लागि सहजकर्ता, सहयोगी, दूरदृष्टि भएको दूरगामी सूचक, सुरक्षा र न्यायको संवाहक मात्र हो। यो एक निर्वाचित, समभाव र सन्तुलनमा समर्पित जनप्रतिनिधिको संस्था हो। यसरी जनताका लागि व्यापारिक कार्य गर्नु र आफू सबल स्थापित हुनु साझा स्वार्थ हो। विकासका लक्ष्य निर्धारण तथा विकासप्रति कटिबद्ध भई सदैव समर्पित हुनु मुख्य कर्तव्य होे। विकासका लागि उत्तराधिकारी जनता स्वयं हुन्। आजसम्म जनतालाई गाँस, बास, कपास अनि नानाथरीका आश्वासन दिई वैचारिक नेतृत्व र शक्ति संघर्ष गर्ने बहुदलमा आधारित सबै पार्टीले बुझ्न जरुरी छ। समय बदलिएको छ। जनता गाँस, बास, कपास र न्यायको अपेक्षामात्र गर्दैनन् बरु नेतृत्व एक दूरगामी चतुर र रणनीतिक, व्यापारिक संस्थाको रूपमा कार्य पूरा गरे जनताको अबको सपनामा टेवा पुग्नेछ। मान्छेको आवश्यकता बदलिएको छ। अवस्था स्तर भिन्न छन्। समभावले विकास नहुने र विकास एउटा लहर हो। एकले राम्रो गर्यो अर्कोले त्यसको सिको गर्दछ। विकासको रफ्तार र यसको प्रकृति, जनचाहना र कौशल नेतृत्वले निर्धारण गर्छ। समृद्धिको यात्रा विकासको गति उल्टो र नकारात्मक भयो भने परिणाम नराम्रो आउँछ। ठूलो क्षति हुन्छ। त्यसैले दूरगामी निर्णय तथा नीति निर्माण गर्न सकारात्मक लहरमा लाग्ने जनप्रतिनिधि चयन भएको संस्था हो सरकार। नेपाली जनता मुख्यतः समावेशी विकासका अनुयायी हुन् भन्ने कुरा बदलिँदो परिस्थितिले पुष्टि गरिसकेको छ। यस्तो अवस्थामा नेपाली जनताका मुख्यतः दुई आवश्यकता छन् स्वःअस्तित्व अर्थात् बाँच्नका लागि पर्ने आवश्यकता र मानव विकासमा आधारित आवश्यकता। नेपाली जनता चाहन्छन् बाँच्नका लागि स्वच्छ हावा, शुद्ध पानी, स्वास्थ्य आहार, स्याहार, न्याय र मानवीयता। विकासमा आधारित आवश्यकता अर्थात् गुणस्तरीय विकासका लागि प्रतिस्पर्धा चाहे त्यो निजी होस् वा सरकारी, स्तर गुणस्तरीय हुन आवश्यक छ। हरेक क्षेत्रमा, हरेक निर्णय कार्यान्वयन र विकासका माध्यमप्रति द्वैध दृष्टिकोण छन् भन्ने प्रष्ट छ। मुख्यतः निजी श्रम, सीप, स्रोत र साधन स्वयंले परिचालन गरी विकास गर्ने अधिकार जो डार्बिनको अस्तित्वको नियम, सर्भाइवल फर फिटेस्ट र प्राकृतिक छनोटको नियमको पूरक छ। हरेक मान्छेमा व्यक्तिगत भिन्नता हुन्छ। भएकाले सबैमा रचनात्मकता र विशिष्टताको विकासका लागि मान्छेमा भित्री अन्तरज्ञान हुनुपर्छ। त्यसैले व्यक्तिगत शक्ति र प्रभावकारिताको लागि खुल्ला प्रयासको आधार र दायरा हरेक क्षेत्रमा खुल्ला हुनुपर्छ। विकास सामूहिक प्रयास हो। एकमात्र माग वा लक्ष्य हैन, व्यापक बहुआयामिक कुरा हो। प्रतिस्पर्धामार्फत विकास होस्। अनुसन्धान र नवप्रवर्तन साझा हितका लागि गुणस्तरीय जीवनका बिज हुन् भन्ने कुराको बोध हुन जरुरी छ। अर्थात् निजी लगानीमार्फत व्यक्तिगत विकास र सामूहिक विकासका लागि सरकारी लगानी दुवै निरन्तर र प्रतिस्पर्धी हुनु जरुरी छ। विकासमा आधारित आवश्यकता मानव विकासमा आधारित आवश्यकता जो साझा हित, जहाँ सरकारले पनि व्यक्तिगत स्तर, बौद्धिक विकास र उन्नतिको समानतामा काम गर्छ। अनि समृद्ध समाजको परिकल्पना गर्छ। यसका लागि सरकारको विकास नीति एक बृहत् समग्र दूरगामी विकास नीति हुनुपर्छ। विकासका लागि उत्कृष्ट समयसापेक्ष गुणात्मक ज्ञानको आयात तथा जगेर्ना गर्नुपर्छ। समभाव र समान अवस्थामा आधारित हुनुपर्छ। राष्ट्रिय सुरक्षामा आधारित ठूूलठूला परियोजनाको स्थापना सञ्चालन र न्यून कर नीति, करमुक्त नीतिमुखी विकास। व्यापक व्यापारिक पूर्वाधार निर्माण, बेरोजगारी निवारणमुखी योजना परियोजना सञ्चालनका लागि अर्थतन्त्रमा सन्तुलन अवस्था बनाउन, जनतालाई न्याय र सुरक्षाको प्रत्याभूति, आन्तरिक लगानीको प्रवर्धन र विकासका अवसर प्रदान गर्न पनि आवश्यक छ। भ्रष्टाचार निवारण एवं त्यसविरुद्ध कडाभन्दा कडा कारबाही तथा कानुनी दायरा तयार गर्नुपर्छ। प्रशासकीय क्षमता विकास गर्न, मुलुकको वैदेशिक नीतिमा स्पष्टता ल्याउन दूरदृष्टि भएको अभिभावकत्व दिन राष्ट्रिय स्वार्थका लागि सरकारले इमान्दार भई देश र जनताको पक्षमा व्यापारिक भूमिका खेल्नुपर्छ। शिक्षा, स्वास्थ्य, गाँस र बासजस्ता कुरा जनताका आधारभूत हैन बरु यो एउटा सरकारको प्राथमिकता र रोजाइको विषय होे। समान र राम्रो शिक्षा, स्वास्थ्य, पूर्वाधार, प्रविधि आदि विषयमा सरकारको अभिभावकत्व आवश्यक छ। विद्यमान अवस्थित, स्वयं सिर्जित निर्मित स्वतः विकास संरचनासँग बैरी वा प्रतिस्पर्धी स्वभावको साटो समानान्तर समावेशी वृद्धिको अवधारणा बनाउन यसको व्यवस्थापन र नियमन मिलाउनु पर्छ। सरकारले निजी स्रोत, साधन क्षमतामा स्वर्तस्फुर्त विकासका पाटाहरूको विकास र संवद्र्धन गर्दै समावेशी वृद्धि स्थापित हुन्छ। देशको प्रमुख नेतृत्व राष्ट्र नीति, विकास नीतिप्रति स्पष्ट दृष्टिका साथ व्यक्तिगत र पार्टीगत विचारभन्दा माथि उठेर विकासका आधारशिला तय गर्न आवश्यक छ।"
एसिया कपमा सन्दीप लामिछानेमाथि देशले भरोसा गरेको छ : सदस्यसचिव घिसिङ,"काठमाडौं : राष्ट्रिय खेलकुद परिषद् (राखेप) का सदस्यसचिव टंकलाल घिसिङले एसिया कपमा सन्दीप लामिछानेलाई देशले महत्वपूर्ण रुपमा लिएको बताएका छन्। सोमबार बिहान त्रिभुवन अन्तर्राष्ट्रिय विमानस्थलबाट लामिछानेलाई बिदाई गर्नेक्रममा घिसिङले सिंगो देशले सन्दीपमाथि भरोसा गरेको बताएका हुन्। पाकिस्तानसँग, भारतसँग नेपाली क्रिकेट टीमले खेल्दैछ। त्यहाँनेर सन्दीपको उपस्थिति देशले महत्वपूर्ण रुपमा लिइरहेको छ। त्यसैले पनि केही प्राविधिक विषयवस्तुहरुसँग जोडिएर त्यहि कुरामा अल्झिएर उहाँ टिमसँग जान सक्नुभएको थिएन। घिसिङले भने, अहिले सिंगो देशले सन्दीपमाथि जसरी भरोसा गरेको छ, त्यो सन्दीपबाट पूरा हुनेछ, प्राप्त हुनेछ। म शुभकामना व्यक्त गर्छु। सन्दीपको इन्ट्रीसँगै अब नेपाली क्रिकेट टीमले पूर्णता पाएको सन्देश जानेछ। उनले पाकिस्तान र भारतसँगको खेल सुखद रुपमा नेपालले जित्ने विश्वास व्यक्त गरे। यता लामिछानेले एसिया कपमा राम्रो खेलेर नेपालीको मन जित्ने प्रतिबद्धता व्यक्त गरे। उनले भने, एसिया कपमा हामी एकदमै राम्रो गर्नेछौँ। यो हाम्रो लागि खुशीको पर्व जस्तै हो।"
एसिया कप : पाकिस्तान र भारतसँग खेल्न सन्दीप लामिछाने पाकिस्तान प्रस्थान,"काठमाडौं : एसिया कप क्रिकेट खेल्नका लागि क्रिकेटर सन्दीप लामिछाने आज पाकिस्तान प्रस्थान गरेका छन्। राष्ट्रिय खेलकुद परिषद्का सदस्य सचिव टंकलाल घिसिङले क्रिकेटर लामिछानेलाई त्रिभुवन अन्तर्राष्ट्रिय विमानस्थलबाट बिदाई गरेका हुन्। लामिछाने कतारको दोहा हुँदै पाकिस्तान पुग्ने नेपाल क्रिकेट संघ (क्यान)ले जनाएको छ। भदौ १३ देखि ३१ गतेसम्म पाकिस्तान र श्रीलंकामा आयोजना हुने उक्त प्रतियोगितामा सहभागि हुन नेपाली टोली भदौ ५ गते राति पाकिस्तान प्रस्थान गरिसकेको छ। आइतबार अन्तिम सुनुवाइ हुने भनिएको लामिछानेको मुद्दा हेर्न नभ्याउनेमा परेपछि उनी आज पाकिस्तान गएका हुन्। लामिछानेको अर्को पेसी भदौ २१ गते तोकिएको छ। प्रतियोगिताका लागि रोहित पौडेलको कप्तानीमा १७ सदस्यीय टोली रहेको छ। टोलीमा कप्तान पौडेलसँगै आसिफ शेख, कुशल भुर्तेल, ललित राजबंशी, भीम सार्की, कुशल मल्ल, दीपेन्द्रसिंह ऐरी, सन्दीप लामिछाने रहेका छन्। त्यस्तै क्यानले करण केसी, गुल्सन झा, आरिफ शेख, सोमपाल कामी, प्रतिश जिसी, किशोर महतो, सुन्दीप जोरा, अर्जुन साउद र श्याम ढकाललाई टोलीमा समावेश गरेको छ। नेपालले पहिलो पटक एसिया कप खेल्दैछ। एसिया कपको उद्घाटन खेलमा नेपाल र पाकिस्तानबीच हुनेछ भने भारतसँगको दोस्रो खेलमा श्रीलंकामा खेल्नेछ।"
हिउँ चितुवा र याक संरक्षणका लागि फुटबल,"काठमाडौं : हिउँ चितुवा र याकको संरक्षणका लागि मनाङका विभिन्न स्थानमा मैत्रीपूर्ण फुटबल खेल हुने भएको छ। बायोकोस नेपाल र एन्ट फाउन्डेसनको संयुक्त आयोजना तथा विभिन्न संघसंस्थाको सहयोगमा उक्त मैत्रीपूर्ण फुटबल खेल खेल्न लागिएको आइतबार काठमाडौंमा आयोेजित पत्रकार सम्मेलनमा जानकारी दिइयो। स्थानीयवासीले मनाङमा गरेको प्रकृति संरक्षणलाई सम्मान गर्दै स्थानीय युवाहरूलाई संरक्षणमा लागिरहन अभिप्रेरित गर्ने, मानव र वन्यजन्तुबीच सहअस्तित्व कायम गर्ने, जलवायु परिवर्तनले हिमाली क्षेत्रमा पारिरहेको असर बारेमा सूचित गर्ने र पर्यापर्यटन प्रवद्र्धनमा प्रोत्साहन गर्ने उद्देश्यका साथ उक्त खेल हुन लागेको आयोजकले जनाएको छ। हिमालको काखमा रमाएर बस्ने हिउँ चितुवाले हिमालको पारिस्थितिक प्रणालीलाई सन्तुलन राख्न महŒवपूर्ण भूमिका खेल्नेमात्र होइन यसको बासस्थान जलवायु परिवर्तनको असर मापन गर्ने सूचक पनि हो। यही भदौ २५ देखि २७ गतेसम्म मनाङको तिमाङ, पिसाङ र मुङ्जीमा अवस्थित फुटबल मैदानहरूमा खेल हुने एन्ट फाउन्डेसनका अध्यक्ष प्रशान्त ताम्राकारले जानकारी दिए। सेलिब्रेटी टिम हिमालयन स्नो लेपर्ड (राष्ट्रिय स्तरका ख्यातिप्राप्त खेलाडीहरू, कलाकार, गायक, विभिन्न सौन्दर्य प्रतियोगिताका विजेताहरू) र स्थानीय खेलाडी टिम कान्जिसरा याक, पिसाङ याक र मनाङ याक (स्थानीय युवाहरू) बीच खेल हुनेछ। मैत्रीपूर्ण फुटबल खेल यही भदौ २५ गते तिमाङमा, २६ गते पिसाङमा र २७ गते मुङ्जी ब्राकामा अवस्थित फुटबल मैदानमा आयोजना गर्न लागिएको अर्काे आयोजक संस्था बायोकोस नेपालका इकोलोजिस्ट पारसविक्रम सिंहले जानकारी दिए। टिम हिमालयन स्नो लेपर्डमा कालाकार (प्रशान्त ताम्राकार, आँचल शर्मा, त्रिचु राई, नरेन खड्का, आर्यन अधिकारी, जेम्स प्रधान), खेलाडी (हरि खड्का, अनिल गरुङ, नीरु थापा, अस्मिता रान्पाल, सीता तामाङ, उपेन्द्रमान सिंह), मिस नेपाल वल्र्ड सृचा प्रधान, मिस्टर नेपाल समरपन कार्की, मिस युनिभर्स नेपाल सोफिया भुजेल र प्रिस्का उदास उद्घोषक रहनु हुनेछ। हिउँ चितुवा र याक संरक्षण तथा जलवायु परिवर्तनसम्बन्धी जनचेतना जगाउनका लागि मैत्रीपूर्ण फुटबल खेल, स्थानीय आमा समूह, युवा क्लबद्वारा सांस्कृतिक कार्यक्रमको प्रदर्शन, मनाङसम्मको रमणीय यात्रा र विभिन्न उचाइमा रहेका फुटबलका खेल मैदान, हिउँ चितुवा बासस्थानको भ्रमण र अन्तरक्रिया कार्यक्रमका आकर्षण रहेका छन्।"
गोरखाको दुर्गममा खाद्य बिक्री केन्द्र,"गोरखा : गोरखाको सबैभन्दा दुर्गम क्षेत्रमा खाद्य बिक्री केन्द्र स्थापना गरिएको छ। स्थानीयवासीको माग र आवश्यकताका आधारमा सरकारले यसवर्षदेखि उत्तरी गोरखाको नाम्रुङ र चुम्लिङमा खाद्य बिक्री केन्द्र स्थापना गरी त्यहाँबाट ढुवानी अनुदानको चामल वितरण सुरु गरेको हो। खाद्य व्यवस्था तथा व्यापार कम्पनी लिमिटेडले चुमनुब्री गाउँपालिका ४ नाम्रुङ र वडा नं ६ चुम्लिङमा बिक्री केन्द्र स्थापना गरेर गत जेठबाट सहुलियतको चामल बिक्री वितरण सुरु गरेको जनाएको छ। नुब्री उपत्यकाको सामागाउँ, ल्हो र प्रोकका लागि नाम्रुङबाट र चुम उपत्यकाको चुम्लिङबाट चुम्चेत र छेकम्पारका लागि चामल बिक्री गर्न सुरु गरेको कम्पनीका सूचना अधिकारी शिव सुनारले जानकारी दिए। वडा नं १ मा जनसंख्या ५ सय २५, वडा नं २ मा ५ सय १४ र वडा नं ४ को जनसंख्या ४ सय ७३ रहेको छ। त्यस्तै वडा नं ६ मा ८ सय ५ र वडा नं ७ को जनसंख्या ८ सय १२ रहेको छ। वडा नं ३ र वडा नं ५ का लागि भने कम्पनीको फिलिमस्थित डिपोबाट चामल वितरण हुने गरेको छ। कम्पनीको गोरखा सदरमुकामस्थित कार्यालयका अनुसार गत जेठ महिनामा नाम्रुङका लागि पाँच सय क्विन्टल स्वीकृत भएकामा ४ सय ९० क्विन्टल बिक्री वितरण गरिएको थियो भने चुम्लिङका लागि स्वीकृत पाँच सय क्विन्टलमध्ये ४ सय २९ क्विन्टल वितरण भएको थियो। दुवै बिक्री केन्द्रका लागि यस वर्ष पनि पाँचपाँच सय क्विन्टल चामल स्वीकृत भएको सूचना अधिकारी सुनारले जानकारी दिए। नाम्रुङ, चुम्लिङमा डिपो नभएको र बिक्री केन्द्रमात्र भएकाले ठेकेदार वा ठेकेदारको प्रतिनिधि र स्थानीय जनप्रतिनिधिको रोहबरमा चामल बिक्री हुने गरेको छ। डिपो नभएकाले त्यहाँ चामल सञ्चित गरेर नराखिने सुनारले जानकारी दिए। चामल बिक्री भएपछि वडाको सिफारिसको आधारमा ठेकेदारले कम्पनीको कार्यालयबाट भुक्तानी लैजाने व्यवस्था रहेको उनले बताए। फिलिम डिपोबाट सामागाउँ, साम्दो तथा छुले, निलेसम्मका बासिन्दालाई चामल वितरण गर्न सम्भव नभएकाले आधा बाटो पर पर्ने ती दुई ठाउँमा बिक्री केन्द्र स्थापना गरिएको हो। यसअघि स्थानीयवासीले माछाखोला डिपोसम्म बाह्रैमहिना गाडी चल्न सक्ने र त्यहाँ खाद्य कम्पनीको चामल बिक्री नहुने भएकाले माछाखोला हटाई आफूहरूलाई पायक पर्ने ठाउँमा डिपो कायम गरिदिन माग गरेका थिए। माछाखोलाका लागि गत आर्थिक वर्ष स्वीकृत पाँच सय क्विन्टल चामल पनि बिक्री नभएको कम्पनीले जनाएको छ। सरकारले तत्कालका लागि डिपो राख्न नसके पनि बिक्री केन्द्रमार्फत सेवा दिएको हो। यस वर्ष सिर्दिबास डिपोका लागि दुई हजार क्विन्टल चामल स्वीकृत भएको छ। जसमध्ये गोरखा शाखाबाट एक हजार र विमलनगरबाट एक हजार क्विन्टल चामल फिलिम डिपोका लागि स्वीकृत भएको छ, उनले भने, माछाखोला डिपोका लागि पाँच सय क्विन्टल, चुम्लिङ बिक्री केन्द्रका लागि पाँच सय क्विन्टल र नाम्रुङ बिक्री केन्द्रका लागि पनि पाँच सय क्विन्टल स्वीकृत भएको छ। चामल ढुवानीका लागि कम्पनीको प्रधान कार्यालयबाट गत साउन २१ गते टेन्डर आह्वान भइसकेको र कम्पनी छनोटको चरणमा रहेको उनले बताए। यसअघि गत आर्थिक वर्ष सिर्दिबास डिपोका लागि ३ हजार ६ सय ७५ क्विन्टल, माछाखोलाका लागि पाँच सय क्विन्टल स्वीकृत भएको थियो। माछाखोलाका लागि भने जम्मा ६५ क्विन्टल मात्र ढुवानी भएको कार्यालयले जनाएको छ। हाल गोरखा शाखामा ढुवानी अनुदानको चामल ६ सय क्विन्टल मौज्दात रहेको कार्यालयले जनाएको छ। सरकारीको ढुवानी अनुदानमा खाद्य व्यवस्था तथा व्यापार कम्पनीले हिमाल पारिको चुमनुब्री गाउँपालिकाका गाउँबस्तीहरूमा चामल उपलब्ध गराउने गरेको छ। जसअनुसार गोरखा शाखामा पाइने मूल्यमा सबैभन्दा सुदूरको नाम्रुङ र चुम्लिङ बिक्री केन्द्रमा चामल पाइन्छ। कम्पनीले ती डिपो तथा बिक्री केन्द्रहरूमा पनि सोना मन्सुली चामल प्रतिकिलो ५६ रुपैयाँमा, स्टिम जिरा चामल प्रतिकिलो ८८ रुपैयाँमा, उपलब्ध गराउने गरेको छ।"
पोखराका ताल र पोखरीमा उत्पादन हुन्छ मोती,"पोखरा : पोखराका तालहरूमा माछापालनसँगै व्यावसायिक रूपमा मोती पनि उत्पादन गर्न सकिने अनुसन्धानमा देखिएको छ। पोखरामा गरिएको एक अनुसन्धानले यहाँका तालहरूमा मोती उत्पादन गर्न सकिने देखिएको हो। मत्स्य अनुसन्धान केन्द्र बेगनास पोखराका केन्द्र प्रमुख वैज्ञानिक मोहम्मद इकबाल हुसेनको टोलीले गरेको अनुसन्धानबाट जिउँदो सिपीको प्रयोग गरी पोखराका तालमा मोती उत्पादनमा सफलता हासिल गरेको छ। मत्स्य अनुसन्धान केन्द्रले २०७४ सालदेखि स्थानीय तालमा पाइने लेमिल्लिडेन्स मार्जिनालिज प्रजातिको सिपीमा सुरु गरिएको अनुसन्धानले सफलता पाएको हो। योसँगै पोखराका तालमा सिपीबाट मोतीको उत्पादन हुने प्रमाणित भएको छ। यसअघि देशमा व्यक्तिगत तवरमा पनि केही स्थानमा सिपीबाट मोती उत्पादन हुँदै आएकोमा पोखरामा पनि अनुसन्धानले सफलता प्राप्त गरेपछि किसानलाई मोती उत्पादनमा लाग्ने बाटो खुलेको वैज्ञानिक हुसेनले बताए। पोखराका तालहरूमा सिपीबाट मोती उत्पादनका लागि परीक्षण गरिएको थियो। यसरी गरिएको परीक्षणमा रूपाताल मोती उत्पादनका लागि सबैभन्दा उपयुक्त देखिएको हुसेनले बताए। रूपातालको गहिराइ र मलिलोपन मोती उत्पादनका लागि राम्रो रहेको हो। अनुसन्धानबाट मोती उत्पादन गर्न सकिने देखिएपछि अब किसानलाई पोखराका तालमा माछापालनसँगै मोती उत्पादनका लागि तालिम दिने र व्यावसायिक मोती उत्पादनमा प्रेरित गरिने पनि उनले सुनाए। माछापोखरी र तालहरूमा मोती उत्पादन र माछापालनसँगसँगै गर्न सकिने भएकोले किसानले एकै पटक दोहोरो फाइदा दिन सक्ने पनि उनले सुनाए। मोती उत्पादनका लागि पहिलो चरणमा पानीमा पाइने जीव सिपी चाहिन्छ। पोखराका तालहरूमा सिपी सजिलै पाइन्छ। बेगनासतालको नहरमा पनि सिपी पाइन्छ। मोती खेती गर्नुअघि सिपीको जोहो गर्नुपर्छ। सिपी पाइने ताल, खोलाबाट सिपी संकलन गरेर जीवित राख्न पानीमा राखिन्छ। जीवित सिपीको संकलन गरेपछि मृत सिपीको खोललाई प्रशोधन गरेर तयार पारिएको पिठोबाट बनाइएका विभिन्न आकृतिका बिँड जीवित सिपीको शरीरमा दुईतिर राखिन्छ। यसरी बिड राखेका सिपीलाई एकएक वटा थैलोमा राखेर तयार पारिएको माछापोखरी वा तालमा डुबाएर राखिन्छ। बिँड बनाउँदा बजारमा सहज रूपमा बिक्री हुने विभिन्न देवीदेवता, बुद्ध भगवान्लगायतको आकार दिन पनि सकिन्छ। एउटा जीवित सिपीबाट दुईवटासम्म मोती उत्पादन गर्न सकिन्छ। अनुसन्धानका क्रममा बुद्ध, विष्णु, गणेशलगायत देवदेवीको आकृतिको बिँड निर्माण गरिएको थियो। पोखराको तालमा उत्पादन भएको मोती देखाउँदै मत्स्य अनुसन्धान केन्द्र बेगनास पोखराका केन्द्र प्रमुख वैज्ञानिक मोहम्मद इकबाल हुसेन। तस्बिर : कृष्णमणि बराल यसरी पोखरी वा तालमा राखिएका जीवित सिपीले आफ्नो शरीर भित्र राखिएका बिँडमा लेपन लगाउँदै जान्छन् र १२ देखि १८ महिना जतिको समयमा बिँड मोतीमा परिणत हुन्छ। सिपीको जोहो गर्नेदेखि मरेका सिपीको खोललाई पिसेर प्रशोधन गरी बनाइएको पिठोलाई विभिन्न आकार दिएर बिँड तयार पार्ने, जीवित सिपीमा बिँड राखेपछि थैलोमा राखेर ताल वा माछापोखरीमा डुबाउनेदेखि मोती तयार गर्दासम्म दुईवटा मोती तयार गर्न पाँच सय रुपैयाँ जति लागत लाग्ने वैज्ञानिक हुसेनले बताए। यसरी उत्पादन भएको मोती दुई हजार रुपैयाँसम्म सहजै बिक्री गर्न सकिने पनि उनले सुनाए। समुद्रमा प्राकृतिक रूपमा बालुवाका कण सिपीको शरीरभित्र छिरेपछि त्यही बालुवाको कणमा मोती उत्पादान हुने गर्दछ। यसरी प्राकृतिक रूपमा तयार भएको मोती निकै महँगो हुन्छ। जीवित जीवमा उत्पादन हुने मोतीको मूल्य साइज र आकारअनुसार तय गर्न सकिने हुसेनले बताए। व्यावसायिक रूपमा मोती उत्पादनमा चीन विश्वमा पहिलो रहेको पनि उनले सुनाए। अहिलेसम्म नेपालमा विदेशबाट मोती आयात हुँदै आएको छ। पोखराका तालहरूमा व्यावसायिक रूपमा मोती उत्पादन गरेर विदेश निर्यात गर्न सकिने पनि उनले सुनाए। यसका लागि पहिले सिपीको पनि खेती गर्नुपर्ने उनले बताए। संघ, प्रदेश र स्थानीय सरकारको सहयोग रहे पोखराका तालहरूमा व्यावसायिक रूपमा मोतीको खेती गर्न सकिने वैज्ञानिक हुसेन बताए। रूपातालको गहिराइ र मलिलोपन मोती उत्पादनका लागि राम्रो रहेको विज्ञको भनाइ। प्राकृतिक रूपमा तयार भएको मोती निकै महँगो हुन्छ। रूपाताल मोती उत्पादनका लागि तयार रूपाताल मोती उत्पादनका लागि पोखराको सबैभन्दा उपयुक्त ताल रहेको अनुसन्धानले पुष्टि गरेपछि रूपाताल पुनस्र्थापना तथा मत्स्यपालन सहकारी मोती उत्पादनका लागि उत्साहित भएको छ। २०५८ सालमा स्थापना भएको सहकारीले रूपातालमा व्यावसायिक रूपमा माछापालन गर्दै आएको छ। रूपाताल मोती उत्पादनमा उत्कृष्ट रहेको अनुसन्धानबाट पुष्टि भएकोले कर्मचारीलाई तालिम दिएर मत्स्य अनुसन्धान केन्द्र बेगनास पोखराको प्राविधिक सहयोगमा व्यावसायिक रूपमा मोती उत्पादनमा लाग्ने गरी सहकारी अघि बढ्ने योजनामा रहेको सहकारीका अध्यक्ष शिवराज अधिकारीले बताए। रूपातालमा मोतीको खेती गर्नका लागि आवश्यक सिपी पनि प्रशस्त रहेकोले व्यावसायिक रूपमा मोती उत्पादन गर्न सहकारी तयार रहेको सहकारीका संस्थापक अध्यक्ष लेखनाथ ढकालले बताए। रूपातालमा सहकारीलाई माछा पाल्न सिकाएको मत्स्य अनुसन्धान केन्द्र बेगनासले नै हो उनले भने। अब व्यावसायिक माछापालनसँगै मोती उत्पादनका लागि पनि मत्स्य अनुसन्धानबाट प्राविधिक ज्ञान लिएर मोती उत्पादनमा लाग्ने ढकालले बताए। गत आर्थिक वर्षमा सहकारीले १ करोड ८५ लाख रुपैयाँबराबरको माछाको कारोबार गरेको अध्यक्ष अधिकारीले बताए। गत आर्थिक वर्षमा ४५ हजार केजी माछा बिक्री गरिएको सहकारीको तथ्यांक छ। सहकारीमा एक घर एक धुरी सदस्य रहने व्यवस्था छ। सोही व्यवस्थाअनुसार सहकारीमा १ हजार १६ सेयरधनी रहेको अध्यक्ष अधिकारीले बताए। सहकारीमा २४ जनाले रोजगारी पाएको पनि अधिकारीले बताए।"
नगरले वितरण गर्यो किसानलाई किसान क्रेडिट कार्ड,"खोटाङ : दिक्तेल रुपाकोट मझुवागढी नगरपालिकाले किसानलाई किसान क्रेडिट कार्डवितरण सुरु गरेको छ । किसानलाई व्यावसायिक कृषि तथा पशुपंक्षीसम्बन्धी सहुलियतपूर्ण कर्जा उपलब्ध गराउँदै सानास्तरका किसानलाई व्यावसायिक कृषि व्यवसायमा लगाउने उद्देश्यले क्रेडिट कार्ड वितरण सुरु गरिएको हो । ग्लोबल आइएमई बैंक, आर एण्ड डि इनोभेटिभ सोलुसन प्रालि र नगरपालिकाको साझेदारीमा किसानलाई कर्जासँगै किसान क्रेडिट कार्ड वितरण सुरु गरिएको नगरप्रमुख तीर्थराज भट्टराईले जानकारी दिए । पहिलो चरणमा कर्जा लिएका नगरपालिकाका २१ किसानलाई किसान क्रेडिट कार्ड वितरण गरिएको छ । क्रमशः अन्य किसानलाई किसान क्रेडिट कार्ड वितरण गर्न योजनामा छौँ । तर, सहुलियतपूर्ण कर्जा लिएका किसानले खाताबाट नगद झिकेर चलाउन पाउने छैनन्, उनले भने, क्रेडिट कार्डबाटै रु दुई लाख खर्च गर्नेगराउने व्यवस्था मिलाइएको छ । किसानले कृषि सामग्री, मल र मेसिनरी सामान बिक्रेता पसलमा क्रेडिट कार्डको क्यूआर कोड स्क्यान गरेर मल, बीउ र उपकरण खरिद गर्न सक्ने छन् । कृषि व्यवसाय गर्ने किसानका लागि आवश्यक वित्तीय, प्रावधिक एवं बजार व्यवस्थापनका लागि नगरपालिकामा न्यूनतम ब्याजमा कर्जा कार्यान्वयनमा ल्याइएको जनाइएको छ । अर्थ मन्त्रालयबाट जारी भएको सहुलियतपूर्ण कर्जाका लागि ब्याज अनुदानसम्बन्धी एकीकृत कार्यविधि, २०७५ (संशोधन समेत) अन्तरगत व्यवसायिक कृषि तथा पशुपंक्षी कर्जा कार्यान्वयनमा सहयोग पुर्याउने गरी किसानलाई क्रेडिट कार्ड वितरण सुरु गरिएको नगरपालिकाले जनाएको छ । कर्जा लिने किसानको ब्याजमध्ये सङ्घीय सरकारले पाँच प्रतिशत र नगरपालिकाले पाँच प्रतिशत ब्याज तिरिदिने व्यवस्था मिलाइएको नगर उपप्रमुख विशन राईले जानकारी दिए । पैसाको कारण कृषि पेशा गर्न सकिन भन्ने किसानका लागि यो कार्यक्रम ल्याइएको हो । प्रत्येक वर्षको नवीकरणमा २० प्रतिशत कर्जा रकम चुक्ता गर्दै लगिनेछ, उनले भने, पाँचौँ वर्षको अन्त्यमा सम्पूर्ण कर्जा रकम चुक्ता हुनेछ । कृषकले उक्त रकम नगदका रुपमा झिक्न पाउने छैन । क्यूआर कोड स्क्यानिङमार्फत तोकिएको एग्रोभेटलाई भुक्तानी गर्नेगराउने व्यवस्था गरिएको छ । ऋण लिएर व्यावसायिक रुपमा पशुपंक्षी पालन तथा कृषि पेशा गर्न चाहने किसानलाई आर एण्ड डि इनोभेटिभ सोलुसनले कर्जा तथा अन्य साधनस्रोतको सदुपयोग तथा दक्षता अभिवृद्धिसँग सम्बन्धित तालिम उपलब्ध गराउने सम्झौतामा उल्लेख छ । लगानीको अभाव झेलिरहेका किसानलाई ग्लोबल आइएमई बैङ्कले त्रिपक्षीय साझेदारीमा पाँच वर्षभित्र तिर्नेगरी रु दुई लाखका दरले कर्जा रकम उपलब्ध गराएसँगै नगरपालिकाले किसानलाई क्रेडिट कार्ड वितरण सुरु गरेको हो । पन्ध्र वडा रहेको यस नगरपालिकाले पशु तथा कृषि व्यवसायका लागि पकेट क्षेत्र निर्धारण गर्ने तयारी गरेको छ । एक वडा, एक उत्पादन कार्यक्रम बनाएर लागू गर्नेगरी तयारी भइरहेको नगरपालिकाले जनाएको छ । कृषि उत्पादनलाई जोड दिने नीति लिएको नगरपालिकाले पशुपालनसँगै फलफूलका बिरुवा वितरण तथा विभिन्न नगदे बालीमा अनुदान दिँदै आएको छ । जिल्लाको प्रमुख व्यापारिक केन्द्रमा रहेको यस नगरपालिकामा अनुदान पाएका कतिपय कृषक व्यावसायिक बनेका छन् भने, कतिपयले काम नै नगरी अनुदान मात्र लिएको पाइएको छ । दश स्थानीय तह रहेको जिल्लामा कृषकको आम्दानी वृद्धिका लागि सबैले व्यवसायिक कृषि प्रणालीमा जोड दिएका छन् । जिल्लाका कतिपय स्थानीय तहले कृषि उत्पादनलाई आफ्नै क्षेत्रमा प्रशोधन गरेर बजारीकरण गर्नेसम्मको योजना बनाएका छन् ।  रासस"
अपर तामाकोशीका संस्थापकबाट हकप्रद शेयर बापतको रकम चुक्ता,"काठमाडौं : अपर तामाकोशी हाइड्रोपावर कम्पनी लिमिटेडका संस्थापक शेयरधनीहरूले हकप्रद शेयर बापतको रकम चुक्ता गरेका छन्। ४५६ मेगावाटको माथिल्लो तामाकोशी जलविद्युत आयोजनाको प्रवर्द्धक कम्पनीले आगामी भदौ १८ गतेदेखि शेयरधनीहरूलाई १ कित्ता शेयर बराबर १ कित्ताको प्रति शेयर १०० रुपैयाँ अंकित दरका हकप्रदशेयर निष्कासन गर्दैछ। सर्वसाधारणतर्फको सेयर निष्कासन गर्नुभन्दा पहिले कम्पनीका संस्थापकहरू नेपाल विद्युतप्रा धिकरण, नेपाल दूरसञ्चार कम्पनी (नेपाल टेलिकम), नागरिक लगानी कोष र राष्ट्रिय बीमा संस्थानले आफ्नो सेयर अनुपातमा हकप्रद शेयर बापतको रकम चुक्ता गरेका हुन्। संस्थापकहरूले ५ अर्ब ४० करोड ९ लाख रुपैयाँ चुक्ता गरेका छन्। १० अर्ब ५९ करोड रुपैयाँ चुक्तापूँजी रहेको कम्पनीमा प्राधिकरणको ४१ प्रतिशत, नेपाल टेलिकमको ६ प्रतिशत र नागरिक लगानी कोष तथा राष्ट्रिय बीमा संस्थानको २२ प्रतिशत संस्थापक सेयर रहेको छ। सेयर स्वामित्वअनुसार प्राधिकरणले ४ अर्ब ३४ करोड १९ लाख, नेपाल टेलिकमले ६३ करोड ५४ लाख र नागरिक लगानी कोष तथा राष्ट्रियबीमा संस्थानले २१ करोड १८ लाख रुपैयाँ हकप्रद सेयर बापतको रकम चुक्ता गरेका हुन्। रकम चुक्ता भइसकेपछि शेयरको बाँडफाँड पनि भइसकेको छ। कम्पनीको ४९ प्रतिशत साधारण शेयरमध्ये कर्मचारी सञ्चय कोषका सञ्चयकर्ताको १७२८ प्रतिशत, आयोजनामा ऋण प्रवाह गर्ने कर्मजारीहरूको २८८ प्रतिशत, कम्पनी र प्राधिकरणका कर्मचारीहरूको ८८४ प्रतिशत, दोलखावासीको १० प्रतिशत र सर्वसाधारणको १५ प्रतिशत साधारण शेयर स्वामित्व छ। सर्वसाधारणतर्फबाट ५ अर्ब १९ करोड ९१ लाख रुपैयाँ चुक्ता हुनुपर्ने छ। जसमा कर्मचारी सञ्चय कोषका सञ्चयकर्ताले १ अर्ब ८२ करोड ९९ लाख ५२ हजार, सर्वसाधारणले १ अर्ब ५८ करोड ८५ लाख, दोलखावासीले १ अर्ब ५ करोड ९० लाख, कम्पनी र प्राधिकरणका कर्मचारीहरूले ४० करोड ६६ लाख ५६ हजार र आयोजनामाकर्जा प्रवाह गर्ने संस्थाका कर्मचारीहरूले ३० करोड ४९ लाख ९२ हजार रुपैयाँ हकप्रद शेयरबापत चुक्ता गर्नु पर्ने छ। हकप्रद शेयर बापतको रकम संकलनपछि कम्पनीको चुक्तापूँजी २१ अर्ब १८ करोड रुपैयाँ पुग्ने छ। कम्पनीका प्रमुख कार्यकारी अधिकृत (सीइओ) मोहनप्रसाद गौतमले हकप्रद शेयर निष्कासनबाट प्राप्त हुने रकम माथिल्लो तामाकोसी निर्माण गर्दा लिइएको अल्पकालीन ऋणको साँवा ब्याज चुक्ता गर्न र २१ मेगावाटको रोल्वालिङ खोला जलविद्युत आयोजनाको निर्माणमा खर्च गरिने बताए। कम्पनीले माथिल्लो तामाकोशी निर्माण गर्दा ६ अर्ब रुपैयाँ अल्पकालीन ऋण लिएको छ।"
कर्णालीमा बेरुजु घटाउने अभियान,"वीरेन्द्रनगर : कर्णाली प्रदेशका आर्थिक मामिला तथा योजनामन्त्री बेदराज सिंहले कर्मचारीलाई बेरुजु घटाउन निर्देशन दिएका छन्। मन्त्री सिंहले कर्णाली प्रदेशअन्तर्गतका कार्यालयका प्रमुख र लेखा प्रमुखलाई बेरुजु घटाउने अभियानमा लाग्न निर्देशन दिएका हुन्। सुर्खेतको वीरेन्द्रनगरमा आइतबारदेखि सुरु भएको बेरुजु व्यवस्थापनसम्बन्धी दुईदिने कार्यशालाको उद्घाटन गर्दै मन्त्री सिंहले विधि र प्रक्रियाअनुसार सुशासनयुक्त काम गर्न कर्मचारीलाई निर्देशन दिँदै विगतको बेरुजु घटाउने मुख्य दायित्व कर्मचारीको भएको बताए। उनले भने, सबैले आफ्नो जिम्मेवारीलाई मनन् गरेर काम गर्ने हो भने बेरुजु समस्या न्यूनीकरण हुँदै जान्छ। प्रदेश सरकारले आर्थिक सुशासनलाई मुख्य प्राथमिकतामा दिएको छ। उनले सात प्रदेशमध्ये कर्णाली प्रदेशको बेरुजु धेरै देखिएको भन्दै यसको न्यूनीकरणका लागि लाग्नुपर्ने बताए। उनले भने, सरकार र राष्ट्रसेवक कर्मचारी जिम्मेवार र जवाफदेही बन्यौं भने बेरुजु समस्या सहजै अन्त्य गर्न सकिन्छ। असल मनाशायले काम गर्दागर्दै पनि कहिलेकाहीँ अपजश खेप्नुपर्ने अवस्था रहेको भन्दै मन्त्री सिंहले कर्मचारीलाई उच्च मनोबलका साथ काम गर्न आग्रह गरे। आर्थिक अनुशासन र सुशासन कायम गर्ने सबैको दायित्व भएको बताए । मन्त्री सिंहले नियमित बेरुजु धेरै रहेकाले यसलाई समयमै फस्र्याेट गर्न कार्यालय प्रमुखहरूलाई निर्देशन दिए। प्रदेश लेखा नियन्त्रक कार्यालयका अनुसार हालसम्म कर्णाली प्रदेश सरकारको बेरुजु ४ अर्ब ३६ करोड रुपैयाँ रहेको छ। योजना मन्त्रालयका कायममुकायम सचिव दीर्घबहादुर पोखरेलले बेरुजु फस्र्याेटमा तत्परता नदेखिएको हो कि भन्ने आफूलाई अनुभूत भएको बताए। उनले कुनै पनि कार्यालयमा अघिल्ला कार्यालय प्रमुखका पालामा रहेको बेरुजुलाई अहिलेका प्रमुखले जिम्मेवारी लिएर फस्र्याेट गर्न लाग्नुपर्ने बताए। कार्यशालाको अन्तिममा एउटा प्रयोगात्मक कार्ययोजना बनाउने र बेरुजु व्यवस्थापनका सम्बन्धमा गम्भीर छलफल गरिने प्रदेश लेखा नियन्त्रक मानबहादुर बमले बताए।"
नमूना बोलपत्रको कागजात नेपाली भाषामा बनाइने,"काठमाडौं : सरकारले आगामी दिनमा सार्वजनिक खरिदका नमूना बोलपत्र कागजातलाई नेपाली भाषामा बनाउने भएको छ। सार्वजनिक खरिदको प्रभावकारिता अभिवृद्धि गर्न खरिद ऐनलाई सामयिक बनाउने र सरल कार्यविधि निर्माणलाई पनि प्राथमिकतामा राख्न लागेको हो। सार्वजनिक खरिद अनुगमन कार्यालयका सचिव डा दामोदर रेग्मीले खरिद विषय आफैँमा जटिल र प्राविधिक विषय भएकाले यो जटिलतालाई कागजातले सरल र सहज बनाउनु आवश्यक भएको बताए। उनले भने, विभिन्न सरोकारवालाका सुझावअनुरुप सरल खरिद कार्यविधि र नमूना बोलपत्र कागजातलाई नेपाली भाषामा बनाउने कामलाई प्राथमिकता दिइएको हो। सचिव रेग्मीले खरिदको प्रभावकारिताले पुँजीगत खर्च बढ्ने मात्र नभई विकास निर्माणका काममा तीव्रता आउने हुँदा सार्वजनिक खरिदलाई वित्त व्यवस्थापनको एउटा महत्वपूर्ण पाटोका रुपमा लिइ सुधारका आवश्यक काम गर्ने क्रममा सार्वजनिक खरिद ऐनलाई पनि सामयिक बनाउन लागिएको उल्लेख गरे। राष्ट्रियस्तरमा प्रयोग हुने कागजातमा आउन सक्ने भाषागत समस्या निराकरण गर्न कार्यालयले त्यस्तो आवश्यकता महसुस गरेको जनाएको छ। त्यससम्बन्धी सुधार कार्यले प्रदेश र स्थानीय तहको खरिद क्षमतामा वृद्धि गर्ने र सबै सार्वजनिक निकायको खरिद क्षमतामा वृद्धि हुने कार्यालयले अपेक्षा गरेको छ। सार्वजनिक निकायमा सबै संवैधानिक अङ्ग वा निकाय, अदालत,सरकारका मन्त्रालय, सचिवालय, आयोग, विभाग वा सो अन्तर्गतका अन्य जुनसुकै सरकारी निकाय वा सबै कार्यालयले सार्वजनिक खरिद ऐन, २०६३ का प्रावधान पालना गर्नुपर्ने बाध्यता छ। खरिद प्रक्रियामा प्रतिस्पर्धा, स्वच्छता, इमान्दारिता, जवाफदेहिता र विश्वसनीयता प्रवर्द्धन गरी सार्वजनिक खरिदसम्बन्धी कार्यविधि, प्रक्रिया तथा निर्णयलाई अझ बढी खुला, पारदर्शी, वस्तुनिष्ट र विश्वसनीय बनाउने उद्देश्यका साथ उक्त कार्यहरु गर्न लागिएको सचिव रेग्मीले बताउँछन्। यसैबीच, सार्वजनिक खरिद अनुगमन कार्यालयले यही महिनाको अन्तिम साता पोखरा र हेटौँडामा प्रोक्युरमेन्ट क्लिनिक सञ्चालन गर्न लागेको छ। सार्वजनिक खरिद कार्य जटिल र प्राविधिक विषय भएकाले खरिद एकाइ र खरिद कार्यमा संलग्न जनशक्तिको क्षमता विकास तथा उनीहरुलाई सार्वजनिक खरिदका विषयमा आइपरेका समस्या समाधान गर्ने उद्देश्यले क्लिनिक कार्यक्रम सञ्चालन लागेको हो। सार्वजनिक खरिदका विषयमा आएका चुनौती सहभागीबाट व्यक्त गर्ने र विज्ञले ती समस्या समाधानका तरिका बताइदिने गरी प्रोक्युरमेन्ट क्लिनिक अन्तरक्रियात्मक कार्यक्रम सञ्चालन गर्न लागेको हो। प्रोक्युरमेन्ट क्लिनिक एउटा सफल अन्तर्राष्ट्रिय अभ्यास भएकाले यस विधिबाट खरिद कार्यमा संलग्न जनशक्तिको क्षमता विकास गर्न सकिने विश्वास गरिएको छ।  रासस"
