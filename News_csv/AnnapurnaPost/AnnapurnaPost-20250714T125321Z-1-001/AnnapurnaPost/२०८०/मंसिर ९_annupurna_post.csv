शीर्षक,विवरण
जंगबहादुरविरुद्ध गुरुङ जमादारको विद्रोह,"नेपाली इतिहासको पाना पल्टाउँदा गुरुङहरूलाई एक योद्धा जातिको रूपमा पाउन सकिन्छ। कप्तान किनलकको नेतृत्वमा नेपाल आक्रमण गर्न आएका अङ्ग्रेज सेनालाई ढुङ्ग्रेबासको युद्धमा दपेटेर धुलो चटाउने वंशु गुरुङ हुन् वा गाइनेको भेष धारण गरी पोखरा पुगेर पृथ्वीनारायण शाहका विरोधीलाई सिध्याउने झागल गुरुङ। पृथ्वीनारायण शाहको समयका यी दुईको नाम नेपालको इतिहासमा सूरबीर र पराक्रमीका रूपमा लेखिएको छ। गुरुङहरूको यस्तो बहादुरी देखेर गोरखाली राजा पृथ्वीनारायण शाह पनि उनीहरूसँग खुसी थिए। उनले आफ्नो उपदेशमा मगरसँगै गुरुङलाई दिनुपर्ने जिम्मेवारीका बारेमा 'गुरुं मगर षानज्यादा भैयाद भारदार मिर उमराउ पुराना पुराना जाची घुँडा गौंडामा राषनु पुरुव पछिम्का षस बाहुन्लाई दरबारमा पैठ नदिनु क्यान भनौला बाहिडा मान्छ्याले दरबारमा बिथिति गराउछन्' भन्ने उल्लेख गरेका छन् (बाबुराम आचार्य, 'बडामहाराजाधिराज श्री ५ पृथ्वीनारायण शाहको दिव्यउपदेश' २०६१:५५)। राज्यले अह्राए खटाएर अनुसारको काम इमादारितापूर्वक फत्ते गर्ने विशेषता गुरुङहरुमा थियो भन्ने स्पष्टै छ। तर उनीहरुले बेला बेलामा राज्यसँग असहमति हुँदा त्यसविरुद्ध विद्रोहको झण्डा उठाएको पनि नेपालको इतिहासमा उत्तिकै महत्त्वपूर्ण रहेको छ। जंगबहादुर राणाको जीवनको उत्तरार्द्धमा विसं १९३३ को अन्तिमतिर गोरखा तथा लमजुङ क्षेत्रमा आफूलाई 'नौ सरकार बौद्ध बादशाह' घोषणा गरेर सुकदेव गुरुङले ठूलो विद्रोह मच्चाएको भुल्न सकिन्न। उनलाई कठोर यातना दिएर काराबासमा राखिदा कैदी अवस्थामै उनले शहादत प्राप्त गरे भने सुकदेवको उत्तराधिकारी बनेर सुपति गुरुङले विद्रोहलाई निरन्तरता दिएका थिए। तर विद्रोह दमनका लागि त्यसतर्फ खटिएका सरकारी सैन्यको आँखा छल्न सुपति बेपत्ता भए। विद्रोह पनि त्यतिकै स्थागित हुन पुग्यो। सुकदेव र सुपतिले विद्रोह मच्चाएको २० वर्षअघि गुरुङ पल्टनको एक जमादारले निरङ्कुश शासक जंगबहादुरविरुद्ध ठूलै विद्रोह मच्चाउने गुप्त तयारी गरेका थिए। तर उनको विद्रोह सफल हुन पाएन। उनै गुरुङ पल्टनका जमादारले जङ्गबहादुरविरुद्ध गरेको विद्रोहबारे यो लेखमा चर्चा गरिएको छ। शाह राजाको हत्या स्वायत्त रुपमा मौलिक परम्परा र शासन ब्यवस्थामा रमाइरहेका गुरुङहरूले आफ्नो क्षेत्रमा ल्याइएका ठकुरी राजाको शासन अस्वीकार गर्दै ती राजाको हत्या नै गरिदिएको इतिहास पनि पाइन्छ। उनीहरूले कास्कीकोटबाट लमजुङको राजा बनाउन त्यहाँ ल्याइएका कुलमण्डन शाहको माहिला छोरा कालु शाहको सिकार गर्न गएको बेला झुक्याएर हत्या गरिदिएका थिए। पुरातङ्खव विभागको मुखपत्र 'प्राचीन नेपाल' सङ्ख्या २० (२०२९ साउनः२३) मा प्रकाशित 'नेपाल देशको इतिहास' अनुसार कुलमण्डन शाहका जेठा छोराले कास्कीमा रजाईँ गरे। लमजुङ दुराडाँडाका पञ्चहरूले उनका माहिला छोरा कालु शाहलाई लमजुङ ल्याई राजा थापे। यिनलाई शेषालीहरूले सिकार खेल्ने बहाना गरी बनमा पुर्याए। अग्लो ठाउँबाट सबै देखिन्छ भन्दै अग्ला डाँडामा पुर्याए। अनि धनुकाँड लिई चारैतिरबाट घेरेर मृगलाई हानेको बहाना गरी शेषालीहरूले ती राजालाई मारिदिए। फेरि पनि दूराडाँडाका पञ्चहरू कुलमण्डन शाहकहाँ राजा माग्न पुगे। सुरुमा राजाले क्रुद्ध बनी उनीहरुलाई 'फेरि मेरो छोरा मार्न लैजान आयौ?' भनी हप्काए। उनीहरूले आफूहरुले राजा कालु शाहलाई मारेको होइन, यसमा शेषालीहरुको हात रहेको थियो भनी बिन्तिभाउ गरे। अन्ततः यशोब्रह्म शाहलाई लमजुङ लगेर पुनः राजा थापियो। 'शेषाली' भनेका त्यस ठाउँका हिउँ निथ्रिने शेष लेकका क्षेत्रका बासिन्दा भएको र उनीहरु गुरुङ भएको इतिहासकार डा राजाराम सुवेदीले 'प्राचीन नेपाल'को सङ्ख्या १५० (असार २०५९:४९५०)मा उल्लेख गरेका छन्। बालक अवस्थामै जाली थैलोमा सुरक्षित रुपमा लमजुङ पुर्याइएर दुराहरूबाट पालिएका यशोब्रहृम शाहलाई ठूलो स्वाँरामा लगेर ढुङ्गामा बसाली सिन्दुरजात्रा गरियो। त्यस ढुङ्गालाई अहिले पनि 'सिँदुरे ढुङ्गा' भनिन्छ। यो ढुङ्गा दुराडाँडाको भाँगु गाउँमा रहेको छ। दुराहरुका अगुवा खजे दुरा, कुसुमाकर घिमिरेलगायतका पुर्खाले यशोब्रह्म शाहलाई राजा थापी त्यहीँ ढुङ्गामाथि राखेर अभिषेक गरेका थिए। त्यसपछि त्यो गाउँकै नाम पञ्चायतकालमा सिँदुरे गाउँ पञ्चायत र बहुदलपछि सिँदुरे गाविस नामाकरण गरिएको थियो (यमबहादुर दुरा, 'दुरा इतिहास र संस्कृति' २०७९:३०३१) यशोब्रहृम शाह विसं १५१५ असार १५ गते लमजुङको गद्दीमा बसे। उनी हिजो आफ्ना दाजु कुन समुदायबाट मारिएका थिए भन्नेबारे बेखबर भने थिएनन्। त्यसैले यहाँका गुरुङहरुलाई रिझाएर राख्नु उनको लागि जरुरी थियो। यसका लागि उनले सिक्लेसका ल्होचन गुरुङसँग मित्यारी लगाए। कविक्याल, सवक्याल, पुरुक्याल र कोकिल गुरुङलाई हात लिएर पोंजोका घले राजाको दमन गरे। यसमा सहयोग गर्ने ल्होचन र दुराहरुलाई उनले खोरिया फाड्ने, शिकार गर्ने, च्याङ्ग्रा पाल्ने र ब्यापार गर्नेजस्तो सुविधाहरु दिएका थिए (सुवेदी, २०५९:५०)। यसरी गुरुङहरुलाई हात लिएपछि मात्रै यशोब्रह्म शाह लमजुङको राजाका रुपमा स्थापित हुन सफल भए। उनै यशोब्रहृमका कान्छा छोरा द्रब्य शाहले गोरखामा खड्का मगर राजाको हत्या गरेर आफ्नो राज्य स्थापित गरे। उनैका सन्तानले लामो समय नेपालमा शासन चलाए। गोरखालीहरुको शासन ब्यवस्थामा रणबहादुर शाह र गिर्वाणयुद्धविक्रम शाहको राज्यकालमा काजी नरसिंह गुरुङ सबैभन्दा उच्च पदमा पुग्ने गुरुङ हुन्। सैनिक इतिहासमा गुरुङ पल्टन नेपालमा सैनिक इतिहासअनुसार स्थायी र सङ्गठीत रुपमा सेना निर्माण गर्न पृथ्वीनारायण शाहले सुरु गरेका हुन्। पछि मुख्तियार जनरल भीमसेन थापाले सेनालाई आधुनिकीकरण गरे। बङ्गालबिहारका नवाब कासिमअलि खानका सेनापति गुरगिन खानको नेतृत्त्वमा आएको सेनालाई मकवानपुरको लडाइँमा हराउँदा उनीहरुबाट गोरखालीले दुई तोप र चार सय ५० जति बन्दुक प्राप्त गरेका थिए। यिनै बन्दूकबाट पृथ्वीनारायण शाहले श्रीनाथ र कालीबक्स कम्पनी खडा गरेका थिए। सिन्धुलीको लडाईमा अङ्ग्रेज सेनालाई हराउँदा उनीहरुबाट खोसिएको बन्दूकबाट गोरख, बर्दवानी र सबुज गरी तीन कम्पनी बनाएका थिए (बाबुराम आचार्य, 'श्री ५ बडामहाराजाधिराज पृथ्वीनारायण शाहको सङ्क्षिप्त जीवनी'२०६१:४९३)। इतिहासकार भवेश्वर पंगेनी (नेपालको सैनिक इतिहासः सुन्दरीजल जङ्गी मेगजिन अड्डा२०६८:२०)अनुसार श्रीनाथ र कालीबक्स कम्पनीको स्थापना विसं १८१९ असोज सुदी ५ मा भएको हो। पृथ्वीनारायण शाह र उनीपछिका शासकहरुको पालामा गठन गरिएका सैन्य कम्पनीमध्ये कतिपयलाई जातीय पल्टनमा परिणत गरियो। नेपाल सरकारले युवाशक्ति विदेशिनबाट रोक्न यस्तो अवधारणा ल्याएको थियो। यसैक्रममा विसं १८६७ भदौ १२ गते भैरवनाथलाई राई लिम्बूको पल्टन बनाइयो। विसं १८१९ मा गठन भएको पुरानो गोरखलाई विसं १८४२ पुस १६ र भवानी दललाई विसं १८४२ भदौ १३ गते मगर पल्टनमा परिणत गरियो। यस्तै जङ्गबहादुरको समयमा विसं १९१२ मा भएको नेपालतिब्बत युद्धपछि कालीबक्स पल्टनका गुरुङहरुलाई समावेश गरेर गुरुङ पल्टनका रुपमा कालीबहादुर गण स्थापना गरियो (डा प्रेमसिंह बस्न्यात, 'नेपाली सेनाः लिगलिगकोटदेखि वर्तमानसम्म'२०७१:९९) । कालीबहादुर गणको स्थापना विसं १९१२ मङ्सिर १६ गते स्थापना गरिएको हो। गुरुङ पल्टनमा जमादारको विद्रोह जङ्गबहादुर राणाको जगजगी चलिरहेको बेला उनीविरुद्ध एक गुरुङ जमादारले विद्रोहका तयारी गरेका थिए। तर यो विद्रोहका बारेमा अगाडीनै सूचना पाएर जङ्गबहादुरले यो विद्रोहलाई सफल हुन दिएनन्। उनले विद्रोहको प्रयास गर्ने ती जमादारलाई टुँडिखेलमा एउटा परेड बोलाएर परेडकै सामु टुक्राटुक्रा हुने गरी कटाए। उनको विद्रोह असफल भयो। यो विद्रोहका बारेमा उल्लेख गर्ने एक मात्र इतिहासकार हुन्, हेनरी अम्ब्रास ओल्डफिल्ड। यो विद्रोहका बारेमा आफ्नो पुस्तक स्केचेज् फ्रम नीपाल (सन् २००५:१९२०) मा उल्लेख गरेका छन्। उनको यो पुस्तकको पहिलो संस्करण जंगबहादुरको मृत्यूको चार वर्षपछि सन् १८८०मा प्रकाशित गरेका थिए। उनको पुस्तकबाहेक गुरुङ पल्टनमा भएको विद्रोहका बारेमा अन्य कुनै ऐतिहासिक स्रोत फेला परेको छैन। ओल्डफिल्डले यो पुस्तक जङ्गबहादुरकै समयमा लेखेका थिए। उनी त्यसबेला नेपालस्थित बेलायती राजदूतावासमा मेडिकल डाक्टरका रुपमा कार्यरत थिए। उनको नेपाली बसाई लामो समयको थियो। यसैकारण उनलाई जङ्गबहादुरको शासनकालको विभिन्न कुराहरु थाहा थियो। उनले थाहा पाएका कुरालाई आफ्नो पुस्तकमा वर्णन गरेका छन् (डा राजेश गौतम, इतिहास लेखनको इतिहास२०५१:३४६)। ओल्डफिल्डले ती गुरुङ जमादारले आफ्नो पल्टनमा गरेको विद्रोह र उनलाई उनकै सहकर्मी लगाएर टुक्रा टुक्रा हुने गरी जङ्गबहादुरले कटाएको विषयमा यसरी वर्णन गरेकाछन्ः १८५७ जून १। दरबारमा निक्कै ठूलो हल्लीखल्ली मच्चियो। छानविनपछि गुरुङ पल्टनमा एक जना जमादारले आफ्ना साथीहरुलाई मिलाएर जङ्गबहादुरको हत्या गर्ने गुप्ती योजना बनाइरहेको पत्ता लाग्यो। यस षडयन्त्रमा थुप्रै सिहाहीहरु मिलेका छन् कि भन्ने शङ्का गरियो। सबै पल्टनलाई टुँडिखेलमा परेडमा जम्मा हुन आदेश दिइयो। तोप पनि ल्याइयो। सबैभन्दा पहिले के भनियो भने यदि गुरुङ पल्टनको अपराध सावित भयो भने त्यस पल्टनका सबै जनालाई खत्तम गरिनेछ। तर त्यसो गरिएन। बरु परेडसम्मुख एक जना कैदीलाई ल्याइयो। ती कैदीको अपराधका प्रमाणहरु देखाइयो। पल्टनको विचार लिने काम गरियो। अब के गर्ने भनी प्रश्न गुरुङ पल्टनका ती सिपाहीहरुतिर सोझियो, जसले ती कैदीउपर साहनुभूति राख्छन् कि भन्ने अपेक्षा गरिएको थियो। उनीहरुले छोटो समय एकापसमा खासखुस कुराकानी गरे र तत्कालै ती कैदीमाथि खनिएर तिनलाई टुक्राटुक्रा पारी काटे। उनीहरुले जङ्गबहादुरमाथि ठूलो भक्तिभाव देखाए। यदि ती व्यक्तिको षडयन्त्र सफल भएको भए आफूहरुमाथि कलङ्क लागेको हुने र आफूहरुप्रतिको विश्वास नै गुम्ने थियो भन्दै ती व्यक्तिप्रति निन्दा गरे। त्यसपछि कुनै पनि ब्यवधान नभई परेड सकियो (ओल्डफिल्ड, सन् २००५:१९२०)। यसबाट हेर्दा जङ्गबहादुरले ती विद्रोही गुरुङ जमादारको दमनको लागि ठूलो भय र त्रासको वातावरण सिर्जना गरेका थिए। उनीहरुको अगाडी तोप तेस्र्याउनु भनेको सामान्य घटना थिएन। पुरै गुरुङ पल्टन सखाप हुने अवस्थामा ती विद्रोही जमादार एक्लैले बलिदान हुनु परेको थियो। को हुन् ती विद्रोही? जङ्गबहादुर राणाविरुद्ध सिङ्गो पल्टनलाई विद्रोहमा उतार्न प्रयास गर्नेे ती गुरुङ जमादार को हुन्? अहिलेसम्म उनको नाम यकीन गरेर कसैले भन्न सकेका छैनन् । बरु गलत नामलाई जबरजस्ती उल्लेख गरेर इतिहासलाई टेढोमेढो बनाउने प्रयास भने गरिएको छ। हालसम्म विभिन्न मारिएका सैनिकहरुको इतिहास उतार्ने क्रममा मोहन थापाले आफ्नो पुस्तक ती सैनिक (२०७०:१७८)मा कालीबहादुर गणमा कुटीकुटी मारिएका ती सैनिकको नाम सुपति गुरुङ हो भनी ठोकुवा गरेका छन्। उनले यो प्रसङ्गको स्रोतका रुपमा नेपालको सैनिक इतिहास (शिवप्रसाद शर्मा र अरु (सम्पा)२०४९:१७७) लाई लिएका छन्। यस प्रसङ्गमा उक्त पुस्तकमा राणाकालमा सेनाहरुले शासकको विरोध गरेमा र अन्य गलत कार्य गरेमा कडा दण्ड दिने नीति रहेको थियो, जङ्गबहादुरको समयमा सुपति गुरुङले विद्रोह गरेकोमा कडा दण्ड पाएका थिए भन्नेसम्म उल्लेख छ। नेपालको सैनिक इतिहास (२०४९)मा सुपति गुरुङले कडा दण्ड पाएको उल्लेख भए तापनि ज्यानै हरण गरिएको हो वा कस्तो कारवाही गरिएको थियो, यसबारे स्पष्ट मिति र अन्य कुनै तथ्य उल्लेख छैन। थापाले भने आफ्नो पुस्तक ती सैनिक (२०७०)मा सुपति गुरुङलाई कुटी कुटी मारिएको उल्लेख गरेका छन्। ओल्डफिल्डको पुस्तक स्केचेज् अफ् नीपाल (सन् २००५)मा ती विद्रोही जमादारलाई टुक्रा टुक्रा हुने गरी काटेर मारिएको भन्ने उल्लेख भएकोले थापाको लेखाई त्यति विश्वसनीय देखिँदैन। किनकि कुटीकुटी मारिएको भन्ने प्रमाणका रुपमा उनको पुस्तकमा कुनै स्रोत उल्लेख छैन। नेपालको इतिहासमा सुपति गुरुङ नामको विद्रोही भने थिए। विसं १९१४ तिर नभई विसं १९३३ मा जङ्गबहादुरको मृत्यू भएपछि सुकदेव गुरुङको कैदी अवस्थामै मृत्यू भएपछि सुपति गुरुङ विद्रोहमा सक्रिय रहेका थिए। उनी भागेर बेपत्ता भएको भन्ने अनुमान गर्न सकिन्छ। यस ऐतिहासिक प्रसङ्गमा सुकदेव र सुपति गुरुङले सञ्चालन गरेको बौद्ध विद्रोहको बारेमा चर्चा गर्नु आवश्यक देखिन्छ। सुकदेव गुरुङले विसं १९३३ मा विद्रोह सुरु गरे। उनले आफूलाई नौ सरकार वौद्ध वादशाह भएँ भनी घोषणा गरे। उनको पछि प्रशस्तै मानिसहरु लागे। उनले यसरी विद्रोह सुरु गरेको केही समयपछि नै उनी पक्राउ परे। उनी अदालत इटा चपलीमार्फत् जेल चलान भए। सम्भवतः जेलमा उनलाई कडा यातना दिइयो, जसको फलस्वरुप उनको विसं १९३३ चैत महिनामा जेलभित्रै उनको मृत्यू भयो (त्रिरत्न मानन्धर, नेपालको इतिहासमा जङ्गबहादुर२०४८:१४५)। सरकारले उनको मृत्यू ज्वरोको ब्यथाले हुन पुग्यो भन्ने उल्लेख गरेको छ। सुकदेवको मृत्यूसम्बन्धी विसं १९३३ साल चैत्रवदि ५ आइतबारको सरकारी कागजको बयान यस्तो छः 'अदालत इटा चपलीमार्फत नौ सर्कार वौध वादशाह भञा भंन्या मुद्दामा पक्री आई कैद पर्ने गोर्षा बसन्या सुकदेव गुरुं जरोको वेथाले मर्दा फाल्नाके जना २ के ज्याला दिनु भंन्या ३३ साल चैत्रवदी ५ रोज १ को श्री ३ का पूर्जी बमोजीं हस्ते माहाने वलवीर सिं जना १ के २ आनाका दर्ले जम्माº। (चार आना) (मानन्धर, २०४८:१४५)। सुकदेव गुरुङको गिरफ्तार भए । सुकदेव मारिएपछि गोरखा, लमजुङ क्षेत्र शान्त हुन सकेन। बरु त्यसको उल्टो असर पर्यो। विद्रोहको आगो झन दन्कन पुग्यो। त्यो बेलासम्म जङ्गबहादुर राणाको मृत्यू भइसकेको थियो। उनको ठाउँमा शासनको बागडोर सम्हाल्न उनका भाई रणोद्दिपसिंह उपस्थित थिए। गोरखा, लमजुङ र कास्कीको गुरुङ बाहुल्य क्षेत्रमा विद्रोह रोकिएन। सुकदेवपछि विद्रोहको नेतृत्व सुपति गुरुङले लिए। उनले पनि आफूलाई बौद्ध वादशाह घोषणा गरे (मानन्धर, २०४८:१४५)। धार्मिक जनतामाझ बौद्धबादशाह घोषणा गरेपछि सुपतिका पछि लाग्ने रैतिको कमी थिएन। उनीहरु राजीखुसी अनुयायी बनेर सैनिकको रुप धारण गर्न लागेका थिए (ज्ञानमणि नेपाल, नेपाल निरुपण२०५५:३४०)। यसरी सुपतिले सुकदेवको ठाउँमा नेतृत्व लिएर धार्मिक विद्रोहलाई ब्यापक पार्न थालेपछि तत्कालिन शासकले यो विद्रोहको दमनका लागि राम्रै सैनिक परिचालन गर्न थाल्यो। सम्भवतः यसअघि सुकदेवले सहन गर्नु परेको ससनाबाट सचेत सुपति ज्यान बचाउन भागे। धुँइपताल खोजी गर्दा पनि सुपतिलाई फेला पार्ने सरकारी प्रयास सफल हुन सकेन। गोरखाको सात घरदेखि पसी लमजुङ, कास्की अठार सयखोला आदि क्षेत्रमा सुपतिको खोजी गर्न रणोद्दिपसिंहले सैन्य पठाए। सुकदेवको मृत्यूपछि सुपति गुरुङले आफूलाई बौद्ध वादशाह घोषणा गरेको दुई तीन महिनापछि उनको खोजीलाई ब्यापक पारिएको थियो। तत्कालिन कमाण्डर इन् चिफबाट कप्तान रणध्वज अधिकारीको कमाण्डमा पोखराबाट त्यसतर्फ सैन्य परिचालन गरियो। विसं १९३४ आषाढ वदी १२ रोज ७ मा तत्कालिन कमाण्डर इन् चिफ जगत्शम्शेरले कप्तान रणध्वज अधिकारीको नाममा यस प्रयोजनका लागि आदेश पठाए। ती सैनिकहरुले स्वयम्घोषित बौद्ध वादशाह भएका सुपति गुरुङलाई उसको घरनजिकको गाउँ गोरखा सात थरदेखि पारी लमजुङ, कास्की, अठारसय खोलासम्म खोजी गरे। तर उनको कतै अत्तोपत्तो लाग्न सकेन। यो कुरा कमाण्डर इन् चिफ जगतशम्शेरमार्फत् श्री ३ महाराज रणोद्दिपसिंहसमक्ष जाहेर भयो (नेपाल, २०५५: ३४०)। यसरी जाहेर हुँदा रणोद्दिपसिंहबाट उनका घरनजिकैका छरछिमेकबाट सुपतिको पत्तो लाग्नसक्ने हुँदा त्यतातिर पनि सोधीखोजी गर्नू भन्ने हुकुम भएको हुँदा सोहीअनुसार गर्नु भन्ने आदेश कमाण्डर इन् चिफबाट भएको देखिन्छ। यो ऐतिहासिक तथ्य निफल्दा विसं १९१४ को गुरुङ पल्टनमा जङ्गबहादुरविरुद्ध विद्रोह गर्दा टुँडिखेलमा आयोजित सैनिक परेडमा टुक्राटुक्रा हुने गरी काटिने सैनिक सुपति गुरुङ होइनन् भन्ने स्पष्ट हुन्छ। अर्का लेखक हर्षबहादुर बुडामगरले आफ्नो पुस्तक प्रथम शहीद लखन थापा मगर (द्वित्तीय) (२०५४:३१) मा कालीबहादुर पल्टनमा मारिने विद्रोही जमादारको नाम श्रीपति गुरुङ हुन् भनी उल्लेख गरेका छन्। उनकाअनुसार भारतमा भएको सैनिक विद्रोह दमनका लागि जङ्गबहादुरसँगै पुरानो गोरख पल्टनबाट लखन थापा मगर र कालीबहादुर पल्टनबाट श्रीपति गुरुङ पनि गएका थिए। उनीहरुले भारतको स्वतन्त्रता सङ्ग्रामलाई राम्ररी बुझेका थिए। श्रीपति गुरुङले खरो स्वभाव देखाएका कारण भारतबाट फर्किएपछि उनीमाथि सैनिक विद्रोह गर्न फौजको अधिकृतहरुलाई उक्साएको निहुँमा टुँडिखेलमा आयोजित परेडमा हत्या गरिएको र त्यसपछि श्रीपतिका साथी सुकदेव गुरुङले विद्रोहको झण्डा उठाएको उल्लेख गरेका छन्। यद्यपी यी लेखकले यो प्रसङ्गको कुनै ऐतिहासिक स्रोत भने उल्लेख गरेका छैनन्। उनले अनुमानको भरमा हत्या गरिएको गुरुङ जमादारको नाम श्रीपति गुरुङ उल्लेख गरेको देखिन्छ। तर भारतको सैनिक विद्रोह दमन गरेर जङ्गबहादुर नेपाल फर्कनेवित्तिकै गुरुङ पल्टनमा यस्तो विद्रोहको झिल्का बलेको देखिदा यो घटनासँग भारतको सैनिक विद्रोहको गुरुङ पल्टनका ती जमादारमा केही न केही प्रभाव र प्रेरणा थियो भन्ने अनुमान गर्न चाहिँ त्यति गाह्रो छैन।"
करातेका पदक विजेता सम्मानित,"काठमाडौं : ग्लोबल नेप्लिज कराते अर्गनाइजेसनले १०औं विश्व सितोरियो कराते च्याम्पियनसिपका पदक विजेता खेलाडीलाई शुक्रबार नगदसहित सम्मान गरेको छ । इन्डोनेसियाको जकार्तामा गत सेप्टेम्बर २२ देखि २४ तारिखसम्म भएको प्रतियोगितामा नेपालले एक स्वर्ण, तीन रजत र ६ कांस्य जितेको थियो । एरिका गुरुङले नेपाललाई एक मात्र स्वर्ण दिलाएकी थिइन् । १९औं एसियाली खेलकुदकी ऐतिहासिक रजत विजेतासमेत रहेकी एरिकालाई ३० हजार नगदसहित प्रशंसा पत्र प्रदान गरियो । रजत विजेता विप्लवलाल श्रेष्ठ, निरुपमा दोङ तामाङ र मोहमद शेख अलामले १५ हजार नगदसहित प्रशंसापत्र पाए । कांस्य पदक जितेका सन्तोष श्रेष्ठ, सविना श्रेष्ठ, आशिष थापा, पुष्पका लामा, एलिशा रासकोटी मगर र सानुमाया थिङले जनही १० हजार नगद पाए । कार्यक्रममा एसियाली खेलकुदका प्रशिक्षक कुशल श्रेष्ठ, छोरीमैया डंगोल र वीरकृष्ण शाही तथा टिम व्यवस्थापक निवासगोपाल वैद्यलाई पनि प्रशंसा पत्रबाट सम्मान गरिएको थियो । कार्यक्रममा रसुवा डोजो, सुर्खेत डोजो, भुटानी शरणार्थी क्याम्प र चापागाउँ डोजोलाई ५० हजार मूल्य बराबरको खेल सामग्री प्रदान गरिएको थियो । नेपाल कराते महासंघको आयोजनामा मंसिर १६ देखि १७ गतेसम्म हुने सातौं दक्षिण एसियाली कराते च्याम्पियनसिपका लागि महासंघलाई एक लाख रुपैयाँ आर्थिक सहयोग पनि प्रदान गरिएको थियो । नेपाल ओलम्पिक कमिटीका अध्यक्ष जीवनराम श्रेष्ठ, बागमती प्रदेशका सांसद् मीनकृष्ण महर्जन, ग्लोबलका अध्यक्ष एवं आठौं दक्षिण एसियाली खेलकुदका स्वर्ण विजेता सुरेन्द्रलाल श्रेष्ठ, ग्लोबलका प्रमुख सल्लाहकार एवं करातेका संस्थापक थानेश्वर राई र नेपाल कराते महासंघका अध्यक्ष युवराज लामाले पुरस्कार प्रदान गरेका थिए ।"
एनएसएलमा ललितपुरको विजयी सुरुवात,काठमाडौं : नेपाल सुपर लिग एनएसएलको दोस्रो सिजनमा ललितपुर सिटी एफसीले विजयी सुरुवात गरेको छ। त्रिपुरेश्वरस्थित दशरथ रंगशालामा शनिबार भएको खेलमा ललितपुरले बुटवल लुम्बिनी फुटबल क्लबलाई २० गोलले पराजित गर्यो। ललितपुरका लागि दिनेश हेन्जनले २६औं मिनेटमा गोल गर्दै अग्रता दिलाएका थिए। त्यसको केहीबेरमै ३१औं मिनेटमा मार्की खेलाडीसमेत रहेका कप्तान अनन्त तामाङले गोल थपेका थिए। त्यसपछि दुवै टिमले प्रशस्त अवसर पाए पनि गोल गर्न भने चुकेका थिए। शनिबार नै भएको अर्को खेलमा पोखराले चितवनलाई १० गोलले पराजित गरेको थियो।
केपी ओली टीट्वेन्टी क्रिकेट : बागमती सेमिफाइनलमा,"पोखरा : पोखरामा जारी केपी ओली टीट्वेन्टी क्रिकेट प्रतियोगिताअन्तर्गत शुक्रबार भएको खेलमा कर्णाली प्रदेशलाई ९० रनले पराजित गर्दै बागमती प्रदेश सेमिफाइनलमा प्रवेश गरेको छ। बागमतीको जितमा रित गौतम र इशान पाण्डेले अर्धशतकीय पालि खेलेका थिए। टस जितेर ब्याटिङमा उत्रिएको बागमतीले ६ विकेटको क्षतिमा एक सय ८९ रनको लक्ष्य दिएको थियो। ५९ बल खेल्दै गौतमले १० चौका र दुई छक्काको सहयोगमा ८२ रनको योगदान दिए। पाण्डेले ३८ बल खेल्दै ७० रन बनाए। दुवैले दोस्रो विकेटका लागि एक सय ४३ रनको साझेदारी गरेका थिए। दिनेश अधिकारीले तीन विकेट लिए। जवाफी ब्याटिङमा उत्रिएको कर्णाली ९९ रनमा अलआउट भएको थियो। बागमतीका कप्तान सन्दीप लामिछानेले चार विकेट लिए। १७३ ओभर खेलेको कर्णालीका सात जना खेलाडीले दोहोरो अंकमा रन बनाउन सकेनन्। बागमतीका दीपेश श्रेष्ठले दुई विकेट लिए। अर्धशतक र एक विकेटसमेत दिएका बागमतीका इशान पाण्डे प्लेयर अफ दी म्याच घोषित भए। शुक्रबार नै भएको अर्को खेलमा गण्डकी प्रदेशले विजयी सुरुवात गरेको छ। गण्डकीले विभागीय टोली एपीएफ क्लबलाई चार विकेटले हराएको हो। जितसँगै समूह बीको गण्डकीले दुई अंक जोडेको छ। सुरुवाती ब्याटिङ गरेको एपीएफले गण्डकीलाई एक सय दुई रनको लक्ष्य दिएको थियो। गण्डकी प्रदेशले दुई बल बाँकी रहँदै ६ विकेटको क्षतिमा लक्ष्य भेट्टाएको हो। गण्डकीका मुस्कान थापाले २५, दिनेश बुढामगरले २४, अभिषेश थापाले अविजित ११ र गौरव विकले ११ रनको योगदान दिए। एपीएफका अविनाश बोहराले दुई तथा इर्सद अहमन, अमरसिंह रौटेला र अरुण ऐरीले एकएक विकेट लिए। यसअघि टस हारेर ब्याटिङको निम्तो पाएको एपीएफले १८४ ओभरमा सबै विकेट गुमाउँदै एक सय एक रन बनाएको थियो। एपीएफका कप्तान प्रदीप ऐरीले २०, भुवन कार्की र सुमित महर्जनले समान १४ रन बनाए। लोकेश बम र असिफ शेखले समान १२ रन जोडेका थिए। गण्डकीका विपिन खत्री, अमृत गुरुङ, चन्द्र पौडेल र कमल परियाले दुईदुई विकेट लिए।"
रोड्रिगो नश्लवादी दुर्व्यवहारको सिकार,"म्याड्रिड : सन् २०२६ को विश्वकप छनोटअन्तर्गत अर्जेन्टिनाविरुद्धको खेलपछि ब्राजिलका फरवार्ड रोड्रिगो नश्लवादी दुर्व्यवहारको निसानामा परेका छन्। उनले सामाजिक सञ्जालमा स्टाटस लेख्दै आफू सामाजिक सञ्जालमा नश्लवादी दुव्र्यवहारको सिकार भएको बताएका हुन्। नश्लवाद सदैव रहिरहन्छ, उनले सामाजिक सञ्जाल इस्टाग्राममा स्टाटस लेख्दै भनेका छन्, मेरो सामाजिक नेटवर्कमा अपमान र आपत्तिजनक कमेन्टहरू गरिएको छ। बेतुकका यी कमेन्ट हर कोहीले देख्न सक्छन्। सयौं नश्लवादी कमेन्टमा बादरजस्ता शब्दसँगै तस्बिर र इमोजी प्रयोग गरिएको छ। अर्जेन्टिनाका कप्तान लियोनल मेसीसँगको बहसका कारण आफूमाथि नश्लीय दुव्र्यवहार भएको रोड्रिगोले दाबी गरेका छन्। उनीहरूले चाहेजस्तो जब हामी आफ्नो शिर निहुराउँदैनौं, त्यतिबेला हामी आक्रमणमा परिहाल्छौं। अर्थात उनीहरूले चाहेजस्तो नहुनासाथ हामी आक्रमणको सिकार भइहाल्छौं। चाहे सामाजिक सञ्जालमा होस् या भौतिक रुपमै किन नहोस्, रोड्रिगो भन्छन्, हामीले अलिकति शिर ठाडो पार्नसाथ आक्रमणको सिकार भइहाल्नु पर्छ। उनीहरू हामीलाई सदैव हेर्प लागिपरेकै हुन्छन्। तर, हामी झुक्दैनौं। हामीलाई झुकाउन त्यति सजिलो पनि छैन। फुटबल प्रसंशक र प्रहरीबीच झडप हुँदा ब्राजिल र अर्जेन्टिनाबीचको विश्वकपअन्तर्गत दक्षिण अमेरिकी छनोट खेल आधा घण्टा ढिला भएको थियो। यस क्रममा ब्राजिल र अर्जेन्टिनाका खेलाडीबीच पनि आरोप प्रत्यारोप भएको थियो। जसका कारण झन्डै आधा घण्टा खेल ढिलो भएको थियो। ब्राजिलको माराकाना स्टेडियममा उत्तेजित प्रसंशकलाई ब्राजिल र अर्जेन्टिनाका समर्थकले शान्त बनाउने प्रयास गरेका थिए। त्यस क्रममा ब्राजिलका कप्तान मार्किन्होस रोड्रिगोले अर्जेन्टिनाका कप्तान मेसीसँग बहस गरेका थिए। लामो बहसपछि खेल सुरु भएको थियो। सोही बहसका कारण रोड्रिगो नश्लवादी दुर्व्यवहारको सिकार बनेका थिए। निकै तनावपूर्ण खेलमा विश्व विजेता अर्जेन्टिनाले १० को जित निकालेको थियो।"
झापा लिग : कमल र झापा गाउँपालिका विजयी,"झापा : मेची रंगशाला भद्रपुरमा जारी प्रथम अन्तरपालिका जिल्लास्तरीय लिग तथा नकआउट फुटबल प्रतियोगितामा कमल र झापा गाउँपालिका विजयी भएका छन्। भद्रपुर झापा गोल्डकपको आयोजनामा शनिबार भएको खेल जितेसँगै कमल र झापाले तीन तीन अंक जोडेका छन्। पहिलो खेलमा कमल गाउँपालिकाले दमक नगरपालिकालाई २१ गोल अन्तरले हरायो। खेलको ११ औँ मिनेटमा कमलका नरबहादुर मगरले गोल गरे। त्यस्तै, खेलको ५९ औँ मिनेटमा युनिस मगरले अर्को गोल थपे। दमकका सञ्जय धिमालले ७२ औँ सान्त्वना गोल फर्काए। खेलको प्लेयर अफ दि म्याच कमलका युनिस मगर भए। उनलाई नगद दुई हजार र ट्रफी प्रदान गरे। यसैबीच, शनिबार भएको दोस्रो खेलमा झापा गाउँपालिका विजयी भयो। झापाले गौरादह नगरपालिकालाई ३० गोल अन्तरले हरायो। जारी लिगमा यो नै ठुलो गोल अन्तरको जित हो। झापाको तर्फबाट खेलको १९ औँ मिनेटमा मर्गुस किस्कू, ३२ औँ मिनेटमा कप्तान मिलन ताम्ली र ५४ औँ मिनेटमा किरण लिम्बूले गोल गरे। खेलको प्लेयर अफ दि म्याच झापाका उमेश मुर्मू भए। उनलाई नगद दुई हजार र ट्रफी प्रदान गरे। आइतबार हुने पहिलो खेल हल्दिबारी गाउँपालिका र बुद्धशान्ति गाउँपालिकाबीच हुनेछ। दोस्रो खेल मेचीनगर नगरपालिका र भद्रपुर नगरपालिकाबीच हुने आयोजक समितिका अध्यक्ष दीपेश ढकालले जानकारी दिए। फुटबलको उर्वर भूमि झापाबाट युवा खेलाडी उत्पादन गर्ने उद्देश्यले आयोजना भएको प्रतियोगितामा झापाका १४ वटा पालिका र आयोजकको भद्रपुर ब्लेजर्स टिम गरी प्रतियोगितामा १५ वटा टिमले प्रतिस्पर्धा गर्दैछन्। प्रतियोगिताको विजेताले नगद ३ लाख, ट्रफी, मेडल र प्रमाणपत्र पाउनेछ भने उपविजेताले नगद २ लाख, ट्रफी, मेडल र प्रमाणपत्र प्राप्त गर्नेछ।"
नेपालगन्ज म्याराथनको उपाधि एपीएफका पार्कीलाई,नेपालगन्ज : नेपालगन्जमा ९ वर्षदेखि लगातार आयोजना हुँदै आएको नेपालगन्ज म्याराथनको उपाधि सशस्त्र प्रहरी (एपीएफ)का गोपीचन्द्र पार्कीले जितेका छन्। पार्कीले यसअघि छैठौ संस्करणको उपाधि पनि जितेका थिए। पार्कीले डिफेन्डिङ च्याम्पियन नेपाली सेनाका खडकबहादुर खड्कालाई पछि पार्दै उपाधि जितेका हुन्। एपिएफकै किरणसिंह भण्डारी तेस्रो भएका छन्। म्याराथनको विजेता पार्कीले नगद दुई लाख पुरस्कार प्राप्त गरेका छन्। त्यस्तै दोस्रो स्थान हासिल गरेका खड्काले एक लाख र तेस्रो स्थान हासिल गरेका भण्डारीले ५० हजार पुरस्कार प्राप्त गरेका छन्। हाफ म्याराथनमा सन्तोषी श्रेष्ठले जितसँगै ह्याट्रिक गरेकी छन्। यस्तै फूलमती राना द्वितीय र पुष्पा भण्डारी तृतीय भएका छन्। प्रथम स्थान हासिल गरेकी सन्तोषीले ७५ हजार रुपैयाँ प्राप्त गरेकी छिन्। दोस्रो भएकी रानाले ५० हजार र तेस्रो हुन सफल भण्डारीले २५ हजार नगद हात पारेका छन्। सरकार र तत्कालीन विद्रोही नेकपा माओवादीबीच दशक लामो सशस्त्र द्वन्द्व विधिवत् अन्त्य गर्नेगरी भएको विस्तृत शान्ति सम्झौता भएको स्मरणमा नौ वर्षदेखि म्याराथन आयोजना हुँदै छ।
विकृति र विसंगतिविरुद्ध अभियान सञ्चालन आवश्यक छ : पूर्वराष्ट्रपति भण्डारी,"काठमाडौं : पूर्वराष्ट्रपति विद्यादेवी भण्डारीले महिलाविरुद्ध हुने सबै प्रकारका विभेद् र हिंसा अन्त्यका लागि कानुनमा उल्लेखित दण्ड र सजायको प्रभावकारी कार्यान्वयन गर्दै यस प्रकारका विकृति र विसङ्गतिविरुद्ध व्यापक सचेतना अभियान सञ्चालन गर्नु आवश्यक रहेको बताएकी छन्। हिंसा निर्मूलनसम्बन्धी अन्तर्राष्ट्रिय दिवसका अवसरमा आज शुभकामना व्यक्त गर्दै यसप्रकारका दिवस एवं अभियानबाट समाजमा सचेतना अभिवृद्धि र महिलाविरुद्ध हुने हिंसा निर्मूलनमा महत्वपूर्ण सहयोग पुग्न विश्वास व्यक्त गरिन्। हरेक वर्ष नोभेम्बर २५ मा महिलाविरुद्ध हुने हिंसा निर्मूलनसम्बन्धी अन्तर्राष्ट्रिय दिवस मनाइन्छ। नोभेम्बर २५ देखि डिसेम्बर १० सम्म सञ्चालन गरिने लैङ्गिक हिंसा विरूद्धको १६ दिने अभियान पनि आजबाट सुरु भएको छ। 'हाम्रो देशमा लैङ्गिक समानता र महिला अधिकारका लागि भएका विभिन्न आन्दोलन, सामाजिक जागरण एवं सचेतना अभियानको परिणाम स्वरुप संवैधानिक, कानुनी र संरचनागत व्यवस्था गरिएपछि राजनीति, प्रशासन र अन्य सार्वजनिक क्षेत्रमा महिलाको सहभागितामा उल्लेख्य वृद्धि हुनाको साथै महिलाको सामाजिकआर्थिक अवस्था क्रमशः सुधारोन्मुख रहेको छ,' पूर्वराष्ट्रपति भण्डारीले भनिन्। तथापि, समाजमा विद्यमान अन्धविश्वास, पछौटेपन र सचेतनाको अभावका कारण बालविवाह, बहुविवाह, दाइजो, तिलक तथा छाउपडी प्रथा, बोक्सीको आरोप जस्ता विभेदजन्य कुप्रथाहरू पूर्णरूपमा निर्मूल गर्न हामीले अझै नसकेका पस्ट पारिन्। त्यसैगरी घरेलु हिंसा, यौन दुर्व्यवहार, एसिड आक्रमण, महिला बेचबिखन, बलात्कार र हत्याजस्ता महिलाविरुद्ध हुने हिंसाजन्य घटनासमेत दैनिकजसो घटिरहेको र प्रविधिका माध्यमबाट महिलाविरुद्ध हुने हिंसा तथा शोषणका नयाँ स्वरूपसमेत प्रकट भइरहेका उनको भनाइ छ। 'यस दिवसबाट लैङ्गिक हिंसा अन्त्यको लागि क्रियाशील सबैलाई थप उत्साहका साथ काम गर्न प्रेरणा प्राप्त हुने विश्वास व्यक्त गर्दै 'लैङ्गिक हिंसा विरूद्धको १६ दिने अभियान को सफलताको कामना गर्दछु,' उनले भनिन्।"
गुल्मीका कृषकको किवी खेतीमा आकर्षण,"कालीगण्डकी, चन्द्रकोट, सत्यवती, मुसिकोट, रेसुंगा नगरपालिकालगायत जिल्लाका १२ वटै स्थानीय तहमा किवी खेती हुँदै आएको छ। गुल्मी : किवी खेतीका लागि गुल्मीको भार्से गाउँ प्रख्यात मानिन्छ। तर, पछिल्लो समय भार्से गाउँसहित जिल्लाका विभिन्न क्षेत्रका कृषकको व्यावसायिक किवी खेती गरेर मनग्य आम्दानी गर्न थालेका छन्। साधारण व्यवस्थापनमा सुहाउँदो हावापानीका कारण गुल्मीका कृषकले व्यावसायिक रूपमा किवी खेतीको विस्तार गर्न थालेका हुन्। पराम्परागत शैलीमा गर्दै आएको नगदे बालीको साटो किवीको बजार राम्रो भएपछि ग्रामीण क्षेत्रका कृषकले यसको व्यावसायिकता बढाउन लागि परेको देखिन्छ। गुल्मी जिल्लाको रेसुंगा नगरपालिका ९ का वीरबहादुर कार्की विगत केही वर्षदेखि कृषि कर्ममा छन्। कार्कीले २०७२ सालदेखि किवी तथा फलफूलका बिरुवा उत्पादन र त्यसको बजारीकरण गर्दै आएका छन्। बजारमा उपभोक्ताको माग र आवश्यकता हेरेर २०७५ सालदेखि किवी खेती सुरु गरेको कार्की बताउँछन्। यतिबेला कार्कीको बारीमा फलफूलका बिरुवा र लटरम्म फलेको किवीले भरिएको छ। उनले यस वर्ष ५ क्विन्टल किवी उत्पादन गरेको उनी बताउँछन्। उनले उत्पादन गरेको किवी तम्घास बजारसहित गाउँमै खपत हुन्छ । कालीगण्डकी, चन्द्रकोट, सत्यवती, मुसिकोट, रेसुंगा नगरपालिकालगायत जिल्लाका १२ वटै स्थानीय तहमा किवी खेती हुँदै आएको छ। किवी खेतीको विस्तार र प्रवद्र्धन गर्न विभिन्न कार्यक्रम सञ्चालन गर्दै आएको कृषि ज्ञान केन्द्र गुल्मीले जनाएको छ। उक्त कार्यालयले कृषकलार्ई बिरुवा र पोल निर्माणमा ७५ प्रतिशत अनुदान दिइएको कृषि ज्ञान केन्द्र गुल्मीका प्रमुख नवराज भण्डारीले जानकारी दिए। गुल्मीमा १ हजार हेक्टर क्षेत्रफलमा सजिलै किवी खेती गर्न सकिन्छ। यस वर्ष किवी विशेष कार्यक्रम भनेर कालीगण्डकी गाउँपालिकाको वडा नम्बर १ को शिरकोट भन्ने स्थानमा जिल्लाकै नमुना किवी खेती विस्तार हुने भएको छ। नेपालका धेरै ठाउँमा किवी खेती हुँदै आएकाले बजारीकरणमा समस्या रहेको छ। अहिले बजारमा किवी प्रतिकेजी ३ सय रुपैयाँँदेखि ५ सय रुपैयाँँ प्रतिकिलो बिक्री हुने गरेको छ।"
मिलनचोकधाइरिङ सडक योजनाका ठेकेदार दुई वर्षपछि काममा फर्किए,"बेनी : म्याग्दीको सदरमुकाम बेनी बजारसँगै रहेको पर्वतको जलजला गाउँपालिका७ धाइरीङको मिलनचोकसल्यानघाहाखेतधारापानीठोट्नेरी सडक आयोजनाका ठेकेदार दुई वर्षपछि काममा फर्किएका छन्। निर्माण कम्पनीलाई धरौटी जफत गरि ठेक्का तोड्ने र कालोसूचिमा राखेर कारबाही गर्ने तयारी भएपछि दुई वर्षदेखि अलपत्र योजनाको काम सूचारु भएको हो। पूर्वाधार विकास कार्यालय पर्वतका प्रमुख गुरुदत्त अधिकारीले मिलनचोक देखि धाइरिङ जोड्ने सडक निर्माण कार्य सूचारु भएको जानकारी दिए। ब्याकुहोलोडर, एक्साभेटर, रोलर र मजदुरसहित अधकल्चो सडक निर्माणको कामलाई पूर्णता दिन थालेका छन्, उनले भने धेरै प्रयास गरेर ठेकेदारलाई काममा फर्काउन सफल भएका छौं। अब योजना सम्पनन गराउन केन्द्रित हुन्छौं। मिलनचोकदेखि ठोड्नेरी जोड्ने १० किलोमिटर दुरीको सडक स्तरोन्नति र कालोपत्र गर्न विसं २०७६ मंसिर ६ गते २८ करोड १३ लाख रुपैयाँमा हिमदुङ एण्ड थोकर प्रालिले ठेक्का सम्झौता गरेको थियो। गण्डकी प्रदेशको भौतिक पूर्वाधार मन्त्रालयमार्फत सञ्चालित यो सडक विसं २०७८ मंसिर ५ गते सम्पन्न गर्ने लक्ष्य राखिएको थियो। दोस्रो पटक २०८० मंसिर महिनासम्मका लागि थपिएको म्याद सकिने बेलामा ठेकेदारले अधुरो काम सूचारु गरेका हुन्। धाईरिङ सल्यानका गिरीधारी पौडेलले ठेकेदार काममा फर्किएपछि सडक कालोपत्र हुने आशा पलाएको बताए। स्थानीयबासी र जनप्रतिनिधिहरुले सडक निर्माणमा भएको ढिलाईप्रति खवरदारी र दवाब दिएका थिए। धाइरीङका बासिन्दाले बेनीमालढुङ्गा सडकको छेउमा सञ्चालक र सडक समयमै सम्पन्न नहुदाँको अवस्था झल्काउने तस्विर सहित गत फागुनमा 'ठेकेदार हराएको सूचना' लेखेको ब्यानर झुण्डाएका थिए। सडक अधुरो हुँदा आवतजावतमा सास्ती, दुर्घटनाको जोखिम, पहिरो र भुक्षयको समस्या बढेको छ। सडक निर्माणलाई अधकल्चो बनाएर छाडिएकाले बस्तीमा पहिरोको जोखिम भएको छ। ५ मिटर २५ सेन्टिमिटर चौडाइमा डीबिएसटी कालोपत्रे हुने सडक सात मिटर र एक मिटर नाली बनाउन धेरै ठाउँमा डोजरले भत्काइएको छ। ठेकेदारले नाली सफा गर्ने, पहिरो पन्छाउने, बाँकी पर्खाल, नालि निर्माणको काम सुरु गरेको छ। मिलनचोकदेखि सल्यान खण्डमा धाइरीङका एक हजारभन्दा बढी घरधुरीले प्रयोग गर्छन्। धाइरीङमा उत्पादित तरकारी निकासी, भुमे ठाकुर र जलजला जाने आउने पर्यटक तथा भक्तजनलाई सहज अपेक्षा गरिएको छ। यो सडकको हालसम्म ४२ प्रतिशत मात्र भौतिक प्रगति भएको पूर्वाधार विकास कार्यालय पर्वतले जनाएको छ। प्रतिकुल भूगोल, नदीजन्य निर्माण सामग्रीको अभाव र सामाजिक समस्याले निर्माणमा ढिलाई भएको निर्माण कम्पनीका प्रतिनिधिले बताएका छन्।"
दूरसञ्चारको भविष्य कस्तो ?,"६ वटा दूरसञ्चार कम्पनीले अनुमति पाएकोमा अहिले टेलिकम र एनसेल मात्र बाँकी छन्। काठमाडौं : सूचना र सञ्चारलाई जनताको हातहातसम्म पुर्याउने काम दूरसञ्चार सेवा प्रदायक कम्पनीहरूले गर्दै आइरहेका छन्। सञ्चारको कुनै पनि कुनामा भए पनि सूचना थाहा सकिने गरी दूरसञ्चारमा प्रविधि विस्तार भइरहेको छ। दूरसञ्चार ऐन, २०५३ ले प्रदान गरेको उदारीकरण व्यवस्थाअनुसार अहिले सरकारी र निजी गरी क्रमशः नेपाल टेलिकम र एनसेलले मोबाइल सेवा प्रदान गर्दै आइरहेका छन् भने करिब १ सय २० कम्पनीहरूले इन्टरनेट सेवा प्रदान गर्दै आइरहेका छन्। यी सबैलाई नियमन गर्ने निकायको रूपमा नेपाल दूरसञ्चार प्राधिकरण छ। नेपालमा सञ्चालित दूरसञ्चार कम्पनीहरूको भविष्य जोखिम रहेको विज्ञहरू भन्छन्। देख्दा सबैको हातमा मोबाइल, सबैलाई पाएका सेवा उपभोग गरिरहेका छन्, कम्पनीहरूले कमाइरहेका छन्, सरकारलाई राजस्व बुझाइरहेका छन्, तर पनि दूरसञ्चारको भविष्यलाई किन संकटमा भनिएको छ ? ६ वटा दूरसञ्चार कम्पनीले अनुमति पाएकोमा अहिले टेलिकम र एनसेल मात्र बाँकी छन्। यी कम्पनीहरूले दिइरहेका सेवा तथा सुविधा कत्तिको सस्ता र भरपर्दा छन्, नयाँ प्रविधिको प्रयोग भइरहेको छ त, पाइरहेको सेवा तथा सुविधामा उपभोक्ताको हितलाई कसरी ध्यानमा राखिएको छ भन्ने अहिले समसामायिक विषय हो। यी समसामायिक विषयमा नै केन्द्रित भई अन्नपूर्ण मिडिया नेटवर्कअन्तर्गतको एपीवान टेलिभिजनले दूरसञ्चारको सन्दर्भ र भविष्य विषयक एकदिने छलफल कार्यक्रम आयोजना गरेको छ। उपप्रधान तथा रक्षामन्त्री पूर्णबहादुर खड्काले उद्घाटन गरिएको कार्यक्रममा अन्नपूर्ण मिडियाका अध्यक्ष क्याप्टेन रामेश्वर थापाले दूरसञ्चार क्षेत्रको वर्तमान अवस्था, भविष्यको बाटो पहिल्याउनका लागि यो छलफल आयोजना गरिएको बताए। सबै सरोकारवाला निकायहरूलाई एक ठाउँमा राखेर गरिने यो मन्थनले दिशानिर्दिष्ट गर्ने विश्वास व्यक्त गरे। अबको समय नै सञ्चार प्रविधिको समय भएको र सरकारले लिएको डिजिटल नेपालको लक्ष्य पूरा गर्न दूरसञ्चारलाई सँगसँगै लगी थप प्रविधि विस्तार गरिनुपर्ने क्याप्टेन थापाको जिकिर छ। यसले दूरसञ्चार क्षेत्रलाई मात्र नभई समग्र मुलुकलाई समृद्ध बनाउन भूमिका खेल्ने उनले बताए। क्याप्टेन थापाले छलफल कार्यक्रमलाई सम्बोधन गर्दै भने, प्रविधिको प्रयोग र पहुँच वृद्धिले नागरिकलाई सुसूचित गराउँछ भने सरकारलाई जिम्मेवार र सुशासनमा बस्न मद्दत गर्छ। यसका लागि सरोकारवाला निकायले नीतिगत अस्पष्टलाई हटाई दूरसञ्चारमा सेवा विस्तार सहयोग गर्नुपर्छ। छलफल कार्यक्रमका प्रमुख अतिथि उपप्रधान तथा रक्षामन्त्री पूर्णबहादुर खड्काले आजको सन्दर्भमा सूचना तथा सञ्चारलाई पनि शक्तिको अवयवको रूपमा परिभाषित गर्न थालिएको बताउँदै दूरसञ्चारको विस्तार र उपयोगलाई समग्र सामाजिक एवम् आर्थिक विकाससँगै जोडेर हेर्नुपर्ने बेला आएको बताए। नेपालको कठिन एवम् दुर्गम भूबनोटमा अन्य पूर्वाधारहरूको तुलनामा दूरसञ्चार बढी महŒवपूर्ण देखिन्छ। यस क्षेत्रमा द्रुतगतिले भइरहेको आधुनिक प्रविधिको विकास तथा यसको संरचनामा भइरहेको गतिशील परिवर्तनले यस क्षेत्रमा नयाँ अवसरहरू देखा पर्दै आएका छन्। उनले भने। आजको दिनमा दूरसञ्चार क्षेत्रको विकास र व्यवस्थापन र सुरक्षित तथा सुलभ दूरसञ्चार सेवाको प्रत्याभूति गर्ने विषय नेपाल सरकारको उच्च प्राथमिकतामा रहेका मन्त्री खड्काको भनाइ छ। नेपालमा दूरसञ्चारको भविष्य रहेको भन्दै मन्त्री खड्काले अत्याधुनिक प्रविधिमा निरन्तर लगानी र नवप्रवर्तनको अथक प्रयासले आर्थिक वृद्धि, सामाजिक विकास र समग्र प्रगतिका लागि नयाँ बाटो खोलेको बताए। यस क्षेत्रमा भएका नीतिगत अस्पष्टता, कानुनी झन्झटलगायतलाई फुकाई अघि बढ्न सरकार तयार रहेको प्रतिबद्धता व्यक्त गरे। छलफल कार्यक्रममा अर्थसचिव डा कृष्णहरि पुष्करले दूरसञ्चार क्षेत्रमा प्रविधिमा विस्तार भएसँगै यस थप काम गर्न आवश्यक रहेको बताए। विदेशी दातृ निकायहरूले पनि दूरसञ्चारमा लगानी गर्न इच्छुक रहेको हुँदा यसलाई अवसरमा बदल्न सरकारले काम सुरु गरिसकेको जानकारी दिए। दूरसञ्चार क्षेत्रमा जति सम्भावना छ सोअनुसार सेवा प्रदायकहरूले काम गर्न नसकेको र यस क्षेत्रका विज्ञहरूले पनि विज्ञता देखाउन नसकेको पुष्करको भनाइ छ। नेपाल सरकारले दूरसञ्चार क्षेत्रको आधुनिकीकरण, विकास, विस्तार र व्यवसायमा भिन्ननता ल्याउनका लागि केही गर्न पर्ने भए तत्कालै सम्बोधन गर्ने प्रतिबद्धता व्यक्त गरे। सम्बन्धितहरूले आवश्यक सरसल्लाह वा अन्य केही सुधार गर्नुपर्ने भए अर्थ मन्त्रालयलाई लिखित जानकारी गराए निश्चित रूपमा सम्बोधन गर्ने सरकारको तर्फबाट प्रतिबद्धता व्यक्त गर्छु, उनले भने। नेपालमा रहेका दूरसञ्चार प्रदायक कम्पनीहरूले यस क्षेत्रमा नवीनतम सोच ल्याउन भने जरुरी रहेको उनले बताए। सोही कार्यक्रममा पूर्वमन्त्री एवं कांग्रेस नेता डा मीनेन्द्र रिजालले दूरसञ्चार प्रविधिले सबै कुरा सहज बनाएको बताए। सरुवातीभन्दा त विकास भएको छ तर नेपालको दूरसञ्चारमा आवश्यक विकास तथा विस्तार हुन नसकेको रिजालले बताए। सबैभन्दा चुनौतीको रूपमा दूरसञ्चार पूर्वाधारको विकास रहेको उनको भनाइ छ। दूरसञ्चार पूर्वाधार कसले बनाउने र कसले पैसा तिर्ने भनेर प्राधिकरणलाई मेरो प्रश्न छ ? किनभने विश्वमा सबैको सेयरिङमा यस क्षेत्रमा लगानी भइरहेको छ। तर हाम्रो यो सम्बन्धमा बहस तथा छलफल भएको छैन, उनले भने। सबै क्षेत्रको विकासका लागि यो नेतृत्वले सबैभन्दा पहिला सुशासनमा काम गर्नुपर्ने उनको तर्क थियो। कार्यक्रमको दोस्रो सत्रमा चार वटा छुट्टाछुट्टै प्यानल छलफल भएको थियो। पहिलो प्यानल छलफलमा मोबाइल टेलिकम्युनिकेसन एन्ड लाइसेन्सिङ रिजाइम इन् नेपाल शीर्षकमा भएको छलफललाई दूरसञ्चार विज्ञ आनन्दराज खनालले मध्यस्थता गरेका थिए। उक्त छलफलमा सञ्चार मन्त्रालयका सहसचिव नेत्र सुवेदीले दूरसञ्चारसम्बन्धी ऐन पुरानो भएको भन्दै त्यसमा संशोधन गरी नयाँ विधेयक चाँडै ल्याउने जानकारी दिए। दूरसञ्चारमा भएका समस्यालाई नयाँ विधेयकले समाधान गर्ने विश्वास उनको थियो। सोही छलफलमा दोस्रा वक्ता नेपाल दूरसञ्चार प्राधिकरणका समिति सदस्य गोकर्णप्रसाद सिटौलाले दूरसञ्चार कम्पनीहरूको नवीकरण दस्तुरमा भएको अस्पष्टतालाई नयाँ विधेयकले समाधान गर्ने बताए। दूरसञ्चार ऐन २०५३ अनुसार अनुमति लिएको २५ वर्षपछि नवीकरण गर्नुपर्ने भन्ने छ। यसमा नवीकरण दस्तुर २० अर्ब लाग्ने उल्लेख छ। यो अनुसार २०८१ मा नेपाल टेलिकमको र २०८५०८६ मा एनसेलले अनुमति नवीकरण गर्नु पर्नेछ। अर्का वक्ता इन्टरनेट सेवा प्रदायक संघ नेपालका अध्यक्ष सुधीर पराजुलीले दूरसञ्चारअन्तर्गतका मोबाइलमा मात्र नभई इन्टरनेट प्रदायकलाई सहज हुने वातावरण निर्माण हुनुपर्ने बताए। उनका अनुसार नेपालमा ४० प्रतिशत जनतामा ब्रोडब्यान्डको पहुँच छ। अर्का वक्ता एनसेलका कानुन तथा नियमन प्रमुख विशाल उपाध्यायले समयक्रमसँगै टुजी, थ्रीजी, फोरजी हुँदै अहिले फाइभजीमा जान समय आइसक्दा पनि २०५३ को ऐन सान्दर्भिक नभएको बताए। प्रविधिमा विस्तारसँगै सेवा प्रदायकले लगानी बढाउँदै लगेको उनले जानकारी दिए। कार्यक्रममा दोस्रो सेसन सूचना प्रविधिविज्ञ मनोहर भट्टराईले मध्यस्थता गरेका थिए। टेलिकम्युनिकेसन एन्ड डिजिटल नेपाल फ्रेमवर्क शीर्षकमा भएको छलफलमा वक्ताका रूपमा रहेका सञ्चार मन्त्रालयका सहसचिव अनिल दत्तले सन् २०१९ मा जारी भएको डिजिटल नेपाल फ्रेमवर्कले निर्दिष्ट गरेको ९० प्रतिशत लक्ष्य हासिल भएको बताए। पाँच वर्षको अवधिको उक्त फ्रेमवर्कले १ देशमा ८ खम्बा र ८० पहल गर्ने लक्ष्य लिएको थियो। सूचना प्रविधि क्षेत्रलाई समयसापेक्ष विकास गर्न ऐन संशोधन पास हुने प्रक्रियामा रहेको पनि जानकारी दिए। अर्का वक्ता नेपाल दूरसञ्चार प्राधिकरणका निर्देशक मीनप्रसाद अर्यालले सेवा प्रदायकबाट वार्षिक रूपमा लिएको २ प्रतिशत रकमले ग्रामीण क्षेत्रमा पूर्वाधार विस्तार काम गरिएको जानकारी दिए। एनसेलका निमित्त निर्देशक राजेशलाल न्याछोयानले सरकार र निजी क्षेत्र मिलेर यस क्षेत्रमा काम गर्नुपर्ने बताए। डिसहोम फाइबर नेटका महानिर्देशक सुदीप आचार्यले इन्टरनेटको क्षेत्रमा सरकारले लिँदै आएको कर धेरै भएकोले यसलाई घटाउनुपर्ने बताए। तेस्रो सेसन कन्जुमर्स, मेकर्स र क्वालिटी अफ सर्भिसमा मध्यस्थकर्ताको रूपमा सञ्चारकर्मी समा थापाले मध्यस्थताको भूमिका निर्वाह गरेकी थिइन्। कार्यक्रममा वक्ताको रूपमा रहेका प्राधिकरणका निर्देशक अर्जुन घिमिरेले सेवाको क्षेत्रमा आइपर्ने गुनासालाई सम्बोधन गर्न सम्बन्धित सेवा प्रदायकलाई कडाइका साथ निर्देशन दिने गरिएको बताए। अर्का वक्ता नेपाल टेलिकममा प्रबन्धक कमल लामिछानेले गुणस्तरमा केही समस्या भएकोले सेवाको गुणस्तर सुधारिँदै जाने बताए। एनसेलकी उपभोक्ता सेवा प्रबन्धक ज्योति दाहालले समयक्रमसँगै सेवालाई सस्तो बनाउँदै लगिएको र गुणस्तरमा ध्यान दिँदै आइएको बताइन्। वक्ताका रूपमा रहेका उपभोक्ताकर्मी माधव तिमिल्सिनाले वस्तुमा भन्दा पनि सेवामा उपभोक्ताको बढी गुनासो रहेको भन्दै त्यसमा पनि मोबाइल सेवाका गुनासा धेरै भएको बताए। यसमा सरोकारवालाले सचेत हुन र उपभोक्ता अधिकारलाई कायम राख्न आग्रह गरे। कार्यक्रममा अन्तिम छलफलका रूपमा रोल अफ स्पेक्ट्रम एन्ड इन्फ्रास्टक्चर इन टेलिकम्युनिकेसन शीर्षक रहेको थियो। दूरसञ्चार विज्ञ आनन्दराज खनालले मध्यस्थता गरेको छलफलमा वक्ताको रूपमा प्राधिकरणका समिति सदस्य रवीन्द्र झाले मोबाइल फ्रिक्वेन्सी कुन दिने र कति लिने भन्ने सरकारको निर्णयअुनसार हुने भएकोले सोहीअनुसार प्राधिकरणले कार्यान्वयन गर्ने जानकारी दिए। एनसेलकी निमित्त सीटीओ लेनाकेशरी कंसाकारले अहिलेको बजार हेरेर फ्रिक्वेन्सी नीति बनाउनुपर्ने भन्दै यसमा लगाइएको निश्चित सीमाले गर्दा नयाँ क्षेत्रमा जान नसकिएको बताइन्। अर्का वक्ता दूरसञ्चारविज्ञ सी मनी चौलागाईंले फ्रिक्वेन्सी सीमा अहिले दूरसञ्चारको समस्या नभएको बताए। ९ सय र १८ सय मेगाहर्ज ब्याण्डबाहेक अन्य फ्रिक्वेन्सीमा माग नै नरहेको बताए।"
साताको शेयर बजार : ८ अंकको सुधार,"काठमाडौं : तिहार र छठपछि खुलेको शेयर बजारमा पहिलो साताको कारोबार अवस्था हेर्दा सुधारको संकेत देखिएको छ। यो साता नेपाल स्टक एक्सचेञ्ज (नेप्से) परिसूचक आठ दशमलव ११ अंकले बढेर एक हजार आठ सय ६० दशमलव २० को बिन्दुमा कायम छ। यो साताको पहिलो कारोबार सोमबार भएको थियो। एक हजार आठ सय ५२ दशमलव ०९ को बिन्दुबाट कारोबार सुरु भएको नेप्से परिसूचकमा पहिलो दिन झिनो अंकको सुधार देखिएको थियो। सोमबार नेप्से परिसूचक एक दशमलव ३९ अंकले बढेर एक हजार आठ सय ५३ दशमलव ४८ अंकमा कायम भएको थियो। सातामा कारोबारको दोस्रो दिन नेप्से परिसूचकमा २३ दशमलव ८२ अंकको गिरावट देखियो। मंगलबार परिसूचक एक दशमलव २८ प्रतिशतले घटेर एक हजार आठ सय २९ दशमलव ६५ को बिन्दुमा कायम भएको थियो। त्यस्तै, तेस्रो दिन बुधबार परिसूचक २० दशमलव ६७ अंकले बढेर एक हजार आठ सय ५० दशमलव ३३ अंकमा कायम भएको थियो भने साताको अन्तिम दिन बिहीबार नौ दशमलव ८७ प्रतिशतले बढेर एक हजार आठ सय ६० दशमलव २० अंकमा कायम भएको छ। यो सातामा चार अर्ब ४८ करोड ५२ लाख ४३ हजार पाँच सय ३९ रुपैयाँ बराबरको कारोबार भएको छ। सातामा कारोबार भएका शेयर संख्या एक करोड ५६ लाख २८ हजार चार सय ६२ कित्ता बराबर रहेको छ। यो साताको पहिलो दिनको कारोबारपछि २८ खर्ब ५७ अर्ब ७५ करोड ९० लाख १० हजार रुपैयाँ बराबर रहेको बजार पुँजीकरण अन्तिम दिनको कारोबारपछि २८ खर्ब ६८ अर्ब १२ करोड तीन लाख ६० हजार कायम भएको छ। एक सातामा बजार पुँजीकरण १० अर्ब ३६ करोड १३ लाख ५० हजारले बढेको हो।"
