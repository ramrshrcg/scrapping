शीर्षक,विवरण
विश्वासिलो छ पूर्वसूचना प्रणाली,"नदीको तटीय क्षेत्रमा बस्ने जनता कति जोखिममा छन् भनेर पहिले नै घरधुरी मापन गरिएको हुन्छ। कुनै नदी प्रणालीमा बाढी आयो भने त्यो नदीको तह कति छ, त्यो तहले कति समुदाय, कति कृषि भूमिलाई असर गर्छ भन्ने बारेमा कम्तीमा पनि आधा घण्टादेखि ६ घण्टा पहिले नै जानकारी गराउने प्रणाली पूर्वसूचना प्रणाली हो। मान्छेले बोलाउने र डाको लगाएर भन्ने चलन सन् २००० देखि सुरु भए पनि नेपालमा सन् २०१४ देखि यो प्रणाली सुरु भयो। यसैबेला व्यवस्थित तरिकाले एसएमएस अलर्ट दिन सुरु गरियो। अहिले यो प्रणाली हिमालबाट बग्ने नदीहरू महाकाली, कर्णाली, कोसी, राप्ती, बबईमा जडान भएको छ। प्राक्टिकल एक्सन नेपालले जल तथा मौसम विज्ञान विभागको सहकार्यमा सबै नदीमा जलमापन गर्ने केन्द्र राखेको छ। त्यहाँको तथ्यांक सिधै जल तथा मौसम विज्ञान विभागको नेटवर्कमा जान्छ र त्यहाँबाट विभागले मापनको आधारमा सूचना बनाएर मोबाइलमा पठाउँछ। पोहोर जल तथा मौसम विज्ञान विभागले जारी गरेको सूचना १ करोड ३० लाख मान्छेलाई गएको छ। पछिल्लो समय त्यो बढ्दो छ। अहिले पूर्वसूचना प्रणाली थप विश्वासिलो हुँदै गइरहेको छ। कुनै नदी प्रणालीमा एउटा यन्त्र राखिएको हुन्छ। त्यो यन्त्रले जलको तह कति छ जस्तै १ मिटर, २ मिटर, ३ मिटर भनेर मापन गर्छ। उदाहरणका लागि कर्णाली नदीमा १ मिटरदेखि लिएर १०८ मिटरसम्म पुग्यो भने खतरा तह मानिन्छ। १०८ बाट माथि गयो भने बाढीको खतरा तह बढ्दै जान्छ भनेपछि त्यो कति मिटर पुगेको छ भन्ने त्यो यन्त्रले रेकर्ड गर्छ। त्यो रेकर्ड सिधै जल तथा मौसम विज्ञान विभागमा जान्छ। अर्कोतर्फ भौतिक रूपमा नदी किनार गई गेजरिडरले पनि त्यो सिस्टमले दिएको जानकारी सही छ कि छैन भनेर पुष्टि गर्छ। सही छ भने जल तथा मौसम विभागले सूचना दिन्छ। नदीको तटीय क्षेत्रमा बस्ने जनता कति जोखिममा छन् भनेर पहिले नै घरधुरी मापन गरिएको हुन्छ। त्यो मापनको आधारमा एक खालको पोलिगन बनाएको छ, त्यो पोलिगनमा पर्ने जस्तो नदीका दुवै किनारमा पर्ने एक किलोमिटर, दुई किलोमिटरसम्म जोखिम हुन्छ भने त्यो दुई किलोमिटर भित्रका जनताले एसएमएस अलर्ट पाउँछन्। त्यो एसएमएस अहिले स्थानीय आपतकालीन केन्द्रबाट पनि गइरहेको छ। बाढीबाट मृत्यु हुनेको संख्या पहिले १ सय जना प्रतिवर्ष थियो भने अहिले घटेर २७ जना प्रतिवर्ष छ। यो २७ जना पनि कस्ता हुन्छन् भने बाढी आएको समयमा नदीमा दाउरा संकलन गर्ने, माछा मार्न जाने बढी देखिन्छ। प्रणालीले सबैलाई सूचना दिन्छ। हाम्रो ठाउँ असुरक्षित छ भनेपछि उनीहरू सुरक्षित ठाउँमा जान्छन्, जसले ज्यान जोगिन्छ। पूर्वसूचनाले उनीहरू मात्रै नभएर गाई, बाख्रा, सम्पत्ति लिएर जान्छन् किनभने ६ घण्टा अगाडि नै या ३ दिन अगाडि नै यति पानी पर्दैछ भनेर सूचना दिन्छौं। त्यसको आधारमा जनताले सुरक्षाका उपाय अपनाउँछन्। अन्नभण्डार माथिल्लो तहमा राख्ने, सरसम्पत्ति सुरक्षित राख्ने गर्छन्। त्यो प्रयास भइरहेकाले यो प्रभावकारी बनिरहेको छ। केन्द्रमा जल तथा मौसम विज्ञान विभाग छ। त्यसपछि राष्ट्रिय विपद् प्राधिकरण छ। विपद् ऐनअनुसार ७५३ पालिका र सातै प्रदेशमा स्थानीय आपतकालीन केन्द्र छन्। विभागबाट आएको सूचना सबै प्रदेश र पालिकामा पुग्ने गरी संयन्त्र छ। यद्यपि सबै पालिकामा स्थानीय आपतकालीन केन्द्र बनिसकेको छैन, बन्ने क्रममा छन्। यसरी जल तथा मौसम विज्ञान विभागले सबै सूचना रेडियो, टिभीबाट दिने र ११५५ नम्बरमा जहिले फोन गरे पनि कुन ठाउँमा कस्तो मौसम छ, कुन नदीमा बाढी आउने सम्भावना छ या छैन भन्ने जानकारी दिन्छ। यो पनि पढ्नुहोस म्यासेज आउँछ, बाढीबाट जोगाउँछ"
पुँजीगत खर्च बढाउन शैली सुधारौं,"बजेट बनाइसकेपछि कसरी खर्च गर्ने भनेर तरिका सिकाउने संयन्त्र मन्त्रालयमा भएन। अर्कोतिर बिना बजेटका योजनाले पूर्वाधार निर्माणमा चुनौती थपिदिएको छ। हरेक वर्षको समस्या हो विकास खर्च समयमा नहुने। बजेटको लक्ष्यअनुसार पुँजीगत खर्च कम हुन्छ। गत वर्ष सरकारले ३ खर्ब ८० अर्ब ३८ करोड ४५ लाख विकास निर्माणमा खर्च गर्ने लक्ष्य राखेको थियो। तर, खर्च भयो २ खर्ब ३३ अर्ब ६९ करोड ५९ लाख मात्रै। अर्थात्, आर्थिक वर्ष ०७९८० को अन्त्यमा लक्ष्यभन्दा ६१४४ प्रतिशत मात्रै खर्च भयो। पुँजीगत खर्च लक्ष्यअनुसार हुन नसक्नुको मुख्य कारण हो संरचनागत समस्या। यसर्थ संरचनागत परिवर्तन आवश्यक छ। यसका लागि दसौं वर्षदेखि बहस भइरहेका छन। तर, समस्या ज्यूँका त्यूँं छ। योजना बनाउने समय नभएको भन्दै संविधानमै जेठ १५ गते बजेट ल्याउने व्यवस्था गरियो। जेठ १५ देखि साउन १ गतेसम्मको ४५ दिनको अवधिमा बजेट कार्यान्वयनको योजना बनाउनुपथ्र्यो। यो अवधिलाई खेर फाल्न थालियो। काम गर्ने व्यवहार र शैलीमा सुधार नहँुदा अन्तरिम संविधानपछि पुँजीगत खर्च गर्ने क्षमता झन्झन् घट्दै गयो। बजेट सार्वजनिक गर्ने मिति मात्रै परिवर्तन गरियो। तर, कार्यशैली र संरचनामा परिवर्तन गरिएन। प्रक्रिया उस्तै भयो। मन्त्रालयगत सूचना प्रणाली पनि बनाइयो। तर, यसले पनि कामै गरेन्। यो प्रणालीमा प्रवेश (इन्ट्री) भएपछि बजेट स्वतः निकासा भएको भनेर गाइडलाइनमा लेखियो। तर, बजेट तल्लो तहसम्म जानुपर्यो भनियो। यो पनि निकासै भएको छैन भनेर फेरि निकासा खोजियो। यसअघि योजना आयोगबाट स्वीकृत लिनुपर्छ भनिएकोमा यो पनि हटाइयो। यत्ति हुँदा पनि काम गर्ने शैलीमा केही परिवर्तन भएन। आवश्यक परिवर्तन नभएपछि खर्च गर्ने तरिका उही भयो। खासगरी बजेट कार्यान्वयनमा जाने तरीका उही भयो। बजेट कार्यान्वयन प्रभावकारी बनाउन कार्यशैली प्रक्रियामुखी होइन उद्देश्यमुखी हुनुपर्यो। बजेटको उद्देश्य नै पूरा भएन भने त्यो प्रक्रियाको के अर्थ हुन्छ र ? प्रक्रिया पूरा गर्ने हो भने तोकिएको उद्देश्यमा पुर्याउनुपर्छ। बजेट कार्यान्वयनको बाटो गन्तव्यमा नै नपुग्ने गरी बनाइयो। बजेट कार्यान्वयनमा समस्या हुनुको अर्को कारण मुलुकको कर्मचारीतन्त्र हो। कर्मचारीतन्त्रलाई राजनीतितन्त्रले परिवर्तन गर्नुपर्ने हो, तर सकेन। हाम्रो राजनीतिले पहिलाको कर्मचारी तन्त्रलाई स्विकार गर्यो। संघीयता त लागू भयो तर त्यसले गर्ने कामहरू संघमा जे थियो प्रदेशमा त्यही गयो। प्रदेशमा जे छ पालिकामा त्यही गयो। त्यसैले गर्दा समस्या दोहोरिरहेका छन्। मुलुकमा विकास निर्माण योजना छनोट गर्नै सकस हुने गरेको छ। छनोट भएका योजनामा पनि सबै क्षेत्रको सहयोगसमन्वय नहुँदा आयोजनाको सफल कार्यान्वयन हुन सकेको छैन। धेरै परियोजना टुक्रेमा पनि सीमित छन्। टुक्रे योजनाहरू बनाएर निर्माणमा वर्षौं लाग्ने र वर्षायाममा बाढी पहिरोले अर्बौंका संरचना ध्वस्त भएको अवस्था छ। बजेट बनाइसकेपछि कसरी खर्च गर्ने भनेर तरिका सिकाउने संयन्त्र मन्त्रालयमा भएन। अर्कोतिर बिना बजेटका योजनाले पूर्वाधार निर्माणमा चुनौती थपिदिएको छ। यसले पनि बजेट कार्यान्वयन लक्ष्यअनुसार हुन सकेन। सार्वजनिक खरिद ऐन, नियमावलीलाई मात्रै देखाएर समस्या सिर्जना भयो भन्नुको तुक छैन। किनभने सार्वजनिक ऐनमै ५ पटक परिवर्तन गरिसकियो त। खै त सुधार ? जबसम्म काम गर्ने शैलीमा परिवर्तन हुँदैन। जति पटक ऐन परिवर्तन गरे पनि केही हुँदैन। यसर्थ अब विकास खर्च समयमै हुन र बजेटलाई परिणाममुखी बनाउन काम गर्ने शैलीलाई परिवर्तन गर्न जरुरी छ। यससँगै प्रक्रियागत झन्झटलाई कम गरेर सहज बनाइनु पर्छ। (डाअधिकारी अर्थशास्त्रका प्राध्यापक हुन्)"
दिग्भ्रमित दलहरू,"ठूलो, बलियो र दिगो हुनका लागि राजनीतिक दलले सदस्य संख्या बढाएर मात्रै हुँदैन। ११ महिनापछि नेपाली कांग्रेस केन्द्रीय कार्य समितिको बैठक सानेपामा चलिरहेको छ। सुरुको दिनमा लाइभ बैठकको खुबै चर्चा भयो। तर यो बैठक लाइभ हुनुको खासै अर्थ छैन। नक्कली भुटानी शरणार्थी प्रकरणमा मुख्य तीन दलका शीर्ष नेताहरूको तारन्तार भेटघाट भयो। हो, त्यो भेटघाटको लाइभ भएको भए त्यसको अर्थ हुन्थ्यो। १४औं महाधिवेशनपछि कांग्रेसको ६ पटक केन्द्रीय समिति बैठक बसेको छ। विधानले कार्य समिति बैठक दुई महिनामा कम्तीमा एक पटक बैठक बस्ने व्यवस्था गरेको छ। पार्टीको जीवन्तताको लागि पनि नियमित रूपमा बैठक बस्नुपर्छ। यदि विधानमा दुई महिनामा कम्तीमा एक पटक बैठक बस्नुपर्ने उल्लेख छ भने केन्द्रीय समितिको बैठक दुईदुई महिनामा बस्नुपर्छ। विधान कति व्यावहारिक छ ? त्यसमा प्रश्न गर्न सकिन्छ। बल्ल ११ महिनापछि बैठक बसिरहेको छ। यसर्थ पनि पार्टीको बैठक नै दुर्लभ भइसकेको रहेछ भनेर बुझ्नुपर्ने भएको छ। कुनै एउटा व्यक्तिको खल्तीमा कांग्रेस पार्टी सीमित भएको रहेछ भन्ने जो कोहीले बुझ्छ। पार्टीको नियमानुसार गर्नुपर्ने बैठक समयमा नहुनु लाजमर्दो विषय हो। किनकि, पार्टी भनेको कुनै एक व्यक्ति नभई सामूहिक संस्था हो। भरसक बैठक नबस्ने र दबाब आए मात्र बैठक बस्ने हो भने कांग्रेसभित्र संरचना चाहिँदैन। केन्द्रीय समिति र पदाधिकारी किन चाहियो ? सभापतिले चाहेमा बाहेक बैठक बस्न पर्दैन भनेर विधान नै संशोधन गरे भइहाल्छ नि। होइन भने विधानमा लेखेको प्रावधानको पालना किन नगर्ने ? बैठक बस्नको लागि महामन्त्रीले प्रस्ताव नै गर्नुपर्ने अवस्था आउनु विडम्बना हो। कुनै बहाना मिलेको भए यतिबेला पनि बैठक नहुन सक्थ्यो। कुनै प्राकृतिक प्रकोप भएको भए बैठक सथ्र्यो। प्रवृत्ति कस्तो देखिन्छ भने भरसक बैठक नै गर्न नपरे हुन्थ्यो भन्ने मनशाय प्रस्ट छ। आफू र आफूले भनेको खुरुखुरु मान्ने बाहेक अन्य व्यक्तिको मुखै देख्न नपरे हुन्थ्यो भन्ने खालको प्रवृत्ति कांगे्रस नेतृत्वमा देखिन्छ। गएको महाधिवेशनमा यो पटक पार्टीमा नीति विचारमाथि छलफल हुँदैन भनेर निर्णय गरेको होइन र ? यो निर्णय भनेको एजेन्डाविहीन भएको अवस्था हो। त्यसकारण नीति शून्यता पार्टीले नै स्वीकार गरिसक्यो। गत मंसिरमा प्रतिनिधिसभा र प्रदेशसभाको चुनाव भयो। चुनाव भएको पनि आठ महिना बितिसक्या। स्थानीय चुनाव भएको डेढ वर्ष हुन लागिसक्यो। गएको निर्वाचनमा कांग्रेसको सात लाख भोट घटेको छ। सात लाख भोट घटेको हिसाबकिताब पार्टीले गर्नु पर्दैन ? चुनावको परिणाम आएको एक महिनाभित्रै छलफल गरेर त्यसको जिम्मेवारी लिनु पर्दैन ? पार्टीको सात लाख भोट घट्नु सामान्य विषय होइन। बीपी कोइरालाको व्यक्तित्व र विचारले कांग्रेसलाई टिकाएको हो। अहिले कांग्रेसभित्र न व्यक्तित्व छ, न त विचार नै। कांग्रेसमात्र होइन नेकपा एमालेको पनि भोट घटेको छ। एमालेको भोट घट्नुमा पार्टी विभाजन पनि कारक हो। तर, कांग्रेस पार्टी फुटेको त छैन। कांग्रेसबाट किन मतदाता विरक्तिए ? कांग्रेस महामन्त्री गगन थापाले केन्द्रीय कार्यसमितिको बैठकमा पेस गरेको प्रस्तावमा प्रत्येक वर्ष पाँचदेखि सात लाख सदस्यता थप्ने योजना रहेको सञ्चारमाध्यमबाट सार्वजनिक भएको छ। वास्तवमा सदस्यता बढाउनु ठूलो कुरा होइन। मतदाता अर्थात् जनताको समर्थन र विश्वास बढाउनु महŒवपूर्ण कुरा हो। पहिले सदस्यता बढाउनु ठूलो कुरा मानिन्थ्यो। त्यसको पनि कारण छ। पार्टी र जनताबीचको सम्बन्ध सेतु पार्टी सदस्य थिए। आज आम सञ्चारका माध्यमहरूले प्रत्यक्ष सम्बन्ध जोड्छ। सामान्य ट्विट पनि क्षणभरमै संसारभर पुग्छ। गाउँटोल र बस्तीमा गएर पार्टी सदस्यले बखान गरिरहनु नै पर्दैन। सञ्चारमाध्यमले नै जनतालाई प्रशिक्षित र सुसूचित गरिरहेको हुन्छ। त्यसैले कांग्रेस मात्र होइन अन्य पार्टीले पनि किन सदस्यता बनाएको हो ? त्यो कुरा बुझ्नु पर्छ। हिजोको दिनमा सदस्यता वृद्धि गराउनुको मुख्य उद्देश्य अहिले जस्तो सञ्चार प्रविधि थिएन। संगठन र जनताबीचको सम्बन्धलाई पार्टी सदस्यको माध्यमबाट पुर्याइन्थ्यो। पार्टीको नीति, सिद्धान्त, पार्टीले गरिरहेको कार्य र उद्देश्यबारे पार्टी सदस्यमार्फत जनताले पाउँथे। आज त्यो कुरा सेकेन्डभरमै आमजनतामा पुग्छ। विगतमा प्रतिबन्धित अवस्थामा पनि सदस्यहरूले आम जनतालाई पार्टीमा लाग्न प्रेरित गर्थे। अहिले पार्टी सदस्यता बढाउने भनेको हाम्रो पार्टीमा लाग्यांै भने यति फाइदा हुन्छ भनेर प्रलोभन देखाउने बाहेक केही होइन। केही दिनअघि मात्र नेकपा एमालेका झन्डै आधा कार्यकर्ताले सदस्यता नवीकरण नगरेको समाचार सार्वजनिक भएको छ। यो २१औं शताब्दीको युग हो। पार्टी संगठन सञ्चालन गर्नको लागि सदस्यको ठूलो संख्या देखाएर हुँदैन। संसारमा एकदलीय प्रणालीमा पनि सबै जनतालाई सदस्य बनाइएको हुँदैन। हिजो पञ्चायतीकालमा पनि सबै पञ्च नेपाली र सबै नेपाली पञ्च भन्ने सुनिन्थ्यो। तर, पञ्चायतविरुद्धको आन्दोलनमा कहाँ गए ती सबै पञ्च भनिएकाहरू ? २०४६ सालको जनआन्दोलनको बेलामा कहाँ गए, ती सबै पञ्च नेपालीहरू ? त्यसैले पार्टीको सदस्यता बढाउनुलाई उपलब्धिका रूपमा लिनुपर्ने आवश्यकता छैन। यो कुरा नयाँ पुस्ताका कांग्रेस महामन्त्रीद्वय गगन थापा र विश्वप्रकाश शर्माले पनि बुझ्नु पर्ने जरुरी छ। सदस्यको संख्या बढाएर पार्टी ठूलो हुँदैन। नेतृत्वको कार्यशैली, नीति, कार्यक्रम र जनतासँगको सम्बन्धले पार्टी ठूलो र बलियो हुने हो। पार्टीको विचार कार्यसँग जोडिएको हुन्छ। विचारलाई आदर्श मात्र मानेर हुँदैन। नेतृत्वमा रहनेले आफ्नो जीवनचरित्रमा उतार्नु पर्छ। काम र व्यवहारबाट प्रस्तुत गर्न सक्नु पर्छ। मिडियामा छाउने गरेर मात्र पनि जनताले पत्याउँदैन। राष्ट्रिय स्वतन्त्र पार्टी (रास्वपा) को संगठन नहुँदा नहुँदै पनि गएको आमनिर्वाचनमा उल्लेखनीय मत ल्यायो। त्यो मत किन आयो ? काठमाडौं महानगरपालिकाका मेयर बालेन्द्र साह पनि राजनीतिक अनुहार बोकेका व्यक्ति होइनन्। पाँचदलीय गठबन्धन थियो। किन बालेन्द्र साहले चुनाव जिते ? काठमाडौं उपत्यकामा कम्युनिस्ट पार्टीको मत किन खस्केको छ ? साम्यवाद र क्रान्तिकारिताको कुरा गर्दा पनि जनताले किन पत्याएनन् ? कांग्रेसको अवस्था पनि कम्युनिस्टको जस्तो नहोला भन्न सकिँदैन। गएको चुनावको गम्भीर समीक्षा कांग्रेसले गरेन भने धरहराको टुप्पोबाट गरिने कुराले कुनै सार्थकता पाउँदैन। आगामी निर्वाचनमा कांग्रेस नराम्रोसँग पछारिन सक्छ। किनभने जनताले विकल्प खोजिरहेका छन्। कांग्रेस र कम्युनिस्ट दुवैसँग मतदाता असन्तुष्ट छन्। राष्ट्रिय स्वतन्त्र पार्टीको प्रस्तुति वा पार्टी सभापति रवि लामिछानेको अपिल गरेका कारण नयाँ दलतर्फ जनता आकर्षित भएका होइनन्। पुराना पार्टीका कार्यशैलीप्रति जनता विरक्त बनेका हुन्। संगठनले सबैथोक हुने भए त पञ्चायतको संगठन ठूलै थियो। ३० वर्षको अवधिमा वडादेखि केन्द्रीय तहसम्म पञ्च कार्यकर्ता थिए। त्यसैले संगठनले मात्र पार्टी बन्दैन। पार्टीलाई जीवन्त राख्न नेतृत्वको भूमिका महŒवपूर्ण हुनुपर्छ। बीपी कोइरालाको व्यक्तित्व र विचारले कांग्रेसलाई टिकाएको हो। अहिले कांग्रेसभित्र न कसैको व्यक्तित्व छ, न त विचार नै। नेतृत्व भनेको आउँछ, जान्छ। खोलाको कलकल बग्ने पानी जस्तो हो। थुनेर राखेर हुँदैन। नयाँ निकास चाहिन्छ।"
पाठेघरको मुखको क्यान्सरविरुद्ध खोप,"पाठेघरको मुखको क्यान्सर रोकथाम गर्न सकिने रोग हो। किनभने यसविरुद्ध खोप लगाउन सकिन्छ। विश्वभरिका महिलामा देखिने क्यान्सरमध्ये पाठेघरको मुखको क्यान्सर चौथो मुख्य क्यान्सर हो। सन् २०२० मा विश्व स्वास्थ्य संगठन (डब्लूएचओ)द्वारा प्रकाशित तथ्यांकअनुसार पाठेघरको मुखको क्यान्सरका कारण विश्वमा ६ लाख ४ हजार नयाँ बिरामी पाइएका छन्। यस रोगबाट ३ लाख ४२ हजार महिलाको मृत्यु भएको छ। यीमध्ये ९० प्रतिशत निम्न तथा मध्यम आय भएका मुलुकका महिला हुन्। नेपाली महिलामा हुने क्यान्सरमध्ये सबैभन्दा बढी पाठेघरको मुखको क्यान्सर पाइएको छ। नेपालमा प्रत्येक वर्ष यस रोगका २ हजार २ सय ४४ नयाँ बिरामी देखिने गरेका छन्। १ हजार ४ सय ९३ महिलाको यसैका कारण मृत्यु हुने गरेको छ। डब्लूएचओले ग्लोबल स्ट्राटिजी फर द इलिमिनेसन अफ सर्भिकल क्यान्सर अन्तर्गत ट्रिपल इन्टरभेन्सन टार्गेट ९०७०९० को अवधारणा ल्याएको छ। यसअनुसार सन् २०३० सम्ममा १५ वर्षमुनिका ९० प्रतिशत किशोरीलाई यस क्यान्सरविरुद्धको खोप लगाउने लक्ष्य छ। त्यस्तै ७० प्रतिशत महिलामा प्याप स्मियर टेस्ट गराउने र पाठेघरको मुखको क्यान्सर र प्रिक्यान्सर लिजन देखिएका ३५ देखि ४५ वर्षसम्मका ९० प्रतिशत महिलाको उपचार गर्ने लक्ष्य राखिएको छ। यो लक्ष्य पूरा गर्न सकेमा विश्वभरि नै सन् २०३० सम्ममा यस क्यान्सरबाट हुने मृत्युदर ३३ दशमलव ९ प्रतिशत प्रति एक लाख महिलामा घटाउन सकिन्छ। त्यस्तै, सन् २१२० सम्ममा ९९ प्रतिशतले घटाउन सकिन्छ। पाठेघरको मुखको क्यान्सर रोकथाम गर्न सकिने रोग हो। किनभने यसविरुद्ध खोप लगाउन सकिन्छ। यो रोग धेरैजसोमा ४० वर्षको उमेर हाराहारीमा लागेको पाइन्छ। यसमा पनि अझै विशेषगरी ३५देखि ३९ वर्ष र ६० देखि ६४ वर्ष उमेरसमूहमा यो रोग बढी पाइएको छ। १६ वर्षभन्दा अघिदेखि नै असुरक्षित यौन सम्पर्क गर्ने, धेरै जनासँग यौन सम्पर्क गरेका, धूमपान गर्ने, धेरै सन्तान जन्माएका, न्यून आयस्रोत भएका र रोग प्रतिरोधात्मक शक्ति कम भएका महिलामा रोगको जोखिम बढी पाइएको छ। पाठेघरको मुखको क्यान्सर ९५ प्रतिशतभन्दा बढीमा ह्युमन प्यापिलोमा भाइरस (एचपीभी)का कारणले हुन्छ। एचपीभीका १ सय ५० भन्दा बढी थरीका छन्। यसमध्ये १३ थरीले पाठेघरको मुखको क्यान्सर गराउँछ। एचपीभी १६ र १८ ले ७० प्रतिशत र एचपीभी ३०, ३३, ३५, ४५, ५२ र ५८ ले २० प्रतिशत पाठेघरको मुखको क्यान्सर गराउँछ। एचपीभी ६ र ११ ले भने योनिको भागमा मुसा (जेनाइटल वार्ट) गराउँछ। यौन सम्पर्क सुरु भइसकेका ८० प्रतिशतमा एचपीभी संक्रमण हुन्छ। यिनीहरूमध्ये धेरैजसोमा भाइरस आफैं हराएर पनि जान्छ, सबैलाई क्यान्सर भने हुँदैन। पाठेघरको मुखको क्यान्सरबाहेक यसले मलद्वार, योनि, लिंग र खाने मुखको तलपट्टिको भाग (ओरोफ्यारेन्जियल) को क्यान्सर पनि गराउँछ। पाठेघरको मुखको क्यान्सरबाट जोगिन एचपीभी भ्याक्सिन लगाउन सकिन्छ। एचपीभी भ्याक्सिन मुख्यत : तीन थरीका हुन्छन्। बाइभ्यालेन्ट भ्याक्सिन (२ एचपीभी) : एचपीभी १६, १८ (यो भ्याक्सिन सर्भारेक्स र सेकोलिन नामले उपलब्ध छ।) क्वाड्रिभ्यालेन्ट भ्याक्सिन (४ एचपीभी) : एचपीभी १६, १८, ६, ११ (यो भ्याक्निस गार्डेसिल४ नामले पाइन्छ।) नोनाभ्यालेन्ट भ्याक्सिन (९ एचपीभी) : एचपीभी १६, ११, १६, १८, ३१, ३३, ४५, ५२, ५८ ( यो भ्याक्सिन गार्डेसिल९ नामले चिनिन्छ।) यी भ्याक्सिन निम्न उमेर समूहमा लगाउन सकिन्छ। १११४ उमेर समूह। तर नौ वर्षदेखि नै पनि यो खोप लगाउन सकिन्छ। यस उमेरका केटाकेटी दुवैलाई यो भ्याक्सिन लगाउन सकिन्छ। साथै यिनीहरूमा यौन सम्पर्क सुरु भइनसकेको र एचपीभी संक्रमण पनि नभएका हुनाले खोप बढी प्रभावकारी हुन्छ। यो भ्याक्सिनको २ डोज, ६ देखि १२ महिनाको फरकमा लगाउँदा राम्रो हुन्छ। १५ देखि २६ वर्ष : यो उमेरसमूहमा खोप लगाउन छुटेको छ भने यौनसम्पर्क सुरु भए वा एचपीभी पोजेटिभ नै भए पनि लगाउनु पर्छ। यस उमेरमा तीन डोज लगाउनुपर्छ। पहिलो खोपको एक महिनापछि दोस्रो र ६ महिनापछि तेस्रो डोज लगाउनुपर्छ। २७ देखि ४५ वर्ष : पहिले खोप लिएको छैन भने स्त्रीरोग विशेषज्ञसँग सल्लाह गर्नुपर्छ। फाइदा हुने भए मात्र भ्याक्सिन लगाउनुपर्छ। त्यसमा पनि ३ डोज लगाउनुपर्छ। यो लगाउनु अगाडि एचपीभी डीएनए टेस्ट गर्नु जरुरी छैन। कुनै एक थरीको खोप लगाएकाले अर्को डोज लगाउँदा त्यही नपाइएको खण्डमा अर्को थरीको पनि लगाउन मिल्छ। यस खोपको बुस्टर डोज लगाउनु पर्दैन। गर्भवती अवस्थामा यो खोप लगाउनु मिल्दैन। खोप लगाउन सुरु गरेपछि गर्भवती भएमा बच्चा जन्मिएपछि थप डोज लगाउन मिल्छ। स्तनपान गराइरहेकाले पनि लगाउन मिल्छ। रोग प्रतिरोधात्मक शक्ति कम भएका जस्तै एचआइभी, अंग प्रत्यारोपण गरेका सबै उमेर समूहले तीन डोज लिनुपर्ने हुन्छ। विश्वमा सन् २००६ यता करिब २७ करोडले खोप लगाइसकेको तथ्यांक छ। यिनीहरूमध्ये कसैलाई पनि संवेदनशील जोखिमहरू देखिएको छैन। खोप लगाएको ठाउँमा सुन्निने वा रातो हुन सक्छ। तर पहिलो डोज लगाउँदा एलर्जी देखिएमा दोस्रो डोज लगाउनु हुँदैन। ज्वरो आएको छ भने निको भएपछि मात्रै लगाउने गर्नुपर्छ। खोप लगाएको १५२० मिनेटसम्म निगरानीमा बस्नुपर्छ। यो खोप एचपीभी भाइरसको संक्रमण हुनु अगाडि नै लगाएको अवस्थामा ८९ प्रतिशत प्रभावशाली हुन्छ। यो खोप लगाएकाहरूले पनि पाठेघरको मुखको क्यान्सर स्क्रिनिङ जाँच (प्यापस्मियर) नियमित गर्नु जरुरी हुन्छ। डब्लूएचओले सन् २०२२ को अप्रिल महिनामा गरेको एक अध्ययनमा एचपीभी खोप एक डोज मात्र लगाउँदा पनि उत्तिकै प्रभावशाली हुने देखाएको छ। संगठनका अनुसार ९ देखि १४ वर्ष उमेर समूहकाले १ वा २ डोज, १५ देखि २१ वर्ष उमेर समूहकाले १ वा २ डोज र २१ वर्ष माथिकाले ६ महिनाको अन्तरमा २ डोज लगाउने तालिका छ। यसो गर्दा धेरै जनामा खोप लगाउन सकिने विश्वास लिइएको छ। यो खोपले शरीरलाई एचपीभीविरुद्ध एन्टिबडी निर्माण गर्न प्रोत्साहन गर्छ। जसले गर्दा भविष्यमा संक्रमण हुँदा एन्टिबडीले भाइरस संक्रमण हुन दिँदैन। नेपालमा पनि सन् २०१६ मा सरकारद्वारा पाइलट अध्ययनअन्तर्गत चितवन र कास्की जिल्लामा खोप लगाइएको थियो। ११ देखि १३ वर्षभित्रका किशोरीहरूलाई खोप दिइएको थियो। सन् २०२३ मा पनि सरकारले यो खोप दिने योजना बनाएको छ। हाल विभिन्न निजी स्वास्थ्य संस्थाहरूमा पनि यो खोप पाइन्छ। आशा गरौं विकसित देशमा झैं जस्तै तालिकामा राख्नेछ। सहरी र दुर्गमका महिलाको खोपमा सहज पहुँच हुनेछ।  डा आचार्य स्त्री तथा प्रसूति रोग विशेषज्ञ हुन्।"
विश्वकपको उद्घाटन खेलमा न्युजिल्यान्डको विजयी सुरुवात,"अष्ट्रेलिया : हाना विल्कसनको निर्णायक गोलप्रेरित न्युजिल्यान्डले आजदेखि सुरु भएको फिफा महिला विश्वकपको उद्घाटन खेलमा नर्वेलाई १० को नतिजामा पराजित गरेको छ। न्युजिल्यान्डको अक्ल्यान्डस्थित इडेन पार्कमा भएको खेलको पहिलो हाफ गोलरहित बराबरीमा टुंगिएको थियो। तर दोस्रो हाफमा आक्रमक शैलीमा मैदान उत्रिएको न्युजिल्यान्डका लागि विल्कसनले ४८औं मिनेटमा गरेको गोल नै निर्णायक बन्यो। ज्याकी ह्यान्डले दिएको पासलाई विल्कसनले गोलका परिणत गरेकी थिइन्। निर्धारित समयको अन्तिम मिनेटका न्युजिल्यान्डले पेनाल्टी पाएको थियो। तर, रिया पर्सिभाल पेनाल्टीमा चुक्दा न्युजिल्यान्डले अग्रता दोब्बर बनाउन पाएन। तर, जितसँगै घरेलु टिम न्युजिल्यान्डले विश्वकपमा विजयी सुरुआत गरेको छ। अस्ट्रेलियासँग संयुक्तरूपमा आयोजक रहेको न्युजिल्यान्डले समूह एअन्तर्गत २५ जुलाईमा फिलिपिन्स र स्वीटजरल्यान्डसँग खेल्ने छ। आजै अस्ट्रेलियाको सिड्नीमा हुने समूह बीको पहिलो खेलमा अस्ट्रेलिया र रिपब्लिक अफ आयरल्यान्ड आमनेसामने हुँदैछन्।"
फिफा महिला विश्वकप : अष्ट्रेलियाकाे विजयी सुरूवात,"सिड्नी : स्टेफनी क्या निर्णायक गोलप्रेरित अस्ट्रेलियाले फिफा महिला विश्वकप अन्तर्गत समूह बीमा बिहीबार रिपब्लिक अफ आयरल्यान्डलाई १० को नतिजामा पराजित गरेको छ। अस्ट्रेलियाको सिड्नीस्थित एक्कोर रंगशालामा भएको खेलको पहिलो हाफ गोलविहीन थियो। तर, दोस्रो हाफको ५१औं मिनेटमा आयरिस मिडफिल्डर मारिसा शेभाले घरेलु टिमकी हेली रासोलार्य पेनाल्टी एरियामा फाउल गरेपछि अस्ट्रेलियाले पेनाल्टी पाएको थियो। घरेलु समर्थकअघि सोही पेनाल्टीलाई गोलमा परिणत गर्दै क्याट्लीले अस्ट्रेलियालाई अग्रता दिलाएकी थिइन्। सोही गोलसँगै लिएको अग्रता जोगाउँदै अस्ट्रेलियाले प्रतियोगितामा विजयी सुरुआत गर्यो। न्युजिल्यान्ड र अस्ट्रेलियाले संयुक्त रुपमा आयोजना गरेको विश्वकपको समूह बीमा परेको अस्ट्रेलियन महिला टिमले जुलाई २७ मा नाइजेरियासँग खेल्ने छ। यस्तै, समूह चरणको अन्तिम खेलमा अस्ट्रेलिया र क्यानडा ३१ जुलाईमा आमनेसामने हुनेछन्। आजै अक्ल्यान्ड भएको उद्घाटन खेलमा न्युजिल्यान्डले नर्वेलाई १० गोलको नतिजामा पराजित गरेको थियो। भोलि हुने खेलमा नाइजेरिया र क्यानडा, फिलिपिन्स र स्वीट्जरल्यान्ड तथा स्पेन र कोस्टा रिका आमनेसामने हुनेछन्। अस्ट्रेलियाकी प्रमुख खेलाडी सामन्था खेर आजको खेलमा उपस्थित थिइनन्। काल्फको चोटका कारण उनले समूह चरणका सुरुआती दुई खेल गुमाउने छिन्। यद्यपि, सन् २००० मा भएको सिड्नी ओलम्पिकपछि अस्ट्रेलियाले आयोजना गरेको सबैभन्दा ठूलो स्पोर्टिङ इभेन्टमा आज कीर्तिमानी उपस्थिति थियो। आजको खेलमा ७५ हजार ७८४ दर्शक उपस्थित थिए। जुन अस्ट्रेलियामा कुनै पनि महिला फुटबल खेलमा भएको कीर्तिमानी उपस्थिति हो।"
फिफा वरियतामा नेपाल पहिलेकै स्थानमा,"काठमाडौं : विश्व फुटबलको सर्वोच्च निकाय इन्टरनेशनल फेडेरेसन अफ एसोसिएसन फुटबल (फिफा)ले आज सार्वजनिक गरेको नयाँ विश्व वरियतामा नेपाल पहिलेकै स्थानमा यथावत छ। फिफाले सार्वजनिक गरेको नयाँ वरियताअनुसार नेपाल १७५औं स्थानमा छ। नयाँ वरियता अनुसार दक्षिण एसियाली राष्ट्रमा भने नेपाल तेस्रो स्थानमा छ। नेपालभन्दा अघि रहेको भारत ९९औं स्थानमा छ भने माल्दिभ्स १५५औँ स्थानमा छ। नेपालपछि भुटान १८५औँ, बङ्गलादेश १८९औं, पाकिस्तान २०१औं, र श्रीलङ्का २०४औँ स्थानमा छ। विश्व वरियताको शीर्ष स्थानमा अर्जेन्टिना छ भने दोस्रो स्थानमा फ्रान्स छ। यसैगरी ब्राजिल तेस्रो स्थानमा रहँदा इङ्ग्ल्यान्ड चौँथो तथा बेल्जियम पाँचौं स्थानमा छन्। यसैगरी क्रोसिया छैटौं, नेदरल्याण्ड्स सातौँ, इटाली आठौँ, पोर्चुगल नवौं तथा स्पेन दशौं स्थानमा छन्। रासस"
आर्थिक गतिविधिलाई प्रोत्साहन हुने गरी मौद्रिक नीति जारी गर्न नेपाल राष्ट्र बैंकलाई निर्देशन,काठमाडौं : प्रतिनिधिसभा अन्तर्गतको अर्थ समितिले आर्थिक गतिविधिलाई प्रोत्साहन हुने गरी मौद्रिक नीति जारी गर्न नेपाल राष्ट्र बैंकलाई निर्देशन दिएको छ। सिंहदरबारमा बिहीबार बसेको समितिको बैठकले विगतको नीतिहरूको समीक्षा तथा आगामी आर्थिक चुनौतीहरूको समेत प्रक्षेपण गर्दै आर्थिक गतिविधिलाई प्रोत्साहन हुने गरी मौद्रिक नीति जारी गर्न निर्देशन दिएको हो। आन्तरिक उत्पादन र रोजगारी सिर्जनालाई प्रोत्साहन गर्ने गरी ग्रामीण अर्थतन्त्रलाई चलायमान बनाउने नीतिहरू अवलम्वन गर्न पनि समितिले राष्ट्र बैंकलाई निर्देशन दिएको छ भने बैंकहरूले प्रवाह गर्ने कर्जाको सुपरिवेक्षण सम्बन्धी संयन्त्रणलाई प्रभावकारी रुपमा परिचालन गर्न पनि निर्देशन दिएको छ। बैठकमा राष्ट बैंकका गभर्नर महाप्रसाद अधिकारीले सरकारले बजेटमार्फत लिएको नीतिअनुसार नै चालु आर्थिक वर्षको मौद्रिक नीति जारी गर्ने तयारी भइरहेको बताए। उनले गत आर्थिक वर्षका लागि राखिएको मूल्यवृद्धिको सीमा सात प्रतिशत रहेकामा त्योभन्दा माथि नै रहने देखिएको जानकारी दिए। उनले अहिले निक्षेप संकलन राम्रो देखिए पनि कर्जाको विस्तार घटेको पनि बताए। अर्थतन्त्रलाई सन्तुलित अवस्थामा राख्नका लागि राष्ट्र बैंकले उचित निर्णय लिने उनको भनाइ छ।
"सेयर बजारमा सामान्य करेक्सन, ३ अर्ब ५ करोड रुपैयाँको कारोबार",काठमाडौं : साताको अन्तिम कारोबार दिन बिहीबार सेयर बजार १३१ अंकले घटेको छ। नेप्से परिसूचक १३१ अंकले घटेर २१६३९२ विन्दुमा पु्गेको हो। आज २६४ कम्पनीको ८४ लाख २४ हजार १०८ कित्ता सेयर ३ अर्ब ५ करोड २४ लाख १० हजार ६५९ रुपैयाँमा खरिदबिक्री भएको हो। बजार घटेपनि आज दुई कम्पनीको मूल्य सकारात्मक सर्किट लेभलमा कारोबार भयो। विशाल बजार कम्पनी र लिवर्टी इनर्जी कम्पनीको मूल्य १० प्रतिशतले बढेको हो। यस्तै सिटीजन्स म्यु्चुअल फन्ड २ र कुमारी क्वीलिटी फन्डको सेयर मूल्य भने १० प्रतिशतले ओरालो लाग्यो। कारोबार रकमका आधारमा शिवम् सिमेन्ट शीर्षस्थानमा रह्यो। सो कम्पनीको १४ करोड मूल्य बढिको सेयर कारोबार भयो। आज ८ कम्पनीको मूल्य घट्दा ७ को मात्रै बढ्यो।
भन्सार कटेको करिब १०० किलो सुन बरामद,"काठमाडौं : झट्ट हेर्दा मोटरसाइकल र स्कुटरको ब्रेक सु। पूरै सिल प्याक। तर, उक्त सामान ब्रेक सु मात्रै थिएन, भित्र भेटियो सुनका टुक्रा, त्यो पनि एक क्वीन्टल बढी। हङकङबाट क्याथे प्यासिफिकको उडान हुँदै त्रिभुवन अन्तर्राष्ट्रिय विमानस्थल भन्सार कार्यालयको जाँच पनि पार गरेर सिनामंगल पुग्न लागेको अबैध सुन बुधबार बरामद भएको छ। प्रहरी भन्छ, यो बरामद भएको हालसम्मकै सबैभन्दा ठूलो परिमाण हो। यो घटनाले नेपालमा सुन तस्करी गर्ने नयाँ शैलीको पनि खुलासा गरेको छ। परिमाण धेरै र मोटरसाइकल र स्कुटरको पार्ट्समा मिसाएका कारण छुट्याउन समय लागेकाले आधिकारिक तौल निक्र्यौल भइनसकेको राजस्व अनुसन्धान विभागका महानिर्देशक नवराज ढुंगाना बताउँछन्। यो समाचार तयार पार्दासम्ममा उनले भने, सुन करिब एक क्वीन्टल बढी हुनसक्छ। राजस्व अनुसन्धान विभागका अधिकारीहरूले सुनसहित तीन जनालाई पक्राउ गरेको छ। पक्राउ पर्नेमा सुनका आयातकर्ता रेडी ट्रेडका सञ्चालक दिलिप भुजेल, भन्सार एजेन्ट राजेन्द्र राई र ट्याक्सी चालक छन्। चालकको परिचय खुलेको छैन। सुन बा २ च २३२४ नम्बरको ट्याक्सीमा राखेर विमानस्थलबाट बाहिर लैजाँदै गर्दा बरामद भएको बताइएको छ। नेपाल प्रहरीका प्रवक्ता कुवेर कडायतले ठूलो परिमाणमा सुन बरामद भएको पुष्टि गरे। भने, यति ठूलो मात्राको सुन पहिलोपटक बरामद भएको हो। घटनाको अनुसन्धान भइरहेको छ। बरामद सुनको मूल्य करिब एक अर्ब रहेको छ। अन्नपूर्णलाई प्राप्त स्रोतका अनुसार सुन हङकङबाट आएको हो। बुधबार मात्रै उक्त सुन भन्सार पास भएको थियो। सुनलाई मोटरसाइकलको ब्रेक सु र दाह्री काट्ने रेजरमा लुकाएर ल्याइएको थियो। सामानको भन्सार पास गर्ने क्रममा सामानभित्रको सुन पनि कर्मचारीकै मिलेमतोमा पास भएको बताइएको छ। बरामद सुनमा ठूलो व्यापारिक समूह संलग्नता हुन सक्ने प्रहरी अधिकारीको आंशका छ। बुधबार दिउँसो दुई बजे भन्सार पास भएको उक्त सुन तीन घन्टापछि बरामद भएको हो। यो समूहले यसअघि पनि ठूलो मात्रामा सुन तस्करी गरेको हुनसक्ने प्रहरीको आशंका छ। प्रारम्भिक अनुसन्धानका क्रममा १ सय ६० वटा सुनको टुक्रामा ल्याइएको पाइएको छ। विमानस्थल भन्सार कार्यालयले भने यस विषयमा केही जानकारी नभएको बताइएको छ। सुन जडित मोटर पार्टस् कसरी भन्सार पास भयो अनुसन्धान गरिने बताएको छ। बरामद भएको सुनको तौल दिनका लागि राजस्व अनुसन्धान विभाग हरिहरभवनमा पठाइएको छ। सुनको शुद्धता पहिचान गर्नका लागि नेपाल राष्ट्र बैंकको टक्सार महाशाखामा लगिनेछ। विमानस्थलमा रहेको राजस्व अनुसन्धान विभागका अधिकारीले यस प्रकारले सुन तस्करी हुँदैछ भन्ने पूर्वसूचना पाएका थिए। सूचनालाई पछ्याउँदै जाँदा राजस्वका कर्मचारी तस्करीको सुनसम्म पुग्न सफल भएका हुन्। गोप्य रूपमा अनुसन्धान नै सञ्चालन गरेर सुन बरामद गर्न सकिएको त्यहाँका एक कर्मचारीले बताए। भन्सार जाँचपास गर्ने कर्मचारी पनि अनुसन्धानको घेरामा छन्। केही व्यक्ति फरार छन्। मोटरपार्ट्सको स्पेयर पार्ट्सको रूपमा मिसाएर हङकङबाट कार्गो गरी अवैध सुन ल्याइरहेको विशेष सूचनाका आधारमा बुधबार विभागबाट गठित स्पेसल टास्क फोर्सले उक्त सुन बरामद गरेको हो। यो शैलीले यसअघि नै २ वा ३ पटक नेपालमा सुन भित्राएको महानिर्देशक ढुंगानाले जानकारी दिए। ढुंगाना भन्छन्, स्पेयर पार्ट्समा मिक्स भएर सुन ल्याइएको हुनाले सुन र पार्ट्स दुवै छुट्याउन समय लागेको हो।"
सुनको मूल्यमा नयाँ रेकर्ड कायम,काठमाडौं : नेपाली बजारमा सुनको मूल्य हालसम्मकै उच्च भएको छ। बिहीबार सुनको मूल्य प्रतितोला १ लाख १३ हजार ६ सय रुपैयाँ कायम भएको नेपाल सुन चाँदी व्यवसायी महासंघले जनाएको छ। महासंघका अनुसार यसअघि जेठ १८ गते प्रतितोला सुन १ लाख १३ हजार ३ सय रुपैयाँ पुगेको थियो। सुनको मूल्य बढेसँगै चाँदी पनि बढेको छ। आज प्रतितोला चाँदी १४९५ रुपैयाँ पुगेको छ। अन्तर्राष्ट्रिय बजारमा सुनको मूल्य बढेसँगै नेपाली बजारमा पनि असर पर्ने गरेको महासंघको भनाइ छ।
अर्थ मन्त्रालयले पठायो ८१ बुँदे बजेट कार्यान्वयन मार्गदर्शन,"काठमाडौं : चालू आर्थिक वर्ष २०८०८१ को वार्षिक बजेटको प्रभावकारी कार्यान्वयनका लागि अर्थमन्त्रालयले सबै मन्त्रालय, विभाग तथा निकायलाई ८१ बुँदे बजेट कार्यान्वयन मार्गदर्शन जारी गरेको छ। चालु आर्थिक वर्षको बजेटले लिएका लक्ष्य तथा उद्देश्य प्राप्त गर्नका लागि स्रोतको अधिकतम उपयोग, खर्चमा मितव्ययिता, प्रभावकारिता र दक्षता कायम गर्न मार्गदर्शनमा भनिएको छ। त्यस्तै समग्र वित्तीय अनुशासन कायम गर्दै विद्यमान ऐन नियमलगायत कानूनी व्यवस्थाको पालनाका लागि पनि मार्गदर्शनमार्फत् सरकारले निर्देशन दिएको छ। चालू आर्थिक वर्षको बजेटमा राखिएका वार्षिक योजना तथा कार्यक्रमको पूर्वतयारीका काम चाँडो सक्न अर्थ मन्त्रालयले निर्देशन दिएको हो। 'वार्षिक स्वीकृत कार्यक्रममा समावेश भएको कार्यक्रम कार्यान्वयन गर्न कार्यविधि, निर्देशिका, मापदण्ड संशोधन गर्नुपर्ने वा नयाँ तर्जुमा गर्नुपर्ने भएमा अर्थ मन्त्रालयको सहमति लिई साउन मसान्तभित्र अनिवार्य रूपमा तयार गरी लागू गर्नु हुनेछ। सो कार्यविधि स्वीकृत भएको सात दिनभित्र वेबसाइटमा राख्नुपर्नेछ', मार्गदर्शनमा भनिएको छ। स्वीकृत वार्षिक कार्यक्रममा परेका आयोजनाको तयारीका चरणहरू पूरा गरी कार्यक्रम र आयोजनाको त्रैमासिक विभाजन सहितको वार्षिक खरिद योजना, विस्तृत डिजाइन र लागत अनुमान तयार गरी आगामी असोज मसान्तभित्र स्वीकृत गरी बोलपत्र आव्हानसमेत गरिसक्नु पर्नेछ। आगामी कात्तिक मसान्तभित्र बोलपत्र मूल्याङ्कन गरी ठेक्का सम्झौतासमे्त गरिसक्नुपर्नेछ भने ठेक्का सम्झौता भएको १५ दिनभित्र कार्य शुरु गर्ने गरी कार्यादेश दिइसक्नुपर्नेछ। आगामी कात्तिक मसान्तसम्ममा ठेक्का प्रक्रिया अगाडि नबढेका योजना तथा कार्यक्रमको बजेट रकम रोक्का गरिने जनाइएको छ। पूर्व तयारी नै नसकिएका आयोजनामा स्रोत सहमति माग्ने प्रवृत्तिलाई पनि निरुत्साहन गर्न खोजिएको छ। स्रोत सहमति माग गर्ने र स्वीकृत गर्ने विद्यमान प्रणालीमा सुधार गरी सहमति माग गरेको आर्थिक वर्षमा आयोजनाका लागि विनियोजित रकमको अधिकतम चार गुणाभन्दा बढी स्रोतको सहमति प्रदान नगरिने मार्गदर्शनमा उल्लेख छ। त्यस्तै, राष्ट्रिय गौरवका आयोजना बाहेक अन्य आयोजनाका हकमा स्रोत सहमतिको सम्पन्न गर्नुपर्ने अवधि बढीमा तीन वर्षको रहने जनाइएको छ। 'स्रोत सहमति प्रदान गरेको मितिले नौ महिनाभित्र ठेक्का सम्झौता नभएमा सहमति स्वतः रद्द हुनेछ। यसअघि सहमति दिइएकामध्ये नौ महिना पूरा भई हालसम्म बोलपत्र आव्हान नभएका तथा यस आर्थिक वर्षको बजेटमा विनियोजन प्रस्ताव नगरिएका आयोजनाको स्रोत सहमति खारेज हुनेछ' बजेट कार्यान्वयन मार्गदर्शनमा भनिएको छ। त्यस्तै, संसदीय क्षेत्र पूर्वाधार विकास कार्यक्रम र उत्पादन तथा रोजगारी सिर्जना कार्यक्रमको कार्यविधि अनुसार विषयगत मन्त्रालयबाट कार्यान्वयन हुने हुँदा सोहीअनुसार कार्यान्वयनको व्यवस्था मिलाउन भनिएको छ। तोकिएको परिमाण लागत, गुणस्तर र समयसीमाभित्र निर्माण सम्पन्न गर्ने निर्माण व्यवसायीलाई प्रोत्साहन उपलब्ध गराउने तथा तोकिएको गुणस्तर कायम नगर्ने, समयभित्र कार्य शुरु नगर्ने, कार्ययोजना अनुरूप काम नगर्ने र कार्य सम्पन्न नगर्ने निर्माण व्यवसायीलाई कानून बमोजिम कारबाही गरी निर्माण व्यवसायीसँगको ठेक्का सम्झौता रद्द गर्न पनि मन्त्रालयले मार्गदर्शनमार्फत् निर्देशन दिएको छ। निर्माण व्यवसायीले ठेक्का सम्झौता गरेपछि सम्झौता बमोजिमका सबै वा केही कामका लागि सहायक ठेक्का सम्झौता गर्ने भएमा अनिवार्य रूपमा सम्बन्धित आयोजना प्रमुखको लिखित रूपमा पूर्व स्वीकृति लिनुपर्नेछ। त्यस्तै, निर्धारित समय र लागतमा काम सम्पन्न गर्न र गुणस्तर कायम गर्न आयोजना प्रमुख तथा निर्माण व्यवसायीलाई उपलब्धीप्रति जवाफदेही हुने प्रणालीको विकास गराउन भनिएको छ। अति आवश्यक कार्यका लागि बाहेक एक तहभन्दा बढी तहमा सहायक ठेक्का सम्झौता गर्न पाइने छैन। त्यस्तै, राष्ट्रिय सतर्कता केन्द्रबाट रू १० करोडभन्दा माथिका आयोजनाको निर्माण गुणस्तरको प्राविधिक परीक्षण गराउन भनिएको छ। विनियोजित बजेट स्वीकृत कार्यक्रममा नपरेका कार्यक्रम र आयोजनाको कार्यान्वयन प्रक्रिया अगाडि नबढाउनु बजेट कार्यान्वयन मार्गदर्शनमार्फत् निर्देशन दिइएको छ। विनियोजित बजेट र स्वीकृत कार्यक्रममा नपरेको कार्यक्रम र आयोजनाका लागि बजेट निकासा, रकमान्तर तथा कार्यक्रम संशोधन माग गर्न पाइनेछैन। यदि त्यस्तो रकम निकासा माग भई आएमा निकासा नदिन भनिएको छ। साथै आर्थिक वर्षको बीचमा नयाँ कार्यक्रम र आयोजना सञ्चालनका लागि प्रस्ताव नगर्न समेत निर्देशन दिइएको छ। अर्थ मन्त्रालयको सहमति बिना थप आर्थिक दायित्व सिर्जना नगर्न भनिएको छ। सहमतिबिना सिर्जना भएको थप दायित्वको निकासा, रकमान्तर वा कार्यक्रम संशोधन अर्थ मन्त्रालयबाट हुने छैन। कार्यक्रम र आयोजनाको भौतिक प्रगति र गुणस्तर समेतका आधारमा मात्र भुक्तानी दिने व्यवस्था मिलाउनु भनिएको छ। यद्यपि पहिलो त्रैमासिक निकासा र भुक्तानीका लागि भौतिक प्रगति आवश्यक पर्ने छैन। दोस्रो त्रैमासिक निकासा भुक्तानीका लागि ३० प्रतिशत र तेस्रो त्रैमासिक निकासा र भुक्तानीका लागि सो अवधिसम्मको भौतिक प्रगति न्यूनतम ५० प्रतिशत हुनु पर्नेछ। सोभन्दा कम भौतिक प्रगति भएको अवस्थामा त्यसपछिको त्रैमासिक अवधिमा भौतिक प्रगति पूरा गर्ने प्राप्त गरी निकासा र भुक्तानी दिन सकिने जनाइएको छ। आयोजना कार्यान्वयनमा सहजता ल्याउन वातावरणीय प्रभाव मूल्याङ्कन र प्रारम्भिक वातावरणीय परीक्षणका कार्यहरू तोकिएको न्यूनतम समयसीमाभित्र सम्पन्न गरिसक्नुपर्नेछ। बहुवर्षीय ठेक्कामा गएका कार्यक्रम तथा आयोजना विनियोजित बजेटबाटै कार्यान्वयन गर्नुपर्नेछ। सडक, पुल, बाँध, सिँचाई, नहर जस्ता लामो समयसम्म सञ्चालनमा रहने रू पाँच करोडभन्दा माथिका पूर्वाधार आयोजनाको हकमा नयाँ आयोजनाको ठेक्का व्यवस्थापन गर्दा निर्माण सम्पन्न भएपछि कम्तीमा पाँच वर्षसम्म सम्बन्धित निर्माण व्यवसायीले नै मर्मत गर्ने व्यवस्था मिलाउनु पर्नेछ। विद्यमान सार्वजनिक प्रशासनको सङ्गठन संरचनालाई छरितो बनाउन आगामी मङ्सिर मसान्तसम्म सङ्गठन तथा व्यवस्थापन सर्वेक्षण (ओएनएम) गरिसक्न भनिएको छ। पानी, बिजुली, सञ्चार महसुल, घरभाडा, इन्धन, मर्मत खर्च, मसलन्द तथा कार्यालय सामग्री खर्च, भत्ता, तालिम, गोष्ठी, सेवा शुल्क, भ्रमण खर्च लगायतका प्रशासनिक खर्चमा अधिकतम मितव्ययिता अपनाउन भनिएको छ। त्यसका लागि सरकारी खर्चमा सभा, सम्मेलन, गोष्ठी, सेमिनार, अन्तरक्रिया जस्ता कार्यक्रम सञ्चालन गर्दा सरकारी निकायकै सभाहल प्रयोग गर्नुपर्नेछ। सम्बन्धित संस्था वा सरकारी सभाहल उपलब्ध हुन नसक्ने अवस्थामा अधिकतम मितव्ययी हुने प्रकारले कार्यक्रम आयोजना गर्नुपर्नेछ। आर्थिक वर्ष २०८०८१ मा कर्मचारीले प्रोत्साहन भत्ता, अतिरिक्त समय लगायतका भत्ता पाउने छैनन्। साथै, नयाँ सवारी साधन र फर्निचर तथा फर्निसिङ खरिद नगर्न भनिएको छ। मर्मत सुधार गर्दा समेत सञ्चालनमा नआउने सवारी साधन, फर्निचर, कम्प्युटर, ल्यापटप लगायतका सामग्रीहरू अनिवार्य रुपमा छ महिनाभित्र लिलाम बिक्री गर्नुपर्नेछ। रासस"
काठमाडौंरक्सौल रेल लागत ४ खर्ब,"काठमाडौंबाट सीधा रक्सौल जोड्ने विद्युतीय ब्रोडगेज रेलको फाइनल लोकेसन सर्भेको प्रतिवेदन भारतले नेपाल सरकारलाई बुझायो। काठमाडौं : काठमाडौंरक्सौल विद्युतीय रेलको निर्माण लागत करिब ४ खर्ब लाग्ने अध्ययनले देखाएको छ। भारतले तयार गरेको फाइनल लोकेसन सर्भे (एफएलएस) को प्रतिवेदनले उक्त रेलको लागत ४ खर्ब रुपैयाँ देखाएको हो। भारतले काठमाडौंबाट सीधा रक्सौल जोड्ने गरी विद्युतीय ब्रोडगेज रेलको फाइनल लोकेसन सर्भेको प्रतिवेदन नेपाल सरकारलाई बुझाएको छ। भारतको आर्थिक तथा प्राविधिक सहयोगमा उक्त सर्भे सम्पन्न भएको हो। २०७८ सालको असोजमा १८ महिनाभित्र सकाउने गरी नेपाल र भारतबीच द्विपक्षीय समझदारी भएको थियो। यसअघि भारतको आर्थिक सहयोगमै सन् २०१९ मा रेलमार्गको प्रिलिमिनरी इन्जिनियरिङ कम ट्राफिक (पीईटी) सर्वेक्षण सम्पन्न गरी नेपाललाई बुझाएको थियो। उक्त प्रतिवेदनले रेलमार्गको लागत करिब साढे २ खर्ब रुपैयाँको अनुमान गरेको थियो। भारतको कोंकण रेलवे कर्पोरेसन लिमिटेड (केआरसियल)ले नै रेलमार्गको पीईटी र एफएलएस अध्ययन गरेको हो। भारतको विदेश मन्त्रालयले केआरसियलमार्फत रेलमार्गको अध्ययन गराएर प्रतिवेदन नेपाललाई बुझाएको रेल विभागका सिनियर डिभिजनल इन्जिनियर एवं प्रवक्ता अमन चित्रकार बताउँछन्। पहिलाको पीईटी सर्भेले काठमाडौंदेखि रक्सौलको कुल लम्बाइ १ सय ३६ किलोमिटर हुने ठहर गरेकोमा एफएलएसले भने १ सय ४० किलोमिटर लम्बाइ हुने देखाएको उनी बताउँछन्। निजगढ विमानस्थल बनाउने सरकारको निर्णयपछि विमानस्थलको मध्य वा छेउबाट रेल जान मिलेन। त्यसलाई अलिकति डिटुर गर्दा १ सय ४० किलोमिटरको हाराहारीमा आउने देखिन्छ, प्रवक्ता चित्रकारले भने। काठमाडौंदेखि रक्सौलको बीचमा १३ स्टेसन हुने पनि अध्ययनले देखाएको छ। रक्सौलबाट आउने क्रममा रेल बारा, पर्सा, मकवानपुर हुँदै काठमाडौंको चोभारमा अन्तिम स्टेसन हुनेछ। तराई हुँदै पहाडमा पनि रेल कुदाउनुपर्ने भएकाले टनेल र पुलहरू धेरै बनाउनुपर्ने अध्ययनले देखाएको छ। रेलमार्गको कुल लम्बाइमा करिब ४१ किलोमिटर सुरुङ निर्माण गर्नुपर्ने अध्ययनमा उल्लेख छ। ब्रोडगेज रेल भएकोले अधिकतम गति १ सय २० किलोमिटर प्रतिघण्टा हुने बताइएको छ। भारतीय पक्षबाट प्रतिवेदन हस्तान्तरण भइसकेको हुँदा अब सरकारले यसमा परामर्श लिने काम सरकारले गर्नेछ। निर्माणको चरणमा जानका लागि लगानीको मोडालिटी के हुने सम्बन्धमा दुई देशबीच छलफल हुन सक्ने बताइएको छ। विश्वमा प्रचलित स्ट्यान्डर्ड गेजको रेल बनाउने नेपालको प्रस्ताव अस्वीकार गरेको भारतले काठमाडौंरक्सौललाई ब्रोडगेजमा नै बनाउने अडान कसेको होे। भारत सरकारले आर्थिक तथा प्राविधिक सहयोगमा ब्रोडगेजको सम्भावना त देखायो तर रेल निर्माणपछि सञ्चालनमा कठिनाइ हुने विज्ञहरूले बताउँदै आएका छन्। नेपालले आफ्नै लगानी अध्ययन गरेको पूर्वपश्चिम रेलमार्ग र चीनको केरुङबाट काठमाडौं जोड्ने रेल दुवै नै स्ट्यान्डर्ड गेजमा बनाउने भनिएको छ। अहिले स्ट्यान्डर्ड गेजलाई नवीनतम प्रविधि मानिन्छ भने भारतले नै पछिल्लो समयमा निर्माण गरेका नयाँ रेलमार्ग स्ट्यान्डर्ड गेजमा बनाइरहेको प्रवक्ता चित्रकारले जानकारी दिए।"
नेपाल फर्किए गभर्नर अधिकारी,"काठमाडौं : एसिया प्यासिफिक ग्रुप अन मनी लाउन्डरिङको प्लेनरी बैठकमा नेपाली टोलीको नेतृत्व गरी नेपाल राष्ट्र बैंकका गभर्नर महाप्रसाद अधिकारी स्वदेश फर्किएका छन्। २०८० असार २४ देखि २९ गतेसम्म क्यानाडाको भ्यानकुभरमा आयोजित एपीजीको वार्षिक प्लेनरी बैठकमा गभर्नर अधिकारीलगायतको सहभागिता थियो। गभर्नर अधिकारीले बैठककै क्रममा सेन्ट्रल बैंक अफ श्रीलंकाका गभर्नर डापी नन्दलाल विरासिंघेसँग साइडलाइन बैठक गरेका थिए। उक्त बैठकमा नेपाल र श्रीलंकाको वर्तमान आर्थिक स्थिति, दुई केन्द्रीय बैंकबीचको सम्बन्ध र द्विपक्षीय सहयोगका सम्बन्धमा छलफल भएको थियो। साथै, गभर्नर अधिकारीले अमेरिकी प्रतिनिधिमण्डलमा सहभागी यूएस ट्रेजरी, यूएस डिपार्टमेन्ट अफ जस्टिस र युएस डिपार्टमेन्ट अफ स्टेटको टोलीसँग समेत छलफल गरे। छलफलमा नेपालको पारस्परिक मूल्यांकन प्रतिवेदनले औंल्याएका विषयहरू समेटिएको थियो। एपीजीको वार्षिक बैठकपश्चात् गभर्नर अधिकारीले अमेरिकाको वासिङटन डीसीस्थित अन्तर्राष्ट्रिय मुद्रा कोषको मुख्यालयमा कोषका डेपुटी मेनेजिङ डाइरेक्टर एन्टोनेट सायहसहित साउथ इस्ट एसिया भोटिब ग्रुपका कार्यकारी निर्देशक, मनी एन्ड क्यापिटल मार्केट (एमसिएम) डिपार्टमेन्ट, लिगल डिपार्टमेन्ट र इन्टरनेसनल डेभलपमेन्ट फाइनान्स कर्पोरसेन (डीएफसी) का विशिष्ट पदाधिकारीहरूसँग सेफगार्ड एसेसमेन्ट, विस्तारित कर्जा सुविधा, पारस्परिक मूल्यांकनलगायत अन्य सान्दर्भिक विषयमा द्विपक्षीय छलफल गरेका थिए।"
"पुल निर्माण सक्ने कुरा, ५ वर्षमा पनि भएन पूरा","दुर्घटना बढेपछि पछिल्लो समय पुलमा प्लास्टिकका ठूला पानी ट्यांकी राखिएको छ, राति गुड्ने सवारीसाधन त्यसैमा नियमितजसो ठोक्किन्छन्। पोखरा : पोखराको व्यस्त बजारको फिर्के खोलामा पुल निर्माण गरेर बुझाउन थपिएको दोस्रो म्याद सकिँदा पनि पुल निर्माण हुन सकेन। यसले गर्दा यात्रुले सास्ती भोग्नु परेको छ। ६ लेनको सडकअन्तर्गत पोखराको जिरो किलोमिटर र विन्ध्यवासिनी मन्दिरको बीचमा रहेको फिर्केखोलामा दुई लेनको मात्र पुल छ। अहिले भइरहेको दुई लेनको पुलको दुवैतर्फ २५२५ मिटरको पुल थप्न दिइएको ठेक्का करिब ५ वर्ष पुग्न लाग्दासमेत नबनेको हो। फराकिलो सडकको बीचमा साँघुरो पुल हुँदा नियमितजसो सडक दुर्घटना भएर मान्छेको ज्यानसमेत जाने गरेको पोखरा४ का वडाध्यक्ष रामकृष्ण पराजुलीले बताए। फिर्केखोलामा २०७७ चैत ३० गतेसम्म निर्माण सम्पन्न गरेर बुझाउनु पर्ने समयसीमा राखेर निर्माण कम्पनीले सम्झौता गरेको थियो। अन्तिम पटक थपिएको म्याद २०८० असार २७ गते सकिएको छ। तर, पुल निर्माणको भौतिक प्रगति २५ देखि ३० प्रतिशत मात्र भएको सडक डिभिजन कार्यालय पोखराकी ईन्जिनियर सहनशिला कायस्थले बताइन्। ६ लेनको सडकअनुसार फिर्के खोलामा रहेको पुरानो पुलसँगै जोडेर दुवैतर्फ २५२५ मिटरको गरी ५० मिटरको नयाँ पुल निर्माण गर्न शान्ति आरोग्य जेभीले २०७५ असोज ८ गतेदेखि काम सुरु गर्ने गरी सडक डिभिजन कार्यालय पोखरासँग सम्झौता गरेको थियो। पुल निर्माणको सम्झैता रकम १२ करोड ३२ लाख २६ हजार १ सय ७६ रहेको छ। ठेकेदार कम्पनीले हालसम्म १ करोड ८८ लाख ९ हजार १ सय ५९ रुपैयाँ बिल भुक्तानी लिएको बताइएको छ। पेस्की तीन किस्ता गरी १ करोड ९० लाख लगेको सडक डिभिजन कार्यालय पोखराले जनाएको छ। करिब पाँच वर्षमा फिर्के खोलाको पुलको काम जग खनेर ठड्याइएको छड पनि अलपत्र परेको वडा अध्यक्ष पराजुली बताउँछन्। ठेकेदारलाई समयमै काम पूरा गर्न लगाउन नसक्नु सडक डिभिजन कार्यालयको पनि लापरबाही देखिएको उनले सुनाए। काम छिटो सक्न सुझाउन सम्पर्क गर्न खोज्दा ठेकेदार सम्पर्कमा नआउने गरेको उनले बताए। धेरै चाप हुने व्यस्त बजार र राजमार्गको सडक निर्माणमा साह्रै लापरबाही भएको वडाध्यक्ष पराजुलीले सुनाए। सडक डिभिजन कार्यालय पोखराले पुल निर्माणका लागि दुईपटक म्याद थप गरेको थियो। म्याद थपको अन्तिम मिति २०८० असार २७ गतेसम्म थियो। कम्पनीले समयमै काम गर्न नसकेको सडक डिभिजन कार्यालय पोखराका सूचना अधिकारी उज्वल शर्माले बताए। सुरुमा काम गर्न नसक्नुको कारण मुअब्जा विवाद पनि रहेको उनले सुनाए। यो विवाद गत असोजमा टुंगिएर काम गर्ने वातावरण बने पनि मुख्य ठेकेदार कम्पनी शान्ति आरोग्य जेभीले अर्कैलाई पेटी ठेक्कामा दिएको र पेटी ठेकेदारले काम नगर्दा ढिला भएपछि पछिल्लो समयमा शान्ति आरोग्य जेभीले नै निर्माणका काम सुरु गरेको उनले सुनाए। चाक्लो सडकको बीचमा सानो दुई लेनको मात्र पुल भएकोले पुल क्षेत्रमा सवारीसाधन धेरै दुर्घटना हुने गरेको जिल्ला ट्राफिक कार्यालय कास्कीका सूचना अधिकारी शिवप्रसाद पाठकले जानकारी दिए। दुर्घटनाका कारण घाइते हुने क्रम बढेपछि पछिल्लो समय पुलमा प्लास्टिकका ठूला पानी ट्यांकी राखिएको र त्यसैमा राति गुड्ने सवारीसाधन नियमितजसो ठोक्किने गरेको उनले सुनाए। पछिल्लो समयमा सवारीसाधन पानी ट्यांकीमा ठोक्किए पनि ठूलो घाइते हुने क्रम भने घटेको उनले सुनाए। उनका उनुसार पुलको एक भागमा ६ वटा र अर्को भागमा २ वटा रित्ता प्लास्टिकका ट्यांंकी राखिएको छ। फिर्के पुलमा धेरै दुर्घटना भइरहेकाले समयमै पुल निर्माण गर्न नसक्दा साँघुरो पुल धरापजस्तै भएको नागरिक समाज पोखराका पूर्वसंयोजक विष्णुहरि अधिकारी बताउँछन्। सडक दुर्घटना धेरै भएपछि नागरिक समाज पोखराका प्रतिनिधिले छिटो पुल निर्माण सम्पन्न गर्न दबाब दिन अख्तियार दुरुपयोग अनुसन्धान आयोगका प्रतिनिधिलाई लिएर स्थलगत अवलोकनसमेत गराएको अधिकारीले बताए। पटकपटक ताकेता गर्दा पनि पुल निर्माणमा ढिलाइ हुनु र साँघुरो पुलका कारण रातको समयमा झुक्किएर सडक दुर्घटनामा परेर ज्यानसमेत जाने क्रम भइरहनु दुःखको विषय भएको अधिकारीले बताए। फिर्के खोला पुल निर्माण ढिला भएको विषयमा अख्तियार दुरुपयोग अनुसन्धान आयोगको कार्यालय पोखरामा उजुरीसमेत परेको थियो। फिर्के खोला पुल निर्माणमा ढिला भएको विषय छानबिनको प्रक्रियामा रहेको अख्तियार दुरुपयोग अनुसन्धान आयोगको कार्यालय पोखराले जनाएको छ। ठेकेदार कम्पनीले काम लिने तर वर्षै काम नसकेर अलपत्र पर्दा साँगुरो पुलमा सवारीसाधन ठोक्किएर, खोलामै सवारीसाधन खसेर धेरै यात्रुको ज्यान गएको छ।"
सम्पत्ति शुद्धीकरण निवारण : घट्दै खैरो सूचीमा पर्ने जोखिम,"काठमाडौं : सम्पत्ति शुद्धीकरण निवारणमा नेपालको प्रयासप्रति मूल्यांकनकर्ता मुलुक तथा निकाय विश्वस्त देखिएका छन्। तेस्रो चरणको सुरुवाती पारिस्पारिक मूल्यांकनको तुलनामा दोस्रोपल्ट भएको मूल्यांकनमा नेपालले थप प्रतिबद्धता देखाएको पाइएपछि एसिया प्यासिफिक ग्रुप अन मनी लाउन्डरिङ (एपीजी) को वार्षिक प्लेनरी बैठकमा नेपालले प्रशंसा पाएको हो। फाइनान्सियल एक्सन टास्क फोर्स (एफएटीएफ)को क्षेत्रीय संरचना एपीजीको बैठकमा नेपालको पारस्परिक मूल्यांकनको प्रारम्भिक प्रतिवेदनका सम्बन्धमा विस्तृत छलफल भएको हो। जहाँ मूल्यांकनकर्ताले यसअघि मूल्यांकन गरेको रेटिङमा एउटा सुझाव स्तरोन्नति भएकाले प्रतिवेदन पेस गरेपछि विगतभन्दा केही सुधार भएको निचोड निस्किएको हो। गत वर्षको मंसिर अन्तिममा एपीजीको टोलीले तेस्रो चरणको प्रारम्भिक मूल्यांकन गरेको थियो। त्यसपछि मे महिनामा गरेको अर्को मूल्यांकनपछि बनेको प्रतिवेदन एपीजीको प्लेनरी बैठकमा पेस भएको हो। नेपालको अध्ययन गर्ने टोलीमा अस्ट्रेलिया, बंगलादेश, चीन, फिजी, मलेसिया, न्युजिल्यान्ड, फिलिपिन्स र श्रीलंकाका वित्तीय तथा कानुनी विज्ञ समावेश थिए। क्यानाडाको भ्यानकुभरमा असार २४ देखि २९ गतेसम्म आयोजित उक्त बैठकमा पेस गरिएको सो प्रतिवेदन पारित भएको हो। नेपालसँगै ब्रुनाई र लाओसको पारस्परिक मूल्यांकन प्रतिवेदन पनि पारित भएको छ। बैठकले मंगोलिया, थाइल्यान्डलगायतका देशको वार्षिक प्रगति विवरणउपर छलफल गरी ती देशका अनुगमन प्रतिवेदन पारित गरेको छ। बैठकमा नेपालको यससम्बन्धी कानुन निर्माण र संशोधनसम्बन्धी अघि सारेको विषयले उच्च प्राथमिकता पायो। गत माघ २७ गते संसद्मा प्रस्तुत सम्पत्ति शुद्धीकरण (मनी लाउन्डरिङ) निवारण तथा व्यावसायिक वातावरण प्रबद्र्धनसम्बन्धी केही ऐनलाई संशोधन गर्न बनेको विधेयक, २०७९ को प्रशंसा पनि भयो। विधेयकमार्फत एकैपल्ट १९ वटा ऐन संशोधन हुने प्रस्ताव गरिएको छ। संशोधन गरे नेपालको ८० प्रतिशत कमजोरी समाधान हुनेछन्। बैठकले पारित गरेको पारस्परिक मूल्यांकन प्रतिवेदनको फलोअप प्रतिवेदन एपीजीमा पेस हुनेछ। अहिले पारित भएको पारस्परिक मूल्यांकन प्रतिवेदनचाहिँ एफएटीएफमार्पत ग्लोबल नेटवर्कमा सञ्चार हुनेछ। यस्तै नेपाल सरकारले ग्लोबल नेटवर्कमा पुगेको प्रतिवेदनका सुझाव कार्यान्वयन गर्ने एक्सन प्लानसहितको प्रतिबद्धता एफएटीएफलाई पेस गर्नुपर्ने हुन्छ। यसर्थमा नेपाल तत्कालै खैरोसूचीमा पर्ने त्रास मत्थर भएको छ। सबै प्रक्रियामा मुलुक प्रत्यक्ष निगरानीमा रहनुअघि एफएटीएफले नेपाललाई अब्जरभेसन अवधि प्रदान गर्नेछ। प्रत्यक्ष निगरानी अवधिलाई खैरो सूची (ग्रलिस्ट भनिन्छ)। पारस्पारिक मूल्यांकन प्रतिवेदनले सुझाएका विषय अब्जरभेसन अवधिमा कार्यान्वयन हुने अपेक्षा राखिएको हुन्छ। एपीजीले दिएका सुझावहरू एफएटीएफका मापदण्ड र अन्य मुलुकले पालना गर्दै आएका विषयलाई आधार मानी पारित भएका हुन्छन्। नेपालले राम्रो प्रगति गरेको धारणा मूल्यांकनकर्ताको छ । बाँकी अवधिमा हुने प्रगतिको आधारमा नेपालको भविष्य निर्धारण हुनेछ । मूल्यांकनकर्ताले ३ दर्जन बढी सुझाव दिएका छन् । यसको कार्यान्वयन र सुधारको एक्सनप्लान पेस गर्न सके हामीलाई त्यति जोखिम हुने छैन । महाप्रसाद अधिकारी, गभर्नर नेपाल राष्ट्र बैंक एपीजीको वार्षिक प्लेनरी बैठकमा नेपालको नेतृत्व गरी पुगेका नेपाल राष्ट्र बैंकका गभर्नर महाप्रसाद अधिकारीले नेपालले सोचेभन्दा राम्रो प्रगति गरेको धारणा मूल्यांकनकर्ताले राखेको जानकारी दिए। बाँकी अवधिमा हुने प्रगतिको आधारमा नेपालको भविष्य निर्धारण हुने उनको भनाइ छ। अरू एक्सन कति चाँडो लिन सक्छौं त्यसमा भर पर्छ। सुधार गर्नुपर्ने क्षेत्र कानुन र निर्देशिकाकै हुन्, जुन काम अरू मुलुकले पनि गरिरहेकै हुन्, हामीले नसक्ने कुरै भएन, अधिकारीले भने। अधिकारीका अनुसार सम्पत्ति शुद्धीकरण निवारण गर्न नेपालले चासो देखाए पनि केही ऐन बाधा जस्तै बनेका छन्। तिनलाई संशोधन गर्ने बनेको विधेयक संसद्मा अल्झिएको छ। सरकार र राजनीतिक नेतृत्वको प्राथमिकता सो विधेयक देखिन्छ तर विभिन्न कारणले पास हुन सकेको छैन, गभर्नर अधिकारीले भने, अरू राष्ट्रिय जोखिम तथा खोजी गरिएको विषयलाई पुनः मूल्यांकन गर्नुपर्ने आवश्यकता छलफलको क्रममा महसुस गरेका छौं। उनका अनुसार मूल्यांकनकर्ताले सटिक सुझाव दिएका छन्। सुरुको पारस्पारिक मूल्यांकन प्रतिवेदनले नेपाललाई ४० वटा सुझाव दिएको थियो। भ्यानकुबरमा सम्पन्न वैठकमा गभर्नर महाप्रसाद अधिकारीको नेतृत्वमा प्रधानमन्त्री तथा मन्त्रिपरिषद्को कार्यालयका सचिव एवम् सम्पत्ति शुद्धीकरणसम्बन्धी राष्ट्रिय समन्वय समितिका संयोजक उदयराज सापकोटा र कानुन, न्याय तथा संसदीय मामिला मन्त्रालयका सचिव एवम् पारस्परिक मूल्यांकन मूल समितिका संयोजक धनराज ज्ञवालीसहित पारस्परिक मूल्यांकनमा प्रत्यक्ष सहभागी भएका विभिन्न निकायका प्रतिनिधिहरूको सहभागिता रहेको थियो। सो बैठकमा एपीजीका सदस्य राष्ट्रहरू र पर्यवेक्षकसमीक्षकका रूपमा फाइनान्सियल एक्सन टास्क फोर्स (एफएटीएफ), विश्व बैंक, अन्तर्राष्ट्रिय मुद्रा कोष, युएन अफिस अफ ड्रग्स एन्ड क्राइम यूएनओडीसी) लगायतका संस्थाको सहभागिता रहेको थियो। सम्पत्ति शुद्धीकरणलाई थप निरुत्साहन गरिँदै, संसद्मा अलमल गर्ने छैन छुट अपराधमार्फत आर्जन गरेको सम्पत्ति वैधानिक च्यानलमा ल्याउनुलाई सम्पत्ति शुद्धीकरण भनिन्छ। यसो गर्ने व्यक्तिलाई अपराध वा सम्पत्ति शुद्धीकरण वा दुवैको मुद्दा चल्नुपर्छ। सम्पत्ति शुद्धीकरण निवारण ऐनको दफा ३ मा स्पष्टसँग सम्पत्ति शुद्धीकरणको परिभाषा दिइएको छ। परिभाषा र कस्ता कारबाही हुने जस्ता आधारभूत विषय पनि संशोधन हुन लागेको होइन। अनुसन्धानको प्रक्रिया र कारबाहीलाई थप कठोर बनाउने गरी ऐन संशोधन बनाउन लागिएको छ। दफा ३ जस्ताको तस्तै राखेर दफा २८ मा अतिरिक्त व्यवस्था गर्न लागिएको हो। १० करोड रुपैयाँ सम्पत्ति भएको कोही व्यक्तिले १० लाख रुपैयाँबराबरको ठगी गरेको प्रमाण छ भनेमात्र सो व्यक्तिको सबै सम्पत्तिमाथि छानबिन गर्ने अधिकार दिन लागिएको छ। सर्वसाधारण व्यक्तिलाई भने सम्पत्ति शुद्धीकरणको अनुसन्धान हुँदैन। संशोधनमा लेखिएको छ, सम्पत्ति शुद्धीकरण तथा आतंकवादी क्रियाकलामा वित्तीय लगानीसम्बन्धी कसुरमा मुद्दा चलाइएको व्यक्तिको मात्र सम्पत्ति हैसियतभन्दा बढी देखिए स्रोतको माग हुनेछ। साथै, थप कठोर बनाउने गरी संशोधन गरिँदै छ। प्रमाणसहित सम्पत्ति शुद्धीकरण गरेको उजुरी परे सम्पत्ति शुद्धीकरणको अनुसन्धान हुने व्यवस्था गरिन लागिएको छ। सम्पत्ति शुद्धीकरण गरेको प्रमाण भेटिए ७ देखि २० वर्षसम्म जेल सजायको व्यवस्था गर्न लागिएको छ। हालसम्म न्यूनतम सजाय ३ वर्ष छ। नयाँ व्यवस्थाअनुसार कसुर गरेको सम्पत्तिमात्र नभएर सो सम्पत्तिबाट आर्जन गरेको अरू सम्पत्ति पनि जफत गरिनेछ र कसुर गरेको सम्पत्तिको जेल सजाय अनिवार्य हुनेछ। सरकारी ओहोदामा रहेको व्यक्तिले यस्तो कार्य गरेको छ भने थप सजाय हुनेछ। नेपालले व्यवस्थालाई थप कडा बनाउँदै सम्पत्तिलाई चालु आर्थिक वर्षको आय मानेर अधिकतम कर उठाउने व्यवस्था गर्न लागेको छ। प्रतिनिधिसभामा दर्ता भएको सम्पत्ति शुद्धीकरण (मनी लाउन्डरिङ) निवारण तथा व्यावसायिक वातावरण प्रबद्र्धनसम्बन्धी केही ऐनलाई संशोधन गर्न बनेको विधेयक, २०७९ मार्फत १९ वटा ऐन संशोधन हुँदैछ। विश्वले प्रशंसा गरेको विषय पनि यही विधेयक हो। यी ऐन संशोधन भएपछि नेपालले सम्पत्ति शुद्धीकरण निवारणमा खेलेको भूमिका तथा परिपालनलाई प्रभावकारी बनाउन थप मद्दत पुग्नेछ भने व्यावसायिक वातावरण सुदृढ हुने अपेक्षा गरिएको छ। सम्पत्ति शुद्धीकरणसँग सम्बन्धित क्रियाकलापबारे जानकारी लिने र त्यसको विश्लेषण गर्ने छुट्टै स्वायत्त निकाय स्थापना गर्ने विषय विधेयकमा राखिएको छ। सम्पत्ति शुद्धीकरण, आतंककारी कार्य वा आम विनाशका हातहतियार निर्माण तथा विस्तारमा वित्तीय लगानी वा सम्बद्ध कसुरको शंकास्पद कारोबारसम्बन्धी प्रतिवेदन वा सूचना प्राप्त गर्न, सोको विश्लेषण गर्न तथा विश्लेषणको निष्कर्ष प्रवाह गर्न स्वायत्त निकायको रूपमा वित्तीय जानकारी एकाइ रहनेछ, विधेयकमा भनिएको छ। हालः नेपाल राष्ट्र बैंकको एउटा महाशाखाले वित्तीय जानकारी एकाइको रूपमा काम गरिरहेको छ। स्वायत्त संस्थाका रूपमा वित्तीय जानकारी एकाइ बनाउन सकिने र त्यसका शाखासमेत खोल्न सकिने गरी कानुन संशोधन हुँदैछ। त्यस्तै विद्युतीय र डिजिटल माध्यमबाट हुने सम्पत्ति शुद्धीकरणको विषयलाई पनि कानुनी दायराभित्र ल्याउन सकिने गरी ऐन संशोधन गर्न लागिएको छ। बैंक तथा वित्तीय क्षेत्र, सहकारी र पुँजीबजारसँग जोडिएका कानुनमा केही महत्वपूर्ण संशोधनसहित विधेयक तयार पारिएको छ। यो विधेयकमार्फत नेपाल राष्ट्र बैंक ऐन, २०५८ मा संशोधन गरी बचत तथा ऋणको कारोबार गर्ने ठूला सहकारी संस्थालाई नेपाल राष्ट्र बैंकको नियामकीय क्षेत्राधिकारभित्र ल्याउन लागिएको छ। ऐनमा संशोधन गरेर बचत तथा ऋणको कारोबार गर्ने संस्थाको नियमन, निरीक्षण तथा सुपरीवेक्षणको काम राष्ट्र बैंकको अधिकार क्षेत्रभित्र ल्याउन लागिएको छ। २५ करोड रुपैयाँभन्दा बढी सेयर पुँजी भएका वा वार्षिक ५० करोडभन्दा बढीको बचत तथा ऋणको मुख्य कारोबार गर्ने सहकारी संस्थाको सहकारीसम्बन्धी प्रचलित कानुनको समेत अधिकार प्रयोग गरी नियमन, निरीक्षण तथा सुपरिवेक्षणको काम नेपाल राष्ट्र बैंकले गर्नेछ, विधेयकमा भनिएको छ। बचत तथा ऋणको कारोबार गर्ने सहकारीको नियमन, निरीक्षण तथा सुपरिवेक्षणका लागि निर्देशन एवम् मापदण्ड जारी गर्ने अधिकार पनि नेपाल राष्ट्र बैंकलाई दिन लागिएको छ। विधेयकमार्फत सहकारी ऐन, २०७४ पनि संशोधन हुँदैछ। सहकारी संस्थाको नियमनका लागि नेपाल राष्ट्र बैंक, सम्बन्धित स्थानीय तह र प्रदेश सरकारको क्षेत्राधिकार पनि तोक्ने गरी कानुन बनाउन लागिएको छ। बचत तथा ऋणको मुख्य कारोबार गर्ने सहकारी संस्थाको नियमन, निरीक्षण र सुपरीवेक्षण गर्ने निकायले सो सम्बन्धमा नेपाल राष्ट्र बैंकले जारी गरेको निर्देशन तथा मापदण्डको पालना गर्नुपर्नेछ, सहकारी ऐनमा गर्न लागिएको संशोधनबारे विधेयकमा भनिएको छ। नेपाल राष्ट्र बैंक ऐनमा संशोधन गरेर बचत तथा ऋणको कारोबार गर्ने संस्थाको नियमन, निरीक्षण तथा सुपरीवेक्षणको काम राष्ट्र बैंकको अधिकार क्षेत्रभित्र ल्याउन लागिएको छ। सहकारी संस्थाको कारोबार रकमका आधारमा संघ, प्रदेश र स्थानीय तहको नियामकीय अधिकार तोक्न लागिएको छ। विधेयकमा भएको व्यवस्थाअनुसार स्थानीय तहमा दर्ता भई वार्षिक २५ करोड रुपैयाँसम्मको कारोबार गर्ने सहकारीको नियमन, अनुगमन र सुपरीवेक्षण सम्बन्धित स्थानीय तहले नै गर्नेछन्। तर, स्थानीय तहमा दर्ता भई वार्षिक २५ करोड रुपैयाँभन्दा बढी र ५० करोड रुपैयाँसम्मको कारोबार गर्ने सहकारी संस्थाको नियमन भने प्रदेश सरकारबाट गर्ने व्यवस्था गर्न लागिएको छ। स्थानीय तह वा प्रदेशमा दर्ता भएका र वार्षिक ५० करोड रुपैयाँभन्दा बढीको कारोबार भएका सहकारी संस्थाको नियमन भने सहकारी विभागले गर्ने गरी कानुन संशोधन गर्न लागिएको छ। धितोपत्रसम्बन्धी ऐन, २०६३ संशोधनका लागि पनि यो विधेयकमार्फत प्रस्ताव गरिएको छ। धितोपत्रको कारोबारसँग सम्बन्धित कसुरको अनुसन्धान र कारबाहीका लागि ऐन संशोधनमार्फत केही महत्वपूर्ण व्यवस्था थप्न लागिएको छ। कुनै व्यक्तिले धितोपत्रको कारोबारसँग सम्बन्धित कसुर गरेको भन्ने जानकारीको व्यहोरा बोर्डलाई प्राप्त भएमा वा त्यस्तो कसुर भएको छ भन्ने लागेमा धितोपत्र बोर्डको अध्यक्षले तत्काल अधिकृतस्तरको कर्मचारीमार्फत् त्यस्तो उजुरीको प्रारम्भिक जाँचबुझ गराउनुपर्नेछ, विधेयकमा भनिएको छ। धितोपत्रको शंकास्पद कारोबारबारे धितोपत्र बोर्डले अनुसन्धान गर्न नसकेमा प्रहरीमार्फत गराउने व्यवस्था पनि विधेयकमा राखिएको छ। उजुरीबारे बोर्डबाट तोकिएको अवधिभित्र कुनै निर्णय नभएमा प्रहरी प्रधान कार्यालयले कम्तीमा प्रहरी निरीक्षक दर्जाको प्रहरी कर्मचारीलाई अनुसन्धान अधिकारी तोकी कसुरको अनुसन्धान गराउनुपर्नेछ, विधेयकमा भनिएको छ। निकासी पैठारी (नियन्त्रण) ऐनमा संशोधन गरेर व्यापार पारदर्शीता एकाइ गठनको व्यवस्था राख्न लागिएको छ। यस्तो एकाइको व्यापारमा पारदर्शीता कायम गर्न स्थापित अन्तरदेशीय निकायसँग समन्वय गर्ने मुख्य काम रहनेछ। मालपोत ऐनमा संशोधन गरेर घरजग्गासम्बन्धी कारोबार गर्न इजाजत लिनुपर्ने व्यवस्था राख्न विधेयकमा प्रस्ताव गरिएको छ। नेपाल सरकारले नेपाल राजपत्रमा सूचना प्रकाशन गरी तोकेको क्षेत्रमा सोही सूचनामा उल्लेख भएको क्षेत्रफल वा रकमको सीमाभन्दा बढीको घरजग्गासम्बन्धी कारोबार गर्दा इजाजत लिनुपर्नेछ, विधेयकमा भनिएको छ। पर्यटन ऐनमा क्यासिनोसँग सम्बन्धित व्यवस्था संशोधन गर्न लागिएको छ। त्यस्तै निकासी पैठारी (नियन्त्रण) ऐनमा संशोधन गरेर व्यापार पारदर्शिता इकाइ गठनको व्यवस्था राख्न लागिएको छ। यस्तो एकाइको व्यापारमा पारदर्शिता कायम गर्न स्थापित अन्तरदेशीय निकायसँग समन्वय गर्ने मुख्य काम रहनेछ। के हुन् एफएटीएफ र एपीजी ? जी सेभन राष्ट्र मिलेर बनाएको फाइनान्सियल एक्सन टास्क फोर्स (एफएटीएफ) नामक संस्था अन्तर्राष्ट्रिय अन्तरसरकारी निकाय हो जसले सम्पत्ति शुद्धीकरण निवारणमा नीति निर्माण गर्दछ। यसले सम्पत्ति शुद्धीकरण तथा आतंकवादमा वित्तीय लगानी निवारणमा विभिन्न राष्ट्रले चालेका कदमको निगरानी राख्ने गर्छ। आपराधिक (गैरकानुनी) गतिविधिबाट आर्जित सम्पत्ति (कालोधनलाई) कानुनी धन बनाउनबाट रोक्ने अन्तर्राष्ट्रिय सहकार्यमा सघाउन चालेका कदमका आधारमा उच्च जोखिम भएका मुलुकलाई एफएटीएफले देशहरूलाई ग्रेलिस्ट र ब्ल्याकलिस्ट (खैरो सूची र कालो सूची) मा राख्छ। खैरो सूचीमा परेका मुलुकलाई दातृ निकायले शंकाको नजरबाट हेर्छन्। विदेशी निकायले सहायता, लगानी आदि कटौती गर्ने खतरा हुन्छ। यस्तै अन्तर्राष्ट्रिय सहकार्य नगर्ने मुलुकलाई कालोसूचीमा राखिन्छ। ती देशलाई अन्तर्राष्ट्रिय वित्तीय कारोबारबाट एक्ल्याइने पनि गरिन्छ। २०६६ साल ताका नेपाल एएटीएफको ग्रेलिस्टमा पर्ने जोखिम परेको थियो। उतिबेला पनि सरकारले कूटनीतिक पहल तथा कानुन निर्माण र कार्यान्वयन गर्ने प्रतिबद्धतामार्फत नेपाललाई सम्भावित खतराबाट जोगाएको थियो। आउँदो मध्यजुनमा क्यानडामा बस्ने एफएटीएफको प्लेनरी तथा वर्किङ ग्रुपको बैठकमा नेपालको प्रतिवेदनमाथि छलफल हुनेछ र भदौ अन्तिममा प्रतिवेदन प्रकाशित हुनेछ। नेपाल खैरोसूचीमा रहने नरहने भन्ने तय त्यतिबेलै हुनेछ। एपीजीले एसिया प्यासिफिक क्षेत्रमा सम्पत्ति शुद्धीकरणसम्बन्धी एफएटीएफ मापदण्डअनुसारको नीति, नियम र सोको कार्यान्वयनका लागि आवश्यक अनुगमन र समन्वय गर्ने गर्छ। नेपालले गरेको सुधारका प्रयासहरू सरकारको न्यूनतम साझा कार्यक्रममा सम्पत्ति शुद्धीकरण निवारणसम्बन्धी राष्ट्रिय रणनीति, २०१९२०२४ तीव्रताका साथ कार्यान्वयन गर्ने उल्लेख हुनु। भारतबाहेक अन्य देशसँग पनि सम्पत्ति शुद्धीकरण, आतंककारी कार्य वा आमविनासका हातहतियार निर्माण तथा विस्तारमा सोको लगानी रोक्ने कसुरमा विदेशी अदालतको फैसला कार्यान्वयनमा द्विपक्षीय सन्धिको अनिवार्यता हटाउन लागिनु। नेपाल राष्ट्र बैंकले वाणिज्य बैंकभन्दा अन्य संस्थामा पनि जोखिममा आधारित सुपरीवेक्षण प्रणाली तीव्रताका साथ अघि बढाउनु। सम्पत्ति शुद्धीकरण निवारण ऐन, २०६४ मा व्यापक संशोधन गर्ने प्रस्ताव हुनु। सम्पत्ति शुद्धीकरणसम्बन्धी रिपोर्टिङ गर्ने प्रणाली गोएमएलको प्रयोगलाई व्यापकता दिइनु, वाणिज्य बैंकबाहेकका वित्तीय संस्थामा पनि कार्यान्वयनलाई तीव्रता दिनु। कसुरजन्य सम्पत्ति व्यवस्थापन विभागलाई प्रभावकारी बनाउन खोजिनु। कसुरजन्य सम्पत्ति तथा साधन (रोक्का, नियन्त्रण र जफत) ऐनलाई संशोधन गरी यस्ता सम्पत्तिको अभिलेख र व्यवस्थापन सोही ऐनअनुसार गर्नुपर्ने प्रस्ताव गरिनु। पर्यटन ऐन संशोधन गरी क्यासिनो सञ्चालन पूर्व फिट एन्ड प्रपर टेस्टको सर्त पूरा गरेको हुनुपर्ने प्रस्ताव गरिनु। मूल्यांकन प्रतिवेदनले औंल्याएका विषयहरू सम्पत्ति शुद्धीकरणविरुद्ध लड्ने संयन्त्रबीच सहकार्य तथा समन्वय सुधार गर्नुपर्ने। सम्पत्ति शुद्धीकरण तथा आतंकवादी कार्यमा वित्तीय लगानी नियन्त्रणसम्बन्धी रणनीति तथा कार्ययोजना २०१९२०२४ तथा पूरक कार्ययोजना कार्यान्वयनलाई गति प्रदान गर्नुपर्ने। अन्य देशसँग सुपुर्दगी सन्धि गर्नुपर्ने वा सुपुर्दगी ऐन संशोधन गरेर सन्धिको आवश्यकता खारेज गर्नुपर्ने। वित्तीय गतिविधि गर्ने संस्थामा वित्तीय अपराधमा संलग्न व्यक्तिको फिट एन्ड प्रोपर टेस्ट प्रभावकारी बनाइ वित्तीय संस्थामा उनीहरूको संलग्नता निरुत्साहित गरिनुपर्ने। जोखिममा आधारित सुपरीवेक्षणलाई बैंकहरूमा परिस्कृत, सहकारीमा तीव्रता र क्यासिनो तथा दलाली व्यवसायमा प्राथमिकीकरण गरिनुपर्ने। वित्तीय तथा गैरवित्तीय संस्थालाई शंकास्पद कारोबार पहिचानका लागि सघाउनुपर्ने तथा विद्युतीय रिपोर्टिङको व्यवस्था मिलाउनुपर्ने। सम्पत्ति शुद्धीकरण निवारण ऐन संशोधन गरी कम्पनी, दाता, कानुनी व्यक्तिको हितग्राही विवरण सहज उपलब्ध हुने व्यवस्था गर्नुपर्ने। वित्तीय अपराधलाई जोड दिने प्रक्रिया पहिचानमा वित्तीय बौद्धिकताको अधिकतम उपयोग गर्नुपर्ने, गोएमएल प्रणालीको पूर्णतः प्रयोग गर्नुपर्ने। अनुसन्धान तथा अभियोग दर्ताको प्रक्रिया फेर्दै सम्पत्ति शुद्धीकरण अनुसन्धान विभागको संरचनागत परिवर्तन गरिनुपर्ने। सम्पत्ति शुद्धीकरण अनुसन्धान गर्ने निकायलाई अनुसन्धान गर्न थप स्रोत उपलब्ध गराइनुपर्ने। आपराधिक गतिविधिबाट आर्जित सम्पत्ति जफत प्राथमिकता हुनुपर्ने तथा सीमा वा विमानस्थलमा विदेशी मुद्रा घोषणा प्रभावकारी बनाइनुपर्ने। नेपालले आतंकवादी कार्यमा वित्तीय लगानीबारे ज्ञान बढाउनुपर्ने तथा छिमेकी न्याय प्रणालीसँग समन्वय अभिवृद्धि गर्नुपर्ने। आतंकवादी कार्यमा वित्तीय लगानीको प्रतिबन्ध लगाउने संयुक्त राष्ट्रसंघ सुरक्षा परिषद्को घोषणापत्र तुरुन्तै कार्यान्वयन गर्नुपर्ने। र, गैरसरकारी संस्थामा यस्तो लगानी ल्याउन तत्कालै कदम चाल्नुपर्ने। आणविक, रासायनिक तथा जैविक हतियारमा वित्तीय लगानी रोक्न यथाशीघ्र आवश्यक कदम चाल्नुपर्ने। कालो सूचीमा कुनकुन देश ? उत्तार कोरिया इरान म्यानमार खैरो सूचीमा कुनकुन देश ? अल्बानिया बारबाडोस क्यामरुन केमान आइल्यान्ड कंगो क्रोएसिया जिब्राल्टर हाइटी जमैका जोर्डन माली मोजाम्बिक नाइेरिया पानामा फिलिपिन्स सेनेगल दक्षिण अफ्रिका दक्षिण सुडान सिरिया तान्जेनिया तुर्किये (टर्की) युगान्डा संयुक्त अरब इमिरेट्स (यूएई) भियतनाम यमन यो पनि पढ्नुहोस नेपाल फर्किए गभर्नर अधिकारी"
