शीर्षक,विवरण
पुनर्निर्माण चाँडै होस्,"गत १७ कात्तिकमा आएको भूकम्पले मेरो घर पूर्णरूपमा क्षति भएको छ। त्यही घरमा मेरो सासूआमाको निधन भयो। भत्किएको सामग्री निकाल्ने काम जारी छ। पुनर्निर्माण सम्बन्धमा राज्यले के कस्तो सेवा सुविधा दिने हो मलगायत सबै पीडित अन्योलमा छौं। अहिलेसम्म अस्थायी टहरा बनाउने कामसमेत हुन सकेको छैन। सरकारले भूकम्पपीडितको पनि वर्गीकरण गर्नुपर्छ जस्तो लाग्छ। पूर्णरूपमा क्षति भएका घरहरू के कति छन्। आंशिक रूपमा क्षति भएका घर कति छन्। कति घर बस्न मिल्ने छन् कति नमिल्ने छन्। पहिचान गर्नुपर्छ र पुनर्निर्माण योजना बनाएर अघि बढ्नुपर्छ। अब बन्ने घर भूकम्प प्रतिरोधी हुन आवश्यक छ त्यसैले सरकारले आवश्यक मापदण्ड र प्राविधिक सहायता गरिदिनुपर्छ। सरकारले ठूलो रकम अनुदान दिन नसके कम्तीमा सहुलियत दरमा ऋण उपलब्ध गराउनुपर्छ। अस्थायी टहराले मात्र पनि हुँदैन। टहरामा समान राख्ने हो कि आफू बस्ने ? त्यही भएर अस्थायी संरचना सँगै छिटो स्थायी संरचना बनाउनेतर्फ सरकार लाग्नुपर्छ। सरकारले डिजाइन बनाइदिने, नक्सा पास गर्ने र सहुलियत दरमा ऋण दिने लगायतका कार्य गर्नुपर्छ। १० लाखदेखि १ करोडसम्म सहुलियत दरमा ऋण उपलब्ध गराउने र त्यसमै राज्यले अनुदान दिएर पुनर्निर्माणका काम तत्काल गर्नुपर्छ। पुनर्निर्माण प्राधिकरणले बनाउने हो कि सहरी विकास मन्त्रालयले गराउने हो निर्णय गरेर इन्जिनियर र प्राविधिक परिचालन गरेर वर्षात्अघि नै आफ्नो घरमा बस्ने वातावरण बनाउनुपर्छ। अन्यथा रोग र भोकले सबै मर्ने अवस्था आउन सक्छ। त्यही भएर पुनर्निर्माणमा सरकार गम्भीर हुन जरुरी छ। (भूकम्पपीडित भीमबहादुर सिंह भेरी नगरपालिका ३ जाजरकोट निवासी हुन्।)"
असान्दर्भिक आन्दोलन,"बेमौसमको बाजा कसैले बजाउँदैमा त्यसको पछि लाग्नु हुँदैन। के यतिबेला देश भयावह अवस्थामा गुज्रिरहेको छ। भूत भइसकेको राजसंस्थालाई देखाएर दलहरूले केही गर्न सकेनन् भन्ने भाष्य खडा गर्न खोजिएको छ। आर्थिक मन्दीका कारण आम मानिसमा निराशा बढिरहेको अवस्था छ। बैंक तथा वित्तीय संस्थाबाट ऋण लिने तर नतिर्नेहरूको नाममा व्यवस्थामाथि नै धावा बोल्ने जुन हर्कत देखिएको छ, जो ज्यादै निन्दनीय छ। जनताको परिवर्तनको चाहनालाई कुण्ठित गर्दै बाह्य शक्तिहरूको इशारामा जनताले आन्दोलनबाट प्राप्त गरेका गणतन्त्र, संघीयता, धर्मनिरपेक्षता, समानुपातिक, समावेशीजस्ता अधिकारहरू समेतका विरुद्ध असान्दर्भिक नाराहरू लगाएर जनतालाई दिग्भ्रमित पार्ने र देशलाई असफल राष्ट्र बनाउन तथा पछाडि फर्काउने खेल भइरहेको छ। नयाँ उदय भएका दलहरू सत्ता र व्यवस्था होइन नेताहरू बदमास हुन् भन्दै आफूलाई साम्राज्यवादको विश्वासिला चाकरका रूपमा पेस गर्न हरसम्भव कोसिसमा छन्। प्रमुख दलका प्रमुख नेताहरूको असक्षमताका कारण नेपाली राजनीतिमा प्रतिगमनले स्वर उठाउन थालेको छ। मुलुक अग्रगमनको सट्टा प्रतिगमन दिशामा लहर चल्नु एकदमै दुःखद् कुरा हो। पहिलो कुरा दलका नेताहरू त्यसमा पनि सत्ता साझेदारहरू सच्चिनु पथ्र्यो। दोस्रो प्रतिपक्षी दलले पनि सरकारले गरेका गलत क्रियाकलापको सशक्त भण्डाफोर गर्नुपथ्र्यो। त्यो हुन सकेन। देशको यस्तो परिस्थितिमा मुलुकका क्रान्तिकारी शक्तिहरू, प्रगतिशील समूह, बौद्धिक जमात तथा सचेत नागरिकहरूले तत्काल योजनाबद्ध रूपमा प्रतिरोधलाई एकताबद्ध अर्थात् संगठित नगर्ने हो भने निश्चय पनि सडक देखिएको प्रतिगमनले दह्रोसँग जरा गाड्न नसक्ला भन्न सकिन्न। अहिले देखिएको प्रतिगमन आर्थिक मुद्दाहरूलाई समेटेर शिर ठाडो पारी हिँडेको छ। अहिलेको मुख्य सबाल, प्रतिगमनको आन्दोलन हो। प्रतिगमन हिजो राजनीतिक मुद्दाहरू मात्र अघि सारी अघि बढेको थियो भने अहिले आर्थिक मुद्दालाई घनीभूत रूपमा अघि सारी अघि बढेको छ। कतिपय आर्थिक मुद्दाहरू सतही हिसाबले हेर्दा ठीकै पो हुन् कि जस्तो देखिन्छ। आर्थिक मुद्दाहरूका कारण गरिब देशका गरिब जनतालाई भ्रम छर्न पर्याप्त मसलाहरू पस्केको पाइन्छ। तर, व्यावहारिक रूपमा ती आर्थिक मुद्दाहरूलाई सम्बोधन गर्न सकिने खालको देखिँदैन। प्रतिगमनमा कस्ता वर्गहरू समावेश छन् ? कतै बाह्य शक्तिहरूको प्रभाव परेको त छैन ? के पूर्व राजाको पनि आन्तरिक सहयोग छ ? यी सबै प्रश्नहरूको उत्तर सूक्ष्म तरिकाले खोज्नु अपरिहार्य छ। अहिले हामी लोकतान्त्रिक गणतान्त्रिक शासन व्यवस्थामा छौं। केही व्यक्तिहरू लोकतान्त्रिक व्यवस्था ठीक छैन भनेर सिधासाधा जनतालाई भड्काइरहेका छन्। संसारका धेरै देशहरूमा स्वतन्त्रता प्राप्तिका निम्ति संघर्षआन्दोलन हुन्छ। तर हाम्रो देशमा पाइरहेको संघीय गणतन्त्रविरुद्ध प्रदर्शन हुन्छ। यो कस्तो विडम्बना हो। राजसंस्था पुनस्र्थापनासहितको एजेन्डा मात्र होइन २० लाखमुनिको ऋण मिनाहा गर्ने असम्भव मुद्दा छ। बैंक तथा वित्त कम्पनीबाट लिइएको ऋण तिर्दिन भन्नु आफंैमा अतिवाद हो। बैंक तथा वित्तीय संस्थाहरू आमनागरिकको पैसाले खोलिएका होइनन् ? आमनागरिकको सेयर र निक्षेपले चलेका बैंकको ऋण लिएर तिर्नु पर्दैन भन्ने अराजक व्यक्तिहरूको विचारको पछि लाग्ने कस्ता ? संघीय लोकतान्त्रिक गणतन्त्र कसैको लहर र कर बलमा थोपरिएको व्यवस्था होइन। यो जनताको लामो संघर्षको बलमा प्राप्त भएको हो। भलै नेताहरूले लोकतन्त्रलाई लुटतन्त्र बनाइदिए। आज आम रूपमा सुनिने जनगुनासो छ विगतमा भन्दा राज्य खासै बदलिएन, जनताको लागि जुन जोगी आए पनि कानै चिरेका, नेता बदलिए तर जनताको अवस्थामा परिवर्तन आएन। तर जनताको पनि दोष छ। पटकपटक परीक्षण भइसकेका भ्रष्ट तथा असक्षम नेताहरूलाई पुनः पठाएपछिको परिणाम राम्रो आउँदैन। किन जनता सचेत भएनन् ? संघीय लोकतान्त्रिक गणतन्त्र कसैको लहर र कर बलमा थोपरिएको व्यवस्था होइन। यो जनताको लामो संघर्षको बलमा प्राप्त भएको हो। नेपालको इतिहासमा झन्डै २ सय ४० वर्ष राजतन्त्रले शासन गर्यो। त्यसबेला विकासको स्थिति के थियो ? स्वतन्त्रताको अवस्था कस्तो थियो ? जनताको क्रयशक्ति कस्तो थियो ? यी सबै विषयहरूप्रति हेक्का राख्न जरुरी छ। मुलुकमा थुप्रै विकृति, विसंगति, भ्रष्टाचार, बेथिति बढेको छ। यो गणतन्त्रका कारण बढेको होइन। सत्ता सञ्चालकहरूको अकर्मण्यताको कारणले बढेको हो। हामी किन पटकपटक उही भ्रष्ट नेताहरूलाई चुनेर पठाउँछौं ? त्यसमा जनताको दोष छैन ? मानिलिऊ राजतन्त्र आयो, के देशमा सबैले रोजगार पाउँछन्, सुशासन कायम भइहाल्छ, विकासले फड्को मारिहाल्छ ? सबैको ऋण मिनाहा भइहाल्छ ? यी सबै भ्रमहरू हुन्। आज विश्वका दुई सय देशहरूमध्ये १ सय ५० भन्दा बढी देशमा लोकतान्त्रिक गणतान्त्रिक शासन व्यवस्था छ। केही हातका औंलामा गन्न सकिने देशहरूमा मात्र राजतन्त्र छ। राजतन्त्र ठीक भएको भए किन सबै देशले राजतन्त्रको शासन व्यवस्था अँगाल्दैन थिए ? प्रश्न महŒवपूर्ण छ। योग्यता बिना जन्मजात शासक उत्पादन गर्ने प्रणाली आजका दिनमा कदापि सम्भव छैन। २१औं शताब्दीका डिजिटल युगका जनताले त्यो मान्दैनन्। हिजो राजतन्त्रको बेला जनतालाई यसरी सडकमा विरोध गर्नेे अधिकार दिएको थियो ? राजतन्त्रमा व्यवस्था परिवर्तनको कुरा गर्दा मध्यरातमा नागरिकलाई जंगलमा लगेर गोली ठोकिन्थ्यो। कतिलाई जेलमा राखेर यातनाहरू दिइन्थ्यो। कति महिला चेलीहरूलाई बलात्कारपछि बेपत्ता बनाइन्थ्यो। राजतन्त्रको वकालत गरेर हिँड्नेले यो बुझ्न जुरुरी छ। बुझेर पनि बुझ पचाउनेसँग के लाग्छ ? कुनै पनि समाज विज्ञानको नियमअनुसार चल्छ। समाजको विभिन्न कालखण्डहरू एकपछि अर्को उन्नत हुँदै जान्छन्। हिजो मानिसहरू जंगलमा बस्थे, रुखको बोक्रा लगाउँथे। दास युग थियो। मानिसहरू किनबेच हुन्थ्यो। पछि गएर दासहरूले मालिक फेर्न थाले। कृषि प्रणालीको विकास भयो। मानिसहरू लामो समय सामन्तवादी शासन व्यवस्थामा बाँचे। पछि औद्योगिक क्रान्ति भयो। पुँजीवादको विकास भयो। अहिले उन्नत लोकतन्त्रको अभ्यास भइरहेको छ। अझ यतिले मात्र नपुगेर वैज्ञानिक समाजवादको कुरा उठिरहेको छ। समाज जहिल्यै पनि अग्रगामी हुन्छ। समाज विज्ञानको नियमअनुसार अघि बढ्ने गर्छ। तसर्थ आजको हाम्रो आवश्यकता प्रतिगामी होइन अग्रगामी हो। जसले अग्रगामीको बाटो तय गर्छ ऊ नै सफल हुन्छ। आजको आवश्यकता प्रतिगमन होइन अग्रगमन हो। यस्ता बेमौसमको बाजा कसैले बजाउँदैमा त्यसको पछि लाग्नु हुँदैन। सबैलाई चेतना भया।"
सान्टोस् प्रकरणमा नैतिक प्रश्न,"डिसेम्बर १, २०२३ शुक्रबार। अमेरिकी सञ्चार माध्यमहरूमा अमेरिकी कंग्रेसको तल्लो सदन अथवा हाउस अफ रेप्रेसेन्टेटिभका सदस्य जर्ज सान्टोस्लाई सदनको बहुमत सदस्यले गरेको मतदानको आधारमा सांसद पदबाट निष्कासन गरेको समाचार छाएको पाइयो। उनी न्युयोर्क राज्यको एक निर्वाचन क्षेत्रबाट निर्वाचित रिपब्लिकन पार्टीका प्रतिनिधिसभा सांसद थिए। यो निष्कासन अमेरिकी कंग्रेसको इतिहासमा पहिलो घटना भने होइन। योभन्दा पहिले विभिन्न कालखण्डहरूमा दुवै पार्टीका यस्ता पाँच सांसदहरू निष्कासित भइसकेका रहेछन्। आरोप, अभियोग भिन्दाभिन्दै हुन सक्छन् तर तल्लो सदनले आफ्नो अधिकार प्रयोग गरी आफ्नै सहकर्मीलाई निष्कासन गरेको अमेरिकी इतिहासमा यो छैटौं घटना थियो। उनी माथि मुख्य रूपमा वैयक्तिक विवरणमा झूटा सूचना दिएको र चुनावी चन्दाको व्यक्तिगत दुरुपयोग गरेको आरोप लागेको थियो। यसैलाई आधार मानेर तल्लो सदनमा सान्टोस्लाई सांसद पदबाट निष्कासन गर्न प्रस्ताव पेस भएको थियो। उक्त प्रस्तावमा रिपब्लिकन र डेमोक्र्याट दुवै पार्टीका बहुमत सदस्यहरूको मतले उनलाई निष्कासित गर्ने निर्णय गरेको थियो। सम्भवतः उक्त रिक्त पदका लागि अब मध्यावधि चुनाव हुनेछ। ३५ वर्षीय रिपब्लिकन राजनीतिकर्मी सान्टोस्ले सन् २०२० को चुनावमा विजयी भएर सदनमा पहिलो पटक प्रवेश पाएका थिए। उनीमाथि लगाइएका आरोपहरूलाई हेर्दा मेरो मस्तिष्कमा दुइटा पाटो उघारिदिएको छ। पहिलो, अमेरिकाजस्तो विकसित, सुसंस्कृतसभ्य र शिक्षित मुलुकमा पनि सांसद जस्तो गरिमामय पदमा बस्ने व्यक्ति यस्तो नैतिक पतन हुने घटनामा सम्मिलित हुन सक्छ ? दोस्रो पाटो, हामीलाई सामान्य लाग्ने यस्तो घटनाले पनि एउटा सांसदको पद गुम्न सक्छ ? के अमेरिकी प्रजातान्त्रिक अभ्यासले मात्र यो सम्भव भएको हो ? के नेपालमा पनि यो सम्भव छ ? आदि। अमेरिकी चुनावको बेला एउटा उम्मेदवारको क्षमता उसले उठाएको चुनावी चन्दाले पनि प्रतिविम्बित गरेको हुन्छ। चुनावमा हुने अर्थ संकलनले चुनाव क्षेत्रमा एउटा उम्मेदवारको प्रभाव दर्शाइरहेको हुन्छ। सम्भावित विजेताको पूर्वाअनुमान गर्न सजिलो पार्दछ। पारदर्शी चन्दा संकलन र खर्चले स्वतन्त्र र निष्पक्ष चुनावको पनि आकलन गर्न मद्दत पुर्याइरहेको हुन्छ। नेपालमा पनि चुनावी अभियानलाई पारदर्शी बनाउन निर्वाचन आयोगले निर्वाचनपूर्व प्रत्येक निर्वाचन क्षेत्रलाई निश्चित खर्चको सीमा तोकिदिएको हुन्छ। तर त्यसको परिपालना कति हुन्छ, यो नैतिक प्रश्न हमेशा अनुत्तरित छ। पारदर्शी चुनावी खर्चको विवरण पेस गर्ने अमेरिकी परिपाटीले एउटा विजयी प्रतिनिधिलाई पनि नैतिकता र इमान्दारिताको बन्धनले बाँधेको हुन्छ। सही र तथ्यगत विवरण पेस गर्नाले अनियमितता र नैतिक उल्लंघनलाई छेक्न मद्दत मिल्छ। यसले उठाउन सक्ने प्रश्नहरूले एक जिम्मेवार व्यक्तिलाई जवाफदेही बनाउँछ। हामीकहाँ भने कमजोर जवाफदेहिताले नैतिकता सधैं छायाँमा परिरहेको हुन्छ। चुनावको प्रचारप्रसार अभियान दौरान सांसद जर्ज सान्टोस्ले होटल, खाना र यात्राको लागि गरेका भद्दा खर्चले नैतिक कठघरामा उभ्यायो। आफ्नो वैयक्तिक विवरणमा उल्लेख गरेका झूटा सूचनाहरूले पनि नैतिकतामा प्रश्न उठायो। हामीलाई सामान्यजस्तो लाग्ने यस्ता घटनाहरू नेपालमा कैयन भए, वर्तमान अवस्थामा पनि भइनै रहेका छन् अनि भविष्य पनि टाढा छैन। अमेरिकी तल्लो सदन हाउस अफ रेप्रेसेन्टेटिभमा उठेजस्तै हाम्रो सदनमा पनि यस्तो प्रश्न उठ्ने हो र कारबाही अघि बढाइने हो भने सदन रित्तिन बेर छैन। चुनावी खर्च विवरण अदृश्य र कहालिलाग्दो छ। प्रतिष्ठित पार्टीका नेताहरूले नै घोषणा गरेका छन् चुनाव खर्चको बारेमा। कसले कति चन्दा उठाए ? पार्टीबाट प्रत्येक निर्वाचन क्षेत्रको लागि कति पैसा उपलब्ध गराइयो ? कति खर्च भयो ? केमा खर्च भयो ? कसले खर्च गर्यो ? आदि। वैयक्तिक विवरणको हकमा भन्ने हो भने जिम्मेवार पदीय दायित्व बहन गर्ने उच्च पदस्थ व्यक्तिहरूको जन्म मिति फेरबदल, केरमेटजस्ता घटना धेरै सार्वजनिक भएका छन्। र कत्ति हुँदैछन् हेर्नै बाँकी छ। सही र तथ्यगत विवरण पेस गर्ने हो भने कति उम्मेदवार त चुनावी प्रतिस्पर्धाकै लागि अयोग्य हुन सक्दछन्। नेपालका दलहरूको खर्च कसले पुर्याउँछ ? वार्षिक सदस्यता शुल्कले पार्टीहरूको कार्यक्रम चल्छ ? पार्टीहरूको अन्य आम्दानीका स्रोतहरू के के हुन् ? जिल्ला जिल्लाका पार्टी संगठन कसरी चल्छ ? अभियान, आन्दोलनको खर्च कहाँबाट आउँछ ? पार्टीहरूका दैनिक खर्चहरू कति छन् ? यो कसले व्यहोर्छ ? कुन कुन बैंकमा खाता छन् र त्यसमा कति निक्षेप छ ? यो एउटा सामान्य नेपालीको मनमा उब्जेका केही जिज्ञासा मात्र हुन्। प्रश्न नहुन सक्छ, अर्थात् सोध्न अथवा उठाउन नमिल्ने कुरा प्रश्न हुन सक्दैन ! मनमा अर्को जिज्ञाशा पनि उब्जिन्छ ! के एक सामान्य नेपाली नागरिकसँग नेपालका पार्टी अनि दलहरूसित यस्ता प्रश्न गर्ने अधिकार छ ? एउटा नेपाली नागरिक देशका दलहरूसित यस्तो प्रश्न गर्ने सामथ्र्य र हैसियत राख्दछ ? यदि हामीमा नैतिक जिम्मेवारी, जवाफदेहिता र इमान्दारिता हुने हो भने त्यस्ता प्रश्न उठ्ने कुरै हुँदैन, सम्भावना नै रहँदैन। पारदर्शी ढंगबाट सबै विवरणको सत्यतथ्य सार्वजनिक हुँदो हो त भ्रष्टाचार, दुराचार, व्यभिचारजस्ता शब्दहरू जनताले सुन्नै पर्ने थिएन। अमेरिकी सरकार र त्यसअन्तर्गतका विभिन्न सहयोग निकायहरूले बर्सेनि धेरै संख्यामा नेपालीहरूलाई विभिन्न अमेरिकी राज्यहरूमा अध्ययन, अवलोकन, तालिम, गोष्ठी र सेमिनारहरूमा सहभागी गराएको सुनिन्छ। तर के सिक्छन् भन्ने जिज्ञासा पनि मेरो मनमा आज पुनः उब्जिएको छ। यिनै हुन् सांसद जर्ज सान्टोस्को निष्कासनले उब्जाएका नैतिक प्रश्नहरू, मेरो मनका !"
बिर्तामोड युनाइटेड सेमिफाइनलमा,फिदिम : पाँचथरको फिदिममा जारी अन्तर्राष्ट्रिय आमन्त्रित किरात गोल्डकप फुटबल प्रतियोगितामा झापाको बिर्तामोड युनाइटेड सेमिफाइनल पुगेको छ। फिदिम माविको मैदानमा आइतबार भएको खेलमा इलामको रेड हर्ष फुटबल क्लबलाई १० गोलले पराजित गर्दै बिर्तामोडले अन्तिम चारमा स्थान पक्का गरेको हो। बिर्तामोडको जितमा श्याम मुर्मुले निर्णायक गोल गरेका थिए। २०औं मिनेटमा मुर्मुले गरेको गोल नै खेलको निर्णायक बनेको थियो। आइतबारको खेलमा बिर्तामोडका गोलकर्ता श्याम मुर्मु म्यान अफ दी म्याच घोषित भए। उनलाई फिदिम नगरपालिकाका उपमेयर राधाकृष्ण न्यौपाने र आयोजक पाँचथर फुटबल क्लबका अध्यक्ष अनुराग केप्छाकी मगरले पाँच हजार नगद पुरस्कार प्रदान गरेका थिए। सोमबार डीएफसी मोरङको सामना युनाइटेड फुटबल क्लब दार्जिलिङले गर्नेछ। मंसिर २३ गतेसम्म सञ्चालन हुने प्रतियोगितामा नेपाल र भारतका गरी आठ टोलीको सहभागिता रहेको छ। प्रतियोगितामा पहिलो हुने टोलीले चार लाख चार हजार चार सय ४४ रुपैयाँ पुरस्कार पाउने छन्। यस्तै दोस्रो हुनेले दुई लाख दुई हजार दुई सय २२ रुपैयाँ प्राप्त गर्ने छन्। यसैगरी प्रत्येक खेलको प्लेयर अफ दी म्याचलाई पाँच हजार र प्लेयर अफ दी सिरिजलाई २५ हजार नगद पुरस्कार प्रदान गरिने आयोजक क्लबका अध्यक्ष अनुराग केप्छाकी मगरले जानकारी दिए।
नेपाललाई २९ स्वर्ण,"काठमाडौं : नेपाल सातौं दक्षिण एसियाली कराते च्याम्प्यिनसिपमा आइतबार सर्वाधिक २९ स्वर्ण पदक जित्दै शीर्ष स्थानमा रहेको छ। नेपालले थप २६ रजत र ६ कांस्य पनि जित्यो। त्रिपुरेश्वरस्थित राष्ट्रिय खेलकुद परिषद् (राखेप) को कभर्डहलमा भएको प्रतियोगितामा भारत २५ स्वर्ण, २२ रजत र १७ कांस्यसाथ दोस्रो भयो। नेपाल कराते महासंघद्वारा आयोजित प्रतियोगितामा तेस्रो स्थानको बंगलादेशले ६ स्वर्ण, ७ रजत र १४ कांस्य हात पार्यो। यस्तै ४ स्वर्ण, १ रजत र १९ कांस्यसाथ पाकिस्तान चौथो, २ स्वर्ण, ८ रजत र २९ कांस्यसाथ श्रीलंका पाँचौं तथा २ कांस्यसाथ भुटान छैटौं भए। विजेतालाई राखेपका सदस्यसचिव टंकलाल घिसिङ, खेलकुद विकास परिषद्, बागमती प्रदेशका सदस्यसचिव सूर्यलाल भण्डारी, नेपाल कराते महासंघका अध्यक्ष युवराज लामा, कराते महासंघका महासविच दावा गुरुङलगायतले पुरस्कृत गरे। दुईदिने प्रतियोगितामा नेपालसहित, भारत, बंगलादेश, श्रीलंका, भुटान र पाकिस्तान गरी ६ राष्ट्रका १ सय ३ महिला र १ सय ३४ पुरुष गरी २ सय ३७ खेलाडी सहभागी थिए।"
प्रथम मेयर कप रनिङ शिल्ड बुधबारदेखि,"तानसेन : आउँदो बुधबारदेखि तानसेन नगरस्तरीय प्रथम मेयर कप रनिङ शिल्ड प्रतियोगिता सञ्चालन हुने भएको छ। प्रतियोगिता तानसेनको टुँडिखेलमा सञ्चालन हुने छ। नगर खेलकुद विकास समिति तानसेनले प्रतियोगिताका बारेमा पत्रकार सम्मेलन गरी जानकारी दिएको हो। समितिका संयोजक एवं वडा नम्बर ४ का वडाध्यक्ष हेमन्तराज शाक्यले मंसिर २० गतेबाट फुटबल, पौष ७ गतेदेखि क्रिकेट र पौष २७ गतेदेखि ब्याडमिन्टन प्रतियोगिता सञ्चालन गरिने बताए। फुटबलतर्फ १० टिमले भाग लिने छ। क्रिकेट र ब्याडमिन्टनतर्फ दर्ता हुने क्रम जारी रहेको संयोजक शाक्यले जानकारी दिए। प्रत्येक खेलमा तानसेन नगरपालिकाका १४ वटै वडाबाट सहभागिता रहने नगरपालिकाले जनाएको छ। तीन वर्षसम्म लगातार जित्ने टिमले रनिङ शिल्ड सदाका लागि पाउने छ। फुटबलमा प्रथम हुनेले एक लाख, द्वितीय हुनेले ५० हजार नगद पाउने छन्। प्रत्येक दिन म्यान अफ द म्याचका लागि दुई हजार, उत्कृष्ट गोल किपरका लागि ३ हजार उत्कृष्ट रक्षक(डिफेण्डर) का लागि ३ हजार, उत्कृष्ट फरवार्डका लागि ३ हजार, उदयमान खेलाडीका लागि ३ हजार र उत्कृष्ट खेलाडीका लागि ३ हजार पुरस्कारको व्यवस्था गरिएको संयोजक शाक्यले बताए। नगर प्रमुख सन्तोषलाल श्रेष्ठले प्रतियोगिताका लागि १५ लाख रुपैयाँ बजेट विनियोजन गरेमा आगामी वर्ष बजेटसँगै खेलका विधाहरू थप्दै जाने बताए। उपप्रमुख प्रतीक्षा गाहा सिंजालीले महिला विधाका खेलहरूलाई पनि आगामी वर्षदेखि समावेश गरिने बताइन्।"
"सुनको मूल्यमा नयाँ रेकर्ड, तोलाको १ लाख २१ हजार ६०० पुग्यो",काठमाडौं : नेपाली बजारमा सुनको मूल्यमा नयाँ रेकर्ड कायम भएको छ। सोमबार तोलामा ८०० रुपैयाँले बढेर प्रति तोला सुनको मूल्य १ लाख २१ हजार ६०० रुपैयाँ पुगेको हो। नेपाल सुन चाँदी व्यवसायी महासंघका अनुसार यो मूल्य हालसम्मकै उच्च हो। यस्तै तेजाबी सुनको मूल्य १ लाख २१ हजार कायम भएको छ। साताको पहिलो कारोबार दिन आइतबार सुन प्रतितोला १ लाख २० हजार ८०० रुपैयाँमा कारोबार भएको थियो। सुनको मूल्य बढे पनि चाँदी भने स्थिर रहेको छ।आज चाँदी प्रतितोला १५४५ रुपैयाँमा कारोबार भइरहेको महासंघले जनाएको छ।
आवेदन दिने आज अन्तिम दिन,काठमाडौं : वैदेशिक रोजगारीमा जानेका लागि खुलेको हिमालयन रिइन्स्योरेन्सको आईपीओमा सोमबारसम्म आवेदन दिन पाइने भएको छ। एक दिन बाँकी छँदासम्म ७१ करोड ७४ लाख ७७ हजार ४ सय रुपैयाँबराबरको आवेदन परेको छ। आइतबार साँझसम्ममा २८ हजार ४ सय ७९ जना आवेदकले ३४ लाख ८२ हजार ९ सय कित्ताका लागि आवेदन दिएको सीडीएसले जनाएको छ। हिमालयन रिले आफ्नो जारी पुँजी १० अर्ब रुपैयाँको ३० प्रतिशतले हुन आउने ३ अर्ब रुपैयाँबराबरको ३ करोड कित्ता आईपीओ निष्कासन गर्दै छ। जसमध्ये १० प्रतिशत अर्थात् ३० लाख कित्ता वैदेशिक रोजगारीमा जानेका लागि सुरक्षित गरिएको छ। पहिलो चरणमा वैदेशिक रोजगारीमा जानेले मात्र आईपीओ भर्न पाउनेछन्। मंसिर १८ सम्म आवेदन दिन पाउने आईपीओमा हालसम्म मागभन्दा १६ प्रतिशत बढी आवेदन परेको छ। हिमालयन रिले प्रतिकित्ता एक सय अंकित मूल्यमा १ सय ६ रुपैयाँ प्रिमियम थप गरेर २ सय ६ रुपैयाँ दरमा आईपीओ निष्कासन गरेको हो। आईपीओमा १० देखि अधिकतम ३ लाख कित्ताका लागि आवेदन दिन सकिन्छ। यता एनआईसी एसिया क्यापिटलले म्युचुअल फन्ड योजनामा हालसम्म ८४ करोड ३४ लाख ७२ हजार १ सय रुपैयाँको आवेदन परेको छ। एनआईसी एसिया ग्रोथ फन्ड २मा ५५ हजार २ सय ९५ आवेदकले ८ करोड ४३ लाख ४७ हजार २ सय १० एकाइ माग गरेका हुन्। म्युचुअल फन्डको १ अर्ब रुपैयाँबराबरको १० करोड एकाइ निष्कासन भएकामा ८ अर्ब ५० करोडका लागि सर्वसाधारणले आवेदन दिन पाउनेछन्। यो बन्दमुखी योजनामा मंसिर १८ गतेसम्म लम्ब्याइएको छ।
मुक्तिनाथको बाँडफाँड कहिले ?,काठमाडौं : मुक्तिनाथ कृषि कम्पनीको आईपीओ बाँडफाँड मंगलबार हुने भएको छ। आईपीओ निष्कासन तथा बिक्री प्रबन्धक एनआईएमबी एस क्यापिटलका अनुसार १९ गते बाँडफाँड हुने भएको हो। कम्पनीको आईपीओमा १३ लाख २२ हजार ९ सय ५४ जनाले आवेदन दिएका छन्। ती आवेदकले १ अर्ब ४३ करोड २८ लाख १८ हजार रुपैयाँबराबरको १ करोड ४३ लाख २८ हजार १ सय ८० कित्ताका लागि आवेदन दिएको सीडीएसले जनाएको छ। सो आईपीओ १ लाख १४ हजार ८ सय जनालाई १०१० कित्ताका दरले बाँडफाँड हुनेछ। बाँकी १२ लाख ८ हजार आवेदकको हात खाली हुनेछ। कम्पनीले सर्वसाधारणलाई छुट्ट्याएको १४ लाख कित्ता सेयरमध्ये १० प्रतिशत अर्थात् १ लाख ४० हजार कित्ता सेयर वैदेशिक रोजगारीमा रहेकालाई बिक्री गरिसकेको छ। कर्मचारी र म्युचुअल फन्डलाई बिक्री गरेर बाँकी ११ लाख ४८ हजार कित्ता सेयरमा सर्वसाधारणले आवेदन खुलेको थियो। कम्पनीलाई क्रेडिट रेटिङ गर्ने इक्रा नेपालले इक्रा एनपी इस्युअर रेटिङ डबल बी माइनस रेटिङ प्रदान गरेको छ। यो रेटिङअनुसार कम्पनीको वित्तीय दायित्व पूरा गर्ने क्षमतामा मध्यम जोखिम रहेको बुझाउँछ।
नेपाल हाइड्रो डेभलपरको लाभांश घोषणा,"काठमाडौं : नेपाल हाइड्रो डेभलपर्सले गत वर्षको नाफाबाट ७३७ प्रतिशत लाभांश दिने भएको छ। कम्पनीको सञ्चालक समिति बैठकले ७ प्रतिशत बोनस सेयर र कर प्रयोजनको लागि ०३७ प्रतिशत नगद लाभांश दिने निर्णय गरेको हो। लाभांश पारित गर्न कम्पनीले पुस १२ गते साधारणसभा बोलाएको छ। नक्सालस्थित लिसारा रिसेप्सन्समा बिहान ११ बजेदेखि सुरु हुने सभाले सञ्चालक समितिको वार्षिक प्रतिवेदन, वासलात, नाफानोक्सानलगायतका विषयमा छलफल गर्ने प्रस्ताव हुनेछ। सभा प्रयोजनका लागि कम्पनीले मंसिर २५ गते बुक क्लोज गर्नेछ अर्थात् मंसिर २४ गतेसम्म कायम रहने सेयरधनीले मात्र सभामा भाग लिन र प्रस्तावित लाभांश पाउने छन्।"
दोस्रो ठूलो खानेपानी परियोजना : निर्माण प्रक्रियामा भेरी पम्पिङ,"काठमाडौं : मेलम्चीपछिको दोस्रो ठूलो खानेपानी परियोजना सुर्खेतको वीरेन्द्रनगरपालिकाको भेरी पम्पिङ खानेपानी क्षेत्र सुशासन र पूर्वाधार सहायता परियोजना अबको तीन वर्षमा सम्पन्न हुने गरी काम भइरहेको छ। दैनिक पाँच करोड लिटर पानी आपूर्ति गर्ने लक्ष्यअनुरूप उक्त परियोजना सुरु गर्न लागिएको हो। आगामी तीन दशकपछिको चार लाख जनसंख्यालाई समेत लक्षित गरी परियोजना सुरु गरिएको छ। अहिलेको १ लाख ६ हजार जनसंख्या रहेको छ। बढ्दो जनघनत्वका कारण दैनिक ३ सय २० लिटर प्रतिसेकेन्ड पानीको खपत हुन्छ। पानी आपूर्तिका लागि सुर्खेत उपत्यका खानेपानी उपभोक्ता संस्थाले प्रतिसेकेन्ड १ सय ५३ लिटर खानेपानी उपलब्ध गर्दै आएको छ। संस्थाले करिब २० हजार घरधुरीलाई खानेपानीको व्यवस्था गर्न सके पनि १८ हजार बढी घरधुरीलाई खानेपानीको पहुँचमा पुर्याउन नसकेको संस्थाका अध्यक्ष कुलमणि देवकोटाले जनाए। प्रोजेक्टको डिजाइन अवधि सन् २०५० अर्थात् अबको ३० वर्षसम्मलाई लक्षित गरिएकाले यस अवधिसम्म ३ लाख ८५ हजार जनसंख्या पुग्ने अनुमान गरिएको छ। परियोजनाको कन्सलल्यान्ट तथा टिम लिडर सुरेश महाजूका अनुसार अहिले जलवायु परिवर्तनले भएका स्रोतहरू सुक्दै गएका छन्। उनी भन्छन्, यसैले भेरीबाट पम्पिङ गर्न पाउनु ठूलो अवसर हो। पछि फेरि यहाँबाट पानी तान्न नपरोस् भन्ने सोचअनुसार ६ सय १७ लिटर प्रतिसेकेन्डले सेवा दिन सकिने योजना छ। निर्माणको अवधि अबको तीन वर्ष रहने र यसपछि नगरपालिकावासीका १६ वटै वडालाई पानीको अभाव नहुने उनले बताए। मकाजूका अनुसार भेरी पम्पिङका लागि मात्रै करिब ५ अर्ब रुपैयाँबराबरको पहिलो प्याकेजको बजेट छुट्ट्याइएको छ। भेरी पम्पिङ निर्माणका लागि टेन्डर प्रक्रियामा गइसकेको छ। यो नोभेम्बर २४ मा सक्किनु पथ्र्यो तर समय थप गरेर आगामी डिसेम्बरसम्म पुर्याइएको छ। टेन्डरमा योग्य निर्माणकर्तालाई छनोट गरेपछि अबको तीन महिनामासम्म अरू ढिलाइ नभई काम द्रुतमार्गमा अघि बढ्ने उनले दाबी गरे। तर, परियोजना सुरुवातीको एक वर्ष बितिसक्दा पनि पर्याप्त कर्मचारीहरूको व्यवस्था नभएको भन्दै अनुगमनमा गएका मुख्य लगानीकर्ता विश्व बैंक, एसियाली विकास बैंकलगायतका प्रतिनिधिले टिप्पणी गरेका छन्। खानेपानी क्षेत्रगत सुशासन तथा पूर्वाधार सहयोग आयोजनाअन्तर्गतको वीरेन्द्रनगर आयोजना कार्यान्वयन एकाइले भने आवश्यक १७ जना कर्मचारी भए पनि हालसम्म पाँच जनालाई स्थायी र पाँच जनालाई पार्टटाइमका रूपमा राखिएको बताएको छ। परियोजनामा समयमै पर्याप्त कर्मचारी नराखेकाले काम प्रभावित हुने भन्दै अनुगमन टोलीले आपत्ति जनाएका हुन्। यसैक्रममा वीरेन्द्रनगर नगरपालिका प्रमुख मोहनमाया ढकालले ड्रिम प्रोजेक्ट का रूपमा लिएको यो खानेपानी परियोजनाका लागि सक्दो छिटो काम गर्ने बताउँदै कार्यालय स्थापनालगायतको काम भइसकेको र बाँकी कर्मचारीको पनि व्यवस्था गरिने बताइन्। यसैक्रममा एकाइका प्रमुख सञ्जितकुमार साह भने बजेटको अख्तियारी नहुँदा काममा ढिलाइ र असहज भएको बताए। यसैक्रममा खानेपानी मन्त्रालयका सहसचिव तिरेशप्रसाद खत्री मेलम्चीपछिको दोस्रो ठूलो खानेपानी योजना भएकाले पनि बीचमा विभिन्न चरणको डिजाइन गर्न समय लागेको बताउँछन्। उनी भन्छन्, निर्माणका लागि टेन्डरमा गइसक्यो। यसका अलावा विभिन्न सांगठानिक एकाइ, संरचना गठन भएर जनशक्ति केही हदसम्म आइसक्यो। यो अझ ३ सय ५० मिटर उचाइसम्म पम्पिङ पूरा गर्नु छ। वीरेन्द्रनगर नगरपालिकाले नेतृत्व गरिरहेको महत्त्वपूर्ण भेरी खानेपानी योजनाको अवलोकन गर्न विश्व बैंक, एसियाली विकास बैंकका प्रतिनिधि पुगेका थिए। यसैक्रममा, नेपाल, माल्दिभ्स र श्रीलंकाका लागि विश्व बैंकका कन्ट्री डाइरेक्टर फारिस हदादजेर्भोसले यो परियोजना वीरेन्द्रनगरका जनतालाई मात्र नभई सुर्खेत, कर्णाली प्रदेश र समग्र नेपालकै लागि महत्त्वपूर्ण भएको बताए। यस परियोजना सम्पन्न भएपश्चात् प्रतिदिन पाँच करोड लिटर खानेपानी दिने क्षमता हुन्छ। यो हाम्रा लागि एउटा योजनामात्रै नभई आउने दिनमा संघीय प्रक्रिया कसरी अघि बढ्छ भन्ने सफल उदाहरण पनि हुनेछ, उनले भने, यो नेपालको भविष्यको लागि महत्त्वपूर्ण हो। यसरी ल्याइँदै छ भेरीको पानी उक्त परियोजनाको पहिलो चरणमा पानीको बहावलाई डाइभर्ट गरेर नदी सतहदेखि करिब सात मिटर गहिरो दुई इन्टेक निर्माण गरिने जनाइएको छ। त्यसपछि इन्टेकदेखि करिब चार सय मिटरको दूरीमा पानी प्रशोधन प्रणाली निर्माण, पाइपलाइन विस्तारसँगै अमृतडाँडामा रिजर्भ ट्यांकी निर्माण हुनेछ। यसपछि पहिलो चरणमै ट्यांकीदेखि वीरेन्द्रनगरसम्म मुख्य पानी प्रसारण लाइन विस्तार हुनेछ।"
कालिका सहकारी ठगी प्रकरण : मुख्य दाेषी घिमिरे दम्पती एकसातादेखि फरार,"बेंसीसहर : बेंसीसहरस्थित कालिका बचत तथा ऋण सहकारी संस्था लिमिटेडको रकम अपचलनको मुद्दामा ६ जना सञ्चालकलाई पक्राउ गरेपनि मुख्य दोषी भनिएका २ जना १ सातादेखि फरार छन् । सहकारीले बचत फिर्ता दिन नसकेपछि सहकारीका अध्यक्षसहित ६ जनालाई मंसिर १० गते आइतबार पक्राउ गरेको थियो । तर, मुख्य दोषी देखाइएका तत्कालीन कालिका बचत तथा ऋण सहकारी संस्था लिमिटेडका अध्यक्ष मृगेन्द्र घिमिरे र उनकी श्रीमती तत्कालीन कालिका सहकारीका प्रबन्धक हाल एकीकरणपछि बनेको कालिका सहकारीका कोषाध्यक्ष विनिता घिमिरे फरार छन् । सहकारी रजिष्ट्रार कार्यालयले गरेको कालिका बचत तथा ऋण सहकारी संस्था लिमिटेडको आर्थिक गतिविधि तथा वित्तीय विवरण सम्बन्धमा गरिएको छानबिनउपर रायसहितको प्रतिवेदनमा घिमिरे दम्पतीलाई मुख्य दोषी देखाएको थियो। ३५ भन्दा बढी निक्षेपकर्ताले बचत फिर्ता नपाएको निवेदन परेपछि लमजुङ प्रहरीले कात्तिक ३ गते एक सूचना जारी गरी मंसिर १० गतेभित्रमा बचतकर्ताहरुलाई उजुरी दिन आग्रह गरेको थियो । सूचनाको म्याद सकिएको दिन सहकारीका अध्यक्ष शिवराम सिलवाल, उपाध्यक्ष श्रीकृष्ण लामिछाने, सचिव कृष्ण केसी, सदस्य मिलन शर्मा दनाइ, प्रमुख कार्यकारी अधिकृत वेदराज खनिया र लेखापरीक्षक महेन्द्र शर्मा पौडेललाई पक्राउ गरे पनि घिमिरे दम्पती भने फरार हुन सफल भएका हुन् । उनीहरुलाई राजनीतिक संरक्षण र प्रहरीले नै भगाएको आरोप छ । जिल्ला प्रहरी कार्यालय लमजुङका प्रहरी निरीक्षक मेघनाथ चापागाईंले भने फरार रहेकाको खोजी तीव्र पारिएको बताएका छन् । मुख्य दोषीलाई पक्राउ नगरी आफूहरुलाई मात्रै पक्राउ गरी कारबाही प्रक्रिया अघि बढाएको भन्दै थुनामा रहेकाहरुले असन्तुष्टि व्यक्त गरेका छन् । थुनामा रहेका मिलन शर्मा दनाईले मुख्य दोषी समातिनुपर्ने र न्यायिक छानविनको माग राख्दै अनशन सुरू गरेका छन् । यसैबीच, कालिका बचत तथा ऋण सहकारी संस्था लिमिटेडसम्बद्ध थप २६ जनालाई पक्राउ गरी अनुसन्धान गर्न जिल्ला अदालतले प्रहरीलाई शुक्रबार अनुमति दिएपनि प्रहरीले कसैलाई पनि पक्राउ गरेको छैन्। पक्राउका लागि अदालतले आदेश दिनेहरुमा साविक कालिका साकोसका सचिव एवं वर्तमान सदस्य मर्स्याङ्दी बहुमुखी क्याम्पसका प्रमुख समेत रहेका हरिबाबु थापा, तैमाया गुरुङ, प्रकाश खनिया, टीकाराम वाग्ले, रमादेवी शर्मालगायत छन् । अदालतले पक्राउ गर्न अनुमति दिएको तैमाया गुरुङ सहकारीका विरुद्ध संगठित समूह बनाई सहकारीलाई अप्ठ्यारो अवस्थामा पुर्याउन उद्दत महिला हुन् । उनको सम्पत्ति समेत सहकारी रजिष्ट्रारको कार्यालयले रोक्का गरेको छ । सहकारी रजिष्ट्रार कार्यालयले गरेको छानविनमा उनलाई समेत दोषी देखाइएकोमा उनकै नेतृत्वमा प्रहरीमा उजुरी परेको भए पनि अदालतले उनलाई समेत पक्राउ गरी अनुसन्धान गर्न अनुमति दिएको हो । २०५६ मंसिर ६ गते डिभिजन सहकारी कार्यालय दमौलीमा दर्ता गरेर सञ्चालनमा रहेको कालिका बचत तथा ऋण सहकारी संस्था लिमिटेडले २०७७ असार १ गते साविकको सम्पदा बचत तथा ऋण सहकारी संस्था लिमिटेड र कर्पुरेश्वर बचत तथा ऋण सहकारी संस्था लिमिटेडलाई एकीकृत गरी कालिका बचत तथा ऋण सहकारी संस्था लिमिटेडको नामबाट सहकारी सञ्चालन गर्दै आएको छ । यसअघिको कालिका सहकारीमा भएको समस्याका कारण अहिलेको सहकारीलाई अप्ठ्यारो परेको सञ्चालकहरु बताउँछन् । बेंसीसहर नगरपालिका८, शेरामा कार्यालय रहेको कालिका सहकारीको मध्यनेपाल नगरपालिका७ मा रामबजार सेवा केन्द्र, सुन्दरबजार नगरपालिका ८ मा सुन्दरबजार सेवा केन्द्र, दोर्दी गाउँपालिका ४ मा दोर्दी सेवा केन्द्र रहेका छन् । यो सहकारीको ४ हजार ५ सय ९ जना सेयर सदस्य रहेको र शेयर रकम २ करोड ११ लाख ९ हजार ७ सय रुपैयाँ रहेको सहकारी रजिष्ट्रार कार्यालयका तर्फबाट छानबिनकर्ता निर्मल गौतमको प्रतिवेदनमा उल्लेख छ । प्रतिवेदनमा तत्कालीन कालिका सहकारीका अध्यक्ष एवं एकीकरण अभियानका संयोजक मृगेन्द्र घिमिरे, घिमिरेपत्नी बिनिता घिमिरे (अधिकारी) र एकीकरण समितिका आर्थिक विश्लेषण उपसमितिका संयोजक एवं लेखापरीक्षक महेन्द्र शर्मा पौडेललाई बढी दोषी देखाएको छ । उनीहरुले अनुसन्धान नै प्रभावित पार्न कार्यालयका प्रमाण तथा तथ्यांकहरु नष्ट गर्ने, व्यक्तिगत लाभ उठाउने मनसायले बचतकर्ताको सम्पति आफ्नो नाममा पास गराएर बचतकर्तालाई ठगी गर्नेजस्ता कार्य गरेको प्रतिवेदनमा उल्लेख छ ।"
देशैभर सेयर ब्रोकर,"काठमाडौं : यदि तपाईं सेयर बजारमा सेयर किनबेच गर्न चाहनुहुन्छ भने अनिवार्य रुपैयाँ ब्रोकरमार्फत खरिद बिक्रीको अर्डर राख्नुपर्छ। तपाईंसँग ब्रोकर खाता छैन भने खाता खोल्नैपर्छ। खाता अनलाइनमार्फत वा ब्रोकर कार्यालय पुगेर खोल्न सकिन्छ भने खरिद बिक्रीको अर्डर अनलाइनमार्फत वा ब्रोकर कार्यालयमा उपस्थित भएर दिन सकिन्छ। यो कामका लागि ब्रोकर कार्यालय कहाँ छ भन्ने जान्न जरुरी हुन्छ। अहिले नेपाल धितोपत्र बोर्डले ब्रोकर लाइसेन्स र शाखा खोल्ने प्रक्रिया सजिलो बनाएसँगै ब्रोकरको उपस्थिति देशैभर पुगेको छ। कोशी प्रदेशका झापा, मोरङ, सुनसरी, पाँचथर र इलाम जिल्लामा ब्रोकरका शाखा रहेका छन्। मधेश प्रदेशका घनुषा, महोत्तरी, सिरहा, पर्सा, सर्लाही र बारा जिल्लामा ब्रोकरको उपस्थिति रहेका छन्। वागमती प्रदेशमा काठमाडौं, भक्तपुर, ललितपुर, काभ्रे, मकवानपुर, नुवाकोट, चितवन, धादिङ र दोलखा जिल्लामा रहेका छन्। गण्डकी प्रदेशमा ब्रोकरको उपस्थिति कास्की, गोरखा, स्याङ्जा, तनहुँ, म्याग्दी, नवलपुर, पाल्पा, लमजुङ, बाग्लुङ र पर्वत जिल्लामाा रहेका छन्। लुम्बिनी प्रदेशमा रुपन्देही, कपिलबस्तु, दाङ र बाँके जिल्लामा रहेका छन्। कर्णाली प्रदेशमा भने एक जिल्ला सुर्खेतमा मात्रै छ। त्यसैगरी सुदुरपश्चिम प्रदेशमा कैलाली र कञ्चनपुर जिल्लामा ब्रोकरको उपस्थिति रहेको छ। ब्रोकर नम्बर नाम प्रधान कार्यालयबाहेक शाखा संख्या १ कुमारी सेक्युरिटिज प्रालि १ ३ अरुण सेक्युरिटिज प्रालि ० ४ ओपल सेक्युरिटिज इन्भेस्टमेन्ट प्रालि ० ५ मार्केट सेक्युरिटिज एक्स्चेञ्ज कं प्रालि ० ६ अग्रवाल सेक्युरिटिज प्रालि ३ ७ जेएफसेक्युरिटिज कं प्रालि २ ८ आशुतोष ब्रोकरेज एण्ड सेक्युरिटिज प्रालि २ १० प्रज्ञान सेक्युरिटिज प्रालि १ ११ मल्ल एन्ड मल्ल स्टक ब्रोकिङ कंप्रालि २ १३ थ्राइभ ब्रोकरेज हाउस प्रालि २ १४ नेपाल स्टक हाउस प्रालि ३ १६ प्राइमो सेक्युरिटिज प्रालि २ १७ एबिसी सेक्युरिटिज प्रालि १ १८ सगरमाथा सेक्युरिटिज प्रालि ० १९ नेपाल इन्भेस्टमेन्ट एन्ड सेक्युरिटिज ट्रेडिङ प्रालि १ २० सिप्ला सेक्युरिटिज प्रालि ० २१ मिडास स्टक ब्रोकिङ कं प्रालि २ २२ सिप्रबि सेक्युरिटिज प्रालि १ २५ स्वेता सेक्युरिटिज प्रालि ० २६ एशियन सेक्युरिटिज (प्रालि १ २८ श्रीकृष्ण सेक्युरिटिज लि १ २९ त्रिशूल सेक्यूरिटिज एन्ड इन्भेस्टमेन्ट लि २ ३२ प्रिमियर सेक्युरिटिज कं लि २ ३३ दक्षिणकाली इन्भेस्टमेन्ट एन्ड सेक्युरिटिज प्रालि १ ३४ भिजन सेक्युरिटिज प्रालि ११ ३५ कोहिनुर इन्भेष्टमेन्ट एण्ड सेक्युरिटिज प्रालि १ ३६ सेक्युर्ड सेक्यूरिटीज् लि २ ३७ स्वर्णलक्ष्मी सेक्युरिटिज प्रालि १ ३८ दिपशिखा धित्तोपत्र कारोबार कं प्रालि ६ ३९ सुमेरु सेक्युरिटिज प्रालि १ ४० क्रियटिभ सेक्युरिटिज प्रालि २ ३२ लिन्च स्टक मार्केट लि १ ३३ सनी सेक्युरिटिज कं लि ३ ४३ साउथ एसियन बुल्स प्रालि १ ४४ डाइनामिक मनि मेनेजर्स सेक्युरिटिज प्रालि २ ४५ इम्पेरियल सेक्युरिटिज कम्पनी लि ३ ४६ कालिका सेक्युरिटिज प्रालि ३ ४७ निभ सेक्युरिटिज प्रालि २ ४८ त्रिशक्ति सेक्युरिटिज पब्लिक लि २ ४९ अनलाइन सेक्युरिटिज लि २ ५० क्रिष्टल कञ्चनजंघा सेक्युरिटिज प्रालि १ ५१ अक्सफोर्ड सेक्युरिटिज प्रालि २ ५२ सुन्धारा सेक्युरिटिज लि ३ ५३ इन्भेस्टमेन्ट म्यानेजमेन्ट नेपाल प्रालि १ ५४ सेवा सेक्युरिटिज प्रालि १ ५५ भृकुटी स्टक ब्रोकिङ कम्पनी प्रालि ७ ५६ श्रीहरि सेक्युरिटिज प्रालि १ ५७ आर्यतारा इन्भेस्टमेन्ट एन्ड सेक्युरिटिज प्रालि ६ ५८ नासा सेक्युरिटिज कम्पनी लि ३ ५९ दिव्या सेक्युरिटिज एन्ड स्टक हाउस प्रालि २ धितोपत्र व्यापारी ६० नागरिक स्टक डिलर कम्पनी लि ७७ नबिल स्टक डिलर लि पूर्ण कार्य गर्ने धितोपत्र दलाल ७५ मेगा स्टक मार्केट्स लि सीमित कार्य गर्ने धितोपत्र दलालहरूः ६१ भोले गणेश सेक्युरिटिज लि ६२ क्यापिटल म्याक्स सेक्युरिटिज लि ६३ हिमालयन ब्रोकरेज कम्पनी लि ६४ सन सेक्युरिटिज प्रालि ६५ सेयर प्रो सेक्युरिटिज प्रालि ६६ मियो सेक्युरिटिज प्रालि ६७ प्रोपर्टी विजार्ड लि ६८ एलिट स्टक हाउस लि ६९ इन्डेक्स सेक्युरिटिज लि ७० इन्फिनिटी सेक्युरिटिज लि ७१ शुभकामना सेक्युरिटिज प्रालि ७२ हातेमालो फाइनान्सियल सर्भिसेस प्रालि ७३ मनि वल्र्ड सेयर एक्सचेन्ज प्रालि ७४ कलश स्टक मार्केट प्रालि ७६ माछापुच्छे सेक्युरिटिज लि ७८ गरिमा सेक्युरिटिज लि ७९ पाही इन्भेस्टमेन्ट प्रालि ८० इन्दिरा सेक्युरिटिज प्रालि ८१ आकाश भैरव सेक्युरिटिज लि ८२ एनएमबी सेक्युरिटिज लि ८३ सानिमा सेक्युरिटिज लि ८४ मिल्की वे सेयर ब्रोकर कम्पनी लि ८५ क्यापिटल हब प्रालि ८६ स्टक्स्कार्टस सेक्युरिटिज लि ८७ एसपीएसए सेक्युरिटिज लि ८८ ब्लु चिप सेक्युरिटिज लि ८९ जेबिएनएल सेक्युरिटिज लि ९० सजिलो ब्रोकर लि ९१ सिबिआईएल सेक्युरिटिज लि ९२ रोडसो सेक्युरिटिज लि ९३ बेनी सेक्युरिटिज प्रालि"
एनसेल बिक्रीबारे संसदीय समितिको ९ प्रश्न,"काठमाडौं : दूरसञ्चार सेवा प्रदायक एनसेल कौडीको भाउमा बिक्री भएपछि संघीय संसद्को पनि चासोको विषय बनेको छ। १ खर्ब ४३ अर्ब रुपैयाँमा किनेको एनसेलको ८० प्रतिशत स्वामित्व आजियाटाले ६ अर्ब ६५ करोडमा बिक्री गरेपछि नेपाल सरकारलाई हानी पुर्याउने उद्देश्य अर्कोपल्ट उजागर भएकामा संघीय संसद्को सार्वजनिक लेखासमितिले आन्तरिक राजस्व विभाग, नेपाल दूरसञ्चार प्राधिकरण र कम्पनी रजिस्टारको कार्यालयलाई यस प्रक्रियाबारे ९ वटा प्रश्न सोधेको छ। एनसेलको दूरसञ्चार सेवा प्रदान गर्ने अनुमतिपत्र सन् २०२९ मा सकिँदैछ। त्यसअघि कम्पनीमा रहेको कम्तीमा ५० प्रतिशत स्वामित्व नेपालीको हातमा पार्न सके पुनः अनुमतिपत्र पाउने बाटो खुल्नेछ। यसै कार्यका लागि आजियाटाको ग्रान्ड डिजाइनमा नेपाली नामथर भएका सिंगापुरे व्यवसायी सतिशलाल आचार्य गोटी बनेका छन्। सन् २०२९ सम्मको बिजनेसको नाफा आजियाटाले लैजाने गरी भएको किनबेच सम्झौता पुनः अनुमतिपत्र पाएपछि महँगो मूल्यमा बेच्ने अभिप्रायसहित भएको दाबी गरिएको छ। एनसेलको बाँकी २० प्रतिशत स्वामित्व आचार्यकी नेपाली श्रीमती भावना सिंहसँग छ। थप ३० प्रतिशत सिंहको नाममा सारे एनसेलले पुनः अनुमतिपत्र पाउन असजिलो हुने छैन। शुक्रबार जारी विज्ञप्तिअनुसार किनबेच भएको भए नेपाल सरकार पूर्णरूपमा ठगिएको छ। यिनै घटनाक्रममा आधारित रहेर सार्वजनिक लेखासमितिले विभाग, प्राधिकरण र कार्यालयलाई ९ प्रश्न सोधेको छ । यस्ता छन् समितिका ९ प्रश्नः १) मलेसियन टेलिकम कम्पनी आजियाटा ग्रुपले आफ्नो स्वामित्वको ८० प्रतिशत (सम्पूर्ण सेयर) बेलायतमा दर्ता भएको स्पेक्ट्रलाइट कम्पनीलाई शुक्रबार बिक्री गरेको भनी खरिदबिक्री सम्झौता तथा प्रेस विज्ञप्ति जारी भएको देखिन्छ । प्रस्तुत विषयको आधिकारिकता के हो ? २) एनसेलको विदेशी होल्डिङ कम्पनीको स्वामित्वमा रहेको कम्पनीको सेयर खरिदबिक्री वा हक हस्तान्तरण गर्दा कम्पनीले सेवा प्रवाह गरिरहेको मुलुकको कानुनी व्यवस्था परिपालना गर्नुपर्ने, नपर्ने के हो ? ३) दूरसञ्चार नियमावली, २०५४ को नियम १५ (ट) बमोजिम चुक्ता पुँजीको ५ प्रतिशत सेयर खरिदबिक्री गर्नुअघि नेपाल दूरसञ्चार प्राधिकरणको स्वीकृति र नेपाल दूरसञ्चार प्राधिकरण विनियमावली, २०७६ को विनियम ४ (क) बमोजिम सेयरधनीको सेयर खरिदबिक्री वा नामसारी गर्नु पूर्वनेपाल दूरसञ्चार प्राधिकरणको अनुमति वा स्वीकृति प्राप्त गर्नुपर्ने कानुनी प्रावधान यस सन्दर्भमा पूरा भएको छ वा छैन ? उल्लिखित परिपालना नभएको अवस्थामा कानुनबमोजिम के कारबाही हुन्छ ? ४) यसअघि भएको कारोबारभन्दा निकै कम मूल्यमा होल्डिङ कम्पनीबीच सेयर कारोबार वा स्वामित्व हस्तान्तरण सम्झौता हुनुको कारणलाई नियमनकारी निकायले कुन रूपमा लिएको छ ? ५) बिक्रीकर्ता कम्पनीले दोहोरो कर, नियमनकारीको अनिश्चितता, लाइसेन्सको म्याद सकिँदा उत्पन्न हुने अतिरिक्त जोखिम, लाइसेन्सको म्याद सकिएपश्चात् उक्त हिस्सा नेपाल सरकारले लिन सक्ने सम्भावना, नेपालमा वैदेशिक लगानीलाई संरक्षण गर्ने वातावरण नभएको कारण कम्पनीको अस्तित्व नै खतरामा आउने कारण उल्लेख गरेको सन्दर्भमा यसबाट नेपाललाई पर्न सक्ने प्रतिकूल प्रभाव केके हुन् ? र, यस सम्बन्धमा तहाँ निकायको धारणा के हो ? ६) पछिल्लो सेयर कारोबार गर्दा पूर्वकारोबारको सेयर पुँजीभन्दा निकै घटेर स्वामित्व हक हस्तान्तरण भएको सन्दर्भमा र नेपालबाहिर यसरी स्वामित्व हक हस्तान्तरण भएको सन्दर्भमा कम्पनीले सरकारलाई तिर्नुपर्ने कर के हुन्छ ? करदाता ठूला करदाता भएकाले सेयर बिक्रीसहित यति रकम तिर्छु भनी स्वःघोषणा गरेको छ वा छैन ? यस्तोमा आन्तरिक राजस्व विभागले जियोपार्डी एसेसमेन्ट गर्ने गरेको छ वा छैन ? आयकर ऐन, २०५८ अनुसार पुँजीगत लाभकर प्राप्त हुने वा नहुने र दफा ५७ अनुसारको स्वामित्व हस्तान्तरण कर प्राप्त हुन्छ वा हुँदैन ? ७) ५ करोडभन्दा बढी चुक्ता पुँजी भएको दूरसञ्चार सेवा प्रदायक कम्पनी दुई वर्षभित्र पब्लिक लिमिटेड कम्पनीमा परिणत भई यस्तो कम्पनीले सेयर कारोबार गर्न नेपाल धितोपत्र बोर्डमा सूचीकृत हुनुपर्नेमा सो सम्बन्धमा एनसेल नेपाल धितोपत्र बोर्डमा सूचीकृत भएको देखिँदैन । एनसेलको सेयर कारोबारको प्रकृति हेर्दा प्राइभेट कम्पनीको जस्तो कारोबार भएको देखिन्छ । यस सम्बन्धमा सम्बन्धित निकायको भनाइ के छ ? ८) नेपालको कर प्रणाली छलेर भएको सेयर खरिदबिक्री वा हक हस्तान्तरण नेपालका नियमनकारी संस्थाहरूलाई जानकारी नै नदिई भएको भन्ने सुनिन आएकाले यो खरिदबिक्रीको प्रक्रिया र पारदर्शितामाथि सम्बन्धित नियमनकारी निकायको के भनाइ रहेको छ ? ९) लगभग ६ वर्षपछि कानुनबमोजिम नै नेपाल सरकारको स्वामित्वमा आउने सुनिश्चित हुँदाहुँदै सोलाई समेत असर पर्न सक्ने गरी भएको अहिलेको कारोबारलाई अनुमति वा स्वीकृति प्रदान गर्ने, नगर्ने सम्बन्धमा नियमनकारी निकायको भनाइ के रहेको छ ? यदि नेपालको नियमनकारी निकायले अनुमति नदिएको अवस्थामा सो कारोबारको वैधानिकता के हुन्छ ? यो पनि पढ्नुहोस एनसेलले अन्तर्राष्ट्रिय मध्यस्थता गुहार्दा खर्चमाथि खर्च एनसेलस्मार्ट उकास्दै, टेलिकम डुबाइँदै स्वीकृति बिनै सेयर बिक्री गर्न लागेको भन्दै एनसेललाई प्राधिकरणले काट्यो पत्र बिक्री भयो एनसेल, बाहिरियो आजियाटा ठूलो घाटा देखाएर एनसेलको बिक्री विदेशमा 'सरकारको स्वामित्वमा आउन नदिन एनसेलमाथि चलखेल'"
