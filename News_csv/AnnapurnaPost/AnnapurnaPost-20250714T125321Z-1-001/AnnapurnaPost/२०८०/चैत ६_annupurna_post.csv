शीर्षक,विवरण
समृद्धि मार्गका तगारोहरू,"राजनीति स्थिरता भएन भन्छांै किन भएन त ? कसले गर्न दिएन त ? र के कारणले राजनीति स्थिरता हुन सकेन ? देशमा केही भएको छैन भनौं भने पछिल्ला दुई दशक धेरै भएको छ। राजनीतिक रूपमा देशमा उथलपुथल भएको छ। हिजोको एकात्मक राज्य प्रणाली संघीय शासन प्रणालीमा रूपान्तरण भएको छ। देशमा अहिले नयाँ संविधान, नयाँ व्यवस्था र नयाँ प्रणाली छ। विकास निर्माणकै सन्दर्भमा भन्ने हो भने पनि देशका सबै जिल्ला सडक सञ्जालमा जोडिएका छन्। अबका केही दिनमा हुम्लासमेत सडक सञ्जालमा जोडिने तर्खरमा छ। विद्यालय, स्वास्थ्य चौकीलगायतका आबश्यक विकासका संरचना गाउँगाउँमा पुगेका छन्। खानेपानी र सिँचाइका थुप्रै योजना सबै स्थानीय तहमा अनगिन्ती छन्। तर किन ? आम जनतामा केही भएन, दल र दलका नेताहरूले केही गर्न सकेनन् भन्ने भाष्य स्थापित भयो ? समग्रमा भन्दा अहिले आम मनोवैज्ञानिकका हिसाबले देश र नागरिकको अवस्था अशान्त छ, अस्थिर छ र प्रश्नैप्रश्नको चौघेरामा रुमलिएको छ। सिंगो नेपाली समाजले वर्तमान राजनीतिसँग उत्तर खोजिरहेको छ। देशको वर्तमान राजनीतिले जनताको अशान्त र असन्तुष्ट मनलाई शान्त पार्न सकिरहेको छैन। समस्या कहाँ छन् ? रीतिस्थितिमा छन् कि ? दलमा छन् कि ? दलका नेतामा छन् कि ? वा अन्त कतै छन् ? अहिलेको राजनीतिले स्पष्ट भन्न सक्नुपर्छ। समस्या व्यवस्थामा छैनन् र अन्त कतै पनि छैनन्। समस्या छन् भने दलमा छ। त्यहाँभन्दा धेरै समस्या दलका नेतामा छन्। अब सच्याउँछौं, सचिन्छौं नेताले जनता सामू भन्न सक्नुपर्छ। राजनीतिक शक्ति आर्जन गर्न जे पनि भन्ने, जस्तोसुकै गर्ने परम्परा अब त्याग्छौं, समाजमा प्रश्नहरूको खेती गर्दैनौं, जे भन्छौ त्यो गर्छौं भन्ने प्रतिबद्धता नेताबाट जनताले चाहेका छन्। नेताहरूको बोली फेरिरहन्छ तर व्यवहार फेरिँदैन भन्ने जनताको आमगुनासो छ, त्यो गुनासो नेपालको राजनितिले हल गर्नै पर्ने देखिन्छ। राज्यमा तीन तहका सरकार छन्, जनताको सेवाका निम्ति तीनै सरकारका संयन्त्र पनि छन्। सबै सरकारले नीति, कार्यक्रम र बजेट विनियोजन गरेकै छन्। बजेट पनि खर्च भएकै देखिन्छ। तर, जनताको नजरमा सरकार भएको अनुभूति कतै गरेको देखिँदैन। किन ? गाउँदेखि सहरका सबै बासिन्दा यहाँ बसेर केही हुँदैन भन्दै सक्नेहरू विदेश जान मात्र तम्सिएको देखिन्छ। किन ? उच्च शिक्षा पढ्ने नाम होस् वा कमाउने नाममा होस्, अधिकांशले विदेश जाने मात्र भनेको सुनिन्छ। किन ? यो भयाभव अवस्था किन आयो देशमा ? यसको समाधान के हो ? र कसरी गर्न सकिन्छ ? आजको नेपाली समाजले अहिलेको राजनीतिबाट यी प्रश्नहरूको उत्तर खोजिरहेको छ। बसोबास गाउँमा होस् वा सहरमा, देश दुनियाँमा भएको स्मार्ट विकासको प्रभाव सबैमा परेको छ। आधुनिक विकासले उत्पादन गरेका सबै प्रविधिसँग अहिलेको पुस्ता साक्षात्कार गर्न चाहन्छ। आजको पुस्ताका निम्ति ल्याप्टप, बाइक र मोबाइल रहर होइन, बाध्यता बनिसकेको छ। कसैले म उच्च शिक्षा हासिल गरेर मात्र मोबाइल बोक्छु, वाइक किन्छु भन्यो भने त्यो आजको दुनियाँमा सम्भव छ त ? छैन। आजको बजारमा खपत हुन पनि आजको पुस्ताका निम्ति यो अनिवार्य बनेका छन्। ल्यापटप, बाइक र मोबाइल त्यसै आउँदैनन् र चल्दैनन् पनि। एउटा सामान्य मोवाइल चलाउने गाउँको सर्वसाधारणले मासिक तीन हजार खर्च गर्छ भने स्मार्ट मोबाइल चलाउने एक युवाको मोबाइलमा कति खर्च हुन्छ होला त्यो अनुमान गर्न सकिन्छ। यस्ता धेरै आवश्यकताका वस्तु छन् जो आजको पुस्ताले प्रयोग नगरी नहुने बाध्यता छ। हेर्दा, सुन्दा सामान्य लाग्ने यी कुरा वास्तवमा व्यवहारमा सामान्य छैनन्। एक बेरोजगार युवाका निम्ति मोवाइलको खर्च धान्न पनि हम्मेहम्मे पर्छ। सरकारी विद्यालयमा कक्षा दस पढ्ने विद्यार्थीसँग विद्यालय जाँदा अनिवार्य २० रुपैयाँ खाजाका निम्ति हुनैपर्छ। हिजो सामाजिक हुन समाज भए पुग्थ्यो आज सामाजिक हुन समाज मात्र भएर पुग्दैन, पैसा चाहिने भयो। वर्तमान समाजको यो यथार्थता हो यसलाई कसैले नकार्न ठाउँ छैन। सकोस् वा नसकोस् यो बाध्यता हो। आजको राजनीतिले आजका समाजको आवश्यकता र बाध्यतामा घोत्लिन सक्नुपर्छ। वर्तमान नेपाली समाजको मुख्य प्रश्न रोजीरोटी र रोजगारीको हो। जबसम्म नेपालको राजनीतिले जनताको रोजीरोटी र रोजगारीको ग्यारन्टी गर्दैनन्, तबसम्म जनताका निराशाा कम हुने देखिँदैनन्। सत्ताका निम्ति संसद्मा सरकारले विश्वास त धेरैपटक पाउला तर जनताको विश्वास सरकारप्रति कति हुने भन्ने हो। जबसम्म हामी गर्न सक्ने मात्र भन्ने र भनेको कुरा अनिवार्य गर्ने राजनीतिक परम्परा बसाल्दैनौ, तबसम्म नेपालको राजनीति अस्थिरताको प्रायः बनिरहने देखिन्छ। देश बन्दैन किन कि देश बनाउने नेताहरू देश समृद्ध बनाउन चाहँदैनन् भन्ने आमजनतामा परेको छ। वास्तवमा देश नेताहरूले बनाउने होइन, देश समृद्ध त आमजनताको साझा संकल्पले बन्ने कुरा हो। समृद्ध नेपालको महान् अभियानमा नेपाली जनतालाई साझेदार कसरी बनाउन सकिन्छ। यो सरकारले सोच्न सक्नुपर्छ। देशमा भएको विकासको जगमा नयाँ विकासको खाका सरकारले ल्याउनुपर्ने हुन्छ। विकासका कुरा मात्र गर्ने तर विकासलाई स्थायित्व दिने योजना नहँुदा धेरै योजना अलपत्र छन्। राज्यको अर्बौंको लगानी खेर गएको देखिन्छ। उदारणका निम्ति संघीयता लागू भइसकेपछि जिल्ला सदरमुकाम र क्षेत्रीय सदरमुकाममा भएका विकासका संरचना अहिले खण्डहरमा परिणत हँुदै छन्। राज्यको दूरदर्शिता नभएका कारण नेपालको अर्बौं लगानी धेरै ठाउँमा खेर गएको देखिन्छ। ती ठाउँमा लामो समयदेखि ब्यापार ब्यवसाय गरेर बसेकाहरूको अहिले बिचल्ली छ। सबै जिल्ला सदरमुकाममा सरकारको अर्बौंको लगानी छ, तर ती ठाउँमा आर्थिक गतिविधि छैनन्। यस्ता विषयमा सरकार र सदनमा किन छलफल हँुदैन ? राजनीति स्थिरता भएन भन्छौं किन भएन त ? कसले गर्न दिएन त ? र के कारणले राजनीति स्थिरता हुन सकेन ? यसको जवाफ कसले दिने ? यसको जवाफ दलले नै दिन पर्छ। दल र नेताहरूले भन्न सक्नुपर्छ कि हाम्रो अस्थिर स्वभाव र अस्वाभाविक गतिका कारण देशमा राजनीतिक स्थिरता हुन सकेन। राजनीतिक स्थिरताका निम्ति राजनीतिक दल सुदृढ हुनैपर्छ। तर, नेपालमा सत्ताका निम्ति एकता र सत्ताका निम्ति बलिया हुने र बिघटन हुने राजनीतिक परम्परा छ। संसदिय प्रणालीमा यो हुनसक्छ कहिलेकाहीँ तर नेपालको सन्दर्भमा सत्ता राजनीतिक फेरबदल चौमासिक रूपमा जसरी भइरहन्छ। यो परम्परा जस्तो भएको छ। यसलाई नेपालका राजनीतिक दलले तोड्न सक्नुपर्छ। राजनीतिक स्थिरता र स्थायित्वका निम्ति राजनितिक ध्रुवीकरण हुन जरुरी छ। त्यो ध्रुवीकरण विचार, सिद्धान्त र नीतिको जगमा आधारित हुनुपर्छ। ध्रुवीकरण यस्तो होस् जसले समाजलाई विकासको रोडम्याप दिन सकोस्। जनतालाई विकासको अनुभूति हुने गरी निश्चित अबधिका लागि लागू गर्न सकोस्। यो अवस्था दुई प्रकारले सम्भव हुनसक्छ। पहिलो, वर्तमान संविधानलाई संशोधन गरेर निर्वाचन प्रणाली परिवर्तन गर्ने। दोस्रो, विचार मिल्ने राजनीतिक दलबीच एकता गरेर। अहिलेको चल्तेचलाते राजनीतिलाई यदि बदल्न सकेनौं भने नेपालको राजनीतिमा सत्तालोभिहरूको हालिमुहाली हुने देखिन्छ। देश काण्डैकाण्डको देश हुने देखिन्छ। संसद् ती काण्डहरूको सवालजबाफको चौतारीमा परिणत हुने कुरामा कुनै सन्देह छैन।"
जताततै दलालको दबदबा,"एक मन्त्री छिमेकी देश भारतको विहार भ्रमणमा गएछन्। त्यहाँका एक वरिष्ठ नेताले उनको सम्मानमा एक भव्य रात्रिभोज आयोजना गरेछन्। त्यो देखेर दंग पर्दै मन्त्रीले सोधेछन्, यति ठुलो भोज ? यत्रो खर्च कसरी जुटाउनु भयो ? नेताले झ्यालबाट टालटुल गरेको सडक देखाउँदै भनेछन्, १० प्रतिशत। केही समयपछि ती नेता मन्त्री महोदयको निमन्त्रणमा उनको देशमा आएछन्। आफ्नो सम्मानमा ती मन्त्रीले आयोजना गरेको झन् ठुलो रात्रिभोज देखेर ती नेता तीनछक्क पर्दै सोधेछन्, यत्तिका खर्च ? यस्तो गरिब देशमा पनि यो कसरी सम्भव भयो हँ ? कतै १० प्रतिशतकै करामत त होइन ? नेताको कुरा सुनेर ती मन्त्रीले उनलाई हातमा समाएर झ्यालतिर लगेछन् र एउटा ठुलो खोला देखाउँदै भनेछन्, तपाईंले ऊ त्यो खोला देख्नु भयो ? नेताले भनेछन्, अँ, देखें, देखें। अनि त्यो खोलामाथिको एउटा विशाल पुल देख्नुभयो ?, नेताले आश्चर्य मान्दै भनेछन्, अहँ, त्यहाँ त पुल नै छैन त ? अनि ती मन्त्रीले छाती फुलाउँदै गर्वका साथ भनेछन्, १०० प्रतिशत। यो जोक होइन, यथार्थ हो। भ्रष्टाचारको मामलामा ठिक यस्तै छ नेपालमा। यसरी सिन्को पनि नभाँची पूराका पूरा घोटाला गर्ने यस्ता भ्रष्टमन्त्री महोदयलाई के उपनाम दिने ? चोर वा कामचोर वा कमिसनखोर ? कमिसनखोरलाई आमभाषामा दलाल भन्ने गरिन्छ। दलाल नेपाली समाजका लागि कुख्यात नाम हो। यो कुख्यात नामले जनमानसको हेराइमा कामदार विदेश पठाउने, चेलीबेटी बेचबिखन गर्ने तथा जग्गा खरिदबिक्री गर्ने मानिसलाई जनाउँछ। तर आँखा उघारेर हेर्ने हो भने यसको क्षेत्र व्यापक र विस्तृत छ। यसका अनेकौं रूपरंगहरू छन्। वास्तवमा हरेक पेशा र व्यवसायमा यो कुख्यात नामले अड्डा जमाएको छ। जताततै दलालको दबदबा छ। तर यस कुराप्रति आमजनमानस अनभिज्ञ छन्। एकपटक गहिरिएर सोचौं त, दलाल र दलाली कुन पेशा र व्यावसायमा छैन ? दलाल शब्दको शाब्दिक अर्थ हो, आफू बीचमा परी किनबेचलिनुदिनु गराएर नाफा लिने व्यक्ति, बीच, मध्यस्थ, लमी, कुटिनी। दलाललाई कमिसनखोर भन्न पनि सकिन्छ। यसर्थ, कमिसन खाने सबै दलाल हुन्। त्यसैले कमिसन खाने प्रधानमन्त्री तथा मन्त्रीहरू दलाल हुन्। ठेक्कापट्टाको सिनो लुछ्ने नेता र कार्यकर्ताहरू पनि दलाल हुन्। घुस खाने कर्मचारी वा पैसामा बिक्ने पत्रकार, लेखक, वकिल र न्यायाधीश पनि दलाल हुन्। त्यत्तिमात्र होइन, समाजले ठुलो प्रतिष्ठा दिएका चिकित्सक, जसले निजी क्लिनिक खोलेर प्याथोलोजीबाट, औषधि आदिबाट मोटो कमिसन (५० देखि ८० प्रतिशत) खाएर विरामीको डाढ भाँच्छन्, उनीहरू पनि दलाल नै हुन्। हो, क्लिनिक खोलेर बसेका थुप्रै चिकित्सकले यसरी नै दलाली गरिरहेछन्। कतिपय चिकित्सकले त साधारण रुघाखोकी लागेको बिरामीलाई समेत ईसीजी, सोनोग्राफी तथा इन्डोस्कोपी गराएर तथा बाह्रथरीका रगत टेष्ट गर्न लगाएर तथा पर्चीभरि औषधि लेखेर ठुलो कमिसन कुम्लाइरहेका छन्। वास्तवमा धेरै क्लिनिकमा नांगो लुट छ। तर सत्तामा जुन सरकार आए पनि यो नांगो लुटलाई खुलेआम छुट छ। त्यो किनभने हरेक सरकारले नै सत्ता र कमिसनको दलाली गरिरहेछन्। वास्तवमा नेपालमा बसपार्कको फुटपाथदेखि सिंहदरबारको सत्तासम्म दलाल र दलाली छ। नेपालमा जुन सरकार आए पनि राजनीतिको ठाउँमा दलाली गरेका कारण नै दलाल र दलाली यसरी मौलाएको हो। शिक्षा तथा स्वास्थ्य क्षेत्रमा समेत यसरी दलाल र दलाली प्रष्टाउनु लुटतन्त्रको दृष्टान्त हो। यो भन्दाबढी शर्मनाक कुरा के हुनसक्छ ? स्वास्थ्य र शिक्षा क्षेत्रमा मौलाएको यस्तो लुटतन्त्रले गर्दा नै कलिला बालबालिकाले आफ्नो तौलभन्दा बढी वजनको किताबको भारी बोक्न बाध्य छन्। बिरामीले घरखेत गरेर औषधोपचार गराउनु परेको छ। दुर्गम ठाउँका मानिसले सिटामोल समेत खाना नपाएर मर्नु परेको छ। हिजोआज यहाँ जुनसुकै काम गर्न घुस दिनु परेको छ। नागरिकता निकाल्दा पनि घुस। पासपोर्ट बनाउन पनि घुस। कर तिर्दा पनि घुस। जग्गा नपाउँदा पनि घुस। जग्गा दर्ता गर्दा पनि घुस। घरको नक्शा पास गर्दा पनि घुस। बिजुलीको मिटर राख्दा पनि घुस। पानीको धारामा पनि घुस। पढ्न पनि घुस। जागिर खान पनि घुस। ड्राइभिङ लाइसेन्स बनाउँदा पनि घुस। हस्पिटलमा भर्ना हँुदा पनि घुस। कुटिर धन्दा गर्न पनि घुस। विदेश जान खोज्दा पनि घुस। घुस दिएर पनि काम बने त हुन्थ्यो ? तर अहिले त घुस दिएर पनि काम बन्दैन। त्यसैले हिजोआज यहाँ इमानदारिताको परिभाषा नै अर्कै भएको छ। यहाँ इमानदार मानिस त्यो हो, जसले घुस खान्छ र काम गरिदिन्छ। एउटा बेइमान व्यक्तिले त मोटो घुस टन्न खाएर पनि कहाँ काम गरिदिन्छ र ? समष्टिमा भन्नुपर्दा गणतन्त्रको नाममा संस्थागत हँुदै गएको लुटतन्त्रमा अहिले दलाललाई हिराकटाइ छ। सुशासनको डिंग हाँक्ने नेताहरूले गुन्डाहरू पाल्छन्। कुर्सीका लागि कमिसनखोर पोस्दा गुन्डा र दलालहरू यत्ति बलिया भएका छन् कि चोर, कामचोर र कमिसनखोरहरू बिना न पार्टी चल्छ, न त देश। पानीमात्र होइन कि अब त सास पनि किन्नुपर्ने स्थिति आइसकेको छ। त्यसैले देशलाई बचाएर विकासपथ अगाडि बढाउने हो भने नेपालमा मौलाएका चोर, कामचोर र कमिसनखोरहरू र राजनीतिका नाउँमा दलाली गर्दै आएका पार्टी तथा नेताविरुद्ध एकजुट भएर उठ्नु आवश्यक छ। यो देशको बागडोर अक्षम दलाल नेताहरूको हातबाट सक्षम, पारदर्शी, भिजनरी तथा इमानदार नेताको हातमा आएको खण्डमा यो देश सुन्दर, शान्त र समृद्धिशाली हुन धेरै समय लाग्दैन। तर नेपाल र नेपालीको बिडम्बना के भने ८४ को निर्वाचनले पनि नेपाल र नेपालीमा आशा र उत्साह जगाउने सक्षम नेता दिने देखिएको छैन। विभिन्न कारणले जनतामा झनै आक्रोश र निराशा बढेको छ। बढ्दै जाँदा जुनसुकै बेलामा पनि बिस्फोट हुन सक्छ। त्यसैले हाम्रै पालामा समृद्धि सपना सजाएका इमान्दार युवा जुर्मुराएर आआफ्ना दलमा हस्तक्षेप गर्नुपर्यो। र, देशलाई समृद्धिको बाटोमा अगाडि बढाउनु पर्यो।"
औषधि सुरक्षित र गुणयुक्त हुनुपर्छ,"औषधि ऐन, २०३५ कार्यान्वयनका लागि औषधि व्यवस्था विभागको स्थापना भएको हो। एलोपेथी, आयुर्वेदिक, पशु चिकित्सा, होमियोप्याथी र अन्य औषधि उत्पादन, बिक्री वितरण, भण्डारण, निकासी, पैठारी र प्रयोग भइरहेको छ। यसमा सहजीकरण, नियन्त्रण, अनुगमन, परीक्षणलगायतका कार्यहरू विभागबाट भइरहेको छ। स्वस्थ प्रतिस्पर्धा जरुरी औषधि उद्योगका लागि सिफारिस लिएकामध्ये झन्डै ६० प्रतिशतले उद्योग स्थापना गरिसकेका छन्। स्वदेशी मागको झन्डै ५० प्रतिशत औषधि उत्पादन भइरहेको छ। झन्डै १७ हजार ब्रान्डका औषधिहरू स्वदेशमै उत्पादन भइरहेका छन्। गुणयुक्त औषधिको आवश्यकता स्वदेशी औषधिहरूमा झोल, क्याप्सुल, ट्याब्लेट, क्रिम लगायतका छन्। पछिल्लो समय सुईबाट दिइने औषधिहरू पनि उत्पादन भइरहेका छन्। प्रत्येक औषधि तोकिएको स्तर कायम रहने गरी जनसुरक्षित, असरयुक्त र गुणयुक्त हुनुपर्छ। विभागले अनुगमनका क्रममा कतिपय औषधि मापदण्डअनुसार नभएको पनि पाइएको छ। त्यस्ता औषधिलाई बजार जानु अघि रोक्ने काम गरेका छौं। कतिपय उद्योग, फार्मेसी सञ्चालक तथा व्यवसायीलाई सचेत गराउने, फर्म निलम्बन गर्ने, मुद्दा दायर पनि गरेका छौं। स्रोत, साधन र दक्ष जनशक्ति बजेटका साथै अन्य स्रोत साधनको आवश्यकता छ। संख्यात्मक र गुणात्मक जनशक्तिको आवश्यकता खड्किएको छ। काठमाडौंस्थित विभाग र विराटनगर, वीरगन्ज र नेपालगन्ज क्षेत्रीय कार्यालयमार्फत काम भइरहेको छ। परीक्षणसम्बन्धी कार्य विभागअन्तर्गतको राष्ट्रिय औषधि प्रयोगशालाबाट भइरहेको छ। पर्याप्त जनशक्तिको व्यवस्था भए अनुगमन, नियमन, परीक्षणमा अझ बढी नतिजा हासिल हुन सक्थ्यो। नयाँ ऐनको जरुरी ४५ वर्षअघि बनेको औषधि ऐनको दायरा साँघुरो छ। प्रचलित नयाँ अभ्यासहरूलाई समेट्न सकेको छैन। कीट, रिएजेन्टस, सौन्दर्य प्रसाधनका सामग्रीलगायतलाई समेट्ने गरी ऐनको दायरा फराकिलो गराउनुपर्छ। (ढकाल, औषधि व्यवस्था विभागका महानिर्देशक हुन्।)"
मकवानपुरको जितमा कंसकार नायक,"सिमराः शुभ कंसकारको उत्कृष्ट अलराउन्डर प्रदर्शनको मद्दतबाट मकवानपुर क्रिकेट संघले जितपुरसिमरा टिट्वान्टी क्रिकेट कप प्रतियोगितामा मंगलबार शानदार जित हात पारेको छ। समूह बी अन्तर्गतको पहिलो खेलमा मकवानपुरले जनकपुर पिस फाएन्डेशनमाथि ३१ रनको रोमाञ्चक जित निकालेको हो। मकवानपुरको जितमा कंसकारका अलराएन्डर प्रदर्शन प्रशंसनीय रह्यो। जनकपुरविरुद्ध शानदार सतक प्रहार गरेका कंसकारले बलिङतर्फ पाँच विकेट लिए। टस जितेर ब्याटिङ रोजेको मकवानपुरले निर्धारित २० ओभरमा तीन विकेट गुमाउँदै १८१ रन जोडेको थियो। ओपनरका रुपमा मैदानमा आएका कंसकारले विष्फोटक ब्याटिङ गर्दै १११ रन जोड्ने क्रममा ५५ बलमा आठ छक्का र नौ चौका प्रहार गरे। कप्तान सुमन सुनारले अविजित २४, गौरव खड्का र आस्तिक दाहालले समान १८ रन बनाए। जनकपुरका अधिकांश बलर महँगो सावित भए। उसका लागि बि धवन सहनी, साइमोन रोय, अभिजित मण्डलले समान एकएक विकेट लिए। मकवानपुरले दिएको १८२ रनको लक्ष्य पछ्याउन मैदानमा उत्रिएको जनकपुरले सानदार सुरुवात गरेपनि मध्यक्रमका ब्ईंटर चल्न नसक्दा पराजित हुन पुग्यो। जनकपुरका ओपनर अलि अकबर अंशारी र हिमांशु दत्तले आक्रामक ब्याटिङ गर्दै राम्रो सुरुवात दिलाएका थिए। उनीहरूले पहिलो विकेटका लागि ७९ रनको साझेदारी समेत गरेका थिए। तर मकवानपुरका अशिम श्रेष्ठले अंशारीको विकेट लिँदै पहिलो सफलता हात पारे। अंशारीपछि क्रिजमा आएका बिशाल सुस्लिङ समेत उस्तै लयमा देखिँदा जनकपुरको जित सहज बनिरहेको थियो। तर खेलको १२औं ओभरमा बलिङ गर्न आएका कंसकारले सुस्लिङ र पर्शुराम यादवलाई एउटै ओभरमा पेभेलियन फर्काए। १७ बलमा १९ रन बनाउँदै खेलिरहेका सिस्लुङको विकेट लिएका कंसकारले त्यसपछि क्रिजमा आएका यादवलाई शून्यमै आउट गरे। कंसकारले एक ओभरमै दुई विकेट लिएपछि जनकपुरको पालि धर्मराउन पुग्यो। १२१ को स्थितिमा दोस्रो विकेट गुमाएको जनकपुरले १३८ रन जोड्दा आठ विकेटको क्षति व्यहोरेको थियो। चन्दन यादवले १३ रन बनाउँदा अन्य ब्याटरले दोहोरो संख्यामा रन बनाउन सकेनन्। मकवानपुरका कंसकारले तीन ओभर बलिङ गर्दै सात रन खर्चिएर पाँच विकेट लिए। पियुश शर्माले दुई, समिर चौलागाईं, अशिम श्रेष्ठ र सुवर्ण भट्टले समान एकएक विकेट लिए। कंसकार खेलको प्लेयर अफ दि म्याच घोषित भए। उनलाई नेकपा एमालेका मधेश प्रदेश सचिव मनोज पौडेलले पुरस्कृत गरेका थिए। प्रतियोगिता अन्तर्गत समूह बी को दोस्रो खेलमा जनकपुरले खुकुरी क्रिकेट क्लब भैरहवाबीच खेल हुनेछ। यस समूहमा मकवानपुर, जनकपुर र भैरहवा छन्। यो समूहको विजेताले चैत १० गते पर्सा क्रिकेट संघसँग उपाधिका लागि खेल्नेछ। समूह ए को विजेता बन्दै पर्सा फाइनलमा प्रवेश गरिसकेको छ। अभियान नेपालको आयोजना र जितपुरसिमरा उपमहानगरपालिकाको सहयोगमा जारी प्रतियोगिताको विजेताले एक लाख र उपविजेताले ५० हजार नगद प्राप्त गर्नेछन्।"
"विराट गोल्डकपको पुरस्कार राशि घट्यो, चैत १५ देखि प्रतियोगिता हुने","विराटनगर : विराटनगरको प्रतिष्ठासँग जोडिएको ऐतिहासिक विराट गोल्डकप फुटबलको पुरस्कार राशि घटाइएको छ। विजेता र उपविजेताले पुरस्कारवापत पाउनुपर्ने रकम झन्डै आधा घटाइएको हो। गतवर्ष पुरस्कारवापत विजेतालाई २० लाख १५ हजार र उपविजेतालाई १० लाख ५१ हजार रुपैयाँ प्रदान गरिएको थियो। यसवर्ष भने विजेतालाई ११ लाख र उपविजेतालाई ५ लाख ५० हजार रुपैयाँका दरले पुरस्कार प्रदान गरिने छ। त्यसबाहेक उत्कृष्ट प्रशिक्षक, गोलरक्षक, सर्वाधिक गोलकर्तालाई जनही २१ हजारका दरले प्रदान गरिने विराट गोल्डकप ट्रष्टका अध्यक्ष किशोरबहादुर शाहीले बताए। उनका अनुसार प्रत्येक दिन उत्कृष्ट खेलाडीलाई ११ हजार रुपैयाँ प्रदान गरिने छ। सर्वोत्कृष्ट खेलाडीले मोटरसाइकल पाउने छन्। यसवर्षदेखि प्रतियोगिता विराट गोल्डकप ट्रष्ट आफैंले आयोजना गर्दैछ। विगतमा ट्रष्टभन्दा बाहिरका व्यक्तिलाई संयोजक तोकेर प्रतियोगिता गर्ने गरिएको थियो। यसवर्षको प्रतियोगिता विराटनगरको सहिद रंगशालामा हाम्रो सान, विराटनगरको पहिचान विराट गोल्डकप भन्ने मूल नाराका साथ फागुन १५ गतेदेखि २४ गतेसम्म सञ्चालन हुने ट्रष्टका अध्यक्ष शाहीले बताए। आयोजकले विराटनगर महानगरपालिकाका मेयर नागेश कोइरालाको उपस्थितिमा मंगलबार पत्रकार सम्मेलन गरेर आठौं संस्करणको रात्रिकालीन प्रतियोगिताका बारेमा जानकारी दिएको छ। अध्यक्ष शाहीले आर्थिक मन्दीको असर सबै क्षेत्रमा परेका कारण सहयोग जुटाउन समस्या भएर पुरस्कार राशि घटाउनु परेको बताए। विराट गोल्डकपको पहिचानलाई जोगाई राख्न र निरन्तरता दिन विभिन्न चुनौतीको सामना गर्दै प्रतियोगिता आयोजना गर्न लागेका छौं, उनले भने, प्रतियोगितालाई सभ्य र भव्य बनाउन सबै पक्षको सहयोग आवश्यक छ। भारतको २, भुटानको १ गरेर ३ वटा विदेशी र विभागीयसहित नेपालका ७ गरेर प्रतियोगितामा १० वटा टिमले सहभागिता जनाउने जानकारी उनले दिए। शाहीका अनुसार प्रतियोगितामा भारतको साउथर्न समिति फुटबल क्लब कोलकाता, सिक्किम ड्रागन क्लब, भुटानको आरटीसी क्लब थिम्पु तथा नेपालका त्रिभुवन आर्मी, नेपाल पुलिस, एपीएफ, मच्छिन्द्र, एनआरटी, चर्च ब्वाईज क्लब र सांग्रिला मोरङ एफएले सहभागिता जनाउने छन्। प्रतियोगिता सञ्चालनका लागि १ करोड १८ लाख ४३ हजार २ सय रुपैयाँ खर्च हुने अनुमान गरिएको उनले बताए। प्रतियोगिता आयोजनाका लागि रंगशालाको मर्मत तथा सरसफाइ, ब्यानर तथा होर्डिङ बोर्ड निर्माण र रात्रिकालीन खेलका लागि फ्लड लाइट चेकजाँचलगायतका काम भइरहेको जानकारी शाहीले दिए। २०१८ सालदेखि महेन्द्र गोल्डकपका नामबाट यो प्रतियोगिता सञ्चालन हुँदै आएको थियो। परिवर्तित राजनीतिक परिवेशसँगै नाम परिवर्तन गरेर २०६७ सालदेखि विराट गोल्डकप बनाइएको हो।"
"नेप्सेमा सामान्य गिरावट, ३ अर्बको सेयर कारोबार","काठमाडौं : नेप्से परिसूचक सामान्य अंकले घटेको छ। सेयर कारोबार साताको तेस्रो दिन नेप्से परिसूचक ६२४ अंकले घटेर २०६७२९ विन्दुमा कायम भएको छ। पहिलो कारोबार दिन आइतबार १० अंकले घटेको नेप्से परिसूचक सोमबार ३२७ अंकले बढेको थियो। सोमबार २ अर्ब ८८ करोड मूल्य बराबरको सेयर कारोबार भएको थियो। नेप्से घटेपनि कारोबार सोमबारको तुलनामा बढेको छ। यसदिन ३०७ कम्पनीको ९४ लाख ७८ हजार ९३३ कित्ता सेयर ३ अर्ब ६३ करोड ३९ लाख ६ हजार ५५४ रुपैयाँमा खरिदबिक्री भए। सामान्य अंकले घटेको बजारमा तीन कम्पनीको मूल्य सकारात्मक सर्किट लेभलमा कारोबार भयो। बुद्ध भूमि नेपाल हाइड्रोपावर, सर्वोत्तम सिमेन्ट र धवलागिरी लघुवित्त वित्तीय संस्थाको सेयर १० प्रतिशतले बढेको हो। कारोबार रकमका आधारमा शिवम सिमेन्ट शीर्षस्थानमा रह्यो। शिवम् सिमेन्टको २५ करोड मूल्य बराबरको सेयर कारोबार भयो। यसैगरी सोनापुर मिनरल्सको १८ करोड,गोर्खाज फाइनान्सको १५ करोड,घोराही सिमेन्टको १० करोड र नेपाल फाइनान्सको ९ करोड मूल्य बराबरको सेयर कारोबार भयो। यसदिन ३ उपसमूहबाहेक अन्यको सूचक नकारात्मक देखिए। फाइनान्स,लाइफ इन्स्योरेन्स र माइक्रो फाइनान्सको सूचक बढ्दा अन्यको घटेको हो।"
सुनको मूल्य ७ सयले बढ्यो,"काठमाडौं : नेपाली बजारमा सुन प्रतितोला ७ सय रुपैयाँले वृद्धि भएको छ। नेपाल सुनचाँदी व्यवसायी महासंघका अनुसार आज छापावाला सुन प्रतितोला १ लाख २५ हजार २ सय कायम भएको छ । सोमबार छापावाला सुन प्रतितोला १ लाख २४ हजार ५ सयमा कारोबार भएको थियो । यस्तै, तेजावी सुन पनि प्रतितोला ७ सयले बढेको छ। महासंघले आजका लागि तेजावी सुन प्रतितोला १ लाख २४ हजार ६ सय कायम गरेको छ । सोमबार तेजावी सुन प्रतितोला १ लाख २३ हजार ९सय मूल्यमा कारोबार भएको थियो । चाँदीको मूल्यमा सामान्य वृद्धि भएको छ । सोमबार प्रतितोला १ हजार ५ सय २० रुपैयाँमा कारोबार भएको चाँदी आज १ हजार ५ सय २५ रुपैयाँ कायम भएको हो।"
शीत भण्डार सञ्चालनमा अल्झन,"दैलेख : कर्णालीका कृषि उपजलाई सही तरिकाले भण्डारण गर्ने र बजारीकरणमा सहयोग पुर्याउने महत्त्वाकांक्षी सपनाका साथ निर्माण गरिएका शीत भण्डारहरू उपयोगमा आउन सकेको छैन। यहाँ उत्पादित कृषिजन्य सामग्री भण्डारणका लागि भन्दै कर्णाली प्रदेश सरकारले भण्डार निर्माणको योजना अघि बढाएको थियो। पर्याप्त अध्ययनबिना शीत भण्डारमा सरकारले गरेको लगानी अहिले अनुत्पादक बन्न पुगेको छ। प्रदेश सरकारको लगानीमा बनेका अधिकांश शीत भण्डार उपयोगविहीन छन् । उपयोगमा आएका मेसिन औजारलगायतका सामग्री बिग्रन थालिसकेका छन्। पर्याप्त अध्ययन र दीर्घकालीन योजनाबिनै निर्माण थालिएका कतिपय भण्डार मापदण्डअनुसारका छैनन्। प्रदेश सरकारको अनुदानमा कर्णालीका १० वटै जिल्लामा समूह तथा सहकारीमार्फत शीत भण्डार बनेका थिए। बनेका अधिकांश भण्डारको अवस्था अस्तव्यस्त छ। शीत भण्डार उपयोगविहीन भएर उपकरण बिग्रिन थालेपछि सरकारको लगानी अनुत्पादन बन्न पुगेको हो। प्रदेश सरकारले रुकुमपश्चिममा तीन, सुर्खेतमा एक निर्माणाधीनसहित तीन, दैलेखमा एक र जुम्लामा एक गरी आठ वटा शीत भण्डार निर्माण गरेको छ। निर्माण भइसकेका र निर्माणाधीन अवस्थामा रहेका शीत भण्डार निर्माणमा प्रदेश सरकारको ७० प्रतिशत अनुदान र सहकारीको ३० प्रतिशत लगानी छ। सरकारले शीत भण्डार सञ्चालन एवं व्यवस्थापनका लागि कार्यविधि नबनाइ सोझैं सहकारीलाई जिम्मा दिँदा थप समस्या भएको हो। कर्णाली प्रदेश सरकारको भूमि व्यवस्था कृषि तथा सहकारी मन्त्रालयका प्रवक्ता धनबहादुर कठायतले प्रदेशभर निर्माण भएका शीत भण्डारको विद्यमान अवस्था अध्ययन नगरिए पनि विद्युत् समस्याका कारण सञ्चालनमा कठिनाइ भएको बताए। निर्माण भइसकेका शीत भण्डार राम्रोसँग सञ्चालन नभएको पाइएपछि थप शीत भण्डार बनाउने कार्यक्रम रोकेका छौं, उनले भने, बनेका शीत भण्डार के कसरी प्रभावकारी रूपमा सञ्चालनमा ल्याउन सकिन्छ ? कसको भूमिका के रहन्छ ? छलफल हुँदैछ, अब पुराना शीत भण्डार प्रयोगमा नआएसम्म नयाँ निर्माणको काम रोकिनेछ। प्रवक्ता कठायतका अनुसार सुर्खेतस्थित लाटीकोइलीमा निर्माणाधीन शीत भण्डारको काम पूरा गर्न थप बजेट व्यवस्थापनबाहेक अन्य नयाँ कार्यक्रम छैनन्। सुर्खेतकै भेरीगंगा नगरपालिका१० छिन्चुमा र गुर्भाकोट नगरपालिकामा बनेका शीत भण्डार विद्युत्कै कारण हाल प्रयोगविहीन छन्। वीरेन्द्रनगर११ सुर्खेतको औद्योगिक क्षेत्रभित्र सुर्खेतका व्यापारीद्वारा निर्माण गर्ने भनिएको शीत भण्डार जग निर्माणपछि अलपत्र छ। अख्तियार दुरुपयोग अनुसन्धान आयोगले छानबिन १६ जनाविरुद्ध भ्रष्टाचार कसुरमा विशेष अदालत काठमाडौंमा मुद्दा दायर गरिसकेको छ। कतै अलपत्र, कतै उपयोगविहीन कर्णाली प्रदेश सरकारले निर्माण थालेका शीत भण्डारहरूमध्ये केही अलपत्र छन् भने केही उपयोगविहीन छन्। दैलेखको गुराँस गाउँपालिकाको गुराँसेबजारस्थित निर्माण थालिएको शीत भण्डार अलपत्र अवस्थामा छ। प्रदेश सरकारको ७० प्रतिशत र लालीगुराँस बहुमुखी सहकारी संस्थाको ३० प्रतिशत लगानीमा निर्माण थालिएको शीत भण्डार अहिले अलपत्र अवस्थामा छ। सहकारीका पूर्वअध्यक्ष कृष्णप्रसाद पाण्डेका अनुसार सहकारीको झन्डै ४० लाख र प्रदेश सरकारको झन्डै ६० लाख खर्च भइसकेको छ, तर भवन निर्माणको कामले नै पूर्णता पाउन सकेको छैन। पिलर ठड्याएर ढलान गर्ने काम पूरा भएको पाण्डेले बताए। शीत भण्डारको कामलाई पूर्णता दिन सहकारीले थप लगानी गर्न नसकेपछि अलपत्र बनेको छ, गाउँपालिकाले लगानी गर्ने बताए पनि हालसम्म कुनै प्रक्रिया अघि बढेको छैन, उनले भने। शीत भण्डार निर्माणले पूर्णता नपाउँदा यहाँ उत्पादित कृषि उपज भण्डारण र बजारीकरणमा समस्या परिरहेको उनले बताए। शीत भण्डार नहुँदा यहीँ भण्डारण गर्न सकिएको छैन, पाण्डेले भने। सुर्खेतको वीरेन्द्रनगरस्थित बुलबुले कृषि हाटबजारमा स्थापना भएको शीत भण्डारका उपकरण बिग्रिन थालेको छ। निर्माण भएको पाँच वर्ष बितिसक्दासमेत सञ्चालनमा आउन सकेको छैन। उक्त शीत भण्डारका लागि निर्माण भएका भौतिक संरचना जीर्ण बन्दै गएका छन्। मेसिन तथा उपकरणहरू नचल्ने अवस्थामा पुगेको छ। निर्माण सम्पन्नपछि सञ्चालनमा ल्याउने प्रयास गरिए पनि जिल्ला सहकारी संघ सुर्खेतको कमजोरीले अलपत्रजस्तै बनेको छ। सहकारी संघले परीक्षणका लागि स्याउ, कागती, आलुलगायतका तरकारी, फलफूल तथा मसलाजन्य वस्तु भण्डारण गरेको थियो। तर पहिलोपटक अक्सिजन फाल्ने मेसिनबिनै भण्डारण गरिएका वस्तु कुहिएपछि व्यापारीहरूले घाटा बेहोरेका थिए। हाल विद्युत्लगायतका कारण देखाउँदै यो शीत भण्डार पूर्ण रूपमा बन्द छ। आर्थिक वर्ष २०७५०७६ मा कुल १ करोड ७५ लाख रुपैयाँ लागतमा बनेको यो शीतभण्डार दुईसय मेट्रिकटन क्षमताको हो। यो शीत भण्डारमा प्रदेश सरकारको एक करोड, वीरेन्द्रनगर नगरपालिकाको २५ लाख र जिल्ला सहकारी संघ सुर्खेतको ५० लाख रुपैयाँ लगानी छ। भौतिक रूपमा तयार यो शीत भण्डारमा हावाको चाप मिलाउने, च्याम्बरभित्र पानी सप्लाई गर्नेलगायतका मेसिनहरू जडान भएका छैनन्। शीत भण्डार सञ्चालनका लागि मेसिन खरिद तथा मर्मतका लागि अझै १५ लाख बढी रकम आवश्यक पर्ने सहकारी संघले जनाएको छ। आवश्यक ज्ञानबिना नै शीत भण्डार निर्माण गर्दा समस्या उत्पन्न भएको जिल्ला सहकारी संघ सुर्खेतका व्यवस्थापक ढाकाराम न्यौपाने बताउँछन्। विद्युत्को भोल्टेज नपुग्नु र मर्मतका लागि आवश्यक बजेट व्यवस्थापन नहुनुलगायत समस्याले शीत भण्डार सञ्चालन गर्न समस्या परेको हो, उनले भने।"
