शीर्षक,विवरण
राजनीतिमा अपराध घुलेपछि,"अपराध र राजनीति चिनी र पानी घुलेर बनेको सर्बत जस्तो छ। राजनीतिबाट अपराध छुट्याउन कठिन छ। अपराधपूर्ण राजनीतिकै कारण मुलुकको दुर्दशा भएको हो। नागरिक नेपाली। तर, आफ्नै नागरिकलाई नक्कली भुटानी शरणार्थी बनाएर अमेरिका लैजानेपठाउने कार्य गम्भीर अपराध हो। हालसम्मको अनुसन्धानले यो कार्यमा तत्कालीन सरकारकै मन्त्रीहरू र उच्च तहका कर्मचारी पनि सहभागी भएको देखिन्छ। यो प्रकरणले देशभित्र मात्रै होइन, अन्तर्राष्ट्रिय स्तरमा चर्चा पाइरहेको छ। सरकारले नै आफ्ना नागरिकलाई नक्कली शरणार्थी बनाउनु अन्तर्राष्ट्रिय तहकै अपराध हो। सरकारका उच्च तहबाटै भएका यस्तो कार्य विश्वका अन्य देशमा बिरलै भेटिन्छन्। नेपालको इतिहासमा त पहिलो होला। यो सरकारवादी मुद्दा हो। सरकारले नै लगाउनुपर्छ। प्रहरीको दायित्व अनुसन्धान गर्ने हो। सरकारी वकिल कार्यालयले मुद्दा दायर गरिसकेको छ। यो मुद्दामा शीर्ष नेताहरूको संलग्नता देखिन्छ। अब अमेरिकाले पनि यो मुद्दालाई त्यत्तिकै दबाउन दिँदैन। तर, अपराध गर्ने नेतृत्व तहसम्म अनुसन्धान पुग्छ जस्तो लाग्दैन। सामाजिक सञ्जाल एवं आमनागरिक तहबाट जुन आवाज उठेको छ, त्योअनुसार अनुसन्धान र अभियोजन हुने हो भने शीर्ष नेतृत्व पनि जोगिँदैनन्। यो प्रकरणलाई हेर्दा देशद्रोहको काम भएको प्रस्ट हुन्छ। यो राज्यविरुद्धको अपराध हो। यसले मुलुकको बदनाम भएको छ। नक्कली भुटानी शरणार्थी प्रकरणमा नेपालमात्रै संलग्न भएर मुद्दा उजागर भएको होइन। अमेरिकाले पनि निकै ठूलो चासो देखायो। युरोपेली युनियनले पनि चासो राखेका छन्। किनभने अमेरिका र युरोपेलि युनियनले शरणार्थीलाई आश्रय दिएर अन्तर्राष्ट्रिय स्तरमा छवि उच्च बनाएका थिए। अपराध र राजनीति चिनी र पानी घुलेर बनेको सर्बत जस्तो छ। राजनीतिबाट अपराध छुट्याउन कठिन छ। अपराधपूर्ण राजनीतिकै कारण मुलुकको दुर्दशा भएको हो। अहिले मुद्दा जिल्ला अदालत काठमाडौंमा दायर भएको छ। केही समयसम्म हलचल हुन्छ। विगत हेर्दा फागुनदेखि जेठसम्म मात्र नागरिक आन्दोलित हुने इतिहास छ। आन्दोलनमा पनि राजनीतिक कार्यकर्ता बढी चलायमान हुन्छन्। अहिले कार्यकर्ताहरू पार्टी नेतृत्वको विरुद्ध सडकमा आउन सक्ने अवस्था छैन। अन्तिम तहसम्म अनुसन्धान र कानुनी कारबाही होला भन्नेमा ढुक्क हुन सकेको छैन। योभन्दा अघि पनि धेरै भ्रष्टाचारका काण्ड भएका छन्। तर, ठूलाठूला भ्रष्टाचारमा पनि केही व्यक्ति विशेषमा मात्र सजाय भएको इतिहास छ। यसमा पनि केही व्यक्तिलाई सजाय होला। राजनीतिक दलहरू विनाशको अवस्थातर्फ उन्मुख छन्। दलहरूबीच पनि विभाजित मनस्थिति छ। यस खालका दलले कसरी सुशासन कायम गर्न सक्लान ? शरणार्थी प्रकरणको गहिरो अनुसन्धानमा दलका शीर्ष नेता नै बाधक छन्। नागरिक समाज, सञ्चारमाध्यम र राजनीतिक दलका केही जिम्मेवार र इमान्दार कार्यकर्ताहरू अभियानका रूपमा अघि बढ््नुपर्छ। (वरिष्ठ अधिवक्ता मैनाली नेपाल बार एसोसिएसनका पूर्वमहासचिव हुन्)"
गलत राजनीतिले रुवावासी,"नक्कली भुटानी शरणार्थी प्रकरणले यतिबेला विश्वको ध्यान खिचेको छ। यो मानव तस्करी गर्ने भनेको ठूलो अपराध हो। नेता, मन्त्रीदेखि राजदूतसम्मले तस्करी गर्ने भनेको राम्रो संकेत होइन। नेपालको राजनीतिक गतिविधि नियाल्ने हो भने अलि दिक्कलाग्दो नै बनिसकेको महसुस हुन्छ। नेपाललाई लोकतन्त्र संस्थागत गर्न मौका थियो, २०१५ सालमै। जतिबेला बीपी कोइरालालगायतको शासन थियो। जुन दुई तिहाइको सरकार भएकाले त्यसले राम्रो काम गर्न सकेको भए अहिलेसम्म नेपालको स्वरूप नै भिन्नै भइसक्थ्यो। २०४६ सालमा पनि बहुदलीय शासन व्यवस्था आयो। जतिबेला पनि गिरिजाप्रसाद कोइरालालाई त्यही मौका आएको थियो। अवसर कांग्रेसलाई मात्र होइन, कम्युनिस्टलाई पनि थियो। पछिल्ला दशकमा कम्युनिस्ट पार्टीले पनि दुईतिहाइ बहुमत ल्याएको थियो। जसको नेतृत्व केपी ओलीले गरे। त्यतिखेर परिवर्तन गरेको भए उनलाई पनि मौका थियो। तर त्यो देखिएन। नेपालमा लोकतन्त्र आइसकेपछि थुप्रै मौका आए, गए। अपेक्षा तुहिन थालेपछि सामान्य नागरिकले भन्न थाले, लोकतन्त्र पनि काम नलाग्ने रहेछ। तर यो व्यवस्थाको गल्ती थिएन, व्यक्ति जसले राजकाज गर्यो अथवा जसले शासन चलायो, खासमा उसले नै गर्न नसकेको हो। नेपाल अस्तव्यस्त हुनु र भइरहनुको चुरो कुरो भनेकै नेतृत्व हो। नेतृत्मा देखिएका अनेक समस्याले विकासको जग नै बस्न सकेन। दसवर्षे माओवादी युद्धपछिको शान्ति सम्झौताको अवस्था हेर्ने हो भने पनि सन्तोषजनक परिस्थिति पाइएन। त्यतिबेला पंक्तिकारले दैनिक अखबारमा ग्याङ अफ फोर्थ पिपुल शीर्षकमा लेख लेखेको रहेछ। जतिबेला गिरिजाप्रसाद कोइराला, माधवप्रसाद नेपाल, पुष्पकमल दाहाल प्रचण्ड र डा बाबुराम भट्टराईलाई त्यो उपमा दिएको थिएँ। शासन नदिनलाई परिवर्तन भयो, शान्ति सम्झौता पनि भयो। मैले भनेको रहेछु, च्यालेन्ज इन् बिल्डिङ नेपाली डेमोक्रेसी ! जुन बिहान्ड मोनार्की भन्ने शीर्षकमा अंग्रेजी भाषामा लेखेको थिएँ। अहिले अध्यावधिक गरेर भन्नुपर्दा, ग्याङ अफ फाइभ पिपुल भन्छु। जसमा केपी शर्मा ओली, शेरबहादुर देउवा, माधवप्रसाद नेपाल, पुष्पकमल दाहाल र बाबुराम भट्टराई पर्छन्। यसलाई प्लट अफ ग्याङ अफ फाइभ पनि भन्न सकिन्छ। समग्रमा भन्दाखेरी कुशासनको अवस्था देखिएको छ हामीकहाँ। यिनको दुष्कर्मको फल हामीले भोगेका छौं। मिस्टिक भन्छ अंगे्रजीमा। अर्थात्, नेपाली जनमानसमा थोरै कुराले पनि इमोसन हुने र थोरै कुराले पनि कसैलाई देवत्वकरण गरिदिइहाल्ने। अहिले फलानो नेताले राम्रो काम गर्नुभयो भन्ने आउँछ। केही दिनमै उसैले देश बिगार्यो, डुबायो भनिन्छ। नागरिकमा धैर्य हुनु जरुरी छ। देश बिगार्नेलाई सजाय दिने कानुन छ कि छैन ? न्यायालय छ कि छैन ? किनकि न्यायालय पनि राजनीतिक दल र खास दलका खास व्यक्तिका मान्छेको सिफारिसमा भएका न्यायाधीश बस्ने ठाउँ भएको छ। उहाँहरू के गर्नुहुन्छ भने यो प्रमाण पुगेन, के पुगेन पुगेन भन्नुहुन्छ। कतिपयलाई यसरी रिहाइ गरेर छाडा छोडेको पनि पाएका छौं। यस्ता हर्कत तीन दशकदेखि देखिआएकै छौं। न्यायालय बलियो हुनेगरी कानुन बनाउनु पथ्यो। न्यायालयले यो काम गरौं भनेर उद्देश्यमूलक काम गरेको भए सफल हुन सक्थ्यो होला। अहिले गरेको पनि राम्रो प्रयास हो तर यो एकदमै साधारण काम हो। नक्कली भुटानी शरणार्थी प्रकरणले यतिबेला मुलुक तताएको छ। विश्वको ध्यान खिचेको छ। सरकार स्वयं यसमा मुछिएपछि एक ढंगले भन्नुपर्दा विदेश बस्ने नेपालीलाई नैतिक संकट परेको छ। परराष्ट्र मामिलामा यसले दक्खल पुर्याएको छ। यो मानव तस्करी गर्ने भनेको ठूलो अपराध हो। यस्ता तस्करीहरू नब्बेको दशकबाटै हँुदै आएका छन्। यो एक किसिमले सांगठनिक रूपमा भइरहेको बुझिन्छ। नेता, मन्त्रीदेखि राजदूतसम्मले तस्करी गर्ने भनेको राम्रो संकेत होइन। यस्ता प्रकरणले देशलाई नै अन्तर्राष्ट्रिय स्तरमा बदनाम गरिरहेको छ। व्यक्तिगत तवरले यो वा त्यो नाममा तस्करी हुँदै आएको त पञ्चायतकालदेखि नै हो। तर, दुर्भाग्य के भने सरकारै सांगठनिक रूपमा जुन किसिमको भुटानी शरणार्थी प्रकरणमा मुछियो त्यसले हरक्षेत्रमा गलत भाष्य बनाएको छ। जे भए पनि यस्ता प्रकरण र काण्डहरू बाहिर आउनु भनेको चाहिँ राम्रो कुरा हो। हामी नेपाली सानो कुरामा पनि खुसी हुने विशेषताका मानव जाति। अहिले मुलुकमा केही ठूला घटनाहरू पनि भइरहेका छन्। अहिले प्रचण्डले पनि लडाकुहरूको पैसा खाए भन्ने आएको छ। ओलीको पनि ओम्नी प्रकरण छ। सुन काण्डदेखि वाइडवडीजस्ता काण्डैकाण्ड नेपालमा भएकै हुन्। यस्तै, देउवाका पनि अनगिन्ती काण्डहरू सतहमा आइसकेकै छन्। यिनीहरूलाई कानुनी दायरामा ल्याएर कारबाही गर्नुपर्छ भन्ने माग आमनेपाली नागरिकको हो। त्यसो हुन सक्यो भने यसलाई राम्रो मानौंला। परिवर्तनको सन्दर्भ जोड्ने हो भने अब चाहिँ यी पुराना नेताहरूबाट देश विकास हुँदैन। शासन चले पनि सुशासन सम्भव छैन। भ्रष्टाचारको अन्त्य सम्भव छैन। आमनेपाली सचेत हुन थालेका छन् भन्ने एउटा भाष्य हो गत मंसिरको निर्वाचन। जहाँ मतदाताले यस्तै नेता र गुण्डागर्दी गर्नेहरूलाई पन्छाइदिए। त्यसैले पनि नागरिकमा नयाँ जोसजाँगर आएको छ। यो घटनाले देश विकासका लागि राम्रै आधार दिएको छ। नेपालमा प्रजातन्त्र भनेको शत्रुताले घेरिएको अवस्थाको छ। अहिलेको प्रजातन्त्रमा जुन खतरा नेपाललाई छ, त्यो हामीबाटै छ। अर्थात्, त्यो कांग्रेस, एमाले, माओवादी र राजावादीबाटै भएको देखिन्छ। यो प्रणालीबाट जनतामा परिवर्तन आउँछ र नेपालको विकास र प्रगति हुन्छ भन्नेमा अझैसम्म पनि नेपालका राजनीतिक दलहरू नै विश्वस्त र मतैक्य छैनन्। किनकि पार्टीभित्र हुने निर्णयहरू पनि व्यक्तिगत हुन्छन्, संस्थागत निर्णय नहुनुलाई प्रजातान्त्रिक मान्न सकिँदैन। यस्तो हिसाबले हामी देश चलाइरहेका छौं। यो भनेको गिरोहहरूबाट चल्ने राजनीति हो। अब पनि यही अवस्था रहिरहने हो भने देशले अधोगति लिनेमा दुईमत छैन। तर, हामी नेपालीलाई उँभोगति चाहिएको छ। त्यसका लागि खासगरी शीर्षनेताहरू सुध्रनु र आपसी विश्वासका साथ मतैक्य भएर देशबारे निर्णय लिँदै विकास र समृद्धि पथमा हिँड्नुको विकल्प छैन।"
पढाउनेले पढौं,"पढ्न किताबभन्दा पनि सुन्दर कुरा वन, जंगल, नदी, पहाड र फाँटहरू हुन्। सिंगो धर्ती, आकाश, जून र ताराहरू हुन्। चरा, हिमाल, गाउँको गोरटो र शिशुका उदात्त मुस्कान हुन्। यिनको स्वाद र किताबको स्वाद भने अलि फरक छ। यसो पनि भनिँदोरहेछ संसारमा जे जे छन् ती किताबमा लेखिनकै लागि छन् र यहाँ जे जे हुन्छन् ती पनि किताबमा लेखिनकै लागि हुन्छन्। त्यसैले पनि भन्न सकिन्छ, सृष्टि, प्रकृति र अनुभूतिको सार भेट्न किताब नै पढ्नुपर्छ। ज्ञानको अतृप्त प्यास मेट्न किताब नै पढ्नुपर्छ। पढ्नाले रति ज्ञान हुन्न बुझिलेऊ ज्ञान हुन्छ एकभक्तिले। नेपाली समाजको यो एक पुरानो सूक्ति हो। हो, किताब पढेर मात्रै ज्ञान हुँदैन। ज्ञानका लागि लगन र एकाग्रता चाहिन्छ। थपमा ज्ञानका लागि ज्ञानकै प्यास चाहिन्छ। त्यही प्यास पश्चिमाहरूले भन्ने गरेको प्यासनसित मिल्दोजुल्दो छ। अध्ययनको प्यास भनौं वा प्यासन भनौं, यसले मानिसको जीवनमा परिवर्तन ल्यााउँछ। समग्र व्यक्तित्व विकासमा परिपक्कता ल्याउँछ। कार्यशैली, बोली र व्यवहारमा बदलाव आउँछ। व्यक्तिमा आएको बदलावले समाजमा प्रभाव पार्छ। विस्तारै यसले परिवर्तनको जग निर्माण गर्छ। प्रायः आरोप लाग्ने गरेको छ कि शिक्षकहरू कामचोर भए, अल्छी गरे। शिक्षकहरूले पढाएनन्। शिक्षकहरूले राजनीति गरे। शिक्षकहरू झोले भए। शिक्षकहरू हेलमेट बोकेर दसतिर कुदे। पढाउनभन्दा कमाउनमा ध्यान दिए। विद्यार्थीलाई फेल पारे। अभिभावकका आँखामा छारो हाले। सिकारुका सपनामाथि खेलबाड गरे। जिम्मेवारी पूरा गरेनन्। एक त विद्यालय गएनन्। गए पनि लगनशील भएर पढाएनन्। तिनले पढ् पढ् मात्र भने। विद्यालय बिगार्न शिक्षकको ठुलो हात छ। यस्ता अनेकन लाञ्छना छन् शिक्षकमाथि। के शिक्षकको आम चरित्र यही हो त ? शिक्षकलाई दवाइएको, हेयको दृष्टिले हेरिएको, किनारीकृत गरिएको चाहीँ कोबाट हो ? शिक्षण पेसालाई प्राथमिकतामा नपारिएको, सेवा सुविधामा मुठ्ठी कसेको, बच्चालाई पढाउन त जस्ले पनि सक्छ भन्ने भाष्य निर्माण गरेकोचाहिँ कसले हो ? मुलुकमा अझै नातावाद, भनसुन र पावरको चक्कर चल्छ। एकदिन एक नेताकहाँ एक युवक जागिर माग्न गएछन्। नेताजीले भनेछन् अहिले यसो कतै स्कुलतिर पढाउँदै गर्नू। पछि राम्रो ठाउँमा मौका आयो भने खबर गरौंला। यसरी अन्त नपाएपछि हल्लिन जाने पेसाका रूपमा शिक्षणलाई अँगाल्ने मान्यता कसरी स्थापित भयो ? अब यो मान्यता पनि विस्तारै चिरिँदै छ। शिक्षक सेवा आयोगमा फारम भर्ने हजारौं युवा छन्। तिनले शिक्षण पेसामा भविष्य देखेका छन्। तिनले यसैमा सपना रोपेका छन्। तर के शिक्षण पेसालाई हेर्ने समाजको नजर ठिक छ ? के शिक्षण पेसाको मर्म र मर्यादामाथि राज्य गम्भीर छ ? यो बहसको अर्को पाटो हुनसक्छ। आउनुहोस् शिक्षक साथीहरू ! शिक्षण पेसालाई आफैं मर्यादित, सम्मानित र गौरवशाली वनाऔं। यसका लागि उत्पात केही गर्नु पर्दैन। किताब पढ्ने बानी बसाल्यौं भने शिक्षण क्षेत्रका धेरै समस्या समाधान भएर जानेछन्। किताब पढ्दा बलियो हुने रहेछौं। पढाउनेहरू पढ्न थाल्यौं भनेमात्रै पनि माथिका लाञ्छना आफैं पखालिएर जाने रहेछन्। पढाउनेले पढौं अर्थात् सिकाउनलाई पढौं नामक यो अभियान शिक्षकका लागि निकै लाभदायक छ। यस अभियानको सुरुआत नेपाल पुलिस स्कुल साँगा काभे्रबाट २०७४ वैशाखमा भएको हो। शिक्षाको विकासका लागि केही नयाँ तरिकाले सोचौं, केही नयाँ गरौं भन्ने अभिप्रायले यसको थालनी भएको हो। सुरुमा यसले एक शिक्षकले एक महिनामा कम्तीमा दुईवटा किताब पढ्नुपर्छ भन्ने मान्यता बोकेको थियो। हाल भने यसको आयतन अलि लचिलो भएको छ। सक्नेले जतिवटा पढे पनि भयो नसक्नेले कम्तीमा महिनाको एउटा किताब पढ्नै पर्ने मत यसले राख्छ। सुरुमा एउटा किताबमा लगानी गरेपछि आफूले कम्तीमा अरू बिस किताब पढ्ने मौका पाइन्छ। मानौं, एउटा विद्यालयमा बिस शिक्षक छन् भने एउटा एउटा किन्दा पनि बिस हुन्छन्। ती किताबलाई पुस्तकालयमा भन्दा पनि शिक्षक बस्ने कोठाको कुनामा सजाएर राख्न सकिन्छ। अनि पालैपालो नाम दर्ता गराएर पढ्न सकिन्छ। आफूले पढेको किताबका बारेमा अरूलाई पनि जानकारी दिन सकिन्छ। यसका लागि महिनामा एकचोटि किताबका बारेमा पठन अनुभूति साटासाट गर्ने कार्यक्रम राख्न सकिन्छ। पढाउनेले पढौं अभियान सञ्चालन गर्दा शिक्षकले आफ्नो पेसामा आधारित ज्ञानलाई बढोत्तरी गर्ने मात्रै होइन कि चौतर्फी सक्षमता संकलन गर्न सक्छ। जसरी मौरीले प्रकृतिका कुना कुना चहारेर फूलको रस संकनल गर्छ, त्यसैगरी शिक्षकले विविध क्षेत्रका पुस्तकबाट मधुयुक्त ज्ञानामृत प्राप्त गरी क्षमता अभिवृद्धि गर्न सक्छ। फलस्वरूप शिष्यमा त्यसको मिठास बाँढ्न सक्छ। महिनाको एउटामात्रै किताब पढ्ने हो भने पनि एक वर्षमा बाहवटा किताब पढ्दा शिक्षकको कार्यशैलीमा निकै परिवर्तन हुन्छ। शिक्षकको ज्ञानको प्रतिबिम्ब र प्रभाव उसको हरेक शिष्य र कक्षामा पर्नसक्छ। यसबाट विद्यार्थीले प्रत्यक्ष रूपमा फाइदा लिन सक्छन्। तसर्थ सक्षमता अभिवृद्धि गराउन पठन संस्कृति जस्तो महत्वपूर्ण अरू केही हुन सक्दैन। कतिपय शिक्षकलाई पाठ्यपुस्तकका हरेक पानाको कुन कुनामा के लेखिएको छ, त्यो थाहा हुनसक्छ। किताबका पाना पाना कण्ठ पनि हुनसक्छ। अब त्यस्तो ज्ञानको काम छैन। पाठ्यपुस्तमा निहित सीमित ज्ञानको भरमा एक्काइसौं शताब्दीका विद्यार्थीलाई अल्झाउन खोज्यौं भने हामी शिक्षणका नाउँमा पाप गरिरहेका हुनेछौं। हामीले किताब पढ्यौं भने विद्यार्थीले पनि सिको गर्नेछन्। यसरी सिकाइको स्तर निकै माथि उठ्ने छ। अतिरिक्त अध्ययनले मानिसलाई कल्पनाशील र स्वप्नदर्शी बनाउँछ। आज देशलाई स्वप्नदर्शी नागरिकको खाँचो छ, जसले परिवर्तनको सम्भावना देखोस्। त्यसैले कहिल्यै नबिर्सौं शिक्षकले किताब नपढ्नु भनेको किसानले माटो नछुनु जत्तिकै हो। जिन राइजले भनेका रहेछन् पठनले हामीलाई घरभन्दा टाढा पुर्याउँछ, यति टाढा पुर्याउँछ कि जहाँ पुर्याए पनि घर नै भेटिन्छ।"
भलिबलमा काठमाडौं र चितवनले जिते स्वर्ण पदक,"हेटौंडा : काठमाडौं र चितवनले जारी दोस्रो बागमती प्रदेश खेलकुदमा बिहीबार भलिबलमा स्वर्ण पदक जितेका छन्। हेटौंडास्थित हुप्राचौर खेलमैदानमा सम्पन्न प्रतियोगितामा काठमाडौंले महिलामा र चितवनले पुरुषमा स्वर्ण पदक जिते। काठमाडौंले फाइनलमा दोलखालाई २५५, २५६ र २५१२ ले हरायो। चितवनले भने फाइनलमा धादिङमाथि २५१७, २२२५, २८२६ र २५१८ को जित निकाल्दै पुरुषतर्फ स्वर्ण जित्यो। तेस्रो स्थानका लागि भएको प्रतिस्पर्धा भने बेस्ट अफ थ्रीमा भएको थियो। पुरुषमा काठमाडौंले सिन्धुलीलाई २१ ले र महिलामा चितवनले धादिङलाई २० ले हराउँदै कांस्य पदक प्राप्त गर्यो। प्रतियोगितामा पुरुषतर्फ चितवनका नवीन महतो र महिलामा काठमाडौंकी सलिना बुढा मगर उत्कृष्ट खेलाडी भए। पुरुषमा चितवनका रमेशचन्द्र विक उत्कृष्ट प्रशिक्षक चयन हुँदा विधागत उत्कृष्टअन्तर्गत स्पाइकरमा मनोज श्रेष्ठ, सेटरमा चितवनका मञ्जिल गुरुङ, ब्लकरमा चितवनकै सुरेश महतो, लिबेरोमा चितवनका समीर थापा, सर्भरमा धादिङका अमन आले उत्कृष्ट घोषित भए। महिलामा भने काठमाडौंका कुमार राई उत्कृष्ट प्रशिक्षक चयन भए। महिलाको विधागत उत्कृष्टअन्तर्गत स्पाइकरमा चितवनकी आरती सुबेदी, सेटरमा काठमाडौंका भावना तामाङ, ब्लकरमा काठमाडौंकी सुमित्रा रेग्मी, लिबेरोमा काठमाडौंकी एन्जिला प्रधान र सर्भरमा काठमाडौंकी निसा महर उत्कृष्ट भए।"
अल्बाले बार्सिलोना छाड्ने,"एक दशकभन्दा धेरै समय क्याम्प नोउमा बिताएका ३४ वर्षीय अल्बाले बार्सिलोनाबाट चार सय ५८ खेल खेलिसकेका छन्। तीमध्ये यसपाली बार्सिलोनाले ला लिगा जित्दा अल्बाले २९ खेल खेलेका छन्। मड्रिड : स्पेनिस डिफेन्डर जोडी अल्बाले जारी सिजनको समाप्तिसँगै बार्सिलोना छाड्ने भएका छन्। सन् २०१२ मा भ्यालेन्सियाबाट बार्सिलोना पुगेका अल्बाले ६ पटक ला लिगा, पाँच कोपा डेल रे र सन् २०१५ मा च्याम्पियन्स लिग जितेका छन्। एक दशकभन्दा धेरै समय क्याम्प नोउमा बिताएका ३४ वर्षीय अल्बाले बार्सिलोनाबाट चार सय ५८ खेल खेलिसकेका छन्। तीमध्ये यसपाली बार्सिलोनाले ला लिगा जित्दा अल्बाले २९ खेल खेलेका छन्। अल्बासँगै सर्जियो बुस्केटले पनि स्पेनिस क्लब छोड्ने निश्चित भइसकेको छ। बार्सिलोनाले वेबसाइटमा वक्तव्य जारी गर्दै बार्सिलोना परिवारसँग व्यवसायिकता, लगाव, सौहार्दपूर्ण ब्यवहारका लागि अल्बालाई धन्यवाद, दिएको छ। अल्बालाई आगामी भविष्यको शुभकामना दिँदै क्लबले सधैँ अल्बाको कमी महसुस गर्ने बताएको छ।"
फ्रेन्ड्ससँग हार्यो सातदोबाटो,काठमाडौं : टोरिच जेब्रिनको दुई गोलप्रेरित फ्रेन्ड्स क्लबले सहिद स्मारक ए डिभिजन लिगमा बिहीबार सातदोबाटो युथ क्लबलाई ०४ को नतिजामा पराजित गरेको छ। सातदोबाटोस्थित एन्फा कम्प्लेक्समा भएको खेलको पहिलो मिनेटमै गोल गर्दै रफिक अमिनुले फ्रेन्ड्सलाई अग्रता दिलाएका थिए। पहिलो हाफमा खेलमा फर्किने कोसिस गरे पनि सातदोबाटोले दोस्रो हाफमा तीन गोल खायो। प्रकाश बुढाथोकीले ५५औं मिनेटमा गरेको गोलसँगै फ्रेन्ड्सले अग्रता दोब्बर पारेको थियो। अन्तिम समयमा सम्हालिन नसकेको सातदोबाटोले तीन मिनेटमा दुई गोल खायो। जेब्रिनले ८७औं र ९०औं मिनेटमा गोल गर्दै फ्रेन्ड्सका लागि ०४ को जित सुनिश्चित गरे। जितसँगै २१ खेलबाट २४ अंक जोडेको फ्रेन्ड्स १२औं स्थानमा उक्लिएको छ। समान खेलबाट २९ अंक जोडेर पाँचौं स्थानमा छ।
मलेसियासँगको शृंखलाका लागि नेपाली महिला क्रिकेट टिमको घोषणा,"काठमाडौं : मलेसियासँगको शृंखलाका लागि नेपाली राष्टिय महिला क्रिकेट टिमको घोषणा भएको छ। बिहीबार नेपाल क्रिकेट संघ (क्यान)ले मलेसियासँगको ५ खेलको टी २० शृंखलाका लागि अन्तिम १४ जनाको टिम घोषणा गरेको हो। सामसन जङ थापाले शृंखलाका लागि टिममा पहिलो पटक तीन नयाँ अनुहार समावेश गरेका छन्। सम्झना खड्का, कृतीका मरासिनी र इश्वरी विष्ट पहिलो पटक राष्ट्रिय टिममा परेका हुन्। मे २९ देखि जुन ४ सम्म हुने शृंखलाको पहिलो खेल नेपालले मे २९ मा खेल्नेछ। दोस्रो मे ३०, तेस्रो जुन १, चौथो र पाँचौं क्रमश जुन ३ र ४ मा खेलेर स्वदेश फर्किनेछ। नेपाली टिमः कप्तान रुबिना क्षेत्री, सिता राना मगर, इन्दु वर्मा, ज्योती पाण्डे, अस्मिना कर्माचार्य, कविता कुँवर, कविता जोशी, कृतीका मरासिनी, बिन्दु रावल, अप्सरी बेगम, काजोल श्रेष्ठ, सम्झना खड्का, इश्वरी विष्ट र सरस्वती चौधरी"
मनाङको लगातार सातौं बराबरी,काठमाडौं : चर्च ब्वाइज युनाइटेडसँग बिहीबार गोलविहीन खेलेसँगै मनाङ मर्स्याङ्दी क्लब सहिद स्मारक ए डिभिजन लिगका सातौं खेलमा बराबरीमा अल्झिएको छ। च्यासल रंगशालामा भएको खेलमा दुवै टिमले गोलका लागि अवसर सिर्जना गरे पनि फिनिसिङमा चुक्दा खेल बराबरीमा सकिएको हो। पछिल्लो पटक विभागीय टिम एपीएफसँग मनाङ २२ गोलको बराबरी खेलेको थियो। मनाङले १४औं चरणमा त्रिभुवन आर्मी क्लबविरुद्ध ०१ गोलको जित निकालेको थियो। त्यसयता यो सातौं बराबरी हो। त्यो जितअघि मनाङ लगातार ६ खेलमा पराजित भएको थियो। खराब लयबाट गुज्रिरहेको मनाङ २१ खेलबाट २५ अंक जोडेर लिग तालिकाको ११औं स्थानमा झरेको छ। समान खेलबाट ३८ अंक जोडेको चर्च ब्वाइज शीर्ष स्थानमा छ। दोस्रो स्थानको मछिन्द्र क्लबको पनि समान २१ खेलबाट ३५ अंक छ।
