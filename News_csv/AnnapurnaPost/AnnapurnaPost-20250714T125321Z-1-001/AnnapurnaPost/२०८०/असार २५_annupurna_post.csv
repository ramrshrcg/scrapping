शीर्षक,विवरण
नेताका बोली र व्यवहार सुधारिनुपर्छ,"भ्रष्टाचारविरुद्ध सडकमा नागरिकले दबाब दिनुपर्छ। नागरिक स्तरबाट आन्दोलन चल्नुपर्छ। सदन प्रभावकारी हुनुपर्छ। पछिल्लो समय राजनीतिक दलका शीर्ष नेताकै अभिव्यक्ति लोकतन्त्र र राष्ट्रका लागि शोभनीय छैनन्। सुन्दा अमर्यादित लाग्छ। कसैले दबाब दिएर वा पत्रकारले अन्तर्वार्तामा र्याखर्याख्ति प्रश्न गरेपछि चिप्लिएका होइनन्। उनीहरूका स्वयंका अन्तरहृदयबाट निस्केका हुन् ती बोली। केही नेताहरूका अभिव्यक्ति मात्र होइन व्यवहार पनि अशोभनीय नै छ। ती अभिव्यक्तिलाई लिएर मुद्दा चल्ने हो भने अधिकांश जेल गइसक्थे। कतिपय नेता ठूला भ्रष्टाचार काण्डमा मुछिएका छन्। जेल जानबाट जोगाउन सौदावाजी भएको पाइन्छ। नेकपा माओवादी केन्द्रका अध्यक्ष एवं प्रधानमन्त्री पुष्पकमल दाहाल प्रचण्ड विवादास्पद अभिव्यक्ति दिनेमा पहिलो हुनुहुन्छ पछिल्लो गतिविधि नियाल्दा। पछिल्लो उदाहरणका रूपमा आफूलाई प्रधानमन्त्री बनाउन प्रितम सिंह पटकपटक दिल्ली गएको भन्ने उहाँको अभिव्यक्तिलाई लिन सकिन्छ। प्रधानमन्त्रीको अभिव्यक्ति राष्ट्रको गरिमासँग जोडिएको हुन्छ। पदमा हुँदा दिएको अभिव्यक्ति व्यक्तिगत मानिँदैन। यस्ता उदाहरण सबै नेताका छन्। ठूला पार्टीहरू जुट्दा र फुट्दा सार्वजनिक हुने शीर्ष नेताहरूका बोली ठीकविपरीत हुन्छन्। एकता हुँदा एक अर्कोको प्रशंसा गर्छन्। पार्टी फुटेपछि नानाथरि आरोप प्रत्यारोप लगाउँछन्। प्रायः सबै पार्टीका शीर्ष नेताहरूका अभिव्यक्ति पटकपटक विवादित हुने गरेका छन्। तर, शीर्ष नेताहरूलाई दण्डित दिने सामथ्र्य पार्टीभित्र छैन। लोकतन्त्रमाथि खतरा भनेकै शीर्ष नेताहरूबाट छ। नागरिकहरूलाई कमजोर ठानेरै नेताहरूका अभिव्यक्ति अमर्यादित, अशोभनीय र छाडा हुने गरेका छन्। नागरिकले आन्दोलन गरिदिएकै कारण नेताहरू पटकपटक सत्ताको सिंहासनमा पुगेका हुन्। तर, सत्तामा पुगेपछि नागरिकलाई अन्डरइस्टिमेट गर्छन्। सुरुमा मनलाग्दी आरोप लगाउने र पछि त्यसको जवाफदेही नहुने प्रवृत्ति देखिएको छ। शीर्ष नेताहरूको चरित्रले पार्टी र नेता स्वयं जनतामा बद्नाम हुँदै गएका छन्। प्रभावहीन भएका छन्। नेताहरू न त आफ्नो अभिव्यक्तिमा अडान लिन्छन्। न त खण्डन नै गर्छन्। यो सबै नागरिकलाई कमजोर ठानेको हो। त्यसैले शीर्ष नेताहरूको सम्पत्ति छानबिन हुनुपर्छ। लोकतन्त्रमा नेताहरू स्वच्छ छविको हुनुपर्छ। बोलीमा अडान हुनुपर्छ। जवाफदेही हुनसक्नुपर्छ। मुलुकको सुशासनका लागि कार्यहरू अघि बढाउनुपर्छ। नेताहरूकै कारण लोकतन्त्रलाई भीरमा पुर्याउनु हुँदैन। भ्रष्टाचारविरुद्ध सडकमा नागरिकले दबाब दिनुपर्छ। नागरिक स्तरबाट आन्दोलन चल्नुपर्छ। सदन प्रभावकारी हुनुपर्छ। भ्रष्टाचार विरोधी आवाजले सदन गुञ्जनुपर्छ। सरकारले पनि सुशासनका लागि कदम चाल्नुपर्छ। भ्रष्टाचारीलाई कारबाही गर्नुपर्छ। कुशासनमा कुख्यातहरू बदलिँदैनन्। दल होइन नेता भ्रष्ट हुन्छन्। नेतालाई कारबाही नगर्दा दल भ्रष्ट हुन पुग्छन्। त्यसैले कार्यकर्ताले भ्रष्ट नेता बदल्नुपर्छ। दल जोगाउनुपर्छ। भ्रष्ट नेताका दास नबनौं। कार्यकर्ताले संरक्षण गर्छन् भने जनताले बिदाइ गर्नुपर्छ। निर्वाचनको माध्यमबाट बिदा गर्नुपर्छ। (मानव अधिकारकर्मी पहाडी मानव अधिकार तथा शान्ति समाजका संस्थापक हुन् )"
विपत् व्यवस्थापनको जुक्ति,"प्राकृतिक प्रकोप नेपालमा बराबर भइरहने घटना हो। कुन बेला कस्तो प्रकोप आइलाग्छ भन्ने कुरा पूर्वअनुमान गर्न सकिँदैन। तथापि वर्षात्को समयमा चट्याङ, बाढी, पहिरो, सुक्खा याममा हावाहुरी, रोगव्याधि र महामारी तथा जुनसुकै समयमा आउन सक्ने भूकम्प र मौसमी प्रतिकूलता नेपालमा आइलाग्ने मुख्य प्राकृतिक प्रकोप हुन्। जसले ठूलो धनजनको नोक्सान गर्छ। मानवीय क्षमताभन्दा बाहिर हुने भएकाले प्रकोप नियन्त्रण गर्न सकिँदैन। तर अग्रिम सावधानी अपनाइए यसको क्षतिलाई न्यूनीकरण गर्न सकिन्छ। असार महिनाको प्रारम्भमै पूर्वी पहाडी भेगका केही जिल्लामा बाढीपहिरोले धेरैको ज्यान लियो। अर्बौंको आर्थिक क्षति भयो। यो समस्याबाट आउँदो असोज महिनासम्म नै नेपालीले पीडित बन्नुपर्छ। सरकार, व्यक्ति, समुदाय, गैरसरकारी संस्था अन्तर्राष्ट्रिय दातृ निकायलगायत अन्य सरोकारवालाकै निरन्तर सहकार्य प्रकोपबाट हुने क्षति न्यूनीकरण गर्ने सर्वोत्तम क्याप्सुल हो। यस क्याप्सुलको आवरण वा खोल बनेर कसैलाई फुट्न नदिने, एकै स्थानमा समेटेरै सक्रिय गराउने दायित्व सरकारको हो। सरोकारवाला निकायबीच समन्वयात्मक जागरुकता भए क्षतिलाई न्यूनीकरण गर्न सकिन्छ। केन्द्रदेखि प्रदेश हुँदै स्थानीय तहसम्म नै विपत् जोखिम न्यूनीकरण गर्ने समितिहरू स्थापित छन्। तर तिनीहरूको कार्य प्रभावकारी छैन। विपत् व्यवस्थापन समिति प्रभावकारी नहुनुको कारण पारस्परिक समन्वय सुमधर नहुनु, स्रोत साधनको कमी, प्रकोपको प्रकृति अनुरूपकै तत्कालै उद्धार गर्ने दक्ष जनशक्तिको अभाव तथा व्यवस्थापन एवं परिचालन पक्षलाई राज्यले सुदृढ बनाउन नसक्नु नै हो। सरकारको भूमिका : विपद् व्यवस्थापन एवं क्षति न्यूनीकरण गर्ने, स्रोत साधन जुटाउने र नीति निर्माण गर्ने, संघीय सरकारभन्दा स्थलगत रूपमै खटिने प्रदेश र स्थानीय सरकारको भूमिका महत्त्वपूर्ण हुन्छ। संघीय सरकारको प्रमुख दायित्व पनि सबै तहका सरकार र सम्बद्ध निकायसँग समन्वय गर्ने तथा प्रदेश र स्थानीय सरकारको क्षमता अभिवृद्धि गराउन आर्थिक एवं प्राविधिक सहयोग पुर्याउने नै हो। यसका निम्ति संघीय सरकारले गर्नुपर्ने आधारभूत कार्य प्रशिक्षण प्रदान, उपकरण व्यवस्था तथा स्रोतसाधनको तर्जुमा हो। तर यही व्यवस्था नै संघीय सरकारले प्रभावकारी बनाउन सकेको छैन। प्रदेश तथा स्थानीय सरकारले पनि स्थानीय समुदायसँग मिलेर समुदायले अत्यावश्यक ठानेको कार्यलाई सम्बोधन गर्न आफ्नो तर्फबाट हुन गर्न सक्ने कार्य तत्कालै गर्नुपर्छ। समुदायको भूमिका : स्थानीय समुदाय नै प्रकोपपछिको पहिलो प्रतिक्रियाकर्ता हो। समुदायको अग्रसरताले भविष्यमा घट्न सक्ने उस्तै प्राकृतिको विपद् वयवस्थापन प्रभावकारी हुनसक्छ। राज्यले समुदायलाई अगुवाको भूमिका निर्वाह गर्न सधैं अभिप्रेरित गर्नुपर्छ। यस क्रममा नेपालले पनि विभिन्न मुलुकले अपनाएको तल उल्लेखित मोडेललाई अनुसरण गर्न सक्छ। गैरसरकारी संस्थाको भूमिका : प्राय: एनजीओहरूको सम्बन्ध समाजको कमजोर समुदायमा बढी हुन्छ। यस्तो संस्थाले समाजको कमजोर समुदायको समर्थन पाउने भएकाले व्यवस्थापन कार्यमा यथेष्ट जनसहभागिता जुटाउन सक्छ। गैरसरकारी संस्थाले स्थानीय र प्रादेशिक सरकारलाई स्रोतसाधन र प्राविधिक सहयोग पुर्याउन सक्छन्। गैरसरकारी संस्थाले प्रशिक्षण एवं उपकरण, प्रभावकारी विपद् प्रतिक्रियाका साथै पुन : प्राप्ति सुनिश्चित गर्न अन्य सरोकारवालासँग समन्वय गर्न सक्छन्। जुन व्यवस्थापनमा प्रभावकारी हुन्छ। दातृ निकाय : यसका निम्ति नेपालकै दृष्टान्त हेर्न सकिन्छ। २०७२ सालको भूकम्पमा दातृराष्ट्र र निकायबाट नेपालले यथेष्ट सहयोग प्राप्त गर्यो। यसरी प्राप्त हुने सहयोगलाई सदुपयोग गरी लक्षित लाभ लिने कुराप्रति प्रदेश र स्थानीय सरकारले विशेष ध्यान पुर्याउनु पर्छ। क्षमता निर्माण र तालिमको साथै व्यवस्थापन योजना तथा प्रारम्भिक चेतावनी प्रणालीको विकासका लागि पनि दातृ निकायले सहयोग गर्न सक्छन् ? नेपालको सन्दर्भमा भने, कूटनीतिकमात्र होइन, सबै तहको सरकार तथा सम्बन्धित सरोकारवालाबीच हुनुपर्ने हदसम्मको समन्वय भएको देखिँदैन। सबैसँग सहकार्य गर्दै अगाडि बढ्ने हो भने नेपालले प्रभावकारी विपद् व्यवस्थापन रणनीति तय गरी नागरिकको सुरक्षा र कल्याण सुनिश्चित गर्न सक्छ। विपद् व्यवस्थापनमा नेपालले अवलम्बन गर्न सक्ने केही उल्लेखनीय अन्तर्राष्ट्रिय दृष्टान्त हेरौं इन्डोनेसिया : नेपालले बाढीपहिरोजस्तै इन्डोनेसियाले सुनामीको प्रकोप व्यहोर्नुपर्छ। सुनामीको प्रकोपलाई न्यूनीकरण गर्न इन्डोनेसियाले समुदायमा आधारित चेतावनी प्रणाली लागू गरेको छ। यस प्रणालीले सम्भावित प्रकोपको पहिचान र प्रतिक्रियालाई विशेष महत्त्व दिएर कार्य गर्छ। समुदायको सक्रिय सहभागितामा निर्मित यो प्रणाली क्षति न्यूनीकरण गर्न प्रभावकारी बन्दै आएको छ। यो प्रणाली स्थानीय ज्ञान र अनुभवमा आधारित छ। यसले तालिम र स्रोतसाधनलाई विशेष महत्त्व दिन्छ। जसले समुदायलाई प्रकोपमा छिटो र प्रभावकारी रूपमा आसन्न प्रतिक्रिया दिएर जनतालाई सजग गराउँछ। बंगलादेश : चक्रवात बंगलादेशको प्रमुख समस्या हो। बंगलादेशमा चक्रवातबाट वर्षमा लाखौं जनता पीडित बन्ने गर्छन्। चक्रवातको क्षतिलाई कम पार्न बंगलादेशले एक सफल चक्रवात तयारी कार्यक्रम लागू गरेको छ। जसमा चक्रवातको तयारी र प्रतिक्रियामा स्थानीय समुदायको सहभागिता सक्रिय रूपमा हुने गर्छ। कार्यक्रममा चक्रवात आश्रयस्थलको स्थापना, प्रारम्भिक चेतावनी प्रणालीको विकास, खोज तथा उद्धार कार्यमा स्थानीय स्वयंसेवकलाई तालिम दिलाई दक्षता अभिवृद्धि समावेश गराइएका छन्। नेपालमा बाढीपहिरो र भूकम्पलाई दृष्टिगत गरी यस्तो कार्यक्रम लागू गर्ने हो भने क्षतिलाई न्यूनीकरण गर्न सकिन्छ। फिलिपिन्स : फिलिपिन्स सरकारले प्रभावकारी विपद् व्यवस्थापन ऐन लागू गरेको छ। ऐनले विपद् व्यवस्थापनको राष्ट्रिय रूपरेखा स्थापना गरेको छ। फिलिपिन्समा पनि नेपालकै जस्तो राष्ट्रिय, क्षेत्रीय र स्थानीय तहसम्म नै विपद् व्यवस्थापन परिषद् गठन भएको छ। तर तिनीहरूको काम कार्य नेपालको तुलनामा स्तरयुक्त छ। व्यवस्थापन परिषद्ले स्रोत साधनको विनियोजन गर्ने व्यवस्था गर्छ। फिलिपिन्समा आउने प्रमुख विपद् सुनामी र चक्रवाद नै हो। हाइटी : सन् २०१० को विनाशकारी भूकम्पपछि हाइटी सरकारले पुनर्निर्माण कार्यमा समुदायलाई अगुवा बनायो। स्थानीय समुदायले उदाहरणीय ढंगले पुनर्निर्माणको कार्य सम्पन्न गर्यो। प्राविधिक सहयोग र स्रोतसाधन जुटाउन, निर्माण प्रविधिको विकास गर्न र विपद्पूर्वको तयारीका बारेमा पनि समुदायले प्रशंसनीय कार्य गरेर देखायो। यो मोडेल नेपालको निम्ति संस्थागत र भ्रष्टाचार निवारणको अस्त्र पनि बन्न सक्छ। केन्या : केन्याले खडेरी र बाढीजस्तो संकटपूर्ण अवस्थामा निम्नस्तरीय समूहलाई सहायता प्रदान गर्न नगद स्थानान्तरण कार्यक्रम लागू गरेको छ। कार्यक्रमबाट लाभ लिएको समूहले खाद्यान्नलगायतका आवश्यक वस्तु सहज ढंगले खरिद गर्न सक्छन्। यो कार्यक्रम प्रकोप प्रभावितको निम्ति अत्यन्त लाभदायक देखिएको छ। यस्तै उदार मानसिकताका लाभदायक कार्य सञ्चालन गरेर नेपाल पनि विपन्नको जीवनस्तर उकास्न सक्छ।"
अस्वाभाविक अभ्यास,"सिफारिस गर्नेहरू कानुनको फन्दामा पर्ने तर तिनलाई निर्देशन दिने र निर्णय गर्नेले उन्मुक्ति पाउने गलत अभ्यास छ। नक्कली भुटानी शरणार्थी प्रकरणको मुद्दा जिल्ला अदालतमा विचाराधीन छ। कतिपय अभियुक्त अहिले पुर्पक्षका लागि थुनामा छन् भने कतिपय फरार। यसको अनुसन्धान भने अझै सकिएको छैन। कतिपय उच्च तहका व्यक्तिहरू यथेष्ट आधार प्रमाण हुँदाहुँदै पनि अनुसन्धानको दायरामा नल्याइएको गुनासो छ। राजनीतिक आग्रहपूर्वाग्रहले अनुसन्धानलाई प्रभावित गरिरहेको भन्दै असन्तुष्टि जनाउनेको कमी छैन। यद्यपि यो मुद्दा केही हदसम्म शान्त छ। यसलाई बिर्साउने गरी अगाडि आएको छ, ललिता निवास जग्गा हिनामिना प्रकरण। ललिता निवास लामो समयदेखि गिजोलिँदै आएको विषय हो। यसमा कम्तीमा दुईजना पूर्वप्रधानमन्त्री, झन्डै आधा दर्जन मन्त्री, करिब एक दर्जन सचिव र सयौं अन्य कर्मचारी प्रत्यक्षरूपमा मुछिएको विवरण सार्वजनिक भइरहेको छ। कतिपय मन्त्री र सचिवमाथि यसअघि नै मुद्दा गइसकेको छ। कतिपय अनुसन्धानको क्रममा थुनामा छन् भने कतिपय अन्तरिम आदेशको आडमा पक्राउ पर्नबाट जोगिएको अवस्था छ। पञ्चायतीकालदेखि प्रजातन्त्र र गणतन्त्र कालसम्म निरन्तर तानिएको यो प्रकरण शायद केपी शर्मा ओली नेतृत्वको सरकारले पूर्वसचिव शारदाप्रसाद त्रितालको संयोजकत्वमा समिति नबनाएको भए अहिले पनि गुपचुप नै रहने थियो होला। नेकपा विभाजन, पुन : एमालेमा विभाजन र ओली सरकार विघटनमा अन्य थुप्रै विषय बहसमा आए। तर, त्यसको अन्तर्यमा यो मुद्दाको उत्खनन एक प्रमुख कारण रहेको चर्चा त्यसबेला पनि भएको हो। समयक्रमसँगै त्यसको पुष्टि हुँदै आएको छ। ओली सरकारको विघटनपछि बनेको शेरबहादुर देउवा नेतृत्वको सरकारले महान्यायाधिवक्तासमेत प्रयोग गरी यो विषयलाई अनुसन्धान नपुगेको भनेर पन्छाउने प्रयास गर्यो। यद्यपि अहिले कांग्रेससमेत सहभागी सरकारको समयमा फेरि अनुसन्धान सुरु भएको छ। यो सकारात्मक हो। तर, यस क्रममा निष्पक्षता कायम हुन्छ कि हुँदैन भन्ने गम्भीर प्रश्न प्रारम्भमै उठेको छ। किनभने यो प्रकरणमा पनि टिप्पणी उठाउने अनुसन्धानको दायरामा आउने तर निर्देशित र निर्णय गर्नेले उन्मुक्ति पाउने विचित्रको अभ्यास भइरहको छ। यो प्रकरणको अनुसन्धान गम्भीर ढंगले अगाडि बढाउँदा सरकारको भविष्य संकटमा पर्ने त्रास नेतृत्वमा देखिन्छ। हिजो नक्कली शरणार्थी प्रकरणमा देउवाबाट हच्किएका वर्तमान प्रधानमन्त्री पुष्पकमल दाहाल प्रचण्ड अहिले ललिता निवास प्रकरणमा माधव नेपाल र बाबुराम भट्टराईबाट तर्सिएको बताइन्छ। यसैले पनि यो मुद्दा समग्रमै राजनीतिक स्टन्टको रूपमा प्रयोग हुने सम्भावनालाई नकार्न सकिन्न। दुवै यी प्रकरणमा सरकारको अग्निपरीक्षा भइरहेको छ। अनुसन्धान निकायको स्वतन्त्र र व्यावसायिक भूमिकाको निगरानी भइरहेको छ। न्यायिक निकायको विवेकको प्रतीक्षा भइरहेको छ। मुलुकमा लामो समयदेखि आशा जगाउने थुप्रै विषयको उठान हुने तर निराशामा पुगेर त्यसको विसर्जन हुने अभ्यास चलिरहेको छ। राजनीतिको अपराधीकरण र अपराधको राजनीतीकरण नेपालको विशेषता जस्तै बनेको छ। कुनै पनि निकाय र विषयहरू राजनीतिक जालो बाहिर उभिन सकिरहेका छैनन्। उठान जसरी भए पनि बैठान राजनीतिक काखमै हुने गरेको तीतो अनुभव नेपाली जनता सामु छ। नेपाली राजनीतिमा दोहोरो चरित्र प्रदर्शनको कुनै कमी छैन। एउटै विषय कहिले लोकतन्त्रमाथि हमला त कहिले लोकतन्त्रको रक्षा कवच बन्ने गर्छ। अर्कोले गर्दा त्यही कुरा गलत हुने तर आफूले गर्दा सही हुने हुँदैन। अमेरिकाजस्तो शक्तिशाली राष्ट्रका शक्तिशाली राष्ट्रपतिहरू अनुसन्धानको दायरामा आउने गर्दछन्। अदालतको कठघरामा पुग्छन्। प्रहरीको अनुसन्धानमा तानिन्छन्। निवर्तमान राष्ट्रपति डोनाल्ड ट्रम्पविरुद्ध अदालतले फैसला गरेको छ। बाबुको राजनीतिक हैसियतलाई दुरुपयोग गरेर हासिल गरेको आर्थिक लाभ र करसम्बन्धी विवादमा वर्तमान राष्ट्रपति जो बाइडेनका छोरा हन्टर बाइडेन अनुसन्धानमा तानिएका छन्। अन्य थुप्रै प्रसंग छन् विश्वभरि जहाँ बहाल रहेका र पूर्वराष्ट्रप्रमुख तथा सरकार प्रमुखहरू जेलमा पुगेका छन्। दक्षिण एसियामा पनि पाकिस्तानलगायतका ताजा उदाहरण हेर्न सकिन्छ। तर, नेपाल यस सन्दर्भमा अपवाद छ। सिफारिस गर्नेहरू कानुनको फन्दामा पर्ने तर तिनलाई निर्देशन दिने र निर्णय गर्नेले उन्मुक्ति पाउने गलत अभ्यास भइरहेको छ। मुलुकमा जतिवेला राजतन्त्र थियो, राजा र राजपरिवारलाई संविधानभन्दा माथि राखिएको थियो। उनीहरूका बारेमा कुनै पनि अदालतमा प्रश्न उठाउन नपाइने व्यवस्था गरियो। त्यो गलत थियो, त्यसले अन्तत : राजतन्त्रलाई नै समाप्त गर्यो। तर, गणतन्त्रमा फेरि त्यसको पुनरावृत्ति गरियो। मन्त्रिपरिषद्को नीतिगत निर्णय अख्तियारको अनुसन्धानको दायरामा नआउने व्यवस्था मिलाइयो। कुन विषय नीतिगत हो र कुन होइन भन्ने मापन पनि गरिएन। फलत : मन्त्रिपरिषद्का हरेक निर्णयलाई नीतिगत निर्णयको व्याख्या गरेर उन्मुक्ति दिनलिन थालियो। मन्त्रिपरिषद् जानै नपर्ने विषय पनि भविष्यमा अख्तियारको अनुसन्धानबाट जोगिन मन्त्रिपरिषद् लैजान थालियो। कतिपय मिल्दै नमिल्ने विषय पनि प्रधानमन्त्री तहबाटै जिम्मा लिएर मन्त्रिपरिषद्मा लगेर कारबाहीबाट जोगाउने प्रयत्न हुन थाल्यो। मन्त्रिपरिषद्लाई भ्रष्टाचारविरुद्धको कारबाहीको रक्षाकवचका रूपमा स्थापित गरियो। ललिता निवास जग्गा घोटला प्रकरणमा पनि त्यही नियति दोहोरिएमा दुर्भाग्य हुनेछ। त्यसो त नेपाली राजनीतिमा दोहोरो चरित्र प्रदर्शनको कुनै कमी छैन। एउटै विषय कहिले लोकतन्त्रमाथि हमला त कहिले लोकतन्त्रको रक्षा कवच बन्ने गर्छ। अर्कोले गर्दा त्यही कुरा गलत हुने तर आफूले गर्दा सही हुने हुँदैन। तर, यहाँ यस्तै विचित्रको व्याख्या गर्ने गरिन्छ। एकजना प्रधानमन्त्री हुँदा उसलाई खराब सावित गर्न जे जे तर्क गरिन्छ, आफू शक्तिमा पुग्दा त्यही दोहोर्याइन्छ। यही कुरा नेपाली राजनीतिक दल र तिनका नेताहरूको चरित्र बन्दै आएको छ। यसको पछिल्लो उदाहरण कोसी प्रदेशका सभामुखको भूमिका हो। सभामुख राजनीतिक पद हो। तर, यसको भूमिका स्वतन्त्र र तटस्थ हुन्छ। यसैले सभामुखले पदबहाली गर्नुअघि आफूसम्बद्ध दलको सदस्यता त्याग गर्ने परम्परा छ। उसलाई दलको ह्विप नलाग्ने कानुनी व्यवस्था छ। विधेयकमाथिको छलफल वा अन्य संसदीय गतिविधिमा मात्र होइन, कुनै राजनीतिक मुद्दा, भेटघाट वा सन्दर्भसमेत चासोका विषय हुन्छन्। यदि उनको कुनै पनि गतिविधिमा दलीय निकटताको संकेत मिले ऊ पदमा बस्न अयोग्य मानिन्छ। सरकार गठन वा विघटनको प्रक्रियामा उसको संलग्नता त कल्पनै नगरिने विषय हो। कोसी प्रदेशमा सरकार निर्माणमा भने सभामुख स्वयंले हस्ताक्षर गरेर सहभागिता जनाए। प्रदेश प्रमुखले त्यसलाई मान्यता दिए। यो संसदीय मर्यादा र अभ्यासविपरीतको कार्य हो। लोकतन्त्रकै उपहास हो। यसले लोकतान्त्रिक प्रणालीको वकालत गर्ने दल र नेतृत्वको अनुहार उदांग मात्र गरेको छैन, संसदीय व्यवस्थामाथि नै गम्भीर प्रहार भएको छ। यस्ता सबै अस्वाभाविक अभ्यास जनताको निगरानी बाहिर छैनन्, नेतृत्वले हेक्का राख्न जरुरी छ।"
आर्मी र एपीएफको दोस्रो जित,"काठमाडौं : विभागीय टोली त्रिभुवन आर्मी क्लब र एपीएफ क्लबले सातौं प्रधानमन्त्री कप राष्ट्रिय क्लब लिग भलिबलमा लगातार दोस्रो जित निकालेका छन्। त्रिपुरेश्वरस्थित राष्ट्रिय खेलकुद परिषद्का् कभर्डहलमा भएको पुरुषतर्फको खेलमा आर्मीले दँवाली मिलन क्लबलाई २५१९, २५११, २५२० ले पराजित गर्यो। पहिलो खेलमा आर्मीले सैलुङ बाघढुंगालाई पराजित गरेको थियो। एपीएफले दोस्रो जित निकाल्ने क्रममा गण्डकी प्रदेशलाई ३१ ले पराजित गर्यो। पहिलो सेट २१२५ ले गुमाएको एपीएफले त्यसपछि २५२१, २५२३, २५१७ ले खेल आफ्नो पक्षमा पार्न सफल भयो। पुरुषतर्फकै अर्को खेलमा हेल्प नेपाल स्पोर्ट्स क्लबले सैलुङलाई ३० को सोझो सेटमा पराजित गर्यो। तीन पाकिस्तानी खेलाडीसहित कोर्टमा उत्रिएको हेल्प नेपालले सैलुङलाई २५१२, २५१५, २५१९ ले पाखा लगायो। नेपाल भलिबल संघको आयोजनामा भएको लिगको महिलातर्फको खेलमा एपीएफले आर्मीलाई ३२ सेटले पराजित गर्दै अंक बाँड्यो। पहिलो र दोस्रो सेट ३०२८, २५२३ ले जितेको एपीएफले तेस्रो र चौथो सेट २०२५, १९२५ ले गुमाएको थियो। निर्णायक तथा पाँचौ सेटमा आर्मीले लय गुमाउँदा एपीएफले १५६ ले आफ्नो पक्षमा पार्योे। एपीएफले दुई अंक जोड्दा आर्मीले पनि एक अंक जोड्न सफल भयो। महिलातर्फकै अर्को खेलमा न्यु डायमन्ड युथ स्पोर्ट्स क्लबले गण्डकी प्रदेशलाई २५१७, २५१६, २५१५ ले पराजित गर्यो। यस्तै अर्को खेलमा नेपाल पुलिस क्लबले एभरेस्ट भलिबल क्लबलाई २५१०,२५२२, पराजित गर्दै लगातार दोस्रो जित निकाल्यो।"
इमर्जिङ टिम्स एसिया कप खेल्न जाने खेलाडीको विदाइ,"काठमाडौं : जुलाई १३ देखि श्रीलंकामा सुरु हुने इमर्जिङ टिम्स एसिया कप खेल्न जाने नेपाली राष्ट्रिय क्रिकेट टीमको विदाइ गरिएको छ । सोमबार काठमाडौंमा आयोजित एक कार्यक्रममाबीच खेलकुलमन्त्री डिगबहादुर लिम्बूलगाउत क्यानका पदाधिकारीले नेपाली टोलीलाई विदाइ गरेका हुन् । प्रतियोगिता १३ जुलाई देखी २३ जुलाईसम्म श्रीलंकामा हुनेछ । नेपाल समूह बी मा छ । नेपालको समूहमा युएई, किस्तान ए र भारत ए छन् । त्यस्तै समूह ए मा श्रीलंका ए, बंगलादेश ए, अफगानिस्तान ए र ओमान छन् । विदाइ कार्यक्रममा राष्ट्रिय क्रिकेट टीमका कप्तान रोहितकुमार पौडेलले इमर्जिङ कपलाई निकै महत्वका साथ हेरेको भन्दै जीतको लक्ष्यका साथ खेल्ने बताए । उनले खेलाडीलाई सरकारले आवश्यक सहयोग गर्नुपर्ने र फुटबलमा भएजस्तो खेलाडी पलायनलाई रोक्नुपर्नेमा जोड दिए। त्यस्तै राष्ट्रिय क्रिकेट टिमका मुख्य प्रशिक्षक मोन्टी देशाईले पछिल्लो समय नेपाली टिमले धेरै अनुभव हासिल गरेको र इमर्जिङ कपमा राम्रो नजिता निकाल्ने बताए। नेपालले १४ जुलाईमा पहिलो खेल पाकिस्तान ए सँग खेल्नेछ । नेपालले दोस्रो खेलमा १७ जुलाइमा भारत ए को सामना गर्नेछ । समूह चरणको अन्तिम खेलमा नेपालले १९ जुलाईमा युएईसँग खेल्नेछ । २१ जुलाइमा प्रतियोगिताको सेमिफाइनल खेल रहेको छ । फाइनल २२ जुलाइमा हुने तय भएको छ ।"
खेल पूर्वाधार निर्माणमा तीव्रता,"सुर्खेत : १०औं राष्ट्रिय खेलकुद प्रतियोगिता आयोजनाका लागि खेल पूर्वाधार निर्माणलाई कर्णाली सरकारले तीब्रता दिएको छ। प्रदेश खेलकुद परिषद्ले १०औं राष्ट्रिय खेलकुद प्रतियोगिता तोकिएकै मितिमा आयोजनाका लागि पूर्वाधार निर्माणलाई तीब्रता दिएको जनाएको छ। २०८१ मंसिर २ गतेबाट कर्णाली प्रदेशमा हुने १०औं राष्ट्रिय खेलकुद प्रतियोगिताका लागि प्रदेश राजधानी सुर्खेतमा रहेको रंगशाला निर्माणको काम ६० प्रतिशत सम्पन्न भइसकेको छ। प्रदेश सरकारको गौरवको आयोजनाका रुपमा रहेको रंगशाला १०औं राष्ट्रिय खेलकुद प्रतियोगिताको ६ महिना अगावै निर्माण सम्पन्न गर्ने गरी तीब्रता पारिएको कर्णाली प्रदेश खेलकुद परिषद्का सदस्यसचिव विश्वमित्र सन्ज्यालले जानकारी दिए। उनका अनुसार चालु आर्थिक वर्षको अन्तिमसम्म प्रदेश रंगशालाको भौतिक रुपमा ६० प्रतिशत र ४६ प्रतिशत वित्तीय प्रगति भएको छ। रंगशालाको दर्शक प्यारापिटमा चार हजार कुर्सी जडान गरिसकिएको छ। १० हजार दर्शक अटाउने प्रदेश रंगशालासँगै पौडी पोखरी, व्यवसायिक सटर निर्माणको काम अन्तिम चरणमा पुगेको छ, उनले भने। फुटबल मैदानमा दुबो लगाउने, एथलेक्टिस ट्रयाकको सवबेस र नाली निर्माण, विरुवा रोप्ने काम भइरहेको छ। समग्रमा रंगशाला निर्माणको काम तोकिएको लक्ष्य अनुसार नै प्रगति भइरहेको सदस्यसचिव सन्ज्यालले बताए। रंगशाला निर्माणमा हालसम्म ६५ करोड ८५ लाख रुपैयाँ खर्च भइसकेको छ। राष्ट्रिय खेलकुदका लागि जिल्लाहरूमा पूर्वाधार निर्माणको काम पनि तीव्र रुपमा भइरहेको जनाइएको छ। जुम्लाको राजासिम मैदानमा माटो भर्ने र लेभलिङको काम भइरहेको छ। रुकुम पश्चिमको चौरजहारी नगरपालिकाको पातिहाल्नामा क्रिकेट मैदान निर्माण अन्तिम चरणमा पुगेको छ। प्रदेश खेलकुद परिषद्ले चालु आर्थिक वर्षमा चालुतर्फ तीन करोड, ७२ लाख १५ हजार र पुँजीगततर्फ ६१ करोड सात लाख ५६ हजार गरी ६४ करोड ७९ लाख ७१ हजार खर्च गरेको छ। परिषद्ले आगामी आर्थिक वर्षका लागि चालुतर्फ आठ करोड ३२ लाख ७६ हजार र पुँजीगततर्फ ९१ करोड ८७ लाख गरी एक अर्ब १९ लाख ७६ हजार बजेट विभिन्न क्षेत्रमा विनियोजन पनि गरेको छ। सदस्यसचिव सन्ज्यालले आगामी आर्थिक वर्षमा प्रदेश रंगशालामा ८५ करोड, हुम्ला हक्की मैदानमा ५० लाख, कालिकोट भलिबल कभर्डहल निर्माणमा ६० लाख, सुर्खेत चिसापानी खेलमैदान निर्माणमा २४ लाख, मैनतडा खेल निर्माणमा १८ लाख, चौरजहारी रंगशालामा ६० लाख, कालिन्चोक मैदानमा २५ लाख, जिल्लास्तरीय मैदान निर्माणमा दुई करोड, जाजरकोट कुदु रंगशाला निर्माणमा १५ लाख, १०औं राष्ट्रिय खेलकुद प्रतियोगिता तयारीका लागि ७० लाख, प्रदेशस्तरीय टिम तयारी तथा प्रशिक्षणका लागि चार करोड ७० लाख र मुख्यमन्त्री कप प्रदेश र जिल्लाका लागि एक करोड १० लाख रुपैयाँ विनियोजन गरेको बताए।"
"शोधनान्तर बचतमा, विदेशी मुद्रा सञ्चिति २१ दशमलव आठ प्रतिशतले बढ्यो",काठमाडौं : चालु आर्थिक वर्षको जेठसम्म शोधनान्तर स्थितिमा सुधार देखिएको छ । नेपाल राष्ट्र बैंकले सोमबार सार्वजनिक गरेको देशको वर्तमान आर्थिक तथा वित्तीय स्थिति प्रतिवेदनमा शोधनान्तर स्थिति जेठ मसान्तसम्म दुई खर्ब २८ अर्ब ९८ करोडले बचतमा छ । अघिल्लो वर्षको सोही अवधिमा शोधनान्तर स्थिति दुई खर्ब ६९ अर्ब ८१ करोडले घाटामा थियो । अमेरिकी डलरमा अघिल्लो वर्षको सोही अवधिमा दुई अर्ब २६ करोडले घाटामा रहेको शोधनान्तर स्थिति समीक्षा अवधिमा एक अर्ब ७४ करोडले बचतमा छ । साथै समीक्षा अवधिमा विदेशी विनिमय सञ्चिति २१ दशमलव आठ प्रतिशतले वृद्धि भई १४ खर्ब ८० अर्ब ८७ करोड पुगेको छ । गत असारमा यस्तो सञ्चिति रु १२ खर्ब १५ अर्ब ८० करोड थियो । अमेरिकी डलरमा यस्तो सञ्चिति २०७९ असार मसान्तमा ९ अर्ब ५४ करोड रहेकोमा २०८० जेठ मसान्तमा १८ दशमलव पाँच प्रतिशतले वृद्धि भई ११ अर्ब ३० करोड कायम भएको छ । कुल विदेशी विनिमय सञ्चितिमध्ये नेपाल राष्ट्र बैंकमा रहेको सञ्चिति २०७९ असार मसान्तमा १० खर्ब ५६ अर्ब ३९ करोड रहेकोमा २०८० जेठ मसान्तमा २५ दशमलव एक प्रतिशतले वृद्धि भई १३ खर्ब २१ अर्ब २५ करोड पुगेको छ । बैंक तथा वित्तीय संस्था ९नेपाल राष्ट्र बैंक बाहेक० सँग रहेको विदेशी विनिमय सञ्चिति २०७९ असार मसान्तमा रु एक खर्ब ५९ अर्ब ४१ करोड रहेकोमा २०८० जेठ मसान्तमा शून्य दशमलव एक प्रतिशतले वृद्धि भई एक खर्ब ५९ अर्ब ६३ करोड पुगेको छ । विसं २०८० जेठ मसान्तको कुल विदेशी विनिमय सञ्चितिमा भारतीय मुद्राको अंश २२ दशमलव नौ प्रतिशत छ । चालु आवको ११ महिनाको आयातलाई आधार मान्दा बैकिङ्ग क्षेत्रसँग रहेको विदेशी विनिमय सञ्चिति ११ दशमलव दुई महिनाको वस्तु आयात र नौ दशमलव छ महिनाको वस्तु तथा सेवा आयात धान्न पर्याप्त रहने देखिन्छ ।
११ महिनामा भित्रियो ११ खर्ब १२ अर्ब विप्रेषण,"काठमाडौं : चालु आर्थिक वर्षको जेठ मसान्तसम्म ११ खर्ब १२ अर्ब ५२ करोड बराबरको विप्रेषण भित्रिएको छ । नेपाल राष्ट्र बैंकले सोमबार सार्वजनिक गरेको देशको वर्तमान आर्थिक तथा वित्तीय स्थिती प्रतिवेदनमा चालु आर्थिक वर्षको ११ महिनासम्म विप्रेषण आप्रवाहमा २२ दशमलब सात प्रतिशतले वृद्धि भएको छ । अघिल्लो वर्षको सोही अवधिमा विप्रेषण आप्रवाह चार दशमलव एक प्रतिशतले बढेको थियो । अमेरिकी डलरमा विप्रेषण आप्रवाह १३ प्रतिशतले वृद्धि भइ आठ अर्ब ५१ करोड पुगेको छ । अघिल्लो वर्ष यस्तो आप्रवाह एक दशमलव आठ प्रतिशतले बढेको थियो । समीक्षा अवधिमा वैदेशिक रोजगारीका लागि अन्तिम श्रम स्वीकृति (संस्थागत तथा व्यक्तिगतनयाँ) लिने नेपालीको सङ्ख्या ४६ दशमलव छ प्रतिशतले वृद्धि भइ चार लाख ५९ हजार चार १५ पुगेको छ । त्यसैगरी, वैदेशिक रोजगारीका लागि पुनः श्रम स्वीकृति लिने नेपालीको सङ्ख्या समीक्षा अवधिमा शून्य दशमलवब पाँच प्रतिशतले वृद्धि भइ दुई लाख ६० हजार दुई सय ६२ पुगेको छ । अघिल्लो वर्षको सोही अवधिमा यस्तो सङ्ख्या दुई सय आठ दशमलव तीन प्रतिशतले बढेको थियो । केन्द्रीय बैंकका अनुसार समीक्षा अवधिमा खुद ट्रान्सफर २१ दशमलव नौ प्रतिशतले वृद्धि भइ १२ खर्ब २९ अर्ब ८२ करोड पुगेको छ । अघिल्लो वर्षको सोही अवधिमा यस्तो ट्रान्सफर तीन दशमलव आठ प्रतिशतले बढेको थियो ।"
"सेयर बजारमा सामान्य करेक्सन, ३ अर्ब ७९ करोडको कारोबार",काठमाडौं : सेयर बजारमा सामान्य अंकले करेक्सन आएको छ। साताको दोस्रो कारोबार दिन नेप्से परिसूचक ०८० अंकले घटेर २०७६९६ विन्दुमा अडिएको हो। सेयर बजार सामान्य अंकले घटे पनि कारोबार रकम आइतबारको तुलनामा बढेको छ। यसदिन २९३ कम्पनीको १ करोड ११ लाख ८२ हजार ३३५ कित्ता सेयर ३ अर्ब ७९ करोड ७९ लाख ८६ हजार मूल्यमा खरिद बिक्री भएको हो। आइतबार ३ अर्ब ४२ करोड मूल्य बराबरको सेयर कारोबार भएको थियो। आज एउटा मात्रै कम्पनीको मूल्य सकारात्मक सर्किट लेभलमा कारोबार भयो। रावा इनर्जी डेभलपमेन्टको सेयर ९९८ प्रतिशतले बढेको हो। कारोबार रकमका आधारमा सोल्टी होटल शीर्षस्थानमा रह्यो। सो कम्पनीको ३३ करोड मूल्य बराबरको सेयर कारोबार भयो। यस्तै हिमालयन लाइफ इन्स्योरेन्सको २४ करोड ९१ लाख र प्राइम कमर्सियल बैंक प्रमोटरको २४ करोड ८९ लाख मूल्य बराबरको सेयर कारोबार भयो। कारोबारमा आएका १३ उपसमूहमध्ये ७ को मूल्य बढ्यो भने ६को घट्यो।
म्याद थपसम्बन्धी सूचना खरिद ऐनविपरीत,"काठमाडौं : नेपाल निर्माण व्यवसायी महासंघले म्याद थपसम्बन्धी सरकारको व्यवस्था ऐनविपरीत भएको बताएको छ। सरकारले २०८० असार २१ मा राजपत्रमा प्रकाशित म्याद थपसम्बन्धी बाधा अड्काउ फुकाउनका लागि जारी भएको आदेशले निर्माण उद्योग थप अस्थिर बनाउने ठहर महासंघले गरेको छ। महासंघले आइतबार राजधानीमा पत्रकार सम्मेलन आयोजना गरी महासंघको सुझावविपरीत म्याद थपका सम्बन्धमा राजपत्रमा आएको सूचनाले निर्माण उद्योगमा अझ विकृति ठहर गरेको हो। महासंघका अध्यक्ष रवि सिंहले नेपाल सरकारबाट जारी आदेशको सूचना वास्तविक म्याद थपको लागि उपयोग हुन नसक्ने दाबी गरे। खरिद सम्झौताको डिजाइन परिवर्तन भएको, बजेट अपुग भएको, निर्माणस्थलको उपलब्धता हुन नसकेको, निर्माण सामग्रीको अभाव भएको, समयमा भुक्तानी हुन नसकेकोलगायतका कारणबाट तोकिएको समयमा काम सम्पन्न हुन नसकेको महासंघको भनाइ छ। खरिद सम्झौताको म्याद थप गर्दा सो म्याद थप भएबापत थप आर्थिक दायित्व सम्बन्धित सार्वजनिक निकायले वहन गर्नु नपर्ने गरी उक्त आदेशमा उल्लेख गरिएको व्यवस्था सार्वजनिक खरिद ऐन नियम र सम्झौतासमेत विपरीत भएको अध्यक्ष सिंहले बताए। माइलस्टोन हटाएर भुक्तानीको व्यवस्थाअनुसार मसान्तभित्र गर्नुपर्ने, बजेट नभएको आयोजनाको सुविस्ताको आधारमा ठेक्का अन्त्य गर्ने र आमनिर्वाचन, क्रसर बन्द, समयमा भुक्तानी नभएको, बैंकमा तरलताको अभाव र पेट्रोलियम तथा स्टिलजन्य निर्माण सामग्रीको अप्रत्याशित र अत्यधिक मूल्यवृद्धिलगायत विभिन्न कारणबाट काम हुन नसकेको हुँदा मूल्य समायोजनसहित एकमुष्ट एक वर्ष म्याद थपको लागि यस महासंघबाट राखिएका मागहरू बेवास्ता गर्दै राजपत्रमा सूचना आएको छ, अध्यक्ष सिंहको भनाइ छ।"
सरकारी खाता रोक्का,"काठमाडौं : देशभरका सरकारी खाता रोक्का गरिएको छ । महालेखा नियन्त्रकको कार्यालयले आइतबार राति १२ बजेदेखि संघ,प्रदेश र स्थानीय तहको खाता रोक्का गरेको हो । महालेखाको यही असार १० गते जारी सूचनाअनुसार गएराति १२ बजेदेखि प्रदेश र स्थानीय तहको यो आर्थिक वर्षको कारोबार बन्द भएको महालेखा नियन्त्रक कार्यालयका सूचना अधिकारी गायत्रीरमण खनालले जानकारी दिए। महालेखाका अनुसार आइतबार रातिदेखि कुनै पनि रकम भुक्तानी लिन पाइने छैन । प्रदेश र स्थानीय तहको प्रणालीबाट एक सातासम्म नयाँ रकम भुक्तानी हुने छैन । राति १२ बजेसम्म प्रणालीमा खर्च देखाएर जारी भएका चेक आज साटिन सकिने भएपनि कानुनअनुसार सोमबारबाट नयाँ चेक जारी गर्न भने पाइने छैन। आर्थिक कार्यविधि तथा वित्तीय उत्तरदायित्व नियमावली २०७७ को नियम ३० मा आर्थिक वर्ष समाप्त हुनुभन्दा एक साताअघि भुक्तानी निकासा बन्द गर्नुपर्ने व्यवस्था छ।"
बूढीगण्डकीमा प्राधिकरणको निरीक्षण,"काठमाडौं : नेपाल विद्युत् प्राधिकरणले राष्ट्रिय गौरवको १२ सय मेगावाटको बूढीगण्डकी जलाशययुक्त जलविद्युत् आयोजनाको निर्माण अगाडि बढाउन पहल सुरु गरेको छ। प्रधानमन्त्री पुष्पकमल दाहाल प्रचण्डको निर्देशनबमोजिम प्राधिकरणको उच्च नेतृत्वले शनिबार आयोजनाको निर्माण प्रक्रिया सुरु गर्न प्रस्तावित निर्माणस्थल र जलाशय क्षेत्रको स्थलगत निरीक्षण गरेको हो। प्राधिकरणका कार्यकारी निर्देशक कुलमान घिसिङको नेतृत्वमा उपकार्यकारी निर्देशक प्रदीपकुमार थिके र आयोजनाको वातावरण, मुआब्जा वितरण, पुनर्वास तथा पुनस्र्थापना इकाइ संयोजक जगतकुमार श्रेष्ठ सम्मिलित टोलीले बाँध तथा विद्युत्गृह निर्माणस्थल र डुबान क्षेत्रको स्थलगत निरीक्षण भ्रमण गरेको हो। टोलीले गोरखाको गण्डकी गाउँपालिका र धादिङको सिद्धलेक गाउँपालिको सिमानामा पर्ने प्रस्ताव गरिएको बाँध निर्माणस्थल, सिद्धलेक गाउँपालिकाको सलाङमा विद्युत्गृह निर्माण स्थल, जलाशयबाट डुवानमा पर्ने आरूघाट क्षेत्र, आर्खेतलगायतका ठाउँको निरीक्षण गरेको थियो। टोलीले आयोजनाको लागि आवश्यक पर्ने जग्गा अधिग्रहण, मुआब्जा तथा क्षतिपूर्ति वितरणको हालसम्मको प्रगतिलगायतका विषयमा समेत जानकारी लिएको थियो। सरकारले आयोजनालाई कम्पनी मोडेलमा निर्माण गर्ने निर्णय गरेको छ। आयोजना निर्माणका लागि बूढीगण्डकी जलविद्युत् कम्पनी स्थापना गरिएको छ। प्राधिकरणको नेतृत्व तथा अगुवाइमा आयोजना निर्माणका लागि कम्पनीको सेयर संरचना पुनर्संरचना गर्न छलफल भइरहेको कार्यकारी निर्देशक घिसिङले बताए। काठमाडौं, चितवन, पोखराजस्ता विद्युत् लोड सेन्टरबाट नजिक रहेका कारण पनि बूढीगण्डकीको रणनीतिक महत्त्वछ, स्वदेशी पुँजीको एकीकृत उपयोग गर्ने गरी कम्पनीमा प्राधिकरणको बहुमत सेयर रहने, सर्वसाधारणलाई पनि सेयर निष्कासन गर्ने, सरकारले नपुग रकम लगानी गर्ने तथा अति सहुलियतपूर्ण ऋण दिने र सोही आधारमा आयोजनाको वित्तीय व्यवस्थापन गर्न छलफल भइरहेको छ, घिसिङले भने। सरकारले पेट्रोलियम इन्धन आयातमा लगाउँदै आएको पूर्वाधार करको आधा रकम सीधै आयोजनाको खातामा जम्मा गर्ने व्यवस्था गर्न सकिएमा लगानीका लागि कुनै समस्या हुँदैन। परामर्शदाताले सन् २०१५ मा तयार पारेको प्रतिवेदनअनुसार आयोजनाको अनुमानित लागत २ अर्ब ५९ करोड अमेरिकी डलर छ। हालको मूल्यमा पुनरावलोकन गरिएको आयोजनाको अनुमानित लागत २ अर्ब ७७ करोड डलर छ। आयोजनाको निर्माण अवधि आठ वर्ष छ। आयोजनाको जग्गा प्राप्तिको प्रगति करिब ९० प्रतिशत छ। जग्गाको मुआब्जा, संरचना, बोटबिरुवा तथा फलफूलको क्षतिपूर्तिबापत जग्गाधनीलाई करिब ४२ अर्ब रुपैयाँ वितरण गरिएको छ। आयोजनाबाट भौतिक तथा आर्थिक रूपमा गोरखा र धादिङका ८ हजार १ सय १७ घरपरिवार प्रभावित हुनेछन्।"
११ महिनामा ५२ खर्ब ५३ अर्ब तरलता प्रवाह,"काठमाडौं : चालु आर्थिक वर्ष २०७९र८० को ११ महिनामा साढे ५२ खर्बभन्दा बढी तरलता प्रवाह भएको छ। राष्ट्र बैंकले सोमबार सार्वजनिक गरेको देशको वर्तमान आर्थिक तथा वित्तीय स्थिति प्रतिवेदनअनुसार गत जेठ मसान्तसम्ममा रिपोमार्फत् ४ खर्ब १४ अर्ब ४७ करोड, सोझै खरिद बोलकबोलमार्फत् ८९ अर्ब ७० करोड, स्थायी तरलता सुविधामार्फत् २७ खर्ब २७ अर्ब ११ करोड र ओभरनाइट तरलता सुविधा २० खर्ब २१ अर्ब ८७ करोड गरी कूल ५२ खर्ब ५३ अर्ब १६ करोड तरलता प्रवाह गरिएको हो । यो कारोबारमा आधारित तरलता प्रवाहको तथ्याङ्क हो । गत आर्थिक वर्षको सोही अवधिमा विभिन्न उपकरणहरुमार्फत राष्ट्र बैंकले ८५ खर्ब २२ अर्ब १० करोड तरलता प्रवाह गरेको थियो । राष्ट्र बैंकका अनुसार गत जेठ मसान्तसम्ममा रिभर्स रिपोमार्फत पाँच अर्ब तरलता प्रशोचन गरिएको हो। समीक्षा अवधिमा राष्ट्र बैंकले विदेशी विनिमय बजार अर्थात् वाणिज्य बैंकबाट छ खर्ब ८७ अर्ब ४२ करोड तरलता प्रवाह गरेको छ । यो अवधिसम्ममा अमेरिकी डलर ४ अर्ब ३० करोड बिक्री गरी ५ खर्ब ६२ अर्ब १९ करोड बराबरको भारतीय रुपैयाँ खरिद गरिएको राष्ट्र बैंकले जनाएको छ। राष्ट्र बैंकले सहुलियत दरमा प्रदान गर्दै आएको पुनरकर्जाबाट गत जेठ मसान्तसम्ममा १ अर्ब ९६ करोड लगानी गरेको छ । जेठ मसान्तमा १ लाख ४७ हजार ५ सय १० ऋणीलाई प्रवाह भएको २ खर्ब ३ अर्ब १० करोड सहुलियतपूर्ण कर्जा बक्यौता रहेको छ। यसमध्ये कृषि तथा पशुपंक्षी व्यवसाय कर्जाअन्तर्गत ६१ हजार २ सय ३५ ऋणीलाई प्रवाह भएको १ खर्ब ३९ अर्ब ६८ करोड कर्जा बक्यौता रहेको छ भने महिला उद्यमशील कर्जा अन्तर्गत ८३ हजार ४ सय ५५ महिला उद्यमीलाई प्रवाह भएको ६० अर्ब ४६ करोड कर्जा बक्यौता रहेको राष्ट्र बैंकले सार्वजनिक गरेको प्रतिवेदनमा उल्लेख छ। सहुलियतपूर्ण कर्जाका अन्य शीर्षकअन्तर्गत २ हजार ८ सय २० ऋणीको २ अर्ब ९७ करोड कर्जा बक्यौता रहेको छ ।"
स्रोत सुनिश्चित नहुँदै आयोजना सुरू गर्दा अर्बौंको दायित्व थपियो : अर्थमन्त्री,काठमाडौं : अर्थमन्त्री डाप्रकाशशरण महतले स्रोत सुनिश्चित नहुँदै आयोजना सुरु गर्दा अरबौंको दायित्व थपिएको बताएका छन्। नेपाल पब्लिक क्याम्पस संघको ३३ औं वार्षिकोत्सवका अवसरमा सोमबार काठमाडौंमा आयोजित कार्यक्रममा अर्थमन्त्री महतले प्राप्त नहुने स्रोत देखाएर आयोजना सुरु गर्दा अरबौंको दायित्व थपिएको बताएका हुन्। स्रोत सुनिश्चित भएका बहुवर्षीय आयोजनाहरूको व्यापक दुरुपयोग हुने गरेको भन्दै उनले आफू मन्त्रालय आएपछि यसलाई अनुशासनमा ल्याउन खोजेको बताए । मन्त्री महतले यसअघिका दिनमा सुरु गरिएका आयोजनाहरुलाई अघि बढाउनुपर्ने भएकाले अहिले खर्च व्यवस्थापनको ठूलो चाँप देखिएको धारणा राखे। अर्थमन्त्री महतले राजस्व लक्ष्यभन्दा कम उठेकाका कारण त्यसको असर आगामी वर्षको बजेटमा देखिएको जिकिर गरे। उनले पब्लिक क्याम्पस ठूलो संख्यामा देशैभर फैलिएको र पछाडि परेको क्षेत्र र स्थानीय तहमा साधन श्रोत जुटाउन कठिन भएका पब्लिक क्याम्पसलाई सरकारले अनुदान दिने बताए। उनले पब्लिक क्याम्पसको उपस्थितिले त्रिभुवन विश्वविद्यालयका आंगिक क्याम्पसहरुको आर्थिक दायित्व विस्तार हुने क्रम एक हदले रोकेको जिकिर गरे।
प्रदेश र स्थानीय तहको सरकारी खाता आजबाट रोक्का,"काठमाडौं : आजबाट देशभरका सरकारी खाता रोक्का गरिएको छ। महालेखा नियन्त्रकको कार्यालयले गएराति १२ बजेदेखि सङ्घ, प्रदेश र स्थानीय तहको खाता रोक्का गरेको हो। महालेखाको यही असार १० गते जारी सूचनाअनुसार गएराति १२ बजेदेखि प्रदेश र स्थानीय तहको यो आर्थिक वर्षको कारोबार बन्द भएको महालेखा नियन्त्रक कार्यालयका सूचना अधिकारी गायत्रीरमण खनालले जानकारी दिए। उनका अनुसार गए रातिदेखि कुनै पनि रकम भुक्तानी लिन पाइने छैन। प्रदेश र स्थानीय तहको प्रणालीबाट एक सातासम्म नयाँ रकम भुक्तानी हुने छैन। राति १२ बजेसम्म प्रणालीमा खर्च देखाएर जारी भएका चेक आज पनि साटिन सक्नेछन्। तर कानुनअनुसार सोमबारबाट नयाँ चेक जारी गर्न भने नपाइने सूचना अधिकारी खनालले बताए। आर्थिक कार्यविधि तथा वित्तीय उत्तरदायित्व नियमावली २०७७ को नियम ३० ले आर्थिक वर्ष समाप्त हुनुभन्दा एक साताअघि भुक्तानी निकासा बन्द गर्नुपर्ने व्यवस्था गरेको छ।  रासस"
