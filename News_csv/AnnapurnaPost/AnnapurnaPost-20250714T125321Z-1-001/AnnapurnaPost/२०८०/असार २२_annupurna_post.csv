शीर्षक,विवरण
स्वर्गजस्तो हाम्रो देश,"देश नक्सामात्र होइन, देशभित्र हरेक नागरिक अट्ने अवस्था हुनुपर्छ। गाँस, बास र कपासको आधारसँगै बस्ने वातावरण हुनुपर्छ। भोको पेटले खोक्रो राष्ट्रवाद धेरै धान्न सक्दैन। स्वर्गजस्तो देश नेपाल भ्रष्ट र लुटेराहरूको फन्दामा पर्दा हरेक नागरिकले देशभित्र भविष्य नदेख्नु स्वाभाविकै हो। विदेश पलायन हुनुपर्ने तिनको बाध्यता छ, जुन निकै खेदजनक कुरा हो। दुःखसाथ भन्नुपर्छ (गत १५ वर्षदेखि म अर्को वर्ष त नेपाल फर्किन्छु भन्दै योजना बुन्दै गर्दा हालसम्म पनि सधैंका लागि देश फर्कें भन्दै नेपाल पुग्न सकिरहेको छैन। मजस्ता लाखौंको अवस्था उही देखिरहेको छु। देश दुखेर मात्र के गर्नु ? राक्षसी राज र भ्रष्ट लुटेराहरूको संसारमा हामीजस्ता स्वाभिमानी करोडौं नेपालीमात्र होइन, उनीहरूका सीमित आसेपासे र मतियारहरूबाहेक अब कोही पनि नागरिकको अर्थ देखिन छोडेको छ। किनकि जो सत्य, न्याय, धर्म, कर्म, अनुशासन, नैतिकता, सदाचार र विधिको शासनमा विश्वास गर्छन्, तिनलाई अटाउन गाह्रो हुन थालेको छ। स्वाभिमान बेच्नेहरूका लागि देश जस्तो छ, आमजनताले महसुस गर्ने देश पृथक् छ। त्यो कहाँ छ ? सामान्य नागरिकले पत्तो लाउन सक्ने अवस्था छैन। तपाईंजस्तो मान्छे अमेरिका जान हुन्नथ्यो। देशमै बसेर केही गर्नु पथ्र्यो। फर्किनुस् भन्ने मेरा थुप्रै शुभचिन्तक, निकट साथीभाइ धमाधम बिदेसिएको देख्छु, सुन्छु। कोही यतै अमेरिका आउन थालेका छन् त कोही युरोप। त्यो पनि नभए खाडी मुलुकतिर धाउने क्रममा छन्। उनीहरूको मप्रतिको सद्भावको उच्च सम्मान गर्छु र भन्छु रहरले कोही विदेश जाँदैन, बस्दैन। मेरो हकमा मात्र होइन, यो कुरा उनीहरूको हक र समग्र नेपालीको हकमा पनि लागू हुन्छ। कलाकार मित्रदेखि भाइबहिनीसम्म, सम्भव हुन सक्ने जति कोही बाटा लागिसके। कोही भने ग्रिनकार्डको चक्करमा छन्। त्यो उनीहरूको रहर होइन, बाध्यता विवशता हो। नक्कली राष्ट्रवाद र युक्रेनी जेलेन्स्कीवादले देश तहसनहस बन्दै छ। अब हामी सिक्किम, फिजी, सोमालिया, रुवान्डा, भेनेजुएला, हाइटी, कंगो, बुरुन्डी, सिरिया, अफगानिस्तान, श्रीलंका हुँदै युक्रेन पथमा लम्किरहेका त छैनौं ? व्यक्तिगत रूपमा त्यही आभास हुन थालेको छ। युक्रेन खण्डहरमा परिणत भइसकेको छ, रसियासँगको युद्धमा। युक्रेनी जेलेन्स्कीवाद, राष्ट्रवाद त जिउँदै छ तर त्यहाँका जनता कति मरे ? कति बेपत्ता भए ? कतिले देश छोडे ? हिसाब अनगिन्ती छ। युक्रेनी जनता अहिले अमेरिका, युरोपदेखि संसारभर शरण माग्दै हिँडिरहेका छन्। तर युक्रेनी जेलेन्स्की पश्चिमाहरूको हातहतियार र सहयोगमा रूससँग लड्दै छन्। त्यहाँका ८० प्रतिशतभन्दा बढी बस्ती, सहर र गाउँ खण्डहर बनेका छन्। घोत्लिन्छु, आफैंलाई प्रश्न गर्छु। अनुत्तरित बन्छु। ७० प्रतिशत युक्रेनी जनता देश छोडेर हिँडिसकेको अनुमान छ। ८० प्रतिशतभन्दा बढी बस्ती, सहर, गाउँ खण्डहर बने। यो युद्ध आखिर कसका लागि ? जेलेन्स्कीवाद कसका लागि ? केका लागि ? पुटिनको रूसी दादागिरी २१औैं शताब्दीमा पनि हिटलरी रूप सम्झाउने खालको छ। शंका छैन। तर, जेलेन्स्कीको पश्चिमाहरूको उक्साहटमा लड्ने, देश खण्डहरमा परिणत हुने, कोही मारिने, कोही देश छोडेर शरण लिन अन्य देश जाने अवस्था आउनुमा उनको कूटनीतिलाई सफल मान्न सकिन्छ। युक्रेनबाट धेरै कुरा शिक्षा लिन सकिन्छ। यो उदाहरण बुझ्नेहरूका लागि काफी हुनुपर्छ। अहिले मात्र होइन, २०४६ सालयता र विशेषगरी २०५२ यता देश पूरै सर्कसका जोक्करहरूको जोक र स्टन्टबाजीमै चलिरहेको छ। हामी त्यसैमा कहिले यो कहिले त्यो भन्दै जोकहरूमै रमाइरहेका छौं। दंग छौँ। नक्कली राष्ट्रवाद, नक्कली प्रजातान्त्रिक समाजवाद, नक्कली कम्युनिजम, नक्कली लोकतन्त्र, नक्कली गणतन्त्र र नक्कली वादैवादहरूले देश निलिसकेको छ। तर पनि हामी सजग छौं जस्तो देखिन्न। अहिले पनि तिनै नक्कली र छलकपट चालहरूसँगै चलिरहेका छौं। जोक्करहरू यति धेरै उत्पादन गयौं कि हामीले, त्यसैले होला जोक र सर्कसहरू मज्जाले चलिरहेका छन्। बिकीपति भइरहेका छन्। एकादुई केही गर्छु भन्ने भिजन भएका हिरो बन्नुपर्ने नेताहरू पनि जिरो बनाइएका छन्। लाग्छ, सत्य सुन्न, सत्य बोल्न र गर्न कोही तयार छैनन्। पुराना जोगीहरू त फेल भएका थिए नै, अलि बढी नै खरानी घसेका नयाँ जोगीहरूको खरानी पनि खस्न थालिसकेको छ। सत्तामा रहिरहन जेसुकै गर्न पनि तयार देखिनेहरू सबैले महसुस गरेकै छौं। यस्तै चटकहरूमा देश रनभुल्ल छ, हामी रनभुल्लमा छौं। राष्ट्रकविले यसै यो गीत लेखेका होइनन् भन्ने लाग्छ, रहौंला हामी नेपाली कहाँ ? नेपालै नरहे। यथार्थ भए पनि यो कुरा गीतमा सीमित भएको छ। होइन भने यस्ता नेताका पछाडि लाग्ने र तिनकै आरती उतार्ने हामीजस्ता जनता रहेसम्म राष्ट्र र राष्ट्रियता हरदिन मरिरहनेछ। युवा केही गर्न सक्ने क्षमतावान्हरू विदेश पलायन भइरहनु पर्नेछ। देशमा फोहोरी राजनीतिबाहेक (अपवाद छोडेर) के कुरा सफल छ ? राजनीतिलाई नै कलकारखाना, उद्योगधन्दा र विकास सबै ठान्ने हो भने हो नेपाल धेरै माथि पुगेको छ। तीन करोड जनसंख्या नभएको देशमा हेर्नुस् त पार्टी कति छन् ? भए जतिका मान्छे कोही नेता कोही कार्यकर्ता ! खोइ जनता ?? अनि यहाँ भविष्य सुरक्षित देख्ने कसले ? हाम्रो देश नेपाल दिनप्रतिदिन दलदलमा भासिँदै छ। अनि दरारमा फस्दै गएका छौं, हामी नेपाली। सजिलो छैन निस्कनलाई। राजनीति नामको चलचित्र हेरिरहँदा चर्चामा रहेका पुराना जोगीदेखि अहिलेका नयाँ जोगीसम्म (एकादुई अपवादलाई छाडेर) सबैको चेहरा र नियत देखिसकिएको छ। यो केवल पंक्तिकारको निराशा नठान्नु होला। सत्य कुरो तीतै हुन्छ। जे यथार्थ देखेभोगेको हो, त्यही बोलेको हो। अब पनि सत्य कुरो बोल्न कसैले ढिलो गर्नु हुँदैन। जहाज दुर्घटनामा पर्नुअघि सतर्कता अपनाएको जाति। दुर्घटनापछि सबैथोक गरे पनि त्यसको अर्थ चाहिने जति हुँदैन। अब सत्य स्विकार्दै सत्मार्गमा हिँड्न सबैले सत्प्रयास गर्नुको विकल्प छैन।"
ज्या जातपात,"जातको विकास गरेर समानता, न्याय, मानवता प्राप्त गर्न सम्भव छैन। त्यसैले जातप्रति घृणा गर्ने बानीको विकास गरौं। जात व्यवस्था र जात व्यवस्थाका कारण सिर्जित समस्याका सम्बन्धमा उत्पीडित समुदाय नै दिग्भ्रमित तथा विभाजित देखिन्छन्। मूलतः जात व्यवस्था के हो ? यसका आधार र कारण के हुन् ? समाधान के हुन सक्छन् भन्ने सवालमा उत्पीडित समुदाय नै विभाजित एवं अन्योलग्रस्त हुनु दुःखद् छ। कुनै प्रसंगमा चन्द्रमोहन जैन याने रजनिश ओशो भन्थे, यहाँ पर है, उनको रास्ता दिखा रहे है, और मजा ये है कि, पहुँचता कोई नही। कुनै पनि समस्याको समाधान खोज्नुपूर्व उक्त समस्याको मुख्य कारण एवं आधार ज्ञात हुनु अनिवार्य छ। यो सामान्य तर अनिवार्य सर्त हो। तथ्यपरक आधार र कारणहरूको खोजी नै नगरी जातीय मुक्तिको चर्काे र क्रान्तिकारी नारा उराल्ने गिरोहबाट कुनै आशा गर्नु समुदायका निम्ति मूर्खतामात्रै होइन, घातक हुनेछ। त्यस्तै जातको विनाश गर्ने कि विकास ? यो अत्यन्तै महत्त्वपूर्ण सवाल हो। यथार्थमा हामीलाई जात किन प्यारो लाग्छ ? जातविहीन समाज र देश बनाउन सम्भव छ त ? जात राख्ने तर विभेद र छुवाछूत व्यवस्था तथा प्रथा मात्रै हटाउने कतिपयको बुझाइ छ। तर के जातको समूल नष्ट या अन्त्य गर्न सकिँदैन, वा गर्नै हुँदैन ? सकिन्छ भने त्यस दिशातर्फ हामी किन अघि नबढ्ने ? यो आलेखमा यिनै विषयमाथि छोटकरीमा चर्चा गरिने छ। जातका आधारमा गरिने विभेद र छुवाछूतजन्य घटना दिनप्रतिदिन घटिरहेका छन्। तीमध्ये एउटा घटना हो, यही असार दोस्रो साता मात्रै लुम्बिनी प्रदेशको राजधानी दाङ जिल्लाको घोराहीमा जातका कारण प्राविधिक शिक्षा अध्ययन गरिरहेका दलित युवामाथि छुवाछूतको घटना भयो। पोखरेल थरका घरबेटीले ती युवामाथि दलित समुदायकै भएका कारण जातीय तथानाम गालीगलौजमात्रै गरेनन्, रातारात जबर्जस्ती गरी घरबाट निकालिदिए। त्यस्तै अर्को घटना ऐतिहासिक खस साम्राज्यको राजधानी रहेको र खस भाषाको विकाससमेत भएको भनी गौरव गरिने जुम्लाको सिञ्जामा दलित युवा र गिरी (जोगी) थरकी युवतीबीच प्रेमविवाह भयो। आफ्नी बहिनी स्वेच्छाले दलित युवासँग प्रेमविवाह गरेका कारण युवतीका दाइले ती दलित युवाको घरमा आगो लगाइदिए। ती दाङका विभेदकारी घरधनी र ज्वाइँको घरमा आगो लगाउने गिरी दुवैजना हाल अनुसन्धानको क्रममा प्रहरी हिरासतमा छन्। समाजका हरेक कुनामा यस्ता थुप्रै घटना दैनिक घटिरहेका छन्, तथापि कैयौं घटना सञ्चारमाध्यम र कानुनी कठघरामा आउन सकिरहेका छैनन्। जात व्यवस्थाको आधार ब्राह्मणी धर्म र व्यवस्था (राजनीति) हो। ब्राह्मणी व्यवस्थाका मूलतः तीन आधार छन्। पहिलो, वर्ण (जात) व्यवस्था, दोस्रो, पितृसत्ता र तेस्रो हो, भाग्यवाद। वैदिक संस्कृत भाषामा लेखिएको पहिलो र प्राचीनमध्येको एक पुस्तक ऋग्वेदमा चार वर्णको व्यवस्था छ। जातका आधारमा गरिने विभेदको मुख्य सूत्राधार ऋग्वेदको त्यही व्यवस्था हो। ऋग्वेद आठौंदेखि नवौं शताब्दीको बीचमा लेखिएको मानिन्छ। किनभने संस्कृत देवनागरी लिपिमा छ। देवनागरी लिपि आठौं शताब्दीपश्चात् मात्रै विकसित भएको हो। उक्त वर्ण व्यवस्था नै कालान्तरमा जात व्यवस्था र छुवाछूत प्रथा बन्न पुगेको इतिहास जीवित छ। ऋग्वेदमा केही रोचक प्रसंग छन्, जस्तैः अनार्य जातिका सन्दर्भमा अव्रत (व्रतको पालन नगर्ने जाति) मृद्धवाच अर्थात् अस्पष्ट (अशुद्ध) वाणी बोल्ने वाला र अनास अर्थात् थेप्चो नाक भएको आदि उल्लेख गरिएका छन्। जात व्यवस्थाको प्रसँग आउँदा अछूत बनाइएका अर्थात् कथित दलित समुदायको मात्रै समस्या र सरोकारको विषय हो भनी गौण ठानिने परम्परागत मान्यता स्थापित छ। अझ विडम्बना दलित शब्द खारेजी गरी शिल्पी शब्द स्थापित गर्न संघर्ष गर्ने तर्क गर्ने गरिन्छ जुन सही छैन। के दलित शब्दका कारण समुदायमाथि विभेद भएको हो र ? अथवा आरक्षण वा कोटा प्रणालीका कारण दलित समुदायमाथि विभेद गरिएको हो ? वा कोटा लिइसकेपछि दलितमाथि विभेद गर्न पाउनु पर्छ भन्ने अराजक अभिव्यक्ति सही हो ? एक पटक यी प्रश्नहरूमाथि ध्यान केन्द्रित गरौं। मानव सभ्यताको सुरुवात अर्थात् जंगली र ढुंगेयुगबाट गाउँहरूको निर्माण गर्ने वा कबिला युगबाट अघि बढ्ने समयदेखि नै वर्ण व्यवस्था लागू गरिएको हो। जुन बखत वर्गको निर्माण भइसकेकै थिएन, त्यसताकादेखि वर्णको निर्माण गरियो। अब करिब एक शताब्दीदेखि प्रयोगमा ल्याइएको दलित शब्दका कारण विभेद स्थापित भयो भन्नु इतिहास अध्ययनको कमी र मूर्खताको पराकाष्ठा हो। अर्काे कुरा शिल्पीको अर्थ पनि शूद्र नै हो र शास्त्रबमोजिम शिल्पीको काम, कर्तव्य उपल्ला तीन वर्ण (ब्राह्मण, क्षत्रीय र वैश्य)को सेवा गर्नु हो भनी उल्लेख छ। शिल्पी कथित बाबा विश्वकर्माको एक सन्तान भनिएको छ। विश्वकर्मा बाबा पनि शास्त्रहरूमा काल्पनिक र मिथकीय पात्रको रूपमा प्रयोग गरिएको देखिन्छ। अर्काे तथ्यबारे पनि विचार गरौं, शास्त्रका विश्वकर्मासँग नेपालका कुनै अछूत जातिको कुनै प्रकारको नातासम्बन्ध नरहेको पनि प्रस्ट छ। अब आरक्षण वा कोटा प्रणालीतर्फ आऔं। कोटामार्फत केही दलित, महिला, आदिवासी जनजाति, मधेसी र मुस्लिम समुदायले संसद्, निजामती कर्मचारी, सेना, प्रहरी, शिक्षक, उच्च शिक्षा आदिमा न्यूनतम अवसर प्राप्त गरेको सही सत्य नै हो। तर त्यसमा पनि आर्य, खस समुदायले झन् बढी फाइदा लिइरहेका छन्। युगौंदेखि राज्यसत्ताको सम्पूर्ण अधिकार उनीहरूको मुठ्ठीमा रहँदै आएको भएता पनि आर्य, खस समुदायले थप कोटा लिइरहेका छन्। हाल नेपाल सरकारका प्रभावशाली अर्थमन्त्री खस आर्य कोटामार्फत प्रतिनिधिसभाका सांसद् हुन्। पूर्वगृहमन्त्री तथा कांग्रेस नेता विमलेन्द्र निधि मधेसी कोटाबाट, पूर्वप्रधानमन्त्री शेरबहादुर देउवापत्नी डा आरजु राणा महिला कोटाबाट, एमाले नेता रघुजी पन्तलगायत थुप्रै आर्य, खस अर्थात् बाह्मण, क्षत्री नेताहरू कोटामार्फत सांसद्, मन्त्री आदि पदमा पुगेका छन्। त्यसैले दलितलाई कोटा दिइएको हुनाले खुल्लम् खुल्ला विभेद गर्न पाउनुपर्छ भन्ने दलिल खेदपूर्ण छन्। ेप्रकृति, संस्कृति र राजनीतिका कारणले मानवको शारीरिक बनोटमा भिन्नता देखा परे। नेपालमा चार प्रकारका विभेद विद्यमान छन्। पहिलो, जातीय, दोस्रो, क्षेत्रीय, तेस्रो, धार्मिक र चौथो हो लंैगिक। जातको विकास गर्नुपर्ने तर्क शासक जातिमात्रै होइन, उत्पीडित समुदायका कतिपय व्यक्ति र जातीय संगठनको समेत चाहना हो। जातको विकास होइन, विनाश गर्नु जरुरी छ। त्यसका निम्ति कथित अछूतदेखि ब्राह्मणसम्मले आफ्नो जन्म, जाति, शारीरिक बनोट, धर्म, कुल, नश्लमा गर्व गर्ने परम्परा त्याग्नु पर्छ। जात व्यवस्थाप्रति घृणा जागृत गरेर जातको विनाश गर्न सकिन्छ। मानव केवल मानव हो, उसको अन्य कुनै जात छैन, छन् भन्ने सबै भ्रम हुन्। जातको विकास गरेर समानता, न्याय, मानवता प्राप्त गर्न सम्भव छैन। त्यसैले जातप्रति घृणा गर्ने बानीको विकास गरौं।"
श्रीलंकामा हुने इमर्जिङ टिम्स एसिया कपका लागि नेपाली टोली घोषणा,"काठमाडौं : श्रीलंकामा हुने इमर्जिङ टिम्स एसिया कपका लागि नेपाली टोली घोषणा भएको छ। नेपाल क्रिकेट संघ (क्यान)ले रोहित पौडेलको कप्तानीमा १६ सदस्सीय टोलीको घोषणा गरेको छ। टोलीमा कुशल भुर्तेल, आसिफ शेख, अर्जुन साउद, कुशल मल्ल, आरिफ शेख, देव खनाल, गुलशन झा, सोमपाल कामी, भीम सार्की, श्याम ढकाल, प्रतिश जिसी, ललित राजवंशी, किशोर महतो, सन्दीप जोरा र सूर्य तामाङ समेटिएका छन्। नेपालले एसीसी प्रिमियर कपको उपाधि विजेताको रूपमा इमर्जिङ कप खेल्न लागेको हो। दोस्रो र तेस्रो हुने युएई र ओमानले पनि यो प्रतियोगिता खेल्दैछ। १३ जुलाईबाट हुने खेलमा नेपाल समूह बीमा रहेको छ, जहाँ युएई, पाकिस्तान ए र भारत ए छन्। मूह ए मा श्रीलंका ए, बंगलादेश ए, अफगानिस्तान ए र ओमान छन्। नेपालले १४ जुलाईमा पाकिस्तान ए र १७ जुलाई मा भारत ए सँग खेल्ने छ।"
विश्वकप छनोट खेलेर स्वदेश फर्किएको राष्ट्रिय क्रिकेट टिम,"काठमाडौं : जिम्बावेमा भएको आईसीसी विश्वकप छनोट खेलेर राष्ट्रिय क्रिकेट टिम स्वदेश फर्किएको छ । शुक्रबार स्वेदश फर्किएको राष्ट्रिय क्रिकेट टिमलाई त्रिभुवन अन्तराष्ट्रिय विमानस्थलमा नेपाल क्रिकेट संघ क्यानका कोषाध्यक्ष रोशनबहादुर सिंहलगायतका पदाधिकारीले स्वागत गरेका थिए । प्रतियोगितामा नेपाल समूह चरणमा जिम्वाबेसँग, वेस्ट इन्डिजसँग, नेदरल्याण्डसँग पराजित भएको थियो भने अमेरिकालाई मात्र हराएको थियो । प्लेअफ खेलमा नेपालले युएईलाई हराएको थियो भने आयरल्याण्डसँग पराजित हुँदै आठौं स्थानमा प्रतियोगिता टुङ्गयाएको थियो । स्वदेश फर्केपछि विमानस्थलमा सञ्चारकर्मीसँग कुरा गर्दै कप्तान रोहितकुमार पौडेलले विश्वकप छनोटमा सोचे अनुसारको नतिजा नआएपनि धेरै अनुभव प्राप्त भएको बताए । उनले अहिलको अनुभवलाई आगामी प्रतियोगीतामा प्रयोग गर्ने उल्लेख गरे। टेष्ट राष्ट्रहरूसँग खेल्दा निकै उत्साहित भएको र नेपाली टोलीले निकै राम्रो खेलेको उनले बताए। त्यस्तै राष्ट्रिय क्रिकेट टिमका मुख्य प्रशिक्षक मोन्टी देशाईले विश्वकप छनोटमा नेपाली खेलाडीको प्रदर्शन राम्रो देखिएको बताए । सोचेजस्तो लक्ष्य हासिल नभएपनि आगामी प्रतियोगीतामा राम्रो तयारी गर्ने उनले बताए। उनले राष्ट्रिय क्रिकेट टिम थप बलियो हुँदै गएको पनि दावी गरे।"
राष्ट्र बैंकको निर्देशन : शनिबार पनि बैंक खुला गर्नू,"काठमाडौं : नेपाल राष्ट्र बैंकले बैंक तथा वित्तीय संस्थालाई असार २३ र ३० गते शनिबारका दिन सेवा बन्द नगर्न परिपत्र गरेको छ । चालु आर्थिक वर्ष सकिने बेलामा राजस्व भुक्तानी, चेक क्लियरिङ तथा विद्युतीय रकम ट्रान्सफरका लागि बढी चाप पर्ने भएकाले शनिबार पनि सेवा उपलब्ध गराउन राष्ट्र बैंकले परिपत्र गरेको हो । 'असार २३ र ३० गते बिदाका दिनसमेत राति ८ बजेसम्म र असार ३१ गते बेलुका ७ बजेसम्म राजस्व कारोबार गर्ने सम्पूर्ण बैंक,चेक क्लियरिङ एवम् विद्युतीय ट्रान्सफरको फन्ड सेटलमेन्ट गर्ने अन्य बैंक तथा वित्तीय संस्था साथै नेपाल क्लियरिङ हाउस खुला राखी राजस्व बुझ्ने व्यवस्था गनपर्नेछ,'राष्ट्र बैंकले आज जारी गरेको सूचनामा भनिएको छ । अर्थ मन्त्रालय र महालेखा नियन्त्रक कार्यालयको अनुरोधपछि यस्तो निर्देशन दिइएको राष्ट्र बैंकले जनाएको छ ।"
छानबिन नटुंगिदै पुनः खुलाइयो घोराही सिमेन्टको आईपीओ,"काठमाडौं : फर्जी आवेदन परेपछि अनुसन्धानका लागि भन्दै रोकिएको घोराही सिमेन्ट इन्डष्ट्री लिमिटेडको प्राथमिक शेयर निष्कासन (आईपीओ) पुनःखुलेको छ। आइतबारसम्म आवेदन दिन सकिनेगरी आईपीओ पुनःखुलाइएको हो। हिमालयन क्यापिटल लिमिटेड र नबिल इन्भेष्टमेन्ट बैंक लिमिटेडको संयुक्त निष्कासन तथा बिक्री प्रबन्धकत्वमा गत जेठ ३२ गतेदेखि यो कम्पनीको आईपीओ खुलेको थियो। तर उक्त कम्पनीले विद्यमान कानुन विपरित क्रेटिङ रेटिङ गरेको र फर्जी आईपीओ परेको शङ्का लागेपछि अनुसन्धानका लागि भन्दै नेपाल धितोपत्र बोर्डले असार ४ गते आईपीओ निष्काशन प्रक्रिया रोकेको थियो। अनुसन्धान नटुंगिँदै बोर्डले फेरि आईपीओ निष्कासनका लागि अनुमति दिएको हो। 'धितोपत्र बोर्डको निर्देशानुसार शेयर खरिदका लागि आवेदन दिइसकेका आवेदकले सो आवेदनमा शेयर सङ्ख्या थपघट गर्न वा आवेदन फिर्ता गर्न चाहेमा २०८० असार २२ गते शुक्रबारदेखि असार २४ गते आइतबार बैंकिङ समयभित्र आफ्नो सीआस्वा सदस्य, बैंक तथा वित्तीय संस्थामा गई लिखित निवेदन दिन सकिनेछ र शेयर खरिदका लागिसमेत निवेदन दिन सकिनेछ', निष्काशन तथा बिक्री प्रधन्धक कम्पनीले जारी गरेको सूचनामा भनिएको छ। धितोपत्र बोर्डले बुधबार जारी गरेको प्रेस विज्ञप्तिअनुसार घोराही सिमेन्टको आईपीओमा परेको फर्जी आवेदन र शङ्कास्पद क्रेडिट रेटिङको अनुसन्धान टुङ्गिसकेको छैन। आईपीओमा फर्जी आवेदन परेको विषयमा प्रारम्भिक अध्ययन सकिएको उल्लेख गरे पनि बोर्डले क्रेडिट रेटिङबारे कुनै कुरा खुलाएको छैन। 'केही लगानीकर्ताले बैंक खातामा पर्याप्त मात्रामा रकम नहुँदा नहुँदै सर्वसाधारण लगानीकर्तालाई भ्रमित पार्ने उद्देश्यले अस्वभाविक रुपमा ठूलो कित्ता शेयर खरिद गर्न आवेदन दिएकोमा उक्त आवेदनहरु निष्काशनकर्ता कम्पनी र निष्काशन तथा बिक्री प्रबन्धकको सञ्चालक र कर्मचारीहरुसँग कुनै सम्बन्ध नदेखिएको तर उल्लेखित आवेदकले सर्वसाधारणलाई भ्रमित पार्ने उद्देश्यले आवेदन गरेको देखिएकाले जालसाजी सम्बन्धमा नेपाल प्रहरी समक्ष थप छानबिनको लागि सिफारिस गर्ने निर्णय भएको छ', बोर्डको विज्ञप्तिमा भनिएको छ, 'आस्वा सदस्य एनआइसी एसिया बैंक लिमिटेडले आवेदकको खातामा पर्याप्त रकम नभई आवेदन स्वीकृत गरेको खातामा पर्याप्त रकम नहुँदा नहुँदै कुन आधारमा आवेदनहरु स्वीकृत गरेको हो भन्ने सम्बन्धमा थप छानबिन गरी आवश्यक कारबाही अगाडि बढाइनेछ।' मागभन्दा बढी कित्ता शेयर खरिदको लागि आवेदन परेको अवस्थासमेतमा निष्काशन तथा बिक्री प्रबन्धकले समयावधि थप गर्न सूचना प्रकाशित गरेको विषयमा पनि थप छानबिन गरिने बोर्डले जनाएको छ। पहिले समय थपिएको विषयमा अनुसन्धान गर्ने बताइरहेको बोर्डले अहिले फेरी तीन दिनको समय आफैँ थपिदिएको छ। यसअघि समय थप गरेको विषयमा छानबिन गर्ने निर्णय गरेको बोर्डले अहिले तीन दिनका लागि किन समय थप गरेर पुनः आईपीओ खुलाएको हो ? भन्ने प्रश्न अनुत्तरित छ। आइपीओमा आवेदन भर्नका लागि असार ४ गतेसम्मको समयसीमा तोकिएकोमा घोराही सिमेन्टले त्यसलाई बढाएर असार १४ गतेसम्म पुर्याएको थियो। मागभन्दा बढी आवेदन (ओभर सस्क्राइभ) भैसकेको अवस्थामा पनि आवेदनको भर्ने सीमा बढाएको बारे बोर्डले प्रश्न उठाएको थियो। त्यस्तै, धितोपत्र बोर्डले घोराही सिमेन्टको आईपीओ प्रक्रिया रोक्नुका पछाडि उक्त कम्पनीको क्रेडिट रेटिङ शङ्कास्पद देखिएको उल्लेख गरेको थियो। तर क्रेडिट रेटिङको अनुसन्धान बारे भने बोर्डले कुनै जानकारी सार्वजनिक गरेको छैन। 'घोराही सिमेन्ट इन्डस्ट्री लिमिटेडलाई प्रदान गरेको इस्युअर रेटिङ, क्रेडिट रेटिङ नियमावली २०६८ को नियम ३४ को उपनियम२ विपरित भएनभएको बारेको केयर रेटिङ नेपाल लिमिटेडलाई तीन दिनभित्र स्पष्ट गरी पेश गर्न जेठ ३० मा पत्राचार भएकोमा केयर रेटिङ नेपाल लिमिटेडले हालसम्म जानकारी पेश नगरी कुनै आधार बिना म्याद थपको लागी अनुरोध गर्दै आएको छ', आईपीओ निष्काशन रोक्न निर्देशन दिँदै बोर्डले असार ४ गते काटेको पत्रमा भनिएको छ, 'साथै उक्त कम्पनीको सार्वजनिक निस्कासनमा मागभन्दा बढी कित्ताको शेयर आवेदन प्राप्त भइसकेको अवस्थासमेतमा सार्वजनिक निष्कासनको समयावधि थप गर्न सूचना प्रकाशित गरेको देखिएको सन्दर्भमा सर्वसाधारण लगानीकर्ताको सुरक्षा तथा हित संरक्षणलाई मध्यनजर गर्दै उक्त कम्पनीको रेटिङ र सार्वजनिक निष्कासनसम्बन्धी कैफियतको जाँचबुझका लागि हाललाई घोराही सिमेन्ट इन्डस्ट्री लिमिटेडको सार्वजनीक निष्कासनको सम्पूर्ण प्रक्रिया स्थगन गरिएको छ।' क्रेडिट रेटिङ नियमावली २०६८ को नियम ३४ को उपनियम २ मा क्रेडिट रेटिङ संस्थाले आफ्नो मुख्य शेयरधनी कुनै कम्पनीमा आधारभूत शेयरधनी भएमा त्यस्तो कम्पनीको क्रेडिट रेटिङ हुन नपाउने व्यवस्था गरेको छ। घोराही सिमेन्ट र केयर रेटिङ नेपालको लगानीकर्ता एउटै व्यक्ति भएको विषयमा बोर्डले जानकारी मागेको थियो।"
