शीर्षक,विवरण
खोलौं भ्रष्टाचारका फाइल !,"पूर्वप्रधानमन्त्री एवं मन्त्रीहरूको भ्रष्टाचारसम्बन्धी फाइल चाँडो खोल्नु पर्छ। बरेन बफेटलाई विश्वको सबैभन्दा चतुर एवं कुशल वित्तीय प्रबन्धक मानिन्छ। उनी विश्वका पाँच सर्वाधिक धनीमध्येका एक हुन्। बिनाकुनै व्यापार र कारोबार नै उनले पैसाको सही एवं समुचित तरिकाले प्रबन्धन गरेकै कारण विश्वका सबैभन्दा ठूलो लगानीकर्ता बन्न पुगेका छन्। उनले लगानी गरेर नै पैसा कमाएका छन्। बिनाकुनै लगानी र परिश्रम नेपालका राजनीतिज्ञहरू र कर्मचारीले अर्बौंको सम्पत्ति थुपार्न कसरी सफलता प्राप्त गरे ? यो विदेशीहरूको निम्ति पनि सोधको विषय हुन सक्दछ। नेपाली नेता र कर्मचारीहरू थोरै समयमा कसरी अर्बपति बन्न सफल भए ? नेपाली नेताहरूको पैसा कमाउने गजबको फाइदा हेरेर बरेन बफेट पनि चकित हुनेछन्। सर्वहारा, गरिब, मजदुर, किसान, दलित, उपेक्षित, पीडित, मधेसी र कर्णालीजस्ता पिछडिएका वर्ग एवं क्षेत्रको उत्थान गर्ने वाचा गरेका नेताहरूले इमान्दारी र सत्य निष्ठाको शपथ खाएका पनि हुन्। भाषण गर्दा गंगा नुहाई आएका जस्तो अभिनय गर्नेहरूको व्यवहार त्यसका ठीक विपरीत देखिन्छ। भव्य महल, चम्किलो गाडी, विदेशीको जस्तो जीवनशैली र आफ्नो घरलाई इन्द्रको दरबार जस्तै सजाएर राख्ने गरेका नेपाली नेताहरूको जीवनशैलीमा देखिएको अभूतपूर्व परिवर्तनले जो कोहीलाई पनि चकित बनाउन सक्दछ। आखिर गरिब मजदुर, सर्वहारा एवं दलितको उत्थानका लागि लडाइँ लड्ने स्वयं त अर्बपति भई हाले तर ती वर्गको जीवनस्तरमा कुनै सुधार किन आएन ? नेपाली नेताहरूको घरमा मात्रै यति बढी धन वर्षा किन भइरहेका छन् ? नेपाली नेता र कर्मचारीहरू भ्रष्टाचार गरी यति बढी सम्पत्ति कमाएका छन् कि तिनलाई लुकाउन आफ्नो कार्यालयका ड्राइभर, पियन, आफ्नी श्रीमती, छोराछोरी, सासूससुरा, सालासाली र साँढुभाइको नाममा घरजग्गा खरिद गर्नु परिरहेको छ। अथवा तिनकै खातामा पैसा जम्मा गर्नुपर्ने अवस्था उत्पन्न भएको छ। केही समय मन्त्री बनेका एक जना मधेसवादी नेताले मलाई अमेरिका किन जान पयो म त नेपालमै अमेरिकी शैलीको जीवनशैली व्यतित गरिरहेको छु भन्ने अभिव्यक्ति दिए। ती नेताले ६५ करोडको भ्रष्टाचार गरेको ठहर पनि न्यायिक आयोगको प्रतिवेदनमा छ तर त्यतातिर अख्तियारको ध्यान पुगेको छैन। अन्नपूर्ण पोस्ट् नेपाली राष्ट्रिय दैनिकले हालै सुशासनका १०० तगारा शीर्षकमा नेपालमा भएका भ्रष्टाचारका एक सय ठूला घटनाहरूको बारेमा सविस्तार सावर्जनिक गरेको छ। नेपालका कुनै पनि राजनीतिक दलका शीर्ष र प्रमुख नेता तथा महŒवपूर्ण एवं उच्च पदमा पुगेका कर्मचारीहरू भ्रष्टाचारवाट मुक्त रहन सकेका छैनन्। सुशासनको नारा प्रत्येक सरकारको मुखमा नै हुने गर्दछ। सुशासन कायम गर्ने दिशामा कुनै पनि सरकारले एउटा सिन्कोसम्म भाँच्ने काम गर्न सकेको छैन। समाचारअनुसार २ खर्ब ५० अर्ब रुपैयाँको भ्रष्टाचारको घटना सार्वजनिक भएका छन्। त्यसैगरी ६ हजार बिघा जग्गाको हाननिनोक्सानी पनि देशले भोग्नु परेको हो। यस रकमको सदुपयोग भएको भए धेरै हदसम्म बेरोजगारी कम भएको हुन सक्थ्यो। सडक र पुल बनेका हुने थियो , अनेकौं कलकारखाना खुलेका हुने थिए। नक्कली भुटानी शरणार्थी प्रकरणका पीडितहरूले न्यायको खोजी गर्ने प्रयास नगरेका भए ठगी र भ्रष्टाचारको यो घटना पनि सार्वजनिक हुन सक्ने थिएन। जब देशका गृहमन्त्री र गृहसचिव नै जनतालाई ठग्ने काम गर्छन् भने जनताले न्यायको खोजी गर्ने कहाँ जाने ? शान्ति एवं सुरक्षाको जिम्मेवारी बोकेको र जनताको जिउधनको रक्षाको ग्यारेन्टी बोकेको गृह मन्त्रालयबाटै जनतालाई ठग्ने काम भएमा जनता कहाँ जाने ? विगत केही समय यतादेखि नेपाल प्रहरीले निर्वाह गरेको भूमिकालाई प्रशंसनीय मान्नु पर्दछ तर यति नै पर्याप्त होइन। भारतका प्रधानमन्त्री नरेन्द्र मोदीका अनुसार भ्रष्टाचार भनेको डाइबिटिज रोगजस्तै हो। डाइबिटिज लागेका व्यक्ति हेर्नमा जतिसुकै मोटो अथवा स्वस्थ लागे पनि यथार्थमा भित्रबाट कमजोर रहेका हुन्छन्। त्यसरी नै जुन देशमा भ्रष्टाचारको घटनाले गहिरोसम्म आफनो जडो गाडेको हुन्छ, त्यस देशले प्रगति गर्न सक्दैन। नेपालजस्ता आर्थिक रूपले कमजोर एवं गरिब देशमा भ्रष्टाचारको घटनाले अत्यधिक महŒव पाउँदा देश कंगाल हुनु अस्वाभाविक होइन। दुईतीन खर्ब रुपैयाँमा अनेकौं सरकारी विद्यालय, अस्पताल र कतिपय कार्यालयका भवनको निर्माण हुन सक्दथ्यो। खानेपानीको समस्यालाई समाधान गर्न सकिन्थ्यो। उपरोक्त पैसाबाट कुनै जलविद्युत् आयोजनाकै निर्माण हुन सक्दथ्यो, अन्नपूर्ण पोस्ट्ले सार्वजनिक गरेका भ्रष्टाचार एवं अनियमितता एक सय घटना त केवल ठूला प्रकृतिका र राष्ट्रिय स्तरका मात्रै हुन। यसको तहसम्म जाने हो र स्थानीय तहमा भएका भ्रष्टाचारका घटनालाई समेत समावेश गर्ने हो भन्ने यो फेहरिस्त निकै लामो हुनेछ। पाँच हजार बिघा जग्गाको मूल्यांकन गर्ने हो भने एक खर्बभन्दा कम्ती मूल्य त यसको पनि हुने छैन। भ्रष्टाचारलाई सदाचार मान्ने परम्पराको अन्त्य हुनुपर्छ। नेपालका प्रसिद्ध व्यापारी स्व शंकरलाल केडियाले त्रिभुवन विश्वविद्यालयको सभाकक्षमा आयोजित एक अनौपचारिक कार्यक्रममा धन कमाउने तीन वटा तरिका बताएका थिए। पहिलो परिश्रमद्वारा पैसा कमाउन सकिन्छ, दोस्रोमा उनले पैसाबाट पैसा कमाउन सकिने बताएका थिए र अन्त्यमा बुद्धिबाट पैसा कमाउन सकिन्छ भनेका थिए तर अधिकांशलाई पहिलो तरिकाबारे मात्रै जानकारी हुन्छ। दोस्रो तरिकाबाट कमाउन पनि धेरै परिश्रम गर्नुपर्ने हुन्छ र ऋणको भारीसम्म बोक्नु पर्नेछ, तेस्रो तरिकाबाट पनि पैसा कमाउन यथेष्ट पुँजीको खाँचो पर्छ, जस्तो कि बरेन बफेट जस्ताहरू गरिरहेका छन् अर्थात् कुशल तरिकाले वित्तीय प्रबन्धन गर्न सक्नुलाई तेस्रो माध्यम मानिन्छ। तर राजनीति गर्ने र कर्मचारीहरूले चौथो तरिका आत्मसात् गरेका हुन्छन् जसमा न त परिश्रम गर्नुपर्ने हुन्छ, न त पैसा नै लगानी गर्नुपर्छ र न त वित्तीय प्रबन्धन गर्न सक्ने विज्ञता नै चाहिन्छ, केवल भ्रष्टाचार गर्न जानेको हुनुपर्छ। प्रधानमन्त्री पुष्पकमल दाहाल नेतृत्वको सरकारले भ्रष्टाचारको विरुद्धमा चलाएको अभियानको प्रशंसा हुनुपर्छ। तर कर्मचारीतन्त्र र निर्वाचित जनप्रतिनिधिहरू भ्रष्टाचार बिना बाँच्नै नसकिने रोगबाट ग्रसित छन्। रातारात भ्रष्टाचारलाई रोक्न सकिँदैन। इरानका धार्मिक नेता अयातुल्लाह खोमैनीले लाखौं भ्रष्टाचारीलाई लाममा लगाएर गोली हान्दा पनि भ्रष्टाचार रोकिएन। चीनमा कठोर कारबाही गरिन्छ तर पनि रोक्न सकिँदैन। भारतमा मोदीको शासनकालमा धेरै हदसम्म रोक लागेको छ। प्रधानमन्त्री पुष्पकमल दाहाल र गृहमन्त्री नारायणकाजी श्रेष्ठको प्रयासलाई जनताले स्वागत गरेका छन्। यस अभियानले निरन्तरता पाउन सकोस् र पूर्वप्रधानमन्त्री एवं मन्त्रीहरूको भ्रष्टाचारसम्बन्धी फाइल माथि चाडो सुनुवाइ हुनुपर्छ। लाउडा एयर, वायुसेवा निगमको एयर बस प्रकरण, रेडक्रसमा अनियमितता, गरिबी निवारण कोष भ्रष्टाचार, कृषि परियोजना, लडाइँ शिविर, सर्पकाण्ड, सिमेन्ट खानी, फोरजी, सहकारी ठगी, कर फस्र्योट, काठमाडौंतराई द्रुतमार्ग, टेलिफोन बिलिङ, सहकारी ठगी, एपेक्स बैंक, ओम्नी काण्ड, सिक्टा सिँचाइ, महेन्द्रनगर विकास समिति डलर काण्ड, बूढीगण्डकी, ३३ किलो सुन, बाइडवडी, माथिल्लो तामाकोसी, रेल ठेक्का, ललिता निवासलगायतमा अर्बौंको भ्रष्टाचार भएका छन्। नेपालमा जसले जे गर्दा नि हुने भन्ने मान्यताका कारण देशमा दण्डहीनताको वातावरण बन्यो र राज्यको उपस्थिति रहेको पाइएन। जनआन्दोलन२ को सफलतापश्चात देशमा कायम भएको सहमतीय राजनीतिले नै मिलीजुली भ्रष्टाचारको संस्कृतिलाई पनि जन्म दिने काम गयो। गुठीका जग्गा, ऐलानी जग्गा, सरकारी जग्गा र कतिपय ठाउँमा त खोला, पोखरी र नहरका जग्गा पनि कब्जा गर्ने प्रवृत्तिले मान्यता पाएको देखियो। जनताको विश्वास जित्न सरकारले आफ्नो खुट्टा कमाउनु हुँदैन। आम जनता भ्रष्टाचारको विरोधमा छन्, न्याय भएको हेर्न मान्छन् तसर्थ सरकारले भ्रष्टाचारी माथि कठोर कारबाहीको अभियानलाई निरन्तरता दिनु पर्छ।"
भ्रष्टाचारको संस्थागत स्वरूप,"नक्कली भुटानी शरणार्थीपछि ललिता निवास जग्गा हिनामिना प्रकरण सतहमा आएको छ। यी दुवै प्रकरणमा विशेषगरी राजनीतिक नेतृत्व तहमा रहनेहरू नै अभियुक्तका रूपमा देखिएका छन्। नीति निर्माण तहमा रहेर कार्य गर्ने कर्मचारीहरू, ठूला व्यापारीहरू र विभिन्न क्षेत्रका भ्रष्ट माफियाहरूको मिलिभगतमा संगठित रूपमा अपराध भएको अवस्था छ। ललिता निवास जग्गा घोटालामा ठूला दलहरूका राजनीतिक नेतृत्व तहमा रहनेहरू नै संलग्न भएको खुलासा भइराखेको छ। यद्यपि अनुसन्धान गर्ने निकायहरूले यी ठूला नेताहरूलाई अनुसन्धानको दायराभित्र ल्याउने साहस गर्न सकेका छैनन्। बेलायतको वेस्ट मिनिस्टेरियल सिस्टमको प्रभाव नेपालको राजनीतिमा देखिँदैछ। बेलायतमा धेरै लामो समयदेखि संसदीय लोकतन्त्रका आधारमा शासन सञ्चालन भइराखेको छ। प्रायः विश्वभर संसदीय लोकतन्त्र अवलम्बन गराउन सफल मुलुकमै भ्रष्टाचार मौलाउँदै गएको छ। आफ्नो पदीय दायित्व र अधिकारकारलाई व्यक्तिगत सम्पत्तिका रूपमा ग्रहण गर्ने प्रवृत्ति देखिँदैछ। बेलायतका फान्चिस गेट वे एक आर्किटेक्ट हुन्। उनले अत्यन्त राम्रा संरचनाहरू तयार पारे। उनैलाई संस्थाको दस्तावेजहरू किर्ते गरेको आरोप लाग्यो। मृत्युदण्ड दिने सजाय सुनाइयो। पछि यो दण्डलाई १४ वर्ष कारावासमा परिणत गरियो। यो प्रतिनिधि घटना मात्र हो, यस्ता थुप्रै घोटालाहरू बेलायतमा घटिरहेका छन्। समाज प्रदूषित बनिरहेको छ। नेपालमा पञ्चायती निर्दलीय शासन प्रणालीमा ठूलाठूला आर्थिक घोटालाहरू भएका थिए। गाईकाण्ड, गधाकाण्ड, गलैंचाकाण्ड आदि ३० वर्षे शासन प्रणालीमा भएका भ्रष्टाचारका उदाहरणहरू हुन्। तर २०४६ सालपश्चात् देशमा भ्रष्टाचारीहरूले अभयदान नै पाए। सबै दलहरू मिलेर पालैपालो भ्रष्टाचारमा संलग्न भए। पछिल्लो ३४ वर्षभित्र भएका गरेका भ्रष्टाचारहरूको फेहरिस्त धेरै लामो छ। भ्रष्टाचार र स्वार्थ संघर्षलाई अधिकारका रूपमा राजनीतिक नेतृत्वले ग्रहण गरिराखेका छन्। छिमेकी देश भारतमा २०४६ सालसम्म आइपुग्दा भ्रष्टाचारले चरम स्वरूप ग्रहण गयो। नेपाल यही अवस्थामा गुज्रिराखेको छ। पश्चिमा सम्पन्न देशहरूमा पनि लामो समयसम्म भ्रष्टाचार फस्टाउँदै गएको पाइन्छ। चाणक्यले कर्मचारीहरूलाई घुस लिइराखेको अवस्थामा गिरफ्तार गर्न कठिन हुन्छ, किनकि उनीहरूले गर्ने भ्रष्टाचार भनेको माछाले पानी र माहुरीले मह खाएँ जस्तै हो भनेका छन्। भारतमा तत्कालीन प्रधानमन्त्री राजीव गान्धीले राज्यको लगानी १५ प्रतिशतमात्र लक्षित समूहसम्म पुग्ने बताएका थिए। यसमा ४५ प्रतिशत प्रशासनिक खर्च हुने र ४० प्रतिशत भ्रष्टाचार हुने अभिव्यक्ति उनले दिएका थिए। यसबाट भ्रष्टाचारको भयावह अवस्था उजागर भएको छ। पछि यो प्रतिशत बढ्दै लक्षित समूह लाभान्वित हँुदै गएका छन्। आधार कार्डको वितरणपश्चात् भारतमा भ्रष्टाचारमा धेरै कमी आएको दाबी मोदी सरकारले गरिराखेको छ। राष्ट्रनिर्माता पृथ्वीनारायण शाहले घुुस खाने र घुुस दिने दुवै राष्ट्रका सत्रु हुन्, दुवैमाथि कारबाही हुनुपर्ने दिव्यवाणी प्रकट गरेका थिए। डेनमार्कलगायतका कम भ्रष्टाचार हुने देशहरूले यो सूत्रलाई प्रयोग गरेका छन्। नेपालमा पनि संसद्मा पेस भएको विधेयकमा राष्ट्रियसभाले यी दुवै पक्षलाई कारबाही गर्नुपर्ने निर्णय दिएको छ। तर सरकारमा रहनेहरू व्यापारी र उद्योगपतिलगायतका धनाढ्यहरूलाई कारबाही गर्ने गरी कानुन बनाउने हैसियत राख्दैनन्। यस विधेयकका सम्बन्धमा यो लक्षण देखिइसकेको छ। किनकि व्यापारीहरूको समूहले सभामुखलाई दबाब दिएको जानकारी प्राप्त भएको छ। सांसद र सरकारमा रहनेहरू पनि दबाबमा रहने नै भए। राजाको शासनमा दरबारियाहरूले भ्रष्टाचार गर्दथे। अन्य जोकोही भ्रष्टाचार गर्न दरबारसँग डराउँथे। लोकतन्त्र कालमा भ्रष्टाचारलाई अधिकारकै रूपमा ग्रहण गरिएको छ। नक्कली भुटानी शरणार्थी प्रकरण र ललिता निवासको जग्गा प्रकरणमा भएको रकमको घोटालाले यस देशमा राज्यविरुद्धको अपराध, संगठित अपराध, किर्ते, ठगी आदिमा राजनीतिक नेतृत्वमा रहनेहरू प्रायः सबै संलग्न भएको अवस्था छ। जब सरकारको नेतृत्वमा रहनेहरू भ्रष्टाचारको मूलप्रवाहमा समाहित हुन्छन् त्यस देशमा भ्रष्टाचारले संस्थागत स्वरूप ग्रहण गर्दछ। शीर्ष नेताहरू नै ठूलाठूला आर्थिक घोटालाहरूमा संलग्न छन्। अनुसन्धान गर्नु पर्ने निकायहरू यी शीर्ष नेताहरूलाई कारबाही गर्न प्रारम्भिक अनुसन्धानसम्म पनि गर्न सामथ्र्य राख्दैनन्। सरकारमा रहनेहरूलाई आफैं दण्डित हुनुपर्ने चिन्ता छ। त्यसैले शीर्षस्थहरूलाई भ्रष्टाचारमा कारबाही नगर्ने उच्चस्तरीय नेताहरूबीच भद्र सहमति छ। यी तीनवटै दलहरू भ्रष्टाचारमा डुबेका थुप्रै उदाहरणहरू दिन सकिन्छ। वाइडबडी, ओम्नी र लडाकु शिविरहरूको घोटालालाई प्रतिनिधि उदाहरणका रूपमा लिन सकिन्छ। ललिता निवास घोटालामा अनुसन्धान भएमा ठूला नेता एवं कर्मचारी पनि दण्डित हुने निश्चित छ। २ सय ६ जना कारबाहीको निशानामा परिराखेको सूचना सार्वजनिक हुँदा सबैभन्दा साना कर्मचारीहरूलाई मात्र अनुसन्धानको घेरामा राखिएको छ। शीर्षस्थहरू माथि कारबाही हुँदा सरकार गिर्ने भय छ। लोकतन्त्रको संस्थागत विकास हुँदा भ्रष्टाचार घट्ने गर्दछ। अनुसन्धान र अध्ययनहरूले यसलाई पुष्टि गरेको छ। करप्सन एन्ड डेमोक्रेसी नामक अध्ययन माइकल टी रकले गरेका थिए। उनले थाइल्यान्ड र इन्डोनेसियामा लोकतन्त्रको विकास हुँदै गर्दा भ्रष्टाचार नियन्त्रण उल्लेखनीय रूपमा भएको दाबी गरेका छन्। यी देशहरूमा लोकतन्त्रको अभ्यास गर्दै जाँदा १५ वर्षसम्म भ्रष्टाचार नियन्त्रणमा आउन नसकेको र त्यसपछि घट्न थालेको उदाहरण दिएका छन्। यो अवस्थालाई दृष्टिगत गर्दा नेपालमा भ्रष्टाचार नियन्त्रण हुन अझै केही समय प्रतीक्षा गर्नुपर्ने देखिन्छ। तर लोकतन्त्रको सर्वमान्य सिद्धान्त अनुकूलको आचरण राजनीतिक दल, लोकतान्त्रिक संस्थाहरू र संसद्मा हुनु अनिवार्य सर्तहरू हुन्। शक्तिको पूजा गर्ने संस्कृतिको विकास नेपालमा अत्यन्त ज्यादा छ। शक्तिमा रहनेहरूलाई खबरदारी गर्ने अभ्यास हुन सकेको छैन। ठीक उल्टो दृश्य नेपाली समाजमा देखिएको छ। भ्रष्टाचारलाई सामान्य रूपमा स्वीकार गर्न थालिएको छ। भ्रष्टहरूलाई सम्मान गर्ने संस्कृति अवलम्बन हुने भय छ। नेपालमा भ्रष्टाचार नियन्त्रणको सन्दर्भ अत्यन्त चुनौतीपूर्ण छ। राजनीतिक अस्थिरतामैत्री संवैधानिक प्रावधानहरूका कारण र निर्वाचन महँगो हुनुले भ्रष्टाचार बढिराखेको छ। लोकतान्त्रिक संस्थाहरूलाई दलीय प्रभावबाट मुक्त राखेर लोकतान्त्रिक अभ्यास राजनीतिक दलहरू र सरकारमा हुँदै गर्दा सुशासन सम्भव हुन्छ।"
राखेपका कर्मचारी आन्दोलित,"बिहीबार काठमाडौंमा पत्रकार सम्मेलन गर्दै राष्ट्रिय खेलकुदपरिषद् कर्मचारी संघले २७ वर्षदेखि कर्मचारीहरूको बढुवा नभएको भन्दै सम्बन्धित निकायमा जानकारी गराउँदासमेत कुनै सुनुवाइ नभएको भन्दै संघर्षका कार्यक्रम घोषणा गरेका हुन्। काठमाडौं : राष्ट्रिय खेलकुदपरिषद् (राखेप)मा कार्यरत कर्मचारीहरूले लामो समयदेखि रोकिएको बढुवा प्रक्रिया अगाडि नबढेको भन्दै संघर्षका कार्यक्रम घोषणा गरेका छन्। बिहीबार काठमाडौंमा पत्रकार सम्मेलन गर्दै राष्ट्रिय खेलकुदपरिषद् कर्मचारी संघले २७ वर्षदेखि कर्मचारीहरूको बढुवा नभएको भन्दै सम्बन्धित निकायमा जानकारी गराउँदासमेत कुनै सुनुवाइ नभएको भन्दै संघर्षका कार्यक्रम घोषणा गरेका हुन्। उनीहरूले शुक्रबार उपत्यकामा रहेका सबै कर्मचारीको भेला गराई कोणसभा गर्ने, साउन २८ देखि ३० गतेसम्म कालोपट्टी बाँधेर काम गर्ने, साउन ३१ गते कालोपट्टी बाँधेर १ घण्टा र साउन ३२ र भदौ १ गते दुई घण्टा पेन डाउन गर्ने जनाएका छन्। शान्तिपूर्ण संघर्षकाबीच आफूहरूको माग पूरा नभए अर्को चरणको आन्दोलनको घोषणा गर्ने संघकी अध्यक्ष सरस्वती केसीले बताइन्। उनले राखेपको ११६औं बोर्ड बैठकको निर्णयअनुसार बढुवा प्रक्रिया अगाडि बढाइए पनि सरोकारवाला निकायले चासो व्यक्त नगरेको बताइन्। उनले खेलकुद मन्त्रालयबाट नै बढुवा प्रक्रिया रोकिएको जिकिर गरिन्। उनले कर्मचारीहरूको बढुवा रोक्दा एसियन गेमको तयारी तथा प्रशिक्षणसमेत रोकिन सक्ने बताइन्।"
रोमाञ्चक जित निकाल्दै स्वीडेन अन्तिम चारमा स्थानमा,अक्ल्यान्ड : अस्ट्रेलिया र न्युजिल्यान्डमा जारी फिफा महिला विश्वकपमा स्वीडेनले सनसनीपूर्ण नतिजा कायमै राखेको छ। न्युजिल्यान्डको अक्ल्यान्डस्थित इडेन पार्कमा भएको क्वार्टरफाइनलमा स्वीडेनले एसियाली महारथी जापानविरुद्ध २१ को रोमाञ्चक जित निकाल्दै अन्तिम चारमा स्थान सुरक्षित गरेको छ। अमान्दा इलेस्टेडले ३२औं मिनेटमा गरेको गोलसँगै स्वीडेनले अग्रता लिएको थियो। पहिलो हाफमा १० ले पछि परेको जापान खेलमा पुनरागमन गर्न सकेन। फिलिपा एन्जेलडलले पेनाल्टीमार्फत गोल गर्दै स्वीडेनको अग्रता दोब्बर पारिन्। निर्धारित ९० मिनेटको खेल सकिन तीन मिनेट बाँकी रहँदा होनोका हयासीले एक गोल फर्काए पनि जापानलाई हारटबा जोगाउन पर्याप्त भएन। अन्तिम १६ मा पेनाल्टी सुटआउटमा पराजित गरेको स्वीडेनले लगातार दुई साविक विजेतालाई घर फर्काएको छ। स्वीडेनले सेमिफाइनलमा स्पेनको सामना गर्नेछ। आजै वेलिङ्टनमा भएको क्वार्टरफाइनलमा नेदरल्यान्ड्सलाई २१ गोलकै नतिजामा पराजित गर्दै स्पेन पनि अन्तिम चारमा पुगेको छ। प्रतिस्पर्धात्मक खेलको निर्धारित समय ११ गोलको बराबरीमा टुङ्गिएको थियो। मारियोना काल्डेन्टीले ८१औं मिनेटमा पेनाल्टीमार्फत गोल गर्दै स्पेनलाई अग्रता दिलाएकी थिइन्। इन्जुरी समयमा नेदरल्यान्ड्सकी स्टेफनी भान डर ग्राटले बराबरी गोल फार्कएकी थिइन्। त्यसपछि अतिरिक्त समयमा धकेलिएको खेलको एक सय ११औं मिनेटमा साल्मा केलेस्टेले गोल गर्दै स्पेनलाई २१ को जित दिलाइन्। स्पेन र स्वीडेन फाइनल प्रवेशका लागि १५ अगस्टमा अक्ल्यान्डमा आमनेसामने हुनेछन्। भोलि हुने इङ्ल्यान्ड र कोलम्बिया तथा अस्ट्रेलिया र फ्रान्सबीचको क्वार्टरफाइनलले थप दुई सेमिफाइनलिस्टको पनि टुङ्गो लगाउने छ।
