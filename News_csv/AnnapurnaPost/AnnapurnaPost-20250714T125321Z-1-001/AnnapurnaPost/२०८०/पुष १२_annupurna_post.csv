शीर्षक,विवरण
जात व्यवस्थाको दारुण चित्र,"जात व्यवस्थाभित्रको छुवाछूत, अपमान र अमर्यादाले घाइते नभएको देशको कुनै भूभाग छैन। प्रताडनामा नपिल्सिएका कुनै दलित छैनन्। मान्छे मर्दा, प्रेम, बिहे, धार्मिक अनुष्ठान गर्दा, पार्टीको आन्तरिक प्रतिस्पर्धा हुँदादेखि चुनावको टिकट लिँदा र मन्त्री हुने बेलासम्म जातको चित्र छर्लंगै देखिन्छ। त्यस्तै कर्मचारी छनोटदेखि सरुवा बढुवासम्म जात व्यवस्थाको अनुहार चित्रित हुन्छ। जतिसुकै आधुनिक सभ्य समाज र विकसित संस्कारको कुरा गरे पनि जातीय विभेदले समाजलाई नराम्रोसँग माखेसाङ्लोमा बेरेर राखेको छ। जात व्यवस्था के हो र यसको जड कहाँ छ ? त्यो जान्न वेदमा आधारित वर्ण व्यवस्थासम्म पुग्नुपर्छ। वेद परम्परामा चल्ने आर्यहरूको धार्मिक, सामाजिक र मानसिक संरचनाले हिन्दु आर्य सभ्यताभित्र जात व्यवस्था हुर्काएको छ। जात व्यवस्थाको स्रोत वर्ण व्यवस्था हो। सुरुमा कामको आधारमा विभाजन गरिएको वर्ण दक्षिण एसियाली समाजमा विशेषगरी भारत र नेपालमा जात व्यवस्थामा परिणत भयो। र, बलियो गरी जरा गडेर बसेको छ। आधुनिक संविधान ऐन र कानुनलाई चुनौती खडा गरेर समाजमा विद्यमान छ। हजारौ वर्षअघि हिन्दु समाजमा प्रचलित चार वर्ण (ब्राह्मण, क्षेत्री, वैश्य र शूद्र) भनेर चार प्रकारको श्रममा आधारित वर्ण व्यवस्था अन्ततः जात व्यवस्थाको घिनलाग्दो रूपमा फैलियो। र, जन्मकै आधारमा ठूलो र सानो हुने काममा निषेध र वर्जित गरिने, छोएको कान हुने र नहुने घरभित्र पस्न मिल्ने र नमिल्नेजस्तो अमानवीय तवरले अभ्यासमा आयो। तत्कालीन समयको त्यो गलत प्रथा र परम्परा आज अवशेषका रूपमा नभएर शक्तिशाली नै भएर देखा पर्छ। जातका आधारमा काम र प्राथमिकता, उँच र नीच सम्झने परिपाटी, मानसिकता, सामाजिक संरचना जात व्यवस्थाका आधार र बिम्बहरू हुन्। जात व्यवस्थाले निर्धारण गरेको तहगत वर्गीकरण नै क्षमता प्रतिभा र अवसरका लागि बाधक र घातक हुन्छ। जात व्यवस्थामा उपल्लो जात भनिनेको सामाजिक हैसियत त्यसै माथि राखिन्छ। जसकारण तल्लो भनिने जात वर्गमा परेकाहरूलाई अन्याय हुन्छ। जात योग्यता र अयोग्यताको कसी होइन। गत मंसिरमा सिफारिस भएका ६ न्यायाधीशको अनुहारमा पनि एक अपवाद छोडेर हाम्रो जातव्यवस्था र वर्चस्वको विगतको निरन्तरता देखिन्छ। दलितको पानी चलेको थिएन। तर मर्नु न बाँच्नुको अवस्थामा रगत चलेको थियो। यस पटक मुगुमा दलित स्वास्थ्यकर्मीले दिएको औषधि चल्दैन भनियो। जुग फेरियो। जमाना र व्यवस्था परिवर्तन भयो। तर मान्छेको मनभित्र गहिरोसँग बसेको जात ठूलो र सानो मान्ने मस्तिष्क फेरिएन। नीतिगत तहमा बस्ने र नीति कार्यान्वयन गराउनेहरू पनि यसतर्फ उदासीन छन्। समाज परिवर्तन विस्तारै हुन्छ र हिजोभन्दा आज भएको छ। कानुनले कसैलाई अवसरबाट वञ्चित गर्ने कुरा गरेको छैन। संविधानमा नै प्रस्टसँग दलित हक अधिकार र राष्ट्रिय दलित आयोगको समेत व्यवस्था क्रमशः धारा, २४, ४० र २५५ मा गरिएको छ भनेर संविधानको निर्जीव अक्षरमा संकेत गरिन्छ। रुकुममा नवराज मारिएको देखि हरेक दिनजसो देशभरबाट आउने जातीय विभेद छुवाछूत र अपमानको घटनालाई अपवाद भनेर सामान्यीकरण गरिन्छ। दलित समुदायप्रति आजपर्यन्त हाम्रो समाज अनुदार, कठोर र असहिष्णुमात्र छैन निषेध र वञ्चितीकरणमै जोड दिन्छ। हाम्रो प्रशासनिक निकायदेखि अड्डा अदालत, प्रहरी, सेना सबैतिर दलित समुदायको प्रतिनिधित्व टिठलाग्दो छ। शिक्षामा विभेददेखि सामाजिक विभेद, सम्पत्तिको हकमा असहजतालगायत सयौं वर्षदेखि उत्पीडन र दलनको अनुहार आज पनि देखिन्छ। पुस पहिलो हप्ता एकैपटक ९ जना महिलाको निजामती सेवाको विशिष्ट श्रेणीको सचिवमा बढुवा नेपालको इतिहासमा यो निश्चय युगान्तकारी घटना थियो। पुरुष बाहुल्य निजामती सेवामा यति महिला एकैपटक आउनुमा पनि राज्यले गरेको समावेशिताको सिद्धान्त कामयावी बनेर यो सम्भव भएको हो। हरेक समूहमा समावेशिताको लागि खुला पदपूर्ति हुनेमध्ये ४५ प्रतिशत विभिन्न समुदायको लागि छुट्ट्याएको हुन्छ। ४५ प्रतिशतलाई शतप्रतिशत मानेर महिलाका लागि ३३ आदिवासी जनजातिका लागि २७, मधेसी र दलित, अपांगता र पिछडिएको समूहका लागि क्रमशः २२, ९, ५ र ४ कोटाको व्यवस्था गरिएको कारण प्रतिनिधित्व बढेर केही आशाको सञ्चार भएको छ। नौ जना नारीले कमान्ड सम्हाल्दै गरेको विषय अत्यन्तै गर्वको कुरा हो। उहाँहरू जो जसले यो स्थान प्राप्त गर्नुभयो त्यो पक्कै पनि चानचुने योग्यताले पाउनु भएको होइन। हजारौंलाई पछि पार्दै अगाडि बढ्दै जाँदा प्राप्त भएको अवसर र मौका हो। यद्यपि यहाँ भएका अनुहार र नाममा जातको समाजशास्त्र र हाम्रो समाजको ऐना प्रस्टै देखिन्छ। आलोचनात्मक डिस्कोर्स गर्नुपर्दा ९ जना नाम अनुहारमा एक जना प्रमिला वज्राचार्यबाहेक अरू कुनै अमूक जातको समुदायको वर्चस्व सोलोडोलो छ। यहाँ जनजाति, दलित र अल्पसंख्यकको कुनै नाम र अनुहार छैन। उनीहरूको लागि त्यति सहज पनि यहाँसम्म पुग्नको लागि छैन, किनभने उनीहरूको लागि ज्ञानको लगानीको समय अत्यन्तै थोरै छ। औपचारिक ज्ञानबाट विमुख गरी राखिएको कारण उनीहरू थोरै अपवादको नियम मानेर आएका नगण्य मात्रै छन्। यस्तो किन भयो ? किनभने उनीहरूको पूर्वजलाई औपचारिक ज्ञान निर्माणको क्षेत्रमा पस्न र बस्न नै दिइएन। त्यसैले प्रतिस्पर्धामा आउने पनि कम हुन्छन्। उच्च पदस्थको लागि नाम आउन मुस्किल हुन्छ। कहिल्यै संरचनात्मक लाभ नलिएको वर्ग र जहिल्यै संरचनात्मक लाभ लिएको समुदायबीच प्रतिस्पर्धा गराइँदा आउने परिणाम यही हो। खुसी हुँदाहुँदै पनि आलोचनात्मक संकथन किन आवश्यक छ भने हामी कहाँ उभिएका छौ र अब अगाडि कसरी जाने हो ? यसको लागि पनि यो विमर्श प्रस्तुत गरिएको छ। त्यसैले सकारात्मक विभेदको नीति निश्चित समयको लागि हुनुपर्छ भनिएको हो। नारीहरूको एकैपटक रचिएको यो इतिहासको मर्यादा गर्दै आलोचनात्मक चेतसहित समाजको जातशास्त्रको विश्लेषण गरौं। समाजमा ज्ञान निर्माणको अवस्था कस्तो छ ? ज्ञानको निर्मिति कसरी प्रयोग भएको छ। ज्ञान निर्माणको केन्द्रमा को छ ? ज्ञानको उत्पादन वितरण र उपभोगको अवस्था कस्तो छ ? यसले चित्र प्रस्तुत गर्दछ। विशिष्ट योग्यताका व्यक्तिहरू ठुलो संख्यामा न पर्न सक्छन् न भेटिन सक्छ। तर यसको तात्पर्य अरू कुनै छैनन् र भेटिँदैन भन्न सकिएला र ? अपवादमा भएका परेकामध्येबाट पनि एक, दुई जना अन्य समुदायको तान्न सकेको भए समावेशिताको अनुहार अझ उज्यालो हुने थियो।"
सेयर प्रिमियम खर्च र लेखांकन,"सबल बनिसकेको कुनै कम्पनीमा नयाँ व्यक्ति सहभागी वा सेयरधनी बन्न खोज्छ भने स्वाभाविक रूपमा उसले त्यस कम्पनीमा संस्थापकले गरेको मेहनतको मूल्य चुकाउनुपर्छ। कम्पनीको सम्पूर्ण पूर्वाधार तयार भएर नाफा आउने बेलामा प्रवेश गर्न खोज्ने जो कोहीलाई कम्पनीले सेयरको अंकित मूल्यमा केही रकम थप गरेर लिनु नौलो कुरा हैन। यही थप हुने रकमलाई प्रिमियम भनिन्छ। यस्ता प्रिमियम रकम कम्पनीको आम्दानी हैन। यो पुँजीसरह हो। सेयर प्रिमियम शब्द अहिले निकै चर्चामा छ। विभिन्न कम्पनीले प्रिमियममा आईपीओ (इनिसियल पब्लिक अफरिङ) जारी गरिरहेका छन्। सेयर प्रिमियमबाट वितरण गरिएको बोनस सेयर बराबरको रकमलाई कम्पनीको आम्दानी हो भन्दै सरकारले कर असुलसमेत गरिसकेको छ। कम्पनी गाभ्दा प्राप्त हुने स्वाप रकम र हकवालाले नलिएर बाँकी रहेको सेयर पुनः जारी गरेर प्राप्त गरेको थप रकमलाई समेत बोनस सेयरको रूपमा वितरण गरेमा त्यसलाई समेत आम्दानी मान्दै कर असुल गरेको छ। सेयर प्रिमियम के हो ? कानुनमा के छ ? यसको उपयोग कसरी गरिन्छ ? र कम्पनीको हिसाब किताबमा कहाँ कसरी राखिन्छ ? यी आदि कुराको बारेमा यस आलेखमा संक्षेपमा चर्चा गर्ने प्रयास गरिएको छ। प्रिमियम किन ? कम्पनी स्थापना हुनुभन्दा अघिदेखि नै खर्च हुन्छ। स्थापना हुनासाथ नाफामा जान्छ भन्ने हुन्न। खुद नाफा कमाएर लाभांश बाँड्ने कुरा त कल्पना बाहिरको कुरा हो। कम्पनीको उद्देश्यअनुसारको कार्य गरी सञ्चालन खर्च धान्न पनि गाह्रो परेको बेला संस्थापकले आफ्नै रकम लगाएर कम्पनीलाई नाफा हुने अवस्थासम्म पुर्याएका हुन्छन्। एउटा कम्पनी स्थापनापश्चात् उद्देश्यअनुसारको कार्य पूरा गर्ने सिलसिलामा थुप्रै पूर्वाधार विकास गर्नुपर्ने हुन्छ। दक्ष कर्माचारी भर्ती गर्नुपर्छ। तिनको तलबभत्ता बेहोर्नुपर्छ। कम्पनीले गरेको आम्दानी त्यही कम्पनीको विकासमा लगाउँदा नाफा बाँड्न सकिएको हुन्न। संस्थापकले एक हैन, दुई हैन, तीन हैन, चारपाँच वा त्योभन्दा बढी समयसम्म आफ्नो लगानीको एक पैसा ब्याजसमेत पाएका हुँदैनन्। पाँचछ वर्षपछि त्यही कम्पनीमा नयाँ व्यक्ति सहभागी वा सेयरधनी बन्न खोज्छ भने स्वाभाविक रूपमा उसले त्यस कम्पनीमा संस्थापकले गरेको मेहनतको मूल्य चुकाउनुपर्छ। यसको मतलब संस्थापकलाई रकम बुझाउनुपर्छ भन्ने हैन। संस्थापकले ग्रहण गरेको सेयर भए संस्थापक सेयरधनी र नयाँ बन्न आउने सेयरधनीबीच आपसी समझदारीमा मूल्य तय भएर किनबेच हुन सक्छ। यो अलग पाटो हो। यसमा कम्पनीले पुरानो सेयरधनी गुमाउँछ र नयाँ सेयरधनी पाउँछ। कम्पनीको सम्पूर्ण पूर्वाधार तयार भएर नाफा आउने बेलामा छिर्न खोज्ने जो कोहीलाई कम्पनीले सेयरको अंकित मूल्यमा केही रकम थप गरेर लिनु नौलो कुरा हैन। यसलाई स्वाभाविक रूपमा लिनुपर्छ। यही थप हुने रकमलाई प्रिमियम भनिन्छ। यस्ता प्रिमियम रकम कम्पनीको आम्दानी हैन र यो पुँजीसरह हो। प्रिमियम रकम कहाँ कसरी खर्च गर्न सकिन्छ भन्ने विषयमा कानुनले नै निर्दिष्ट गरेको छ। प्रिमियमको कानुन सेयर प्रिमियमको तालुकी कानुन कम्पनी ऐन, २०६३ हो। ऐनको दफा २ (ल) मा प्रिमियम मूल्यको सेयर भन्नाले सेयरको अंकित मूल्यभन्दा बढी मूल्यमा बिक्री हुने गरी कम्पनीले जारी गरेको सेयर सम्झनुपर्छ भनेर परिभाषा गरेको छ। ऐनले प्रिमियमको परिभाषामा उपयोग गरेको अंकित मूल्यभन्दा बढी मूल्यमा बिक्री हुने गरी भने पनि प्रिमियमसहित वा परल मूल्यको सेयर दुवै बिक्री हैन। परिभाषामा बिक्री शब्द परे पनि ऐनको दफा २९(१) मा धितोपत्रसम्बन्धी प्रचलित कानुनबमोजिम धितोपत्रको सार्वजनिक निर्गमन गर्न सक्ने कुनै पब्लिक कम्पनीले धितोपत्रसम्बन्धी प्रचलित कानुनमा उल्लिखित सर्त तथा अवस्थाबमोजिम प्रिमियम मूल्यको सेयर जारी गर्न सक्नेछ भन्ने उल्लेख गरेर प्रिमियम थपिने सेयरलाई जारी भनेको छ। दफा २९(२) मा अंकित मूल्यभन्दा बढी रकम प्रिमियम खाता खोली जम्मा गर्नुपर्नेछ भन्ने व्यवस्था छ। यो व्यवस्थाले प्रिमियम कम्पनीको आम्दानी हैन भन्ने कुरालाई स्थापित गरेको छ। प्रिमियमको उपयोग प्रिमियम रकम पुँजीसरह भए पनि यसलाई निश्चित शीर्षकमा प्रयोग (खर्च) गर्न सकिने व्यवस्था कम्पनी ऐनले गरेको छ। ऐनको दफा २९(३) मा प्रिमियम रकम कुन शीर्षकमा खर्च गर्न सकिन्छ त्यसको सूची नै दिएको छ। उक्त दफाअनुसार यस्तो रकम (१) जारी नगरिएको सेयर पुँजीमध्येबाट सेयरधनीलाई पूर्ण मूल्य चुक्ता भएको बोनस सेयर जारी गर्न, (२) फिर्ता हुने कुनै अग्राधिकार सेयर फिर्ता गर्दा तिर्नुपर्ने प्रिमियमको सम्बन्धमा रकम व्यवस्था गर्न, (३) कम्पनीले गरेको प्रारम्भिक खर्च मिनाहा गर्न, र (४) कम्पनीको सेयर जारी गर्ने सम्बन्धमा भएको खर्च वा भुक्तानी गरिएको कमिसन वा डिस्काउन्ट रकम व्यहोर्न वा शोधभर्ना गर्न खर्च गर्न सकिन्छ। भारतमा भने यस्तो रकम आफ्नो सेयर आफैं किन्न (बाई ब्याक) मा समेत उपयोग गर्न सकिने व्यवस्था छ। ऐनले खर्च गर्न सकिने भनेर दिएको शीर्षकमा के कसरी खर्च गर्न सकिन्छ त्यसको बारेमा संक्षेपमा बुँदागतरूपमा चर्चा गरौं। १ बोनस सेयर ऐनले दिएको खर्च हुने शीर्षकमा जारी नगरिएको सेयर पुँजीमध्येबाटभन्ने वाक्यांश परेको छ। यसो भन्नुको अर्थ के हो भने कम्पनीले पुँजी जारी गरिसकेको छ तर, चुक्ता भएको छैन भने प्रिमियम रकमले खामेसम्मको संख्यामा बोनस सेयर जारी गर्न सकिन्छ भन्ने हो। उदाहरणको लागि कुनै कम्पनीको जारी पुँजी ५० करोड, चुक्ता पुँजी ३० करोड रुपैयाँ छ र प्रिमियममा १० करोड रुपैयाँ छ भने उक्त कम्पनीले प्रिमियम रकम पूरै वा केही रकम प्रयोग गरी पूर्ण मूल्यको बोनस सेयर जारी गर्न सक्छ। यहाँ पूर्ण मूल्य भन्नाले अंकित मूल्य हो। यस्तो प्रचलन नेपालमा व्यापक छ। २ अग्राधिकारको प्रिमियम यो दोस्रो व्यवस्थाअनुसार कुनै कम्पनीले जारी गरेको अग्राधिकार सेयर फिर्ता गर्दा अग्राधिकार सेयरको अंकित मूल्यमा निश्चित रकम प्रिमियमसहित फिर्ता गरिने हुने व्यवस्था गरिएको छ भने सो रकम प्रिमियम रकमबाट बेहोर्न सकिन्छ। उदाहरणको लागि कुनै कम्पनीले पाँच वर्षको लागि अग्राधिकार सेयर एक सय रुपैयाँ अंकित मूल्यमा जारी गर्दा अन्तिम अर्थात् पाँचौं वर्ष एक सय १० रुपैयाँ फिर्ता गरिने व्यवस्था गरिएको छ भने एक सय रुपैयाँ पुँजी फिर्ता कोषबाट र बाँकी १० रुपैयाँ प्रिमियमबाट बेहोर्न सकिन्छ। यस्तो अभ्यास नेपालमा देखिएको छैन। ३ पूर्वसञ्चालन खर्च कम्पनी स्थापना हुनुभन्दा अघिदेखि नै खर्च हुन्छ। यस्तो खर्च कसले गर्छ भन्ने धेरैलाई लाग्दो होला। यस्ता खर्च कम्पनीले नै गर्ने गरी कम्पनीको प्रबन्धपत्रको दफा १२(१) कम्पनी संस्थापना गर्दा लागेको खर्च कम्पनी आफैंले व्यहोर्नेछ भन्ने व्यवस्था गरिएको हुन्छ। कम्पनीले नै बेहोर्ने उल्लेख हुँदा कम्पनीले आफ्नो उद्देश्यअनुसारको कार्य गरी कमाएर तिर्नुपर्छ। पूर्वसञ्चालन खर्च भन्नाले प्रबन्धपत्र तथा नियमावली तयार पार्न लाग्ने कानुनी खर्च, छपाइ तथा मसलन्द खर्च, स्थापना हुने कम्पनीले गर्ने कार्यसम्बन्धी कार्ययोजना तयार गर्न लाग्ने खर्च, आवश्यक परेमा परामर्शदाता नै नियुक्त गर्नु परेमा परामर्शदाता खर्च आदि हुन्। यस्ता पूर्वसञ्चालन खर्च कति समयमा कटाउन सकिन्छ भन्ने खास उल्लेख गरिएको छैन। कम्पनी ऐनले लाभांश वितरण गर्दा ऐनको दफा १८२(६) मा पूर्वसञ्चालन खर्च पूर्णरूपमा कट्टा भएको हुनुपर्ने व्यवस्था गरेको छ। यस हिसाबले कुनै कम्पनीले पहिलोपटक लाभांश वितरण गर्ने प्रस्ताव गर्दा पूर्वसञ्चालन खर्च कम्पनीको आम्दानीबाट पूर्णरूपमा कट्टा भइसकेको हुनुपर्ने व्यवस्थाले यति नै समयभित्र कट्टा गरिसक्नुपर्छ भन्ने अवधि तोकेको देखिन्न। पूर्वसञ्चालन खर्च सम्बन्धमा कुमारी बैंक लिमिटेडका तत्कालीन अध्यक्ष नूरप्रताप जंगबहादुर राणाविरुद्ध नेपाल राष्ट्र बैंक भएको मुद्दामा सर्वोच्च अदालतले बिना बिल भरपाई गरिएको भनिएको खर्चले वास्तविक खर्चको मान्यता प्राप्त गर्न नसक्ने भएकाले सम्बन्धित कागजात (सपोर्टेड डकुमेन्ट) बिना नै पूर्वसञ्चालन खर्चको नाममा देखाइएको अप्रमाणित खर्चलाई स्वीकृत दिन नमिल्ने भनेको थियो। ऐनले यस्ता पूर्वसञ्चालन खर्चबापतको रकम संकलित प्रिमियम रकमबाट कट्टा गर्न सकिन्छ भनेको छ। ऐनले पूर्वसञ्चालन खर्च कट्टा भइसकेपछि कुनै तरहले प्रिमियम संकलित भएमा पहिले कट्टा गरिसकिएको यस्ता खर्च प्रिमियमबाट कट्टा गरी पहिले कट्टा गरिएको खर्चलाई अन्य वा असामान्य आम्दानी भनी लेखांकन गर्न सकिने वा नसकिने कुनै उल्लेख गरेको छैन। यसो गर्न नपाइने हो भने यस्तो व्यवस्था ऐनमा राख्नुको अर्थ देखिन्न। ४ कमिसन वा डिस्काउन्ट कम्पनीले सेयर जारी गर्दा प्राप्त गरेको प्रिमियम रकम सेयर जारी गर्ने सम्बन्धमा भएको खर्च वा भुक्तानी गरिएको कमिसन वा डिस्काउन्ट रकम व्यहोर्न वा शोधभर्ना गर्न खर्च गर्न सकिन्छ। उदाहरणको लागि कुनै कम्पनीले सेयर जारी गर्दा विभिन्न शीर्षकमा खर्च हुन्छ। यस्तो रकम भुक्तानी गर्न प्रिमियमबाट खर्च गर्न मिल्छ। त्यस्तै, कर्मचारी वा अन्य कुनै विशेष वर्गलाई छुट दिएर सेयर जारी गरिएको हुन सक्छ। यस्तो छुट दिइएको रकम यस्तै प्रिमियम रकमबाट शोधभर्ना गराउन सकिन्छ। उदाहरणको लागि कुनै कम्पनीले सर्वसाधारणलाई प्रिमियममा सेयर जारी कर्मचारीलाई अंकित मूल्यमा १० रुपैयाँ छुट दिएमा उक्त छुट हुन आएको रकम प्रिमियमबाट शोधभर्ना गर्न सक्छ। ५ बाईब्याक कम्पनीले जारी गरेको आफ्नै सेयर आफैंले किन्न सक्छ। यसलाई बाईब्याक भनिन्छ। नेपालमा भने यस्तो कानुनी व्यवस्था भए पनि अहिलेसम्म कम्पनीले सेयर बाईब्याक गरेका छैनन्। भारतमा यस्ता घट्ना सामान्य मानिन्छ। कम्पनीले सञ्चित नाफा र सेयर प्रिमियम रकमबाट बाईब्याक गर्न सक्छ। नेपालमा सञ्चित नाफा रकमबाट मात्र बाईब्याक गर्न सकिन्छ। भारतमा प्रिमियमबाट पनि बाईब्याक गर्न सकिन्छ। उल्लेखित आधार र कारणबाट सेयर प्रिमियम कम्पनीको आम्दानी हैन भन्ने बुझ्न सकिन्छ। यति हुँदाहुँदै पनि महालेखा परीक्षक (मलेप) ले यस्तो रकममा कर किन नलिएको भन्नु अनुचित कुरो हो। मलेपले कानुनमा के छ मात्र हेर्ने हैन, कानुन गलत तरिकाले निर्मित हुन गएको छ भने त्यस्ता गलत कानुन सच्याउन लगाउनुपर्छ। उदाहरणका लागि बोनस सेयरलाई वितरण मानी आयकर कानुनले लाभांश कर लिइरहेको छ। बोनस सेयरमा कर लाग्नु भनेको पुँजीमा कर लागेसरह हो। पुँजीमा पुँजीगत लाभकर लाग्छ। जुन दिन सेयरधनीले बोनस सेयर बिक्री गर्छ त्यतिबेला अंकित मूल्यभन्दा बढी भएमा पुँजीगत लाभ कर लगाउनुपर्छ भन्ने कैफियत टिप्पणी मलेपले लेख्नुपर्ने थियो। मलेपले बुझ्नुपर्ने कुरो अर्को के पनि छ भने कुनै पनि कम्पनीले सेयर बिक्री गर्दैन, किनकि सेयर पुँजीको अंश हो। पुँजी दायित्व हो। अंश पुँजीमा थपिएर आउने प्रिमियम पनि पुँजी नै हो। यस्ता पुँजीलाई कानुनले नै खर्च गर्ने शीर्षक तोकिदिएर सर्तबन्देज लगाएको छ। साथै यसलाई सेयर प्रिमियम भन्ने छुट्टै शीर्षकमा लेखांकन गर्नुपर्ने व्यवस्था कम्पनी ऐनले नै गरेको छ। यसलाई वासलातमा सेयर प्रिमियम शीर्षकमा लेखांकन गरिन्छ। माथि उल्लेखितबाहेक यस्ता रकमले ऋण तिर्न वा लगानी गर्न सकिन्छ। ऋण तिर्न वा लगानी गर्नुलाई खर्च भनिन्न। यसर्थ, सेयर प्रिमियमलाई मलेपले बेरुजु देखाउनु र सरकारले आम्दानी मानेर कर लाग्छ भनेर गरेको व्यवस्था स्वार्थ अनुचित कार्य हो। दाहाल, कर्पोरेट र धितोपत्र कानुनका अध्येताअधिवक्ता हुन्।"
उद्योगीले राज्यलाई महसुल तिर्नैपर्छ,"डेडिकेटेड र ट्रंकलाइनको अर्बौं बक्यौता रहेपछि राज्य व्यवस्था तथा सुशासन समितिले प्राधिकरणसँग लिखित जानकारी माग गरेको र सोही जानकारीबमोजिम नै प्रधानमन्त्रीसँग छलफल भएर कारबाही अघि बढाइएको हो। अन्यत्र लोडसेडिङ गरेर राज्यले उद्योगीहरूलाई विद्युत् दिएको थियो। त्यो बेलाको रकम उद्योगीहरूले तिर्नुपर्छ। बाँकी अन्य समयको हकमा भने राज्यले अध्ययन समिति बनाउँला। मन्त्रिपरिषद्ले निर्णय गर्ला वा सर्वदलीय छलफल गरेर निकास निकाल्नुपर्छ। उद्योगीहरूलाई निरुत्साहित गरेर उनीहरूको समस्या सुन्दै नसुन्ने लाइनमा सरकार छैन। तर, राज्यको बक्यौता सधैं बाँकी राख्ने अवस्था देखिँदैन। यो बारेमा सरकार कठोर हुनुपर्छ भने उद्योगीहरूको लगानीलाई पनि सुनिश्चित गर्नुपर्छ। (खतिवडा, राज्यव्यवस्था तथा सुशासन समितिका सभापति हुन्)"
पहिचानबारे जबर्जस्त सिर्जित भ्रम,"पहिचानमा आधारित संघीयताले सामाजिक, जातीय वा अन्य द्वन्द्व निम्त्याउँछ भन्ने मिथ गलत साबित भइसकेको छ। देशमा संघीयता दुई अवस्थामा अंगीकार गरिन्छ। पहिलो, देशको भूगोल विशाल छ र केन्द्रबाट मात्रै सबै ठाउँ तथा तहमा बसोबास गर्ने जनतालाई राज्यको अनुभूति गराउन सम्भव हुँदैन। हो, यस्तो परिवेशमा संघीयताले प्रभावकारी काम गर्न सक्छ। दोस्रो, जातीय, भाषिक, सांस्कृतिक तथा भौगोलिक विविधता छ भने त्यसलाई सम्बोधन गर्न संघीय व्यवस्था आवश्यक पर्छ। यस आलेखमा पहिलो प्रकारको संघीय व्यवस्थाबारे चर्चा गरिएको छैन। दोस्रो अर्थात् पहिचानसहितको संघीयताको बहसमा केन्द्रित छ। पहिचानको बुझाइमा एकरूपता छैन। यसो हुनुको पछाडि बहस गर्ने व्यक्तिको पृष्ठभूमिले मुख्य भूमिका खेलेको पाइन्छ। पहिचान भनेको जातीय समुदाय मात्र होइन। बरू उनीहरूले निर्माण गरेका इतिहास, एउटा निश्चित भूगोल, त्यो भूगोलभित्र विकास भएका संस्कार, संस्कृति र परम्परा सबै पर्छन्। यो आफैंमा छुट्टै राष्ट्रियता हो। यस्ता विविधताले सिर्जना गरेका समस्या धर्म, संस्कार, संस्कृति, भाषा आदिको विकास तथा प्रवद्र्धन गर्न संघीयता नै सबैभन्दा उत्तम विकल्प हो। तर, धेरैलाई यही कुरा पाच्य हुन सकेन। पहिलो संविधानसभा गठनपछि पहिचान मुद्दाबारे प्रशस्त बहस भए। तर, त्यसलाई सकारात्मक नभई नकारात्मकतर्फ धकेलियो। पहिचानको मुद्दालाई जात वा जातिभन्दा बाहिर निकालेर बहुआयामिक पक्षमाथिको बहसलाई बन्द गरियो। यो सबैभन्दा दुःखद् कुरो थियो। शासक वर्गले फुटाउ र शासन गर सिद्धान्तलाई निर्मम प्रयोग गर्यो। र, पहिचानको मुद्दालाई निस्तेज पार्न सफल भयो। त्यसबेला भएका पहिचानमाथिका वादप्रतिवादलाई छोटो लेखमा उल्लेख गर्न सम्भव छैन। तर, जति विवाद भए, ती सबै निर्मित विवाद थिए। पहिचान भनेको जातीय समुदाय मात्र होइन। बरू उनीहरूका इतिहास, एउटा निश्चित भूगोल, त्यहाँ विकसित संस्कार, संस्कृति र परम्परा सबै पर्छन्। संविधानसभा गठनको महत्व छुट्टै थियो। पहिचानबारे सबैभन्दा धेरै बहस भएको थियो। जनताले आफ्ना लागि आफ्नै हातले संविधान लेख्न त्यो सुनौलो अवसर थियो। सबैको हकअधिकारलाई समान र सम्मानपूर्वक सम्बोधन गर्ने सुनौलो अवसर थियो। विडम्बना उक्त संविधानसभा ऐतिहासिक दायित्व पूरा गर्न चुक्यो। त्यो असफलताका पछाडि धेरै कारण थिए। मुख्य भनेको पहिचानबारे चर्केको बहस नै थियो। बाँकी अन्य तपसिलका कारण थिए। पहिचान बहस विशेषगरी ब्राह्मण र क्षत्री समुदायको ठूलो हिस्साले पचाउन सकेन। अनेक बहानापछि पहिचान मुद्दा र बहसलाई निस्तेज पार्ने एउटै मात्र विकल्प संविधानसभालाई असफल पार्नु थियो। अन्तमा त्यही गरियो। संविधानसभा विघटनसँगै संविधानको नाममा खर्च भएको अर्बौं लगानी बालुवामा पानी हालेसरह भयो। पहिचानलाई जातजातिसँग जोडियो। जातका आधारमा प्रदेश संरचना निर्माण गरियो भने त्यसले विखण्डन निम्त्याउँछ भनियो। मधेस भारतमा विलय भइहाल्छ, पूर्वको भाग सिक्किमीकरण हुन्छ आदि मिथक सिर्जना गरियो। ती मिथकका पछाडि आदिवासी जनजाति र मधेसी समुदाय इतरका ठूलो हिस्सा छँदै थियो। त्यसमा मूलधारका सञ्चारमाध्यमको भूमिका पनि सशक्त नै थियो। दोस्रो संविधानसभासम्म आइपुग्दा पहिचानको मुद्दा उठ्नै नसक्ने गरी थला पारियो। संविधान लेख्न अघिल्लो संविधानसभाले तयार पारेका सबै आधार निस्तेज पारिए। गुरिल्ला शैलीमा संविधान जारी गरियो। संविधानसभाभित्र हुँदै आएका बहस र असहमतिका आवाजलाई गलहत्याएर सडकमा पुर्याइयो। उनीहरू अझै सडकमै छन्। अब रह्यो प्रश्नः उनीहरूका आवाज राज्यले सुन्ने कि नसुन्ने ? पहिचानमा आधारित संघीयताले विखण्डन निम्त्याउँछ भन्ने मिथकको गतिलो जवाफ मधेस प्रदेश हो। मधेस प्रदेश निर्माणसँगै वर्षौंदेखि हुँदै आएका द्वन्द्व र अन्य असन्तुष्टि न्यून भएर गएका छन्। राष्ट्रियता पहिलाभन्दा मजबुत बनेको महसुस हामीले गर्न सक्छौं। संविधान निर्माणका दौडान जबर्जस्त निर्माण गरिएको अर्को मिथक थियो पहिचानमा आधारित संघीयताले जातीय तथा सामाजिक द्वन्द्व निम्त्याउँछ। जसरी बहस भए पनि पहिचान संघीय संरचनाको प्रमुख आधार हो। भौगोलिक, सामाजिक, सांस्कृतिक तथा भाषिक विविधतालाई सम्बोधन गर्ने उचित र भरपर्दो माध्यम त संघीयता नै हो। मधेसमा प्रायः दिनहुँ समाचार बन्ने द्वन्द्व, झडप आदि न्यून हुँदै गएको छ। त्यहाँ बसोबास गर्ने बहुसंख्यक मधेसी र थारू समुदायले आत्मसम्मान बोध गरेका छन्। अन्य समुदाय शान्ति र आनन्दले बस्न पाएका छन्। यो पहिचानमा आधारित संघीयताको देन हो। अर्को जबर्जस्त मिथ थियो कि पहिचानमा आधारित संघीयताले त्यो प्रदेशभित्र बसोबास गर्ने बहुसंख्यक समुदायले अन्यमाथि थिचोमिचो गर्छन्। त्यसकारण समाजमा द्वन्द्व, अशान्ति र असुरक्षा बढ्छ। संसारभर यो मिथको ठीक उल्टो परिणाम छ। त्यसले समाजमा शान्ति, एकता र सुशासन कायम गर्न मद्दत गरेको छ। यसले बरु उल्टै राष्ट्रियता मजबुत बनाएको छ। संघीय संरचना लागू नभइसकेको अवस्थामा हामीले अन्य देशको उदाहरण हेर्यौं। देशमा संघीय प्रणाली लागू भइसकेको छ। अब अन्य देशको उदाहरण आवश्यक पर्दैन। पहिचानमा आधारित संघीय संरचना मधेस प्रदेशमा सामाजिक, जातीय वा धार्मिक द्वन्द्वको समाचार पहिलाको तुलनामा न्यून भइसकेको छ। त्यसैले पहिचानमा आधारित संघीय संरचनाले सामाजिक, जातीय वा अन्य किसिमका द्वन्द्व निम्त्याउँछ भन्ने मिथ यही गलत साबित भइसकेको छ। संघीयता नभनिए पनि लिम्बू जातिले भूमिसुधार ऐन २०२१ लागू हुनुअघि स्वायत्तता उपभोग गर्दै आएका थिए। उक्त स्वायत्तता संघीयताका धेरैजसो गुणसँग मिल्दोजुल्दो नै थियो। हुन त यो विषयमा धेरै बहस भएको छैन। त्यसबेला सुब्बाहरू अहिलेका स्थानीय तहहरूका प्रमुखहरूजस्तै अधिकार उपयोग र उपभोग गर्थे। त्यहाँ हुने विकास, दैनिक प्रशासन र न्याय सम्पादन उनीहरू आफ्नै मौलिक शैलीमा गर्थे। त्यसबेलाका सुब्बाहरूले बसाइँ सरी आएका क्षत्री र बाहुन समुदायलाई जग्गाजमिन उपलब्ध गराएर उनीहरू सबैको बसोबासको उचित व्यवस्था गरिदिने चलन थियो। जनजाति जस्तै लिम्बूसुब्बाले त्यसबेला आफूसँग जे जति जमिन थियो सबै बाँडिदिए। पछि भूमिसुधार ऐनले उनीहरूलाई आफ्नै पुख्र्यौली भूमिमा सुकुम्बासी बनायो। हुन त राज्यले उनीहरूमाथि थिचोमिचो ऊबेलादेखि नै गर्न सुरु गरेको थियो, अहिले सडकमा चिच्याउनेहरूको त के कुरा गर्नु ? पहिचानको मुद्दालाई लिएर संविधान निर्माणका क्रममा यति धेरै विवाद भए कि भनी साध्य नै थिएन। के ती विवाद साँच्चीकै विवाद थिए ? ती विवाद जबर्जस्त सिर्जना गरिएका थिए भन्दा फरक नपर्ला। यी विवाद र जबर्जस्ती सिर्जना गरिएका मिथकहरूका पछाडि मुख्य तीन उद्देश्य थिए। एक, पहिचानको मुद्दालाई निस्तेज पार्नु। दोस्रो, पहिचानमा आधारित संघीय संरचनालाई अस्वीकार गर्नु। तेस्रो जातीय, सामाजिक, भाषिक र धार्मिक वर्चस्वलाई निरन्तरता दिनु। सारमा भन्नुपर्दा कुनै समुदायलाई सडकमा पुर्याएर निष्कर्षमा पुग्न सकिँदैन। सुरुका दिनमा माओवादी द्वन्द्वलाई हलुका रूपमा लिँदा त्यसले पछि भयावह परिस्थिति सिर्जना गरेको थियो। पहिचानसहितको मधेस प्रदेशले कुनाकाप्चामा उठ्ने गरेका अलग मधेसको आवाज आजभोलि सुन्न छाडिएको छ। यो पहिचानसहितको मधेस प्रदेशको देन हो। देश विखण्डनको कल्पना गर्न त सकिँदैन। तर, यहाँ बसोबास गर्ने सबै जातजाति तथा समुदायको भावनामा ठेस पुर्याएर शान्ति, एकता र समृद्धि कल्पना गर्न सकिँदैन। सबैको समाधान फेरि पनि वार्ता नै हो। वार्तामार्फत सबैको भावनालाई सम्मान गर्न सक्ने वातावरणको निर्माण अबको आवश्यकता हो। यसमा राज्यको ध्यान बेलैमा पुगोस्।"
एपीएफसँग हारे पनि पर्सा११ सेमिफाइनलमा,"वीरगन्ज : सशस्त्र प्रहरीको एपीएफ क्लबसँग हारे पनि पर्सा११ नेपाल प्रोक्लब च्याम्पियन टी२० क्रिकेट प्रतियोगिताको सेमिफाइनलमा प्रवेश गरेको छ। वीरगन्जस्थित नारायणी रंगशालाको क्रिकेट मैदान बिहीबार भएको खेलमा एपीएफसँग ८ रनले पराजित भए पनि पर्सा११ रन रेटका आधारमा अन्तिम चारमा पुग्न सफल भएको हो। एपीएफले दिएको १२९ रनको लक्ष्य पछ्याउँदै जवाफी ब्याटिङमा उत्रिएको पर्सा११ ले निर्धारित २० ओभरमा ८ विकेटको क्षतिमा १२० रन मात्र बनाएपछि एपीएफले खेल ८ रनले जित्यो। तर रन रेटमा उ पछि परेका कारण पर्सा ११ ले सेमिफाइनलमा स्थान सुरक्षित गर्यो। एपीएफले पर्सा११ लाई ९७ रनमै अलआउट गर्न सकेको भए पर्सा११ सेमिफाइनलमा पुग्नबाट बञ्चित हुने थियो। बिहीबारको खेलमा पर्सा११ का लागि रुपेश सिंहले आक्रमक ब्याटिङ गरे। सिंहले ३७ बलमा अविजित ४६ रन बनाए। अनिल साहले ८ बलमा १६ रन , इमरान शेखले १० बलमा १५ रन र सुरज पटेलले १८ बलमा १५ रन बनाए। बलिङतर्फ एपीएफका अबिनाष बोहराले चार ओभरमा १५ रन खर्चिएर दुई विकेट, रमेश कुर्मीले चार ओभरमा १८ रन दिएर दुई विकेट र अमर सिंह रोटैलाले चार ओभरमा १५ रन दिएर एक विकेट लिए। त्यसअघि पहिले ब्याटिङ गरेको एपीएफले पुरा २० ओभर खेल्दै ९ विकेटको क्षतिमा १२८ रन बनाएको थियो। उसका लागि कप्तान प्रदीप ऐरीले अर्धशतकीय पारी खेले।उनले ४२ बलमा ५२ रन बनाए। यस्तै लोकेश बमले ११ बलमा १९ रन र पुरण विश्वकर्माले २३ बलमा १८ रन बनाए। बलिङतर्फ पर्सा ११ का कप्तान सन्दीप लामिछानेले चार ओभरमा ३५ खर्चिएर दुई विकेट,रुपेश सिंहले तीन ओभरमा १६ रन दिएर दुई विकेट र रन्जित कुमारले दुई ओभरमा १७ रन दिएर दुई विकेट लिए। सेमिफाइनलमा यसअघि त्रिभुवन आर्मी क्लब, नेपाल पुलिस क्लब र भारतको वन्डर्स क्लब नोयडा प्रवेश गरिसकेका छन्। शुक्रबार प्रतियोगिताको दुवै सेमिफाइनल खेल हुनेछ। शुक्रबार पहिलो सेमिफाइनल खेल त्रिभुवन आर्मी क्लब र पर्सा ११ तथा दोस्रो सेमिफाइनल खेलमा वन्डर्स क्लब नोयडा र नेपाल पुलिस क्लबबीच हुनेछ। प्रतियोगिताको फाइनल खेल शनिबार हुने आयोजक पर्सा क्रिकेट संघका अध्यक्ष मनिष सिंहले जानकारी दिए।"
"प्रथम मंसिर पूर्णिमा आमन्त्रित फुटबलमा मिलनचोक, पाटीगाउँ र तुंखा विजयी","धनकुटा : प्रथम मंसिर पूर्णिमा आमन्त्रित फुटबल कप प्रतियोगिताअन्तर्गत बिहीबार सम्पन्न खेलमा मिलनचोक, पाटीगाउँ र तुंखा फुटबल क्लब विजयी भएका छन्। साँगुरीगढी गाउँपालिका५ तुंखामा सम्पन्न पहिलो खेलमा डाँडाबजार फुटबल क्लबलाई १० गोलअन्तरले पराजित गर्दै पाटी गाउँ फुटबल क्लब विजयी भएको छ। त्यस्तै दोस्रो खेलमा लाप्चेटार फुटबल क्लबलाई पेनाल्टी सुटआउटमा ४३ गोलअन्तरले पराजित गर्दै मिलन चोक फुटबल क्लब विजयी भएको छ। निर्धारित समय गोलरहित बराबरीमा सकिएपछि खेल पेनाल्टी सुटआउटमा धकेलिएको थियो। पेनाल्टी सुटआउटमा मिलन चोक विजयी भयो। त्यस्तै आजै सम्पन्न तेस्रो खेलमा मौनावुधुक फुटबल क्लबलाई ३१ गोलअन्तरले पराजित गर्दै आयोजक तुंखा फुटबल क्लब विजयी भएको छ। आजको खेलसँगै प्रतियोगिताको सेमिफाइनल समीकरण पूरा भएको छ। भोलि सेमिफाइनलका दुई खेल हुनेछन्। फाइनल प्रवेशका लागि पहिलो सेमिफाइनल खेल थाप्रोङ फुटबल क्लब र मिलन चोक फुटबल क्लब बीच हुनेछ। दोस्रो सेमिफाइनल खेल पाटीगाउँ फुटबल क्लब र तुंखा फुटबल क्लब बीच हुने आयोजकले जनाएको छ। प्रतियोगिताको फाइनल खेल आगामी शनिबार हुनेछ। तुंखा फुटबल क्लबको आयोजनामा सञ्चालन भइरहेको प्रतियोगिताको विजेताले नगद ५५ हजार रुपैयाँसहित ट्रफी र मेडल प्राप्त गर्नेछन्। उपविजेता टिमले ३२ हजार ५ सय रुपैयाँसहित ट्रफी र मेडल प्राप्त गर्ने आयोजक तुंखा फुटबल क्लबका सचिव उदिप देवानले बताए। त्यस्तै विधागत रूपमा उत्कृष्ट हुने खेलाडीलाई पनि नगदसहित पुरस्कारको व्यवस्था रहेको उनको भनाइ छ। १२ टिमको सहभागिता रहेको प्रतियोगिता आगामी पुस १४ गतेसम्म सञ्चालन हुनेछ। प्रतियोगिता सम्पन्न गर्नका लागि देश तथा विदेशमा रहेका तुंखावासीले आर्थिक सहयोग गरेका छन्।"
पहिलो हाफमा पोखराविरुद्ध ललितपुरको अग्रता,काठमाडौं : नेपाल सुपर लिग (एनएसएल)को दोस्रो क्वालिफायरअन्तर्गत दशरथ रंगशालामा जारी खेलमा ललितपुरले एक गोल गर्दै अग्रता लिएको छ। पहिलो हाफको अन्तिम समयमा पोखराविरुद्ध गोल गर्दै ललितपुरले अग्रता लिएको हो। ललितपुरका लागि इमोह इजेकेलले ४५औं मिनेटमा गोल गरेका थिए। यसअघि ललितपुरले काठमाडौंलाई हराउँदै दोस्रो क्वालिफायरमा पुगेको थियो। पहिलो क्वालिफायरमा धनगढीसँग पराजित भएपछि पोखराले दोस्रो क्वालिफायर खेल्नुपरेको हो। पोखरा धनगढीसँग पेनाल्टी सुटआउटमा ४३ गोलले पराजित भएको थियो।
पोखरालाई हराउँदै ललितपुर नेपाल सुपर लिगको फाइनलमा,काठमाडौं : पोखरालाई हराउँदै ललितपुर नेपाल सुपर लिगको फाइनलमा प्रवेश गरेको छ। अतिरिक्त समयको ९औं मिनेटमा कुशल देउवाले गोल गर्दै ललितपुरलाई जित दिलाएका हुन्। यसअघि निर्धारित ९० मिनेटको खेल एक एक गोलको बराबरीमा सकिएको थियो। ललितपुरले ४५औं मिनेटमा इमोह इजेकेलको गोलबाट अग्रता लिए पनि पोखराका स्टेफेन पापाले ७१औं मिनेटमा गोल गर्दै बराबरीमा गरेका थिए। यससँगै ललितपुरले फाइनलमा धनगढीसँग खेल्नेछ। फाइनल खेल शनिबार दशरथ रंगशालामा हुने आयोजकले जनाएको छ। धनगढीले पोखरालाई हराउँदै फाइनल पुगेको थियो। दोस्रो क्वालिफायर खेलेको पोखरा पुनः पराजित हुन पुगको छ।
विद्युत् बक्यौता विवाद उत्कर्षमा,"डेडिकेटेड र ट्रक लाइनको महसुल निर्धारण भएको २०७३ असारपछि र लोडसेडिङ हटेको २०७५ वैशाखबीचको रकम छुट बिलको रूपमा प्राधिकरणले उद्योगीहरूलाई पठाएपछि विवाद सुरु भएको हो। काठमाडौं : प्रधानमन्त्री पुष्पकमल दाहालले डेडिकेटेड र ट्रंकलाइनको महसुल नतिर्ने उद्योगव्यवसायको लाइन काट्न विद्युत् प्राधिकरणलाई गत बिहीबार निर्देशन दिए। भोलिपल्टै प्राधिकरणले लाइन काट्न सुरु गर्यो। प्राधिकरणले ९ वटा ठूला उद्योगको लाइन काटिसकेको छ। जगदम्बा स्टिल्स्, रिलायन्स उद्योग, घोराही सिमेन्ट, अर्घाखाँची सिमेन्ट, अशोक स्टिल, त्रिवेणी स्पिनिङ, सर्वोत्तम सिमेन्ट, लक्ष्मी स्टिल र सोनापुर स्प्रिङ गरी ९ उद्योगको लाइन काटेको प्राधिकरणले जनाएको छ। प्राधिकरणका अनुसार डेडिकेटेट र ट्रंकलाइनको बिल नतिर्नेमा ५९ उद्योगव्यवसाय छन्। प्राधिकरणले लाइन काट्न थालेपछि उद्योगी, व्यवसायी राजनीतिक नेतृत्व गुहार्न थालेका छन्। यही मौका छोपेर केही उद्योगले कर्मचारी पनि कटौती गरिरहेका छन्। रोजीरोटी गुम्न थालेको भन्दै विभिन्न उद्योगका कर्मचारी आन्दोलित बनेका छन्। २०७२ सालमा मुलुकलाई १८ घण्टा लोडसेडिङमा राखेर प्राधिकरणले विभिन्न उद्योगलाई २० घण्टासम्म विद्युत् दिएको थियो। तर प्राधिकरणले त्यस बेलाको बिल निकैपछि पठायो। २०७५ मा लोडसेडिङ अन्त्य भएको नौ महिनापछि मात्रै प्राधिकरणले डेडिकेटेड फिडर र ट्रंकलाइनको बिल पठाएको थियो। लोडसेडिङ अन्त्यपछि पनि लोडसेडिङ सरहकै बिल पठाएको व्यवसायीको आरोप छ। त्यसैकारण व्यवसायी र प्राधिकरणबीच विवाद बढ्दै गएको हो। प्राधिकरणले भने डेडिकेटेड फिडर र ट्रंकलाइनको बक्यौता तिर्न पटकपटक आग्रह गरिरह्यो। गत भदौ १७ गते १५ दिनभित्र महसुल चुक्ता गर्न प्राधिकरणले सूचना जारी गरेको थियो। उक्त सूचनामा बक्यौता महसुल चुक्ता नगर्ने उद्योगहरूको विद्युत् आपूर्ति बन्द गर्ने चेतावनी दिइएको थियो। त्यसबेला महसुल नतिरी व्यवसायीहरू प्रधानमन्त्रीलाई गुहार्न पुगे। मुलुकमा आर्थिक संकटका कारण ४० प्रतिशत क्षमतामा मात्रै उद्योगहरू सञ्चालनमा रहेकोले तत्काल लाइन काट्नबाट रोकिदिन व्यवसायीले प्रधानमन्त्री पुष्पकमल दाहाललाई गुहारेका थिए। उद्योगीको मागअनुसार प्रधानमन्त्रीले प्राधिकरणका कार्यकारी निर्देशक कुलमान घिसिङलाई लाइन नकाट्न निर्देशन पनि दिए। तर प्राधिकरणले लाइन नकाटे झन्डै २२ अर्ब रुपैयाँ गुम्ने भन्दै प्रधानमन्त्रीलाई कन्भिन्स गर्यो। प्राधिकरणका अनुसार ५९ उद्योगले डेडिकेटेड र ट्रंकलाइन बापतको २१ अर्ब ८७ करोड रुपैयाँ तिर्नु पर्नेछ। यो २०८० साल असार मसान्तसम्मको बक्यौता हो। यसमा २५ प्रतिशत जरिवाना शुल्क जोडिएको छैन। तर उद्योगी व्यवसायी भने प्राधिकरणको निर्णयप्रति असन्तुष्ट छन्। मुलुकको अर्थतन्त्र संकटमा परेका बेला प्राधिकरणले लाइन काटेर व्यवसायीलाई आतंकित बनाएको उनीहरूको आरोप छ। प्राधिकरणका प्रवक्ता सुरेश भट्टराई महसुल नतिर्ने ग्राहकको लाइन काट्ने अधिकार ऐनले नै दिएकाले त्यसअनुसार प्राधिकरण अघि बढेको बताए। प्राधिकरणलाई तिर्न बाँकी बक्यौता भएका ग्राहकका लाइन काट्ने अधिकार कानुनले नै दिएको छ, प्रवक्ता भट्टराईले भने। के हो डेडिकेटेड तथा ट्रंकलाइन विवाद ? २०७२ सालसम्म मुलुकमा १८ घण्टा लोडसेडिङ थियो। चर्को लोडसेडिङका कारण उद्योगव्यवसाय ध्वस्त हुने स्थिति बनेको भन्दै व्यवसायीले प्राधिकरणसँग वैकल्पिक बाटोबाट पनि विद्युत् दिन आग्रह गरे। प्राधिकरणले विभिन्न उद्योग व्यवसायलाई २० घण्टासम्म विद्युत् दिन सकिने बतायो। प्राधिकरण सञ्चालक समितिको २०७२ असार १२ गतेको बैठकले २०७२ साउन १ देखि २० घण्टाभन्दा बढी बिजुली दिने निर्णय गर्यो। तर त्यस्ता उद्योगव्यवसायलाई ६५ प्रतिशतसम्म महँगो दरमा विद्युत् दिने निर्णय गरेको थियो। काठमाडौं, विराटनगर, सिमरा, भैरहवा र वीरगन्जका उद्योग, फार्म तथा अस्पतालले त्यो सुविधा लिन सक्ने गरी लागू भएको थियो। उक्त निर्णयअनुसार मुलुक अन्धकारमय हुँदा पनि उद्योग व्यवसायले २४ सै घण्टाजसो विद्युत् पाइरहे। कानुनतः प्राधिकरण आफैंले विद्युत् महसुल निर्धारण गर्न भने पाउँदैन। विद्युत् महसुल निर्धारण आयोगले मात्र विद्युत्को दररेट तोक्ने नियम थियो। त्यसरी सुविधा पाएका ग्राहकहरूले नैे प्राधिकरणले तोकेको महसुललाई गैरकानुनी भनेर आपत्ति जनाए। त्यसपछि प्राधिकरणले आयोगलाई उक्त महसुल निर्धारण गरिदिन पत्र पठायो। आयोगको २०७२ पुस २९ गतेको सञ्चालक समिति बैठकले प्राधिकरणको निर्णयलाई अनुमोदन गर्योे। योसँगै आयोगले गार्हस्थ्य ग्राहकहरूको महसुल पनि २० प्रतिशतले वृद्धि गरेको थियो। तर, आयोगले त्यतिबेला डेडिकेटेडको हकमा भनि उल्लेख गरेकोले ट्रंकलाइनबाट विद्युत् खपत गरिरहेका औद्योगिक क्षेत्रका ग्राहकहरू अझै समेटिएनन्। उद्योगको विद्युत काटिएपछि हजारौं मजदुर सडकमा ट्रंकलाइनका ग्राहकहरूलाई पनि उक्त निर्णय नै लागू हुने भए पनि २०७३ असार १६ गते आयोगले ट्रंकलाइनको विषयमा फेरि छुट्टै निर्णय गर्यो। त्यसपछि प्राधिकरणले विद्युत् महसुल संकलन विनियमावली २०७३ जारी गर्यो। उक्त विनियमावलीले ट्रंकलाइनको हकमा ६ घण्टाभन्दा बढी लोडसेडिङ भएको बेलामा २० घण्टासम्म निरन्तर विद्युत् लिन चाहने ग्राहकहरूले प्राधिकरणमा निवेदन दिनुपर्ने र प्राधिकरण सञ्चालक समितिको निर्णयपछि ट्रंकलाइनको सुविधा दिइने भनी लेखेको छ। विनियमावलीले टाइम अफ डे (टीओडी) मिटर अर्थात्, प्रत्येक दिन कति विद्युत् खपत भयो भन्ने सम्बन्धमा सम्बन्धित ग्राहकहरूले विवरण पेस गर्नुपर्ने र प्राधिकरणले पनि चेकजाँच गर्नुपर्ने भनी उल्लेख छ। डेडिकेटेड र ट्रक लाइनको महसुल निर्धारण भएको २०७३ असारपछि र लोडसेडिङ हटेको २०७५ वैशाखबीचको रकम छुट बिलको रूपमा प्राधिकरणले उद्योगीहरूलाई पठाएपछि विवाद सुरु भएको हो। २०७५ वैशाख ३० देखि मुलुकभर लोडसेडिङ अन्त्य भयो। लोडसेडिङ अन्त्य भएको करिब ९ महिनापछि मात्रै प्राधिकरणले २ वर्ष ७ महिनाको डेडिकेटेड तथा ट्रंकलाइनको बिल एकैचोटि पठाएको थियो। जानकारी नै नदिई ट्रंकलाइनको सुविधा लिएको र लोडसेडिङको अन्त्यपछि पनि लोडसेडिङ सरहको नै बिल आएको भन्दै उद्योगीले असहमति जनाए, महसुल तिरेनन्। लेखा समितिले पनि तिर्नुपर्ने भनेको थियो डेडिकेटेडट्रंकलाइनको महसुल भुक्तानीका विषयमा अध्ययन गर्न प्राधिकरणले कार्यदल गठन गरी प्रतिवेदन तयार गरेको थियो। प्राधिकरण र उद्योगीबीचको विवाद समाधान भएन। २०७६ मा संसद्को लेखा समितिमार्फत विवाद समाधानको प्रयास भयो। लेखा समितिले उपसमिति गठन गरी अध्ययन गर्यो। उपसमितिले उद्योगीबाट बक्यौता असुल गर्नुपर्ने र त्यसरी असुल नगर्ने प्राधिकरणको नेतृत्वलाई कारबाही गर्न अख्तियार दुरुपयोग अनुसन्धान आयोगलाई निर्देशन दियो। प्राधिकरणले डेडिकेटेड फिडर र ट्रंकलाइन ग्राहकबाट उठाउन बाँकी ९ अर्ब बक्यौता असुल गर्न र लाइनहरूसम्बन्धी व्यवस्था कार्यान्वयन नगरी राजस्वसम्बन्धी गम्भीर लापरबाही गर्ने सञ्चालक समिति, प्रबन्ध निर्देशक, विभागीय जिम्मेवारी लिएका पदाधिकारी को दोषी छन्, छानबिन गरी दोषीउपर कारबाही गर्न अख्तियार दुरुपयोग अनुसन्धान आयोगलाई निर्देशन दिने, उपसमितिको निर्णय थियो। यस्तै उपसमितिले छुट बिल जारी भएपछि ३५ दिनभित्र ग्राहकले उक्त महसुल बुझाउनुपर्ने वा चित्त नबुझेमा पुनरावलोकन गर्न सकिने र मिटररिडिङ भएको ६० दिनभित्र ग्राहकले विद्युत् महसुल नबुझाएमा उक्त ग्राहकको लाइन काटी बक्यौता असुलउपर गर्नुपर्ने व्यवस्था हुँदाहुँदै पनि प्राधिकरणले उक्त प्रावधान कार्यान्वयन नगरेको देखिएकाले सोको कार्यान्वयन गर्न, गराउन प्राधिकरण सञ्चालक समिति तथा व्यवस्थापनलाई निर्देशन दिने, उपसमितिको निर्णय थियो। त्यसपछि अख्तियार दुरुपयोग अनुसन्धान आयोगले यो विवाद हेरेको थियो। तर, अख्तियारले पनि पार लगाउन सकेन। यसबीचमा विवाद समाधान गर्न समितिहरू बन्ने र प्रतिवेदन बुझाउने क्रम जारी नै छ। ट्रंकलाइन र डेडिकेटेड फिडरबाट खपत भएको विद्युत् महसुलबारेको विवाद सुल्झाउन मन्त्रिपरिषद्ले पनि पहल गरेको थियो। यसका लागि तत्कालीन ऊर्जासचिव दिनेश घिमिरेको संयोजकत्वमा गठित समितिले नियमन आयोग र प्राधिकरणलाई अख्तियारको सुझावबारे अध्ययन तथा कार्यान्वयन गर्न सुझाएको थियो। विवाद सुल्झाउने जिम्मा नियमन आयोग र प्राधिकरणलाई दिएको हुनाले अख्तियारको पत्र सम्बन्धमा पनि अध्ययन गर्न ती निकायहरूलाई नै भनिएको छ। ट्रंकलाइन तथा डेडिकेटेड लाइनको विवाद २०७३ साउनदेखिको २०७७ असारसम्मको बिलको विवाद हो। २०७५ वैशाख अन्तिमबाट लोडसेडिङ अन्त्य भएपछि विद्युत् नियमन आयोगले २०७७ साउनबाट ट्रंकलाइन तथा डेडिकेटेड लाइनको व्यवस्था नै खारेज गरिसकेको छ। लोडसेडिङको समयमा डेडिकेटेड फिडर तथा ट्रकलाइनमार्फत विद्युत् उपभोग गरेका उपभोक्तालाई विद्युत् महसुल निर्धारण आयोगको २०७२ पुस २९ गतेको १०३औं बैठकको निर्णय तथा मिति २०७३ असार १६ गतेको १०८औं बैठकको निर्णयबमोजिम निर्धारित महसुल दरअनुसार विद्युत् महसुलको बिल जारी गरिएको र सो भुक्तानी गर्न उपभोक्ताहरूलाई पटकपटक पत्राचार गरी ताकेता गरेको थियो। पहिला पनि लाइन काटेर पछि हटेको थियो प्राधिकरण प्राधिकरणले २०७६ चैत ५ गते पनि डेडिकेटेड एवम् ट्रंकलाइनको बक्यौता नतिर्ने केही उद्योगहरूको लाइन काटेको थियो। तर, कोभिड महामारीको कारण देखाउँदै त्यसबेलाको मन्त्रिपरिषद् बैठकले लाइन नकाट्न प्राधिकरणलाई निर्देशन दियो। तत्कालीन ऊर्जा सचिव दिनेश घिमिरे संयोजक रहेको उच्चस्तरीय समितिको प्रतिवेदन तयारी भइरहेको र कोरोना महामारीलाई देखाउँदै मन्त्रिपरिषद्ले काटिएको लाइन सुचारु गर्न प्राधिकरणलाई निर्देशन दिएको थियो। मन्त्रिपरिषद्को निर्देशनपछि प्राधिकरणले काटेको लाइन पनि जडान गरेको थियो। उद्योगी के भन्छन् ? गत भदौमा प्रधानमन्त्री प्रचण्डको साथ पाएका उद्योगीहरू अहिले छाँगाबाट खसे जस्तो भएका छन्। प्रधानमन्त्रीको निर्देशन लगत्तै प्राधिकरणले लाइन काट्न सुरु गरिसकेको छ। प्राधिकरणले गरेको कारबाही सच्याउन र धराशायी भएका उद्योगलाई संरक्षण गर्न उद्योगीहरूले माग गरेका छन्। नेपाल उद्योग वाणिज्य महासंघले यस विषयलाई टुंगोमा पुर्याउन एक उच्चस्तरीय अधिकारसम्पन्न आयोग स्थापना गर्नुपर्ने माग गरेको छ। उद्यमी व्यवसायीहरू डेडिकेटेड र ट्रंकलाइनको उपभोगको नियमानुसार (टीओडी मिटरको आधारमा) रकम तिर्न तयार रहेको बताउँदै आएका छन्। यसबारे कानुनसम्मत रूपमा कुनै उद्योगले तिर्नुपर्ने देखिन्छ भने उक्त उद्योगले भुक्तानी गर्नुपर्ने र नतिर्नुपर्ने देखिएमा जबर्जस्ती भुक्तानीका लागि बाध्य गर्न नहुने महासंघको भनाइ हो। डेडिकेटेड र ट्रंकलाइन सम्बन्धमा न्यायोचित समाधान खोच्न चेम्बर अफ कमर्सको माग छ। लोडसेडिङको समयमा केही उद्योगमा जडित डेडिकेटेड र ट्रंकलाइन विद्युत् महसुलबारे प्राधिकरण र उद्योगीबीच मतभिन्नता हुँदा यसले समग्र लगानी र व्यवसायमैत्री वातावरणमा असर गर्ने चेम्बरले उल्लेख गरेको छ। यता, नेपाल उद्योग परिसंघले पनि विवादित समयमा पनि बिल तिरिरहेका उद्योगीहरूको लाइन काटिनु गलत रहेको भन्दै लाइन जोडेर विवाद समाधान गर्न माग गरेको छ। राजनीतिक नेतृत्व गुहार्दै उद्योगी नेपाल उद्योग परिसंघसहित प्रभावित उद्योगी व्यवसायीले डेडिकेटेड र ट्रंकलाइन विवादका विषयमा कांग्रेस सभापति शेरबहादुर देउवा र एमाले अध्यक्ष केपी शर्मा ओलीको ध्यानाकर्षण गराएका छन्। मंगलबार एमाले अध्यक्ष ओलीसँग भेटघाट गरेका उद्योगीले बुधबार कांग्रेस सभापति देउवासँग भेटघाट गरेका हुन्। सो भेटमा कांग्रेस सभापति देउवा र एमाले अध्यक्ष ओलीले कानुनी व्यवस्था अनुरूप विवाद समाधान हुनुपर्ने बताएको विज्ञप्तिमार्फत परिसंघले जनाएको छ। बक्यौता विवादका तीन चरण मन्त्रिपरिषद्को २०७६ पुस २१ को निर्णयानुसार गठित पाँच सदस्यीय समितिले ट्रंक लाइन तथा डेडिकेटेड फिडरसम्बन्धी महसुललाई तीन खण्डमा विभाजन गरेको छ। पहिलोप्राधिकरणले महसुल तोकेको अवधि (२०७२ साउनदेखि २०७२ पुस मसान्तसम्म ) को ९७ करोड ४३ लाख बक्यौता। दोस्रो लोडसेडिङ अवधि (२०७२ माघदेखि ०७५ वैशाख मसान्तसम्म) ६ अर्ब ४१ लाख तेस्रो लोडसेडिङ अन्त्य भएपछि (२०७५ जेठदेखि २०७७ जेठ मसान्त) ८ अर्ब ३ करोड २६ लाख। तीनै अवधिको १५ अर्ब १ करोड १० लाख बक्यौता। उक्त बक्यौता २१ अर्ब पुगेको हो। प्रमाण दिए बिल तिर्छाैं पशुपति मुरारका, पूर्वअध्यक्ष, नेपाल उद्योग वाणिज्य महासंघ एवम् अर्घाखाँची सिमेन्टका अध्यक्ष प्रधानमन्त्रीले नै लाइन काट्न निर्देशन दिएपछि अब कसलाई के भन्ने ? लाइन काट्न सुरु भएपछि अहिलेसम्म सरकार वा प्राधिकरणको तर्फबाट छलफलका लागि जानकारी आएको छैन। हामीले नियमित आएका बिलको भुक्तानी गरेका छौं। त्यसबेलाको छुट बिल, त्यो पनि चार वर्षपछि आएको थियो। चार वर्षपछि थप भुक्तानी माग्दा त्यसको प्रमाण देखाउन भनिएको हो। प्राधिकरणले लोडसेडिङ गर्न भनेको बेला बत्ती चलाएको नै छैन। प्राधिकरणले बिजुली चलाएको प्रमाण छ भने हामीलाई देखाओस्। हामी तिर्न तयार छौं। अब प्रधानमन्त्रीसँग भेट्ने प्रयास गर्दैछौं। अब स्थायी निकास चाहन्छौं। नभए उद्योग नै बन्द गर्छौं। गोलमोटोल गर्ने काम भयो मुकेश काफ्ले, पूर्वकार्यकारी, निर्देशक, नेपाल विद्युत् प्राधिकरण डेडिकेटेड फिडर र ट्रंकलाइन दुई छुट्टै विषय हुन्। डेडिकेटेड फिडरअन्तर्गत औद्योगिक प्रतिष्ठानबाहेकका अस्पतालहरू, सेवा प्रदायकहरू, सिंहदरबार, विमानस्थल, सुरक्षासँग सम्बन्धित निकाय, खानेपानीलगायत पर्छन्। अहिलेको बक्यौता उद्योगीहरू जोडिएको ट्रंकलाइनको हो। २०७२ सालमा २ सय ३९ ग्राहक डेडिकेटेडमा र ५९ ग्राहक ट्रंकलाइनमा जोडिएका थिए। २०७२ को असार १२ गरेको निर्णय भनेको डेडिकेटेड फिडरको मात्रै हो। डेडिकेटेड फिडरमा प्रायः टीओडी मिटर जोडिएका थिएनन्। २५ किलोभोल्टभन्दा बढी लोड भएका ग्राहकमा मात्र टीओडी मिटर जडान भएका छन्। डेडिकेटेड फिडरका सबै ग्राहकका बक्यौता तिरिसके। ट्रंकलाइनको हकमा भने तत्कालीन महसुल निर्धारण आयोगले असार १६ मा निर्णय गर्यो र भदौमा नियमावली बनाएर प्राधिकरणले अघि बढाएको हो। भदौबाट कार्यान्वयनमा आएपछि मात्र ट्रंकलाइनको समस्या कानुनी रूपमा अघि आएको हो। यसलाई गोलमोटल गर्ने काम भएको छ। लोडसेडिङ हटेपछिको महसुल नै अहिलेको विवाद हो। क्रमिक रूपमा लाइन काट्छौं सुरेश भट्टराई, प्रवक्ता, नेपाल विद्युत् प्राधिकरण कानुनले नै बक्यौता तिर्न बाँकी रहेका ग्राहकका लाइन काट्ने अधिकार प्राधिकरणलाई दिएको छ। आयोगले सोही अधिकार प्रयोग गरेको हो। क्रमिक रूपमा बक्यौता बाँकी रहेका ग्राहकका लाइन काट्छौं। राज्यलाई महसुल तिर्नैपर्छ  रामहरि खतिवडा, राज्यव्यवस्था तथा सुशासन समितिका सभापति डेडिकेटेड र ट्रंकलाइनको अर्बौं बक्यौता रहेपछि राज्य व्यवस्था तथा सुशासन समितिले प्राधिकरणसँग लिखित जानकारी माग गरेको र सोही जानकारीबमोजिम नै प्रधानमन्त्रीसँग छलफल भएर कारबाही अघि बढाइएको हो। अन्यत्र लोडसेडिङ गरेर राज्यले उद्योगीहरूलाई विद्युत् दिएको थियो। त्यो बेलाको रकम उद्योगीहरूले तिर्नुपर्छ। बाँकी अन्य समयको हकमा भने राज्यले अध्ययन समिति बनाउँला। मन्त्रिपरिषद्ले निर्णय गर्ला वा सर्वदलीय छलफल गरेर निकास निकाल्नुपर्छ। उद्योगीहरूलाई निरुत्साहित गरेर उनीहरूको समस्या सुन्दै नसुन्ने लाइनमा सरकार छैन। तर, राज्यको बक्यौता सधैं बाँकी राख्ने अवस्था देखिँदैन। यो बारेमा सरकार कठोर हुनुपर्छ भने उद्योगीहरूको लगानीलाई पनि सुनिश्चित गर्नुपर्छ। यो पनि पढ्नुहोस ठूला उद्योगी र घरानाले किन तिर्दैनन् बिजुलीको बिल? ठूलाबडासँग किन उठाएन प्राधिकरणले ३५ अर्ब ? बिजुलीको ३५ अर्ब तत्काल उठाऔं ३५ अर्ब नतिर्नेको किन काटिँदैन बिजुली ?"
महालक्ष्मी बैंकका ग्राहकलाई विभिन्न संस्थाका सेवामा आकर्षक छुट,"काठमाडौं : महालक्ष्मी विकास बैंक लिमिटेडका ग्राहकहरुले विभिन्न संस्थाले उपलब्ध गराउने सेवामा विशेष छुट पाउने भएका छन् । आफ्ना ग्राहकहरुलाई विशेष छुट उपलब्ध गराउने गरी स्वास्थ्य, होटल तथा रेष्टुरेन्ट क्षेत्रका संस्थाहरुसँग सम्झौता भएको बैंकले जनाएको छ । सम्झौतापछि बैंकका डेबिट अथवा क्रेडिट कार्ड तथा मोबाइल बैंकिङ प्रयोग गर्ने ग्राहकहरूले उक्त संस्थाहरूका विभिन्न सेवाहरूमा विशेष छुट प्राप्त गर्न सक्नेछन्। बैंकका अनुसार मकवानपुरको हेटौंडा४ मा रहेको भुंग्रो थकालीको सेवामा १० प्रतिशत छुट पाउने छन् भने काठमाडौंको न्यूरोडमा रहेको एंगल ज्वेलर्स प्रालिमा गोल्ड मेकिङ चार्जमा ४० प्रतिशत छुट पाउने छन् । यसैगरी भैरहवाको सिद्धार्थनगर१२ मा रहेको गाउँले चुलोमा पाइने फुड र स्नेक्समा १० प्रतिशत, काठमाडौंको महाराजगञ्जमा रहेको एजिलस डाइग्नोटिक नेपाल प्रालिमा गरिने ल्याब परीक्षणमा १५ प्रतिशत, मकवानपुरको हेटौंडामा रहेको पलपसा प्याराडाइज होम प्रालिमा फुड एन्ड बेभेरेजमा १० तथा कोठामा १५ प्रतिशत, काठमाडौंको सुन्धारामा रहेको एक्सप्रेस म्याग्दी होटल प्रालिमा सबै प्रकारका हस्पिटालिटी सेवामा १० प्रतिशत, मकवानपुरको हेटौंडा४ मा रहेको क्विक २० हाउन होटलमा फुड एन्ड बेभेरेजमा १० प्रतिशत तथा कोठामा १५ प्रतिशत छुट पाउने बैंकले जनाएको छ ।"
सेयर बजारमा उचारचढाव कायमै : नेप्से र कारोबार रकम दुवै घट्यो,"काठमाडौं : दिनभरको उचारचढावका बीच सेयर बजार सामान्य अंकले घटेर बन्द भएको छ। बुधबार १७२३ अंकले घटेको नेप्से आज १९३ अंकले घटेर २०६८९० विन्दुमा कायम भएको हो। सेन्सेटिभ इण्डेक्स पनि १६२ अंकले घट्यो। नेप्से ओरालो लागेसँगै कारोबार रकम पनि अघिल्लो दिनको तुलनामा घटेको छ। यसदिन ३०३ कम्पनीको १ करोड १६ लाख ५८ हजार ११० कित्ता सेयर १ लाख १ हजार ५०४ पटकको कारोबारमा ४ अर्ब २९ करोड ९ लाख ३२ हजार २९७ रुपैयाँमा खरिदबिक्री भए। बुधबार ५ अर्ब २४ करोड ८७ लाख बराबरको सेयर खरिदबिक्री भएको थियो। सामान्य अंकले घटेको सेयर बजारमा ६ कम्पनीको मूल्य सकारात्मक सर्किट लेभलमा कारोबार भयो। भिजन लुम्बिनी उर्जाको १० प्रतिशतले बढ्दा चिरख्वा हाइड्रोपावर र हाथवे इन्भेस्टमेन्टको ९९९ प्रतिशत,मनकामना इनर्जी हाइड्रोपावर र मुक्तिनाथ कृषि कम्पनीको ९९८ प्रतिशतले मूल्य बढ्यो। करिब आधा दर्जन कम्पनीको मूल्य बढ्दा दुई कम्पनीको मूल्यमा भने नकारात्मक सर्किट लाग्यो। धवलागिरी लघुवित्त वित्तीय र बीपीडब्लू लघुवित्त वित्तीय संस्थाको मूल्य १० प्रतिशतले ओरालो लागेको हो। कारोबार रकमका आधारमा सोनापुर मिनरल्स शीर्षस्थानमा रह्यो। सो कम्पनीको १४ करोड रुपैयाँ बढीको सेयर कारोबार भयो। यसैगरी शिवम् सिमेन्ट र घोराही सिमेन्टको १३ करोड बढी मूल्यको सेयर कारोबार भयो। ६ समूहको उपसूचक बढ्दा ७ समूहको सूचक भने घट्यो। १३५ कम्पनीको मूल्य घट्दा १०३ को मूल्य बढ्यो।"
कर्मचारी नहुँदा रोकियो अस्थायी आवासको अनुदान,"जाजरकोट : नलगाड नगरपालिकाका प्रमुख प्रशासकीय अधिकृत दिनेश भट्टराई सामाजिक विकास मन्त्रालयले आयोजना गरेको एक कार्यक्रममा भाग लिन गत २ पुसमा सुर्खेत गए। उतैबाट उनी काठमाडौंतिर हानिए। अहिलेसम्म फर्केका छैनन्। उनी नहुँदा नलगाड नगरपालिकाका भूकम्पपीडितले अहिलेसम्म पहिलो किस्ताको रकम पाउन सकेका छैनन्। सुरुमा सरकारले रकम पठाउन ढिला गर्यो। अहिले सरकारले नगरपालिकाको खातामा पैसा पठाइसकेको छ। तर, कुनै पनि लाभग्राहीले हालसम्म रकम पाउन सकेका छैनन्। खातावाला नै नभएपछि कसरी पाउनू, वडा नम्बर २ का वडाध्यक्ष पूर्णबहादुर खत्रीले भने, हाकिम साब हुनु हुँदैन। पैसा आएर पालिकाको खातामा थन्किएको छ। उता पीडितले टहरा बनाउन थालिसके कहिले पैसा पाइन्छ भनेर हामीलाई हैरान पारेका छन्। प्रमुख प्रशासकीय अधिकृतमात्र होइन नलगाड नगरपालिकाका नगरप्रमुख डम्बरबहादुर रावत पनि काठमाडौंमै छन्। भूकम्पपीडितको व्यवस्थापनमा जुट्नुपर्ने बेला एक कार्यक्रमका लागि आफू काठमाडौं गएको र पीडितकै कामका लागि त्यहाँ बसेको उनले दाबी गरेका छन्। जुनीचाँदे गाउँपालिकाले पनि अहिलेसम्म एक जना लाभग्राहीको खातामा पहिलो किस्ता हाल्न सकेको छैन। गाउँपालिकाका लेखापाल मनोज शर्माले काम नगरिदिँदा सबै कामकाज ठप्प भएको छ। उनी पनि जिल्ला बाहिरै छन्। काम गर्नुको साटो राजीनामा दिएर हिँडिदिएपछि समस्या भयो। यसको समाधानका लागि हामीले पहल गरिरहेका छौं, गाउँपालिका अध्यक्ष वेदबहादुर शाहीले भने, काम नगर्ने बहानामा प्रमुख प्रशासकीय अधिकृतलाई राजीनामा बुझाएर लेखापाल हिँड्नु भएछ। उहाँले दसैंदेखि कुनै पनि काम गर्नु भएको छैन। वैकल्पिक व्यवस्थाका लागि कोष तथा लेखा नियन्त्रक कार्यालय र संघीय मामिला मन्त्रालयमा अनुरोध गरेका छौं। लेखापालले काम नगर्दा लाभग्राहीले अस्थायी आवासका लागि पहिलो किस्ताको रकमसमेत दिन सकेका छ्रैनौं। रकम आएर पालिकाको खातामा थन्किएको छ। नलगाडका ८ हजार ९७ जना लाभग्राहीले हालसम्म पहिलो किस्ताको रकम पाउन सकेका छैनन्। उक्त पालिकाले सबै लाभग्राहीसँग सम्झौता नै गरिसकेको छ। सरकारले सम्झौता गर्ने बित्तिकै रकम दिने भने पनि उनीहरूले पाउन सकेका छैनन्। हाकिम नहुँदा गत पुस ६ गते नै रकम पालिकाको खातामा निकासा भए पनि पीडित परिवारले पाउन नसकेका हुन्। त्यस्तै, जुनीचाँदेका २ हजार ५ सय ६३ लाभग्राहीले पनि रकम पाउन सकेका छैनन्। खातामा रकम आइसक्दा पनि लेखापालले काम गर्न नमानेको र वैकल्पिक व्यवस्था हुन नसक्दा लाभग्राहीले रकम पाउन नसकेको निमित्त प्रमुख प्रशासकीय अधिकृत बलबहादुर शाहीले बताए। जिल्ला प्रशासन कार्यालयले पालिकाका जनप्रतिनिधि, प्रशासकीय अधिकृत र जिम्मेवार कर्मचारी विभिन्न संघसंस्थाले आयोजना गरेका छलफल, गोष्ठीमा जिल्ला बाहिर भई लाभग्राहीले प्रथम किस्ताबापतको रकम नपाएको भन्ने गुनासोसमेत प्राप्त भएको जनाउँदै विपद्को समयमा अनुमतिबिना जिल्ला बाहिर रहने कर्मचारीहरूलाई प्रचलित कानुनबमोजिम कारबाहीको लागि लेखी पठाइने सार्वजनिक चेतावनीसमेत दिएको छ। प्रमुख जिल्ला अधिकारी सुरेश सुनारले नलगाड, जुनीचाँदेलगायत केही पालिकाको हाजिरी रजिस्टरसमेत प्रशासनमा झिकाइएको बताए। जुनीचाँदेको लेखापाल काममा फर्किन राजी भएको र नलगाडका प्रमुख प्रशासकीय अधिकृत बाटोमै रहेको जानकारी पाएको प्रमुख जिल्ला अधिकारी सुनारले बताए। कर्मचारी तथा जनप्रतिनिधिको लापरबाही र ढिलासुस्तीले गर्दा भूकम्प गएको दुई महिना पुग्न लाग्दा पनि जिल्लाभरका ८ हजार ८ सय २८ परिवारले मात्र पहिलो किस्ताको २५ हजारका दरले रकम पाएका छन्। चिसो बढिरहेको छ। भूकम्पपछि त्रिपालमा बसेका परिवारलाई मंसिरभित्र अस्थायी आवासमा सार्ने सरकारी योजना थियो तर अहिलेसम्म २६ हजार ३ सय १२ परिवारले अझै पहिलो किस्ता पाउन सकेका छैनन्। जाजरकोटमा मात्र ३५ हजार १ सय ४० भूकम्पपीडित लाभग्राही कायम भएका छन्। ८४ करोड ९५ लाख ७५ हजार विभिन्न पालिकाको खातामा अस्थायी आवासका लागि रकम गए पनि हालसम्म लाभग्राहीको खातामा २२ करोड ७ लाख मात्र गएको जिल्ला प्रशासन कार्यालयको तथ्यांकमा उल्लेख छ। हालसम्म जिल्लाभर ६ हजार ९६ अस्थायी टहरा बनेका छन्। तर अधिकांश टहरामा अझै पीडित सर्न सकेका छैनन्।"
"सुनको मूल्यले बनायो नयाँ रेकर्ड, एक तोलाको १ लाख २२ हजार पुग्यो",काठमाडौं : नेपाली बजारमा सुनको मूल्यले ऐतिहासिक रेकर्ड बनाएको छ। नेपाल सुन चाँदी व्यवसायी महासंघका अनुसार आज एक तोला सुनको मूल्य १ लाख २२ हजार कायम भएको छ। यसअघि मंसिर १८ गते प्रतितोला सुनको मूल्य १ लाख २१ हजार ६०० रुपैयाँ पुगेको थियो। तेजाबी सुन १ लाख २१ हजार ४०० रुपैयाँ पुगेको छ। यसैगरी चाँदी तोलाको १४ सय ९० रुपैयाँमा कारोबार भइरहेको महासंघले जनाएको छ।
३ कम्पनीले मागे आईपीओ निष्कासनको अनुमति,"काठमाडौं : आईपीओ निष्कासनको अनुमति माग्दै ३ कम्पनी नेपाल धितोपत्र बोर्ड पुगेका छन्। नेपाल धितोपत्र बोर्डमा आईपीओ निष्कासनको लागि ह्याम्स हस्पिटल, लाफिङ बुद्ध पावर नेपाल र रिज लाइन इनर्जीले आवेदन दिएका हुन्। हस्पिटल क्षेत्रमा आईपीओ निष्कासनका लागि आवेदन दिने ह्याम्स पहिलो कम्पनी हो। ह्याम्सले ३२ करोड ४० लाख रुपैयाँ बराबरको ११ लाख २५ हजार कित्ता आईपीओ बिक्रीका लागि बोर्डमा निवेदन दिएको हो। प्रतिकित्ता २ सय ८८ रुपैयाँका दरले आईपीओ निष्कासन गर्न कम्पनीले पुस ६ गते निवेदन दिएको हो। हस्पिटलको बिक्री प्रबन्धकमा मुक्तिनाथ क्यापिटल हो। यसैगरी लाफिङ बुद्ध पावरले प्रतिकित्ता १ सय रुपैयाँ दरका ६५ लाख ७७ हजार कित्ता सेयर निष्कासन गर्न धितोपत्र बोर्डमा निवेदन दिएको छ। कम्पनीको आईपीओ बिक्री प्रबन्धकमा नबिल इन्भेस्टमेन्ट बैंकिङ हो। प्रभु क्यापिटलको अगुवाइमा आईपीओ जारी गर्ने अनुमति माग्दै रिज लाइन इनर्जी पनि बोर्डमा पुगेको छ। कम्पनीले प्रतिकित्ता १ सय रुपैयाँको ५८ लाख ४ हजार २ सय १ कित्ता आईपीओ बिक्रीका लागि अनुमति मागेको हो।"
