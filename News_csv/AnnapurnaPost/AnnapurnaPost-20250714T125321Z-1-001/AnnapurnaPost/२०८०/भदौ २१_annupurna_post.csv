शीर्षक,विवरण
बालेनको अराजक अभिव्यक्ति,"जनप्रतिनिधि चुन्दा परिपक्व र राजनीतिक संस्कार भएको नेतृत्व छान्नु पर्दो रहेछ भन्ने शिक्षा दिएको छ । काठमाडौं महानगरपालिकाका प्रमुख बालेन साहको अराजनीतिक अभिव्यक्तिले मुलुक तरंगित छ। आफ्नी श्रीमती चढेको सरकारी गाडीलाई ड्युटीमा रहेका आफ्नै सरकारका ट्राफिक प्रहरीबाट चेकजाँच गरेकोमा सरकारलाई चोर सरकारको संज्ञा दिँदै देशकै केन्द्रीय प्रशासनिक केन्द्रमाथि आगो लगाइदिने अभिव्यक्ति दिई राज्यमाथि नै धावा बोलेका छन्। उनको यो अभिव्यक्तिले देशविदेश सबैतिर चर्चापरिचर्चामात्रै नभएर समर्थन र विरोधमा क्रिया, प्रतिक्रियाहरूको बाढी नै आएको छ। वास्तवमा संविधानले निर्धारण गरेको तीन तहको सरकारमध्ये पनि सबैभन्दा शक्तिशाली रहेको र जनताको दैनन्दिनको सेवा प्रवाहसँग अन्योन्याश्रित सम्बन्धमा गाँसिएको स्थानीय सरकार काठमाडौं महानगरपालिकाको प्रमुखले यस्तो अराजनीतिक र अराजक अभिव्यक्ति दिनुले अन्तर्राष्ट्रिय जगत्लाई पनि चकित पारेको छ। याद गर् चोर सरकार, म सिंहदरबार जलाइदिन्छु भन्ने बालेनको अभिव्यक्ति उनको लागि त सामान्य नै लाग्ला, उनको कट्टर समर्थकका लागि पनि ठीक गरे बालेनले, क्या असल र क्रान्तिकारी बालेन साह भनेर स्वाद मानेकै देखियो। तर, राज्यको एउटा तहको सरकारको कार्यकारी प्रमुखको यस्तो असैद्धान्तिक, अराजनीतिक र राज्यद्रोही अभिव्यक्तिलाई जिम्मेवार नागरिकले गम्भीर ढंगले लिई यसले मनोवैज्ञानिक र राजनीतिक रूपमा समग्र पक्षमा पार्ने नकारात्मक प्रभावलाई सही रूपमा विश्लेषण गर्न जरुरी छ। राजनीतिक दललाई आधुनिक राजनीतिको जीवनरेखा पनि भन्ने गरिन्छ। यो विभिन्न व्यक्ति वा समूह मिलेर बनेको राजनीतिक संगठन हो। राजनीतिक दलले सरकार र जनताका बीचमा सम्पर्क सूत्रको रूपमा कार्य गर्दै आफ्ना विभिन्न विचारधाराका आधारमा जनतालाई संगठित गर्ने, प्रभावित पार्ने र परिचालित गर्ने गर्छन्। लोकतन्त्रमा दलहरूलाई एउटा सबैभन्दा महŒवपूूर्ण आधारभूत खम्बा मान्दै सबै राजनीतिक प्रक्रियाहरू राजनीतिक दल वरिपरि नै घुम्छन्। हरेक देशमा राजनीतिक दलको भूमिका समग्र राजनीतिक व्यवस्था र प्रणालीमा निकै महŒवपूर्ण रहन्छ। प्लेटोले भनेका छन् कि शासक दार्शनिकको बौद्धिक योग्यता राख्ने मानिस हुनुपर्छ। अरस्तु भन्छन्, मानिस राजनीतिक प्राणी हो, कुनै पनि व्यक्ति वा समाजले जहिले पनि राजनीतिक विषयमा नै केन्द्रित हुन्छ। नेपालको राजनीतिक दलहरूमा बढ्दै गएको सत्ता केन्द्रित राजनीति, भ्रष्टाचार, अनियमितता, बेथिति र विकृति तथा विसंगतिको उपज बालेन र हर्क साङपाङ जन्मिएका हुन्। इतिहासमा यस्ता परिघटनाहरू विरलै घट्दछन्, जुन नेपालको काठमाडौं र धरानमा देखा परेको छ। वास्तवमा इतिहासमा कहिलेकाहीँ स्वतन्त्र व्यक्तिलाई जनताले रोजे पनि अन्ततः राजनीतिक दलबिना राजनीतिक प्रणाली दिगो हुन सक्दैन। बालेन र हर्कका बेलाबखतका अभिव्यक्ति र कार्यशैलीलाई विश्लेषण गर्दा शासनसत्तामा राजनीतिक सिद्धान्त, विचार र कार्यशैली भएका राजनीतिक दलमा आबद्ध भएका व्यक्तिबाट मात्रै कुशलतापूर्वक शासन सञ्चालन हुन सक्दोरहेछ भन्ने पुस्टि हुन्छ। स्वतन्त्र पात्रहरू खहरेका भेलजस्ता हुन्, राजनीतिक संस्कृतिको अभावमा निरन्तर टिक्न सक्दैनन्। जसको परिणाम यस्ता अराजनीतिक र अराजक अभिव्यक्ति आउने गर्दछन्। नेपालको राजनीतिक इतिहासमा राणाकालदेखि आजसम्म आउँदा नेपाली कांग्रेसका बीपी कोइरालादेखि मनमोहन अधिकारी, मदन भण्डारी, गणेशमान, गिरिजाप्रसाद, देउवा, केपी, माधव नेपालहुँदै प्रचण्डसम्म आउँदा इतिहासका विभिन्न कालखण्डमा विभिन्न खाले संघर्ष, युद्ध, आन्दोलन आदिकै बीचबाट वैचारिक, राजनीतिक, सांगठानिक या संघर्षका थुप्रै विभीषिका पार गरेर मात्रै राजनीतिक नेताको रूपमा स्थापित भएका हुन्। ती नेताहरू २००७ सालको राणाविरोधी, पञ्चायत विरोधी आन्दोलन, झापा विद्रोह, जनयुद्ध र ऐतिहासिक जनआन्दोलनहरूबाट खारिएर, भूमिगत, अर्धभूमिगत र खुलाजस्ता सबैखाले संगठनात्मक र संघर्षका स्वरूपहरू परिचालित गर्दै अभ्यस्त भएर आजको स्थितिमा नेताहरू आइपुगेका हुन् र स्थापित भएका हुन्। राजनीतिक नेतृत्व भन्ने कुरा रातारात बन्दैन, रहर गर्दैमा वा एक पटक जनताद्वारा निर्वाचित हुँदैमा पनि बन्दैन। जनताले चुनेपछि, धेरै भोट दिएपछि निर्वाचित त ऊ हुन्छ तर राजनीतिक रूपमा परिपक्व हुनको लागि विभिन्न संघर्षका चरणहरू पार गर्नु पर्दछ। व्यक्तिले चाहँदैमा, जनताले पत्याएर निर्वाचनबाट लोकप्रिय मत ल्याउँदैमा त्यो व्यक्ति नेता भइहाल्छ भन्ने कुरा पनि सत्य होइन रहेछ। चुनावबाट जित्ने कुरा र नेता बन्ने कुरा, नेता बनाइदिने कुरा र आफैं नेतृत्वमा पुग्ने कुरा, नेता हो भन्ने कुरा र नेतृत्व हाँक्ने कुरा फरकफरक रहेछ। बालेन र हर्कहरू लोकप्रिय मत पाएर स्थानीय तहको सरकार प्रमुखमा पुगेको कुरा सत्य हो। यही कुरा नयाँ पार्टी खोलेर उदय भएका रवि लामिछानेहरूमा पनि लागू हुन्छ। नयाँ पार्टीका नेता होऊन् वा स्वतन्त्र व्यक्ति होऊन्, उनीहरूको बेलाबेलाका बोली कति धेरै विवादित भए, कति धेरै अपरिपक्व छन् भन्ने कुराले पनि विजयी हुँदैमा, नेता हुँदैन, पदमा पुग्दैमा पदीय दायित्व र मर्यादालाई कायम राख्न सकिँदो रहेनछ भन्ने कुरा राम्रोसँग पुष्टि भएको छ। तसर्थ, मकै जतिसुकै सप्रिएर हलक्कै बढे पनि समय पुगेपछि मात्रै घोगा हाल्दछ, भनेझैं बालेन, हर्क वा रविहरू जतिसुकै लोकप्रिय भए पनि, जतिसुकै फूर्तिफार्ती गरे पनि आखिर पाको नेता बनेर सत्ता सञ्चालन गर्नको लागि राजनीतिक सिद्धान्त, विचार, संगठन परिचालनको अनुभव र राजनीतिक संस्कृतिबाट अभ्यस्त हुनु आवश्यक छ। त्यसो नहुँदा यो वा त्यो रूपमा फेरी पनि यस्ता अभिव्यक्ति वा हर्कतहरू दोहोरिरहनुलाई अस्वाभाविक मान्नु हुँदैन नेपालको संविधानमा तीन तहको सरकारको परिकल्पना गरेको छ। यसमा स्थानीय तहको सरकारलाई जनतासँग जनसम्बन्ध र जनसेवाको दृष्टिमा निकै महत्त्वकासाथ कार्यकारी अधिकार दिएको छ। एक तहको सरकारले अर्को तहको सरकारको निर्णयलाई स्वीकार गर्दै आपसी सहयोग र समन्वयका आधारमा काम कार्बाही गर्ने कुरालाई संविधानले निर्देशित गरेको छ। काठमाडांैका मेयर बालेनले ट्राफिक प्रहरीद्वारा कानुनद्वारा तोकिएको अधिकार क्षेत्रभित्र रहेर शनिबारको दिन सरकारी गाडीमाथि चेकजाँच गर्नुलाई आपत्तिको रूपमा लिनु हुँदैनथ्यो। स्थानीय तहले पनि आफ्नो सत्ता सञ्चालनको लागि आवश्यक नियम, कानुनहरू नगरगाउँ सभाहरूद्वारा निर्माण गरी लागू गर्ने संवैधानिक अधिकार प्रदान गरेको छ। स्वतन्त्र पात्रहरू खहरेका भेलजस्ता हुन्, राजनीतिक संस्कृतिको अभावमा निरन्तर टिक्न सक्दैनन्। जसको परिणाम यस्ता अराजनीतिक र अराजक अभिव्यक्ति आउने गर्दछन्। काठमाडौं महानगरपालिकाले गैरकानुनी रूपमा खडा गरिएको संरचनाहरू महानगर प्रहरीद्वारा भत्काउने, हटाउने, फुटपाथमा पसलेहरूको सामानहरू कब्जा गर्ने जस्ता कार्यहरू गर्दै आइरहेको छ र जनताहरू पनि नोक्सान भए पनि कानुन मान्न बाध्य छन्। स्थानीय तहको कार्यकारी प्रमुख जस्तो पदमा आसीन भएको मान्छेले केन्द्रीय सरकारको प्रशासनिक केन्द्र सिंहदरबारमा नै आगो लगाइदिन्छु, म कानुन मान्दिनँ भन्नु अराजनीतिकताको पराकाष्टा मात्रै नभएर अराजक, देशद्रोही सोचको अभिव्यक्ति र व्यक्तिवादको उत्कर्ष पनि हो। उनको अभिव्यक्ति ठीक छ भनी समर्थन गर्नु भनेको राज्यलाई अराजकतातिर लैजानु हो। तसर्थ, बालेनले यसलाई नसच्याउने हो भने काठमाडांै महानगर कार्यपालिकाले गरेका निर्णय र निर्देशनलाई कार्यान्वयन गर्न । यो घटनाले जनताले जनप्रतिनिधि चुन्दा परिपक्व र राजनीतिक संस्कार भएको नेतृत्व छान्नु पर्दो रहेछ भन्ने शिक्षा दिएको छ। राज्यको जिम्मेवार तहमा जनताद्वारा निर्वाचित भएका जनप्रतिनिधि, राष्ट्रसेवक कर्मचारी, वा अन्य जोसुकै जिम्मेवार पदमा पुगेका व्यक्ति वा नागरिकले कानुनको पालनामा विशेष ध्यान दिनुपर्ने कुरालाई आत्मसात् गर्नुपर्ने पाठ पनि सिकाएको छ। सचेत जनताले आफ्नो जनप्रतिनिधिले राम्रो काम गरेमा, सही कुरा बोलेमा ठीक भन्ने र नराम्रो, राष्ट्र तथा जनताको हितविपरीत बोलेमा वा कार्य गरेमा गलत भयो भनेर सुझाव दिने बानीको विकास गर्नु पर्दछ। युवा पुस्ताले पनि ठीकलाई ठीक र बेठीकलाई बेठीक भन्ने संस्कृतिको विकास गर्नु आवश्यक छ। देशका सबै स्थानीय तहहरूको पनि माउ नेतृत्व भएको नाताले मेयर बालेनले नेपाली जनता र राष्ट्रका सामू आफूले सामाजिक सञ्जालमा दिएको अभिव्यक्ति सरासर गलत भएको भनेर आत्माआलोचना गर्नु सबैभन्दा उपयुक्त हुन्छ। जसले नेपालको राजनीतिक संस्कृतिको विकासमा थप योगदान दिनेछ। रम्तेल, संविधानसभाका सदस्य तथा दलित मोर्चाका इन्चार्ज हुन् ।"
धर्मको सम्मान,"धर्मो रक्षति रक्षत : धर्मको रक्षा गर्न सके धर्मले पनि रक्षा गर्छ। धर्म भनेको विवेक, न्याय, समानता, चोरी, झुट, छलकपट, स्वार्थ र पक्षपातरहित शुद्ध सेवा भाव हो। अरूको अप्रिय बोली व्यवहारबाट आफ्नो चित्त दुख्छ। त्यस्तो बोली व्यवहार अरूप्रति नगर्नु, चाहिनेभन्दा बढी धनसम्पत्ति नजोड्नुजस्ता धर्मका १० लक्षणहरू धर्मशास्त्रमा उल्लेख छन्। त्यस्तै धर्म भनेको वस्तुगत स्वभाव पनि हो। पानीको स्वभाव भिजाउने, आगोको पोल्ने, वायुको प्राण सञ्चार गर्ने, सूर्यको प्रकाश दिने, पृथ्वीको धान्ने , आकाशको आवाज वा वायुलाई बाटो खुलाउने यी पञ्चतत्त्वले आफ्नो आफ्नो धर्म कर्तव्यपालन गरिरहेका छन्। यिनको स्वभाव वा काम कर्तव्यमा थोरै तलमाथि भयो भने संसार हल्लिन्छ, भूकम्पले पृथ्वीको स्वाभाविक गतिमा थोरै तलमाथि पार्दा कत्रो हाहाकार मच्चिन्छ, ज्यूधनको क्षति हुन्छ। त्यस्तै धर्ममा विचलन आउँदा वा जबर्जस्त धर्म परिवर्तन गर्न खोज्दा समाजमा द्वन्द्व बढ्छ। अशान्ति र विद्रोहको स्थिति सिर्जना हुन्छ। ज्यूधनको क्षति हुन सक्छ। जीवित राष्ट्र बन्नका लागि सामाजिक, भौगोलिक, आर्थिक र सांस्कृतिक आधार चाहिन्छ। अरू आधार भएर पनि सांस्कृतिक आधार भत्कियो भने राष्ट्रै रहँदैन, धर्म संस्कृतिले समाजलाई जोडेको हुन्छ। समाजशास्त्रका पिता मानिने फ्रान्सेली विद्वान् इमाइल दुर्खिमले भन्नेका थिए, मानव समाजको एकीकरणात्मक शक्ति भनेको धर्म हो। आफ्नो राष्ट्रियतासँग जोडिएको धर्मलाई अन्धविश्वास भन्दै घृणा गर्नेहरू देशभक्त होइनन्। महान् वैज्ञानिक अल्बर्ट आइन्स्टाइनले भनेका थिए धर्मबिनाको विज्ञान लंगडो हुन्छ, विज्ञानबिनाको धर्म अन्धो । स्वधर्म स्वजातीय तत्त्व हो भने परधर्म विजातीय तत्त्व हो। विजातीय तत्त्वको प्रवेशले विसंगति विकृति बढाउँछ र अन्त्यमा त्यसले मूलतत्त्वलाई नै नष्ट पार्न सक्छ। पृथ्वीनारायण शाहले नेपाल नै असली हिन्दुस्थाना हो भनेको कुरा सत्य हो। विश्वको शिरोभाग सगरमाथाको देश वेदादि शास्त्रको उद्गमस्थल ज्ञानभूमि, तपोभूमि, देवभूमि नेपाल नै वास्तविक हिन्दुस्थान हो। धर्म नै राष्ट्रको मूल जिम्मेवारी हो। पशुपतिनाथ, लुम्बिनी, जनकपुरधाम, मुक्ति क्षेत्र, वराह क्षेत्र, त्रिवेणी, गढीमाई छिन्नमस्ता, मनकामना, पाथीभरा पिण्डेश्वर, हलेसी महादेव, देवघाटधाम, शैलेश्वरी, बढिमालिका, चन्दननाथ, कालीमाता, गणेश भैरवजस्ता अनेक देवीदेवताहरूको क्रीडास्थल हो। महर्षि वेदव्यास, राजर्षि जनक, सीतामाता, गौतमबुद्ध, गुरु गोरखनाथ, पाणिनि, पृथ्वीनारायण शाह, बहादुर शाह, भक्ति थापा, बलभद्र कँुवर, अमरसिंह थापा, उजिरसिंह बस्नेत, भीमसेन थापा, भीम मल्ल, कालु पाण्डे, लखन थापा, अरनिको, भृकुटी, भानुभक्त, योगमाया, फाल्गुनन्द, योगी नरहहरिनाथ, पासाङ लामु शेर्पाजस्ता अनेकौं ज्ञानि, ध्यानी, तपस्वी, ऋषिमुनि, सिद्ध पुरुष, राष्ट्रनिर्माता, राष्ट्ररक्षक, राष्ट्रिय विभूति, सहिद, साहसी, हिमाल आरोही, वीर वीरंगनाहरू र पौरखी, कलाकर्मीहरूको जन्मथलो, सगरमाथा, अन्नपूर्ण, माछापुच्छ्रे, दूधकुण्ड, दूधपोखरी, कञ्चनजँघा, खप्तड लेक, रारातालसहितका प्रसिद्ध हिमशिखर, हिमतालसहितका, मनोरम प्रकृत्तिले शोभायमान देवस्थल, तीर्थस्थलहरूका कारण संसारभरका धर्म संस्कृतिका पारखी प्रकृतिप्रेमीहरू नेपालप्रति आकर्षित भएर नेपाल हेर्न घुम्न आइरहेका छन्। यस्तो धार्मिक ऐतिहासिक र प्राकृतिक महत्त्व रहेको हाम्रो महान् देश नेपाल हो। हामी बसुधैव कुटुम्बकम भनेर संसारभरका सबै मानिसलाई आफ्नै परिवार ठान्छौं र सम्मान गछौं। सर्वे भवन्तु सुखिनः सर्वे सन्तु निरामयः भन्दै सबैको सुख कल्याण र आरोग्य चाहन्छौं। कसैको कुभलो चाहँदैनौं। यो नै महानता हो। धर्म प्रत्यक्ष नदेखिए पनि धार्मिक मानिसहरूको जीवनव्यवहारमा धर्मको लक्षण झल्कन्छ। मानिसको बोली व्यवहारवाट आस्तिक नास्तिक छुट्ट्याउन सकिन्छ। धार्मिक मानिसमा सकारात्मक सोच दयामायाको भावना, बोलीव्यवहार शिष्टता नम्रता झल्कन्छ। धार्मिक मानिस शान्त, सहनशील र धैर्यवान् हुन्छन्। दुःख सुख वा मान अपमानमा आत्तिने, मात्तिने गर्दैनन् अस्थिर चचल हुँदैनन्। तसर्थ हामीहरूले हीनभाव, क्षुद्रपन र सानो मन गर्न हुन्न। महानता दर्शाउन सक्नुपर्छ। क्षणिक स्वार्थ र पदको घमण्ड देखाउन हुन्न। फरक धर्म मान्ने अल्पसंख्यक धार्मिक समुदायहरूको अस्तित्व स्वीकार्ने र तिनको सम्मान गर्न सक्नुपर्छ। उनीहरूसँग पनि सद्भाव र मित्रताको व्यवहार देखाउन सक्नुपर्छ। हामी हिन्दुहरू प्रतिशत संख्याका हिसाबले धेरै छौं। त्यसैले हामीले अल्पसंरक्षक धार्मिक समुदायको पनि अभिभावक र संरक्षकको भूमिकामा रहन सक्नुपर्छ। त्यो आँट र धैर्य हामीसँग छ। यो नै महानता हो। यही महानताका कारण आज संसारमा हिन्दु धर्म दर्शनको महिमा महत्त्व बढ्दै गइरहेको छ। हामीले धैर्यपूर्वक आफ्ना काम, कर्तव्यलाई निरन्तरता दिएर गन्तव्यमा पुग्न सक्नुपर्छ।"
जी२० मार्फत भारतको नाम र सामर्थ्य रिब्रान्डिङ गर्दै मोदी,"भारतमा अहिले एउटा विषय बहसको केन्द्रविन्दुमा छ। जी२० सम्मेलनका पाहुनालाई राष्ट्रपति द्रोपदी मुर्मुले दिने भोजको पत्रमा इन्डियाको सट्टा भारतको राष्ट्रपति लेखेपछि बहस चर्किएको हो। समर्थकहरुले यस प्रयत्नलाई औपनिवेशिक मनस्थिति अन्त्यको प्रयत्न भन्दै प्रशंसा गरिरहेका छन् भने विरोधीहरुले उच्च निन्दा गरिरहेका छन्। तर प्रधानमन्त्री नरेन्द्र मोदीले यस सम्मेलनबाट मुलुकको नामको मात्रै नभएर सामर्थ्यको पनि रिब्रान्डिङ गर्दैछन्। जी२० सम्मेलनमा विश्वका शक्तिशाली नेता दिल्लीमा उत्रदै छन्। अमेरिकी राष्ट्रपति जो बाइडेन, बेलायती प्रधानमन्त्री ऋषि सुनकदेखि १९ देशका प्रमुख नेताले सम्मेलनमा सहभागिता जनाउँदैछन्। प्रधानमन्त्रीको कार्यकालको उत्तरार्धतिर अमेरिका र फ्रान्स र अष्ट्रेलियामा विशेष अतिथिको सम्मान मोदीले पाए। विश्वका प्रमुख अतिथिलाई विशेष आथित्यतासहित दिल्लीमा आमन्त्रण गरेर मोदीले आफूलाई शक्तिशाली नेताका रुपमा मात्रै गरेका छैनन्, उनले विश्वका प्रमुख नेताले आफूलाई स्वीकारेको सन्देश बलियो रुपमा प्रवाह गर्दैछन्। यस सम्मेलनका लागि मोदीले बसुधैव कुटुम्बकमको नारा दिएका छन्। एक पृथ्वी एक परिवार र एकै भविष्यको नारामुनी जी२० को आयोजना गरेर उनले खण्डित हुँदै गरेको विश्वव्यापीकरणलाई सम्हाल्ने प्रयत्नको उद्देश्य राखेका छन्। सन् १९८३ यता भारतमा विश्वभरका शक्तिशाली नेता उपस्थितिमा आयोजना हुन लागेको यो पहिलो सम्मेलन हो। सन् १९८३ मा असंलग्न आन्दोलनका बखत भारतमा विश्वका नेताको सहभागितासहित सम्मेलन भएको थियो। ४० वर्षको अन्तरालपछि शक्ति राष्ट्रका शक्तिशाली नेतालाई स्वदेशी एकै मञ्चमा उभ्याउनका लागि मोदी सरकार सफल भएको छ। त्यसैले यस कार्यक्रमको भव्यताका लागि भारत सरकारले कुनैपनि कसुर बाँकी राखेको छैन। भारत आर्थिक र सैन्य मामिलामा बलियो हुँदाहुँदै पनि उसलाई राष्ट्रसंघीय सुरक्षा परिषद्को स्थायी सदस्यता दिइएको छैन। राष्ट्रसंघ मात्रै विशाल अन्तर्राष्ट्रिय मञ्च नरहेको सन्देश प्रवाहका लागि भारत सरकारले जी२० लाई विशेष प्राथामिकता दिएको छ। भारतले यस सम्मेलनमार्फत आफू विश्वका विकासोन्मुख राष्ट्रको आवाज आफू बन्ने बताउँदै आएको छ। यस सम्मेलनमा पनि भारतले यसलाई प्राथामिकतामा राखेको छ। सम्मेलनमार्फत उसले विकासोन्मुख राष्ट्रको हितमा समेत हुनेगरी केही सम्झौता अघि सार्ने अपेक्षा गरिएको छ। यसको संकेत मोदी स्वयंमले पनि गरेका छन्। उनले भनेका छन्भारतले विकासोन्मुख राष्ट्रसँग विगतदेखिनै सहकार्य गर्दै आएको छ र यो सम्मेलनमार्फत पनि उनीहरुको हितमा केही निर्णय गराउनेनै छ। विकासोन्मुख राष्ट्रको आवाजको सम्बोधन मात्रै नभएर २० राष्ट्रका साझा प्राथमिकतामा रहेको शान्ति, लोकतन्त्र स्थायित्व तथा जलवायु परिवर्तनका पक्षमा सम्मेलनमा विश्वका नेताहरुले छलफल गर्नेछन्। त्यस सम्मेलनमा रुस र युक्रेन युद्ध अन्त्यको विषय लगायतमा पनि छलफल हुँदै केही महत्त्वपूर्ण सहमतिको अपेक्षा राखिएको छ। बुझ्नुपर्ने महत्त्वपूर्ण कुरा के छ भने जी२० राष्ट्रले विश्वको कूल ग्राहस्थ्य उत्पादनको ८५ प्रतिशत हिस्सा ओगट्छ। यस्तै विश्व व्यापारको ७५ प्रतिशत हिस्सा पनि यिनै राष्ट्रको रहेको छ। यता विश्वको दुईतिहाइ जनसंख्या पनि यिनै राष्ट्रले ओगट्छन्। भारतमा सम्मेलनका क्रममा हुने सहमतिले विश्व अर्थतन्त्रको सुधारका साथै विश्वव्यापी शासनलाई आकार दिनका लागि महत्त्वपूर्ण भुमिका निर्वाह गर्नेछ। जलवायु परिवर्तन तथा युद्ध अन्त्यका सम्बन्धमा बहस र छलफलमार्फत तार्किक निष्कर्ष र साझा सहमति जुटेको खण्डमा भारतका रुपमा इन्डियाको रिब्रान्डिङ मात्रै हुने छैन समग्र मुलुकको सामर्थ्यकै रिब्रान्डिङ हुने देखिन्छ। विश्वका शक्तिशाली नेतालाई दिल्लीमा उतार्ने सामर्थ्य देखाएको भारतले महत्वपूर्ण सहमति गराउँदै आफ्नो सामर्थ्यलाई थप प्रभावकारी बनाउने प्रयत्न गरिरहेको छ।"
मानवकेन्द्रित विश्वव्यापीकरण : सबैलाई साथमा लिएर जी२० लाई गन्तव्यसम्म पुर्याउँदै,"जी२० को अध्यक्ष भएको नाताले हामीले विश्वमञ्चलाई अझ ठूलो बनाउने वाचा गरेका छौं ताकि सबैको आवाज सुनियोस् र सबैले योगदान पुर्याऊन्। हाम्रो प्रतिबद्धता हाम्रा कार्य र परिणामसँग मेल खान गएको म यहाँ उल्लेख गर्न चाहन्छु। बसुधैव कुटुम्बकम यी दुई शब्दले गहिरो दर्शन बोकेका छन्। यी दुई शब्दको अर्थ हुन्छ यो पृथ्वी एउटा परिवार हो। यो समावेशी दृष्टिकोणले हामीलाई हाम्रा सिमाना, भाषा र दर्शनभन्दा माथि उठेर एक विश्वव्यापी परिवारको रूपमा अघि बढ्न प्रेरित गर्छ। भारतको अध्यक्षतामा आयोजित यस पटकको जी२० शिखर सम्मेलनका दौरान यो भावना मानवकेन्द्रित विकास एवम् प्रगतिको आह्वानका रूपमा जागृत भएको छ। एक पृथ्वीका रूपमा हामी हाम्रो ग्रहलाई सम्भार गर्न हातेमालो गर्दैछौं। एक परिवारका रूपमा हामी प्रगति प्राप्तिका लागि एकअर्काको सहारा बन्छौं। अनि हामी साझा भविष्य वा एक भविष्यतर्फ सँगै अघि बढ्छौं, जुन अहिलेको अन्तरसम्बन्धित समयको अकाट्य वास्तविकता पनि हो। कोभिड १९ महामारीपछिको विश्वव्यवस्था पहिलेको भन्दा बिल्कुल फरक छ। अहिलेको विश्व व्यवस्थामा तीन वटा परिवर्तन देख्न सक्छौं। पहिलो, जीडीपीकेन्द्रित विश्व दृष्टिकोण छाडी मानवकेन्द्रित दृष्टिकोण अँगाल्नुपर्ने आवश्यकताको बोध भएको छ। दोस्रो, विश्वले विश्वव्यापी आपूर्ति शृंखलामा उत्थानशीलता र विश्वसनीयताको महत्त्व बुझ्दै गएको छ। तेस्रो, विश्वव्यापी संस्थाहरूको सुधारमार्फत बहुपक्षीयतालाई सुदृढ बनाउन आवाज उठेका छन्। जी२० मा हाम्रो अध्यक्षताले यी परिवर्तनहरूमा अहम् भूमिका खेलेको छ। सन् २०२२ को डिसेम्बरमा जब हामीले इन्डोनेसियापछि जी२०कोे अध्यक्षता हासिल गर्यौं, मैले जी२० ले मानसिकता परिवर्तनमा उल्लेख्य भूमिका खेल्नुपर्ने उल्लेख गरेको थिएँ। यो भावना ग्लोबल साउथ र अफ्रिकाका विकासशील मुलुकका सीमान्तकृत आकांक्षालाई मूल प्रवाहमा ल्याउने सन्दर्भमा झनै आवश्यक देखिन्छ। सन् २०२३ जनवरीमा आयोजित १२५ राष्ट्रको सहभागिता भएको द भ्वाइस अफ ग्लोबल साउथ शिखर सम्मेलन हाम्रो अध्यक्षताअन्तर्गत भएको प्रमुख पहलहरूमध्ये एक हो। सो सम्मेलन ग्लोबल साउथका सुझाव एवम् विचारलाई एक ठाउँमा ल्याउने महत्त्वपूर्ण प्रयास थियो। हाम्रो अध्यक्षतामा ग्लोबल साउथ शिखर सम्मेलनमा अफ्रिकी मुलुकको हालसम्मकै ठूलो सहभागिता रह्यो भने अफ्रिकी संघलाई जी२० को स्थायी सदस्यका रूपमा समावेश गर्न जोड दिने काम पनि भएको छ। अहिलेको परस्पर सम्बन्धित विश्वमा हाम्रा चुनौती पनि अन्तरसम्बन्धित छन्। २०३० एजेन्डाको मध्यवर्षमा आइपुग्दा धेरैले दिगो विकासका लक्ष्य प्राप्तिमा भएको प्रगतिबारे चासो एवम् चिन्ता प्रकट गरेको छन्। दिगो विकासका लक्ष्य प्राप्तिमा भएका प्रयासलाई गति दिन अघि सारिएको जी२० २०२३ कार्ययोजनाले दिगो विकास लक्ष्यको कार्यान्वयनका लागि जी२० को कार्यदिशा तय गर्नेछ। भारतमा प्राचीनकालदेखि नै प्रकृतिसँग संगतिमा जीवन बिताउने चलन रहिआएको छ र हामीले आधुनिककालमा पनि जलवायु अनुकूलन कार्यमा आफ्नो तर्फबाट योगदान गरिरहेका छौं। ग्लोबल साउथका धेरै देशहरू विकासका विभिन्न चरणमा छन् र जलवायु अनुकूलन कार्यलाई पनि उत्तिकै ध्यान दिन जरुरी छ। जलवायु अनुकूलन कार्य जलवायु वित्त तथा प्रविधिको हस्तान्तरणसँग मेल खानेगरी अघि बढाउनु पर्छ। जलवायु परिवर्तन रोक्न के गर्न हुँदैन भन्ने विशुद्ध प्रतिबन्धात्मक मनोवृत्तिबाट हटेर के गर्न सकिन्छ भन्ने रचनात्मक विचार अँगाल्न आवश्यक छ। भारतका लागि जी२० अध्यक्षता केवल उच्च तहको कूटनीतिक प्रयास मात्र होइन। भारत लोकतन्त्रको जननी र विविधताको नमुना भएकाले हामीले यो अनुभवका ढोका विश्वका लागि खोलिदिएका छौं। दि चेन्नाई हाईलेभल प्रिन्सिपल्स फर अ सस्टेनेबल एन्ड रेजिलेन्ट ब्लु इकोनोमी हाम्रा समुन्द्रलाई स्वस्थ एवम् स्वच्छ राख्नेतर्फ केन्द्रित छ। हाम्रो अध्यक्षता र हरित हाइड्रोजन इनोभेसन केन्द्रको पहलले सफा र हरित हाइड्रोजनका लागि पारिस्थितिकीय प्रणाली निर्माण गर्नेछ। सन् २०१५ मा हामीले अन्तर्राष्ट्रिय सौर्य गठबन्धनको सुरुवात गर्यौं। हामी अब ग्लोबल बायोफ्युल्स एलान्यसमार्फत चक्रीय अर्थतन्त्रका फाइदाअनुरूप ऊर्जा परिवर्तन सक्षम बनाउन विश्वलाई नै सहयोग गर्नेछौं। जलवायु अनुकूलन कार्यको लोकतन्त्रिकीकरण आन्दोलनलाई गति दिने उत्तम तरिका हो। जसरी व्यक्तिहरूले आफ्नो दीर्घकालीन स्वास्थ्यलाई ख्याल गर्दै दैनिक निर्णयहरू गर्छन्, त्यसरी नै तिनीहरूले आफू बस्ने ग्रहको दीर्घकालीन स्वास्थ्यमा परेको असरका आधारमा आफ्ना जीवनशैलीसँग सम्बन्धित निर्णयहरू गर्न सक्छन्। जसरी योग स्वास्थ्यका लागि विश्वव्यापी जनआन्दोलन बनेको छ, त्यसैगरी हामीले विश्वलाई लाइफस्टाइल्स फर सस्टेनेबल इन्भाइरोमेन्ट तर्फ अग्रसर गराएका छौं। जलवायु परिवर्तनको प्रभावका कारण खाद्य र पोषण सुरक्षा सुनिश्चित गर्नु महत्त्वपूर्ण हुनेछ। कोदोजन्य बाली वा श्रीअन्नले यसलाई समाधान गर्न मद्दत गर्नुका साथै क्लाइमेटस्मार्ट कृषिलाई प्रवद्र्धन गर्नेछ। अन्तर्राष्ट्रिय कोदोजन्य बाली वर्षमा हामीले कोदोजन्य बालीलाई विश्वका भान्साभान्सामा पुर्याएका छौं। खाद्य सुरक्षा र पोषणसम्बन्धी डेक्कन उच्चस्तरीय सिद्धान्तहरू पनि यस दिशामा सहयोगी छन्। प्रविधि परिवर्तनशील छ तर यसलाई समावेशी बनाउन पनि उत्तिकै जरुरी छ। विगतमा प्राविधिक विकासका फाइदाले समाजका सबै वर्गहरूलाई समान रूपमा लाभान्वित तुल्याएको थिएन। भारतले पछिल्ला केही वर्षहरूमा प्रविधिलाई व्यापक बनाउनुको सट्टा कसरी असमानता घटाउनमा उपयोग गर्न सकिन्छ भनेर देखाएको छ। उदाहरणका लागि बैंकको पहुँचबाट टाढा वा डिजिटल पहिचानविहीन विश्वभरिका अर्बौं मानिसलाई डिजिटल पब्लिक इन्फ्रास्ट्रक्चर (डीपीआई) मार्फत आर्थिक रूपमा समावेश गर्न सकिन्छ। डीपीआईको प्रयोग गरेर निर्माण गरिएका उपायहरूले अहिले विश्वव्यापी रूपमै मान्यता पाएका छन्। समावेशी विकासको शक्तिबाट आर्जन हुने लाभ बटुल्न अब जी२० मार्फत हामी विकासशील देशहरूलाई डीपीआई अपनाउन, विकास गर्न र मापन गर्न मद्दत गर्नेछौं। भारत सबैभन्दा छिटो वृद्धि भइरहेको ठूलो अर्थतन्त्र भएको मुलुक यसै बनेको होइन। हाम्रा सरल, मापनयोग्य र दिगो समाधानहरूले कमजोर र सीमान्तकृतहरूलाई हाम्रो विकास कथाको नेतृत्व गर्न सशक्त बनाएको छ। अन्तरिक्षदेखि खेलकुद, अर्थतन्त्रदेखि उद्यमशीलतासम्म, भारतीय महिलाले विभिन्न क्षेत्रमा नेतृत्व लिएका छन्। उनीहरूले महिलाको विकास भाष्यलाई महिला नेतृत्व विकासमा परिवर्तन गरिदिएका छन्। लैंगिक डिजिटल असमानतालाई कम गर्न, श्रमशक्ति सहभागिता विभेदलाई घटाउन र नेतृत्व र निर्णय प्रक्रियामा महिलाको बृहत् भूमिका सुनिश्चित गर्न हाम्रो अध्यक्षतामा रहेको जी२० ले काम गरिरहेको छ। भारतका लागि जी२० अध्यक्षता केवल उच्च तहको कूटनीतिक प्रयास मात्र होइन। भारत लोकतन्त्रको जननी र विविधताको नमुना भएकाले हामीले यो अनुभवका ढोका विश्वका लागि खोलिदिएका छौं। आज मापनमा हासिल हुने चिजहरू एक गुण हो जुन भारतसँग जोडिएको छ। जी२० अध्यक्षता कुनै अपवाद होइन। यो मानव सञ्चालित आन्दोलन बनेको छ। हाम्रो कार्यकालको समाप्तिसम्ममा भारतका ६० वटा सहरहरूमा दुई सयभन्दा बढी बैठकको आयोजना र १ सय २५ देशका लगभग एक लाख प्रतिनिधिलाई स्वागत गर्ने छौं। यसअघिका कुनै पनि जी२० शिखर सम्मेलनले यत्तिको विशाल र भौगोलिक विविधतालाई समेटेको छैन। भारतको जनसंख्या, लोकतन्त्र, विविधता र विकासबारे अरू कसैबाट सुन्नु र भारतका यी विशेषतालाई प्रत्यक्ष रूपमा अनुभव गर्न पाउनु बिल्कुलै फरक कुरा हो। म विश्वस्त छु, हाम्रा जी२० का प्रतिनिधिले आफ्नो अनुभवबाट यस कुराको पुष्टि गर्नेछन्। हाम्रो जी२० अध्यक्षताले विभाजनहरू हटाउन, अवरोधहरू भत्काउन र सहकार्यको बीजारोपण गर्न प्रयास गर्नेछ जसले सारा विश्वलाई भरणपोषण गर्नेछ जहाँ कलहलाई एकताले माथ दिनेछ र जहाँ साझा भाग्यले एकाकीपनलाई ओझेलमा पार्नेछ। जी२० को अध्यक्ष भएको नाताले हामीले विश्वमञ्चलाई अझ ठूलो बनाउने वाचा गरेका छौं ता कि सबैको आवाज सुनियोस् र सबैले योगदान पुर्याऊन्। हाम्रो प्रतिबद्धता हाम्रा कार्य र परिणामसँग मेल खान गएको म यहाँ उल्लेख गर्न चाहन्छु।"
सन्दीप लामिछानेको मुद्दामा अभिलेख झिकाउने आदेश,काठमाडौं : जिल्ला अदालत काठमाडौंले क्रिकेटर सन्दीप लामिछानेविरुद्धको मुद्दामा गौशाला२६ को बसाइँसराइ तथा जन्मदर्ता सम्बन्धी थप अभिलेख झिकाउने आदेश गरेको छ। न्यायाधीश सकुन्तला कार्कीको इजसालमा आज भएको सुनुवाइपछि थप केही कागजातको अभिलेख झिकाउने आदेश भएको अदालतका श्रेस्तेदार कौशलेश्वार ज्ञवालीले जानकारी दिए। यसअघि नाबालिक बलात्कार मुद्दाको थुनछेक बहसका क्रममा जिल्ला अदालत काठमाडौंले सन्दीपलाई पुर्पक्षका लागि थुनामा पठाएको थियो भने उच्च अदालत पाटनले रू २० लाख धरौटीमा छाड्न आदेश दिएको थियो। सर्वोच्च अदालतले लामिछानेलाई विदेशमा हुने प्रतियोगितामा भाग लिन जान पाउने आदेश गरेको थियो।
नेपाल ग्लोबल छनोटनजिक,"समूह एबाट यूएई विजेता र नेपाल उपविजेता बन्दै सेमिफाइनलमा पुगेका हुन्। नेपालले पहिलो खेलमा मलेसियालाई पाँच रनले पराजित गरेको थियो। यस्तै दोस्रो खेलमा बहराइनलाई १० विकेट र तेस्रो खेलमा भुटानलाई तीन विकेटले पाखा लगाएको थियो। काठमाडौं : नेपाल आईसीसी महिला टीट्वेन्टी विश्वकपको ग्लोबल छनोटनजिक पुगेको छ। शुक्रबार थाइल्यान्डविरुद्धको सेमिफाइनलमा जित निकालेमा नेपाल महिला टीट्वेन्टी विश्वकपको ग्लोबल छनोटमा पुग्नेछ। मलेसियामा जारी एसिया क्षेत्रको छनोटमा नेपाल र संयुक्त अरब इमिरेट्स (यूएई)बीच बुधबार तय भएको खेल वर्षाका कारण रद्द भएको थियो। लगातारको वर्षाका कारण टससमेत हुन नसकेपछि दुवै टोलीले एकएक अंक बाँडेका थिए। अंक बाँडेपछि नेपाल यूएईसँग रनरेटमा पछि परेको थियो। समूह एबाट यूएई विजेता र नेपाल उपविजेता बन्दै सेमिफाइनलमा पुगेका हुन्। नेपालले पहिलो खेलमा मलेसियालाई पाँच रनले पराजित गरेको थियो। यस्तै दोस्रो खेलमा बहराइनलाई १० विकेट र तेस्रो खेलमा भुटानलाई तीन विकेटले पाखा लगाएको थियो। यस्तै चौथो खेलमा कतारलाई नौ विकेटले पराजित गर्दै नेपालले एक खेल अगावै सेमिफाइनलमा स्थान पक्का गरेको थियो। समूह एमा यूएईले पाँच खेलमा नौ अंक जोड्यो। नेपालले पनि समान खेलमा नौ अंक नै जोडेको थियो। समूह बीबाट थाइल्यान्ड विजेता र हङकङ उपविजेताका रुपमा अन्तिम चारमा पुगेका हुन्। बुधबार भएको खेलमा थाइल्यान्डले हङकङलाई ४३ रनले पराजित गर्दै समूह विजेता बनेको हो। आईसीसी महिला टीट्वेन्टी विश्वकपअन्तर्गत एसिया क्षेत्रको छनोटमा ११ राष्ट्रको सहभागिता रहेको छ। सहभागी टोलीलाई दुई समूहमा विभाजन गरिएको छ। समूह एमा नेपालसहित बहरान, भुटान, मलेसिया, कतार र यूएई छन्। यस्तै समूह बीमा चीन, हङकङ, कुवेत, म्यानमार र थाइल्यान्ड छन्। फाइनल पुग्ने दुई टोलीले सन् २०२४ मा ग्लोबल टीट्वेन्टी विश्वकपको ग्लोबल छनोट खेल्न पाउनेछन्।"
भारतका सराभनन बने मिस्टर एसिया,"च्याम्पियनसिपअन्तर्गत मिस्टर एसियाको उपाधि भारतका सराभनन मनिले जितेका छन्। १० प्रतिस्पर्धीलाई पछि पार्दै मनिले उपाधि जितेका हुन्। काठमाडौं : ५५औं एसियन शारीरिक सुगठन तथा फिजिक्स स्पोर्ट्स च्याम्पियनसिपअन्तर्गत पुरुषतर्फको टिम च्याम्पियनसिपमा नेपाल तेस्रो भएको छ। २६० अंक हासिल गर्दै नेपालले तेस्रो स्थान हात पारेको हो। ७९५ अंकका साथ भारत पहिलो र ५९० अंक जोडेको थाइल्यान्ड दोस्रो भयो। महिलामा थाइल्यान्ड पहिलो, भियतनाम दोस्रो र हङकङ तेस्रो भयो। च्याम्पियनसिपअन्तर्गत मिस्टर एसियाको उपाधि भारतका सराभनन मनिले जितेका छन्। १० प्रतिस्पर्धीलाई पछि पार्दै मनिले उपाधि जितेका हुन्। शारीरिक सुगठनतर्फको विभिन्न १० तौल समूहका विजेताबीच भएको मिस्टर एसियाको प्रतिस्पर्धामा मनिले शीर्ष उपाधि जितेका हुन्। उनी ९० केजी तौल समूहमा विजेता हुँदै ओभरअल राउन्डमा प्रवेश गरेका थिए। एसियन शारीरिक सुगठन तथा फिजिक्स स्पोर्ट्स फेडेरेसनको आयोजना तथा नेपाल शारीरिक सुगठन तथा फिट्नेस महासंघको ब्यवस्थापनमा भएको च्याम्पियनसिपको पुरुष एथलिट फिजिक १८२ सेमीमा नेपालका विप्लव कार्कीले कांस्य पदक जिते। यस विधामा पहिलो स्थान भारतका रामा सोमाशेखर र दोस्रो स्थान भुटानका टान्डिन वाङचेनले हासिल गरे। च्याम्पियनसिपमा नेपालले तीन स्वर्ण ६ रजत र पाँच कांस्य पदक जित्यो। विशाल पौडेलले जुनियर शारीरिक सुगठन, सनम मुलगुठीले स्वीम सुट, रजनी श्रेष्ठले महिला ५५ केजी तौल समूहको शारीरिक सुगठनमा स्वर्ण पदक जितेका थिए। ५५ केजीमा सुरेश दुवाल, ६० केजीमा असिमबाबु गरुङ, ६५ केजीमा मनोज सुवेदी, ७५ केजीमा ललित धिमाल, फिटनेस फिजिकमा राजु राई र मोडल फिजिक्समा तारा खैजुले रजत पदक जितेका थिए। यस्तै ६० केजीमा कमल भण्डारी, ८० केजीमा कृष्णप्रसाद श्रेष्ठ, फिटनेस फिजिक्समा रञ्जित लामा, एथलिट फिजिकमा विप्लव कार्की र एथलेट फिजिकमै निहालमान जोशीले कांस्य पदक जिते। च्याम्पियनसिपमा १७ राष्ट्रका १६८ पुरुष र ६८ महिला गरी २३६ खेलाडीहरूले विभिन्न ४५ विधामा प्रतिस्पर्धा गरेका थिए। च्याम्पियनसिपमा पुरुषमा २८, महिलामा १६ र मिक्स एक गरी ४५ विधामा प्रतिस्पर्धा भएको थियो।"
"सुनको मूल्य घट्यो, तोलाको कति पुग्यो?",नेपाल सुनचाँदी व्यवसायी महासङ्घले सार्वजनिक गरेको विवरणानुसार आज तेजाबी सुनको मूल्य प्रतितोला एक लाख ११ हजार चार सय ५० तोकिएको छ। काठमाडौं : सुनचाँदी बजारमा आज छापावाल सुनको मूल्य प्रतितोला एक लाख १२ हजार तोकिएको छ। अघिल्लो दिन प्रतितोला एक लाख १२ हजार चार सयमा कारोबार भएको सुनको मूल्य आज प्रतितोला चार सयले घटेको हो। नेपाल सुनचाँदी व्यवसायी महासङ्घले सार्वजनिक गरेको विवरणानुसार आज तेजाबी सुनको मूल्य प्रतितोला एक लाख ११ हजार चार सय ५० तोकिएको छ। त्यस्तै आज चाँदीको मूल्य अघिल्लो कारोबार मूल्यका तुलनामा प्रतितोला २०ले घटेर एक हजार चार सय १० तोकिएको महासङ्घले जनाएको छ।
"जी२० भारतमा, एउटै विश्वको कामना","काठमाडौं : विश्वका २० शक्ति केन्द्र आगामी शनिबार र आइतबार एकै ठाउँमा भेला हुँदैछन्, विश्वको आर्थिक, सामाजिक, वातावरणीय, भौतिक समस्यासँगै दिगो विकासको समस्या सम्बोधन गर्ने ध्ययेका साथ। सन्दर्भ हो, भारतको नयाँ दिल्लीमा आयोजना हुन गइरहेको १८औं जी२० शिखर सम्मेलनको। ग्रुप अफ ट्वान्टी अर्थात् जी२० विश्वका २० ठूला अर्थतन्त्रको साझा प्लेटफर्म हो, जसको लिडर्स समिट नयाँ दिल्लीको प्रगति मैदानमा आयोजना हुन लागेको हो। सेप्टेम्बर ९ र १० मा हुने जी२० लिडर्स समिट मा विश्वका ठूला अर्थतन्त्रका सरकार प्रमुख सहभागी हुने छन्। दुई दिने सम्मेलनको अध्यक्षता भने भारतका प्रधानमन्त्री नरेन्द्र मोदीले गर्दै छन्। सम्मेलनमा अमेरिकी राष्ट्रपति जो बाइडेन, बेलायती प्रधानमन्त्री ऋषि सुनक, जर्मन चान्सलर ओलाफ स्कोल्ज, फ्रान्सेली राष्ट्रपति इमानुएल म्याक्रोन, साउदी अरबका राजकुमार मोहम्मद बिन सलमान र जापानका प्रधानमन्त्री फुमिओ किसिदालगायत सहभागी हुँदै छन्। विश्व अर्थतन्त्रसँग सम्बन्धित मुद्दा सम्बोधन गर्न १९ राष्ट्र र युरोपेली युनियनका अर्थ मन्त्रीलाई एकै ठाउँमा ल्याउन सन् १९९९ मा स्थापित यस अन्तरसरकारी मञ्चले सन् २००८ देखि वार्षिक रूपमा राष्ट्र तथा सरकार प्रमुखलाई एकै मञ्चमा डाक्ने गरेको छ। यसकारण जी२० लिडर्स समिट विश्वको हाइप्रोफाइल भूराजनीतिक मञ्च बनेको छ। यस वर्ष जी२० को नेतृत्व गरेका भारतीय प्रधानमन्त्री मोदीले सम्मेलनमार्फत देशलाई नेतृत्वदायी मुलुक बनाएर आफ्नो कूटनीतिक प्रमाण मजबुद गर्न त चाहन्छन् नै, त्यसमाथि आगामी वर्ष हुने निर्वाचनमा प्रधानमन्त्रीको तेस्रो कार्यकालका लागि आफूलाई उभ्याउने दरिलो आधार पनि प्रस्तुत गर्ने दाउमा छन्। उदीयमान अर्थतन्त्र भएको भारतको नेतृत्वमा यो पहिलो सम्मेलन हो। दक्षिण एसियामा पहिलोपटक हुन लागेको सम्मेलनलाई भारतका छिमेकी देशले समेत ठूलै महत्वका साथ हेरेका छन्। जी२० एक अन्तरसरकारी मञ्च हो जसमा युरोपेली युनियनसहित १९ सदस्य राष्ट्र छन्। विश्वका ठूला अर्थतन्त्रबीच अन्तर्राष्ट्रिय आर्थिक सहयोग र समन्वयलाई बढावा दिनु जी२० को मुख्य उद्देश्य हो। मञ्चले अन्तर्राष्ट्रिय वित्तीय स्थिरता, जलवायु परिवर्तन न्यूनीकरण र दिगो विकास जस्ता विश्व अर्थतन्त्रसँग सम्बन्धित प्रमुख मुद्दालाई सम्बोधन गर्छ। जी२० को सदस्यता विश्वका प्रमुख अर्थतन्त्र हुन्, जसले विश्वको कुल गार्हस्थ्य उत्पादनको करिब ८५ प्रतिशत, अन्तर्राष्ट्रिय व्यापारको ७५ प्रतिशत र विश्वको जनसंख्याको दुईतिहाइ हिस्सा ओगटेको छ। जी२० को वर्तमान अध्यक्षको हैसियतले भारतसँग विश्वव्यापी एजेन्डालाई नयाँ स्वरूप दिने र अर्थपूर्ण परिवर्तन गर्ने अवसर छ। भारतले यो सम्मेलनको नारा वसुधैव कुटुम्बकम् राखेको छ। जसको अर्थ हुन्छ, विश्व एक परिवार हो। त्यसपछि हुन थाल्यो लिडर्स समिट सन् १९९९ मा एसियाली वित्तीय संकटको नतिजा स्वरूप ग्रुप अफ ट्वान्टी स्थापना भयो। सुरुमा यसले १९ देशका अर्थमन्त्री तथा केन्द्रीय बैंकका गभर्नरलाई एकै मञ्चमा ल्यायो। जी२० मा युरोपेली युनियनलाई २०औं सदस्यको रूपमा राखियो। जी२० को मुख्य उद्देश्य विश्वले सामना गरिरहेका वित्तीय र आर्थिक चुनौतीका बारेमा छलफल गर्नु थियो। सन् २००८ देखि राष्ट्र र सरकार प्रमुख सहभागी हुन थालेपछि जी२० मा नयाँ मोड छायो। जी२० अन्तर्राष्ट्रिय आर्थिक सहयोगको प्रमुख मञ्च बन्यो। त्यसअघि हरेक वर्ष आयोजना हुने जी२० फाइनान्स ट्र्याकमा सदस्य राष्ट्रका अर्थमन्त्री तथा केन्द्रीय बैंकका गभर्नर उपस्थित हुने गर्थे। उनीहरूले विश्वव्यापी आर्थिक मुद्दामा छलफल गर्थे, आफ्नो पहलको प्रगति समीक्षा गर्थे भने आर्थिक स्थिरता र वृद्धिलाई साथ दिने दिन नीति निर्माणमा समन्वय गर्थे। जी२० को मुख्य ध्यान आर्थिक मुद्दाहरूमा केन्द्रित रहे पनि यसको कार्यक्षेत्र फैलँदै गएको छ। जी२० लिडर्स समिटले आर्थिक मामिलाका अतिरिक्त विश्वव्यापी चुनौतीको शृंखलालाई सम्बोधन गर्दै पनि आएको छ। यसमा अन्तर्राष्ट्रिय व्यापार, दिगो विकास, जनस्वास्थ्य, कृषि, ऊर्जा, वातावरण संरक्षण, जलवायु परिवर्तन र भ्रष्टाचारविरुद्धको लडाइँ आदि छन्। जी२० लिडर्स समिट हरेक वर्ष भिन्न देशमा आयोजना हुने गरेको छ। १८औं जी२० लिडर्स समिट : सी र पुटिन नजाने जी२० लिडर्स समिटमा अध्यक्ष मुलुकले अतिथि देशहरूलाई निमन्त्रणा दिने गरेका छन्। यसपटक भारतले बंगलादेश, इजिप्ट, मरिसस, नेदरल्यान्ड्स्, नाइजेरिया, ओमन, सिंगापुर, स्पेन र संयुक्त अरब इमिरेट्स (यूएई)लाई अतिथि राष्ट्रका रूपमा निम्तो दिएको छ। आफ्नो अध्यक्षतामा भारतले इन्टरनेसनल सोलार एलायन्स (आईएसए), कोलिसन फर डिजास्टर रेजिलिएन्ट इन्फ्रास्ट्रक्चर (सीडीआरआई) र एसियाली विकास बैंक (एडीबी) लाई अतिथि अन्तर्राष्ट्रिय संगठनको रूपमा निमन्त्रणा गरेको छ। यो सहभागिताले विश्वव्यापी मुद्दामा थप संयुक्त प्रयासले प्रोत्साहन पाउने विश्वास लिइएको छ। रूस र युक्रेनबीच जारी युद्धलाई लिएर उत्पन्न गहिरो भूराजनीतिक विभाजनका बीच विश्वका केही गम्भीर समस्याको समाधान खोज्ने प्रयास जी२० ले गर्ने अपेक्षा गरिएको छ। विश्वको शक्तिशाली मुलुक अमेरिकाका राष्ट्रपतिले जो बाइडेन बिहीबार नयाँ दिल्ली आउँदैछन्। बाइडेनले रूसयुक्रेन युद्धको सामाजिक प्रभाव, स्वच्छ ऊर्जा संक्रमण, जलवायु परिवर्तनविरुद्ध लड्न र गरिबीविरुद्ध लड्न बहुपक्षीय बैंकहरूको क्षमता बढाउने विषयमा छलफल गर्न चाहेको बताइएको छ। अर्कातर्फ, भूराजनीतिक कारणले सधैं अलग दुई शक्तिशाली राष्ट्र रूस र चीनका राष्ट्रपतिले भने यो शिखर सम्मेलनमा सहभागिता नजनाउने पक्का भइसकेको छ। रूसका राष्ट्रपति भ्लादिमर पुटिनको सट्टा विदेशमन्त्री सर्जे लाभरोभ उपस्थिति हुने अन्तर्राष्ट्रिय समाचारमाध्यमले बताएका छन्। पुटिनलाई इन्टरनेसनल क्रिमिनल कोर्ट ले पक्राउ पुर्जी जारी गरेको छ। चीनका राष्ट्रपति सी चिनफिङले पनि आफ्नो प्रतिनिधिलाई पठाउने छन्। चीनका तर्फबाट प्रिमियर अफ द स्टेट काउन्सिल लि क्वाङले भारतमा नेतृत्व गर्ने छन्। सन् २००८ मा जी२० लिडर्स समिटको पहिलो संस्करण आयोजना भएयता चिनियाँ राष्ट्रपति पहिलोपटक अनुपस्थित हुन लागेका हुन्। सन् २०२० र २०२१ मा कोभिड१९ महामारीका बेला पनि सीले भर्चुअलमाध्यमबाट सहभागिता जनाएका थिए। युरोपेली युनियन र मेक्सिकोबाट पनि सहभागिता नहुने बताइएको छ। सदस्यता र अतिथि राष्ट्रहरूबाहेक जी २० बैठकको विशिष्ट सत्रमा विभिन्न अन्तर्राष्ट्रिय संगठनहरू पनि सहभागिता रहनेछ। सम्मेलनमा संयुक्त राष्ट्रसंघ, अन्तर्राष्ट्रिय मुद्रा कोष, विश्व बैंक, विश्व स्वास्थ्य संगठन, विश्व व्यापार संगठन, अन्तर्राष्ट्रिय श्रम संगठन, वित्तीय स्थिरता बोर्ड र आर्थिक सहयोग तथा विकास संगठन (ओईसीडी) लगायत ११ वटा संस्थाले सहभागिता जनाउने बताइएको छ। दिल्लीमा हुने जी२० शिखर सम्मेलनले भारतको अन्तर्राष्ट्रिय कूटनीतिमा महत्वपूर्ण भूमिका खेल्नेछ। सम्मेलनले आर्थिक, सामाजिक र वातावरणीय सरोकारलाई समेट्नेछ। जी२० लाई आबद्ध संलग्न विश्वका नेताका लागि सहकार्य र चुनौतीहरूको सामना गर्न एक महत्वपूर्ण मञ्चका रूपमा हेरिएको छ। चीन र रूसले अनुपस्थितिमा भारतले ग्लोबल साउथको कन्सेप्टलाई स्पटलाइटमा ल्याउन अध्यक्षताको उपयोग गर्ने अनुमान गरिएको छ। युरोप र अमेरिकाको तुलनामा आर्थिक तथा औद्योगिक विकास कम भएको मुलुकलाई ग्लोबल साउथका रूपमा मान्ने गरिएको छ। विकासोन्मुख राष्ट्रको वैदेशिक ऋण र खाद्य सुरक्षा, जलवायु परिवर्तन जस्ता समस्या सम्बोधन गर्न नसकेको भन्दै जी२० लामो समयदेखि आलोचित छ। हाम्रो प्रयास यो हुनेछ कि संसारमा कुनै प्रथम विश्व वा तेस्रो विश्व नहोस्, तर एउटा मात्र विश्व होस्, भारतीय प्रधानमन्त्री नरेन्द्र मोदीले १८औं लिडर्स समिटको लोगो अनावरण गर्दै भनेका थिए। भारतमा हुन गइरहेको जी२० मुलुकमा नेपाल अतिथि राष्ट्र रहेको छैन। अध्यक्ष राष्ट्रले निमन्त्रणा नगरेकाले नेपालले सहभागिता जनाउने छैन। सेवा लम्साल, प्रवक्ता, परराष्ट्र मन्त्रालय जी२० बाट नेपालको हित भारतले प्रस्तुत गर्ने एजेन्डामा निर्भर रहन्छ। ग्लोबल साउथको मुद्दा त्यहाँ प्रस्तुत हुने हाम्रो अपेक्षा छ। डा दिनेश भट्टराई परराष्ट्रविद् जी७ को विस्तारित रूप जी२० हो। यो मञ्चमा नेपालजस्तो विकासोन्मुख राष्ट्रको हितबारे पक्कै बहस हुनेछ। डा खगनाथ अधिकारी, परराष्ट्रविद् भारत र चीनबाट नै लाभ लिन सकिरहेका छैनौं। त्यसैले छिमेकमा जी२० सम्मेलन हुँदैछ भनेर धेरै उत्साहित हुन मिल्दैन। भारतले विश्वशक्ति हुन लागेको सन्देश दिँदै, हामी आमन्त्रित सदस्य पनि छैनौं। प्राडा खड्ग केसी, परराष्ट्रविद् नेपालजस्तो मुलुकलाई गरिने सहयोग जसरी घटिरहेको छ र दिगो विकासको लक्ष्य पूरा झन्झन् कठिन बन्दैछ। सम्मेलनबाट नेपालले प्रत्यक्ष र परोक्ष रूपमा लाभ पाउने अपेक्षा गर्न सकिन्छ। डा डिल्लीराज खनाल, अर्थविद् भारतीय विदेशमन्त्री एस जयशंकरले जी२० को मुख्य कार्यादेश आर्थिक वृद्धि र विकासलाई टेवा दिनु भए पनि ग्लोबल साउथको समस्या सम्बोधन हुन नसके आर्थिक वृद्धिलाई टेवा नपुग्ने अभिव्यक्ति दिएका थिए। भारतले जी२० मा आफ्नो अध्यक्षतालाई जलवायु संकटलाई सम्बोधन गर्न प्राथमिकता दिन प्रयोग गर्ने वाचा गरेको छ। नेपाललाई के लाभ ? कस्तो नजरले हेर्ने ? भारतले अध्यक्षता गर्दै गर्दा सम्मेलनले भारतलाई शक्तिराष्ट्रका रूपमा उदाउन मद्दत मिल्नेछ। विश्वलाई एक घर र एक परिवार मान्ने नारासहित आयोजना हुने सम्मेलनले ग्लोबल साउथका एजेन्डाहरूलाई अघि सार्ने विश्वास परराष्ट्रविद् दिनेश भट्टराईको छ। उनी भन्छन्, नेपालले मात्र फाइदा लिनेभन्दा पनि दक्षिण एसियाली राष्ट्रका साझा समस्या सम्बोधन हुन सक्छ। नेपालले पाउने लाभ पनि त्यही हो। भारतमा सम्मेलन भइरहँदा नेपाललाई मात्र हुने अपेक्षा त गर्न सकिँदैन, भारतले ग्लोबल साउथको मुद्दा उठाए नेपाल पनि त्यसैमा समेटिन्छ, भट्टराई भन्छन्, भारतीय प्रधानमन्त्री नरेन्द्र मोदीले सार्वजनिक रूपमा नै धेरैपटक नेपालको आवश्यकता भारतको मुद्दा हुने बताएकाले नेपालको हितमा केही अप्रत्यक्ष निर्णय हुने अपेक्षा गर्न मिल्छ। यद्यपि आर्थिक, सामाजिक, राजनीतिक एजेन्डा नहेरी केही भन्न नसकिने उनको तर्क छ। परराष्ट्रविद् डा खगनाथ अधिकारी जी७ को विस्तारित रूपका रूपमा जी२० उदाएको बताउँछन्। जी७ ले मात्रै विश्व अर्थतन्त्रका समस्यालाई समाधान गर्न वा सम्बोधन गर्न सक्दैन भनेर सन् २००८ मा यसको गठन भएको हो, उनले भने, भारतमा हुने सम्मेलनले विश्वव्यापी रूपमा उठेका मुद्दाहरूलाई यसले समेट्छ। तर, विकसित राष्ट्रसँगै विकासोन्मुख र कम विकसित मुलुकका सामाजिक, आर्थिक र वातावरणीय एजेन्डाहरूलाई पनि समेट्ने हुँदा परोक्ष रूपमा नेपालजस्तो मुलुकले पनि फाइदा लिन सक्छ। बहुराष्ट्रिय मञ्चहरूमा विकासोन्मुख राष्ट्रहरूको हितमा के गर्न सकिन्छ भनेर जोडदार रूपमा बहस हुने गरेको उनको भनाइ छ। परराष्ट्रविद् प्राडा खड्ग केसी नेपालले चीन र भारतजस्ता ठूला अर्थतन्त्रको बीचमा रहेर पनि कूटनीतिक रूपमा फाइदा लिन नसकिरहेको बताउँछन्। भारत र चिनसँग नै शंका वा अविश्वास र उतारचढावको सम्बन्धबाट गुज्रिरहेका छौं। यस्तो अवस्थामा छिमेका जी२० सम्मेलन हुन थाल्ने भनेर धेरै उत्साहित हुन जरुरी देखिँदैन, उनले भने। भारतमा सम्मेलन हुँदै गर्दा नेपाल अतिथि राष्ट्र पनि नरहेकाले प्रत्यक्ष सहयोगको अपेक्षा गर्न नसकिने उनको तर्क छ। अर्थविद् डा डिल्लीराज खनाल जी२० का अघिल्ला सम्मेलनहरूमा पनि ऋणसँग सम्बन्धित मुद्दाका विषय उठिरहेको बताउँछन्। नयाँ दिल्ली शिखर सम्मेलनमा विकासोन्मुख राष्ट्रलाई सहुलियतपूर्ण ऋण, जलवायु परिवर्तनको चुनौतीजस्ता विषय प्राथमिकतामा परे नेपाललाई प्रत्यक्ष र परोक्ष रूपमा फाइदा पुग्ने उनले बताए। १८औं जी२० लिडर्स समिटमा छलफलका सम्भावित विषय यसप्रकार छन्ः कोभिड१९ महामारीबाट विश्वव्यापी आर्थिक पुनरुत्थान जलवायु परिवर्तन र दिगो विकास व्यापार र लगानी वृद्धि डिजिटल रूपान्तरण र नवीनता स्वास्थ्य र सामाजिक सुरक्षा पूर्वाधार र कनेक्टिभिटी प्रतिआतंकवाद र सुरक्षा सन् २०२३ को जी२० शिखर सम्मेलन बहुपक्षीय संस्थाहरूबाट विकासशील राष्ट्रहरूलाई ऋण बढाउने, अन्तर्राष्ट्रिय ऋण संरचनामा सुधार गर्ने, क्रिप्टोकरेन्सीलाई नियमन गर्ने, खाद्य र ऊर्जा सुरक्षामा भूराजनीतिक अनिश्चितताको प्रभावलाई सम्बोधन गर्नेजस्ता आर्थिक विषयमा केन्द्रित हुने बताइएको छ। यसबाहेक, भारतले विशिष्ट फोकस क्षेत्रहरू समावेश गर्ने बताइएको छ। हरित विकास, जलवायु वित्त र जीवनलाई जोडेर भारतले आफ्नो एजेन्डा बनाउने छ। विश्वव्यापी चासोको केन्द्र रहेको जलवायु परिवर्तनका सम्बन्धमा भारतले सम्बोधन गर्नेछ। विकासशील राष्ट्रहरूमा भइरहेको जलवायुमा लगानी, प्रविधि र समतामूलक ऊर्जामा परिवर्तनको प्रक्रियालाई भारतले उठान गर्ने छ। यसैसँग सम्बन्धित एलआईएफई आन्दोलनलाई पनि अघि बढाइने बताइएको छ। सन् २०२२ जुन ५ मा भारती प्रधानमन्त्री मोदीले लाइफस्टाइल फर द इन्भाइरोन्मेन्ट मुभमेन्ट सुरु गरेका थिए। सन् २०२१ मा ग्लास्गोमा भएको २६औं संयुक्त राष्ट्रसंघीय जलवायु परिवर्तन सम्मेलन (कोप२६) मा मोदीले पहिलोपटक एलआईएफई मुभमेन्टको अवधारणा अघि सारेका थिए। जी२० शिखर सम्मेलन महत्व किन ? जी७ जस्तो धनी देशहरू मात्र मिलेर बनेको नभई जी२० ले विकसित र उदीयमान दुवै अर्थतन्त्रका नेताहरूलाई एकै ठाउँमा ल्याएको छ। विश्वव्यापी आर्थिक संकटको समयमा संघर्षरत अर्थ व्यवस्थाहरूलाई मद्दत गर्न सन् २००९ मा ट्रिलियनडलरको सहयोगको घोषणा जस्ता काम जी२० ले गरेको छ। यद्यपि कहिलेकाहीँ देशहरूबीच सहमति खड्किने गरेको छ। जी२० को कार्यसूची वा एजेन्डाहरूले उठाउँदै आएको सुरक्षा र जलवायु परिवर्तनजस्ता राजनीतिक मुद्दा छलफलमा समेट्ने प्रयास भने सफल हुन सकेको छैन। एजेन्सीहरूको सहयोगमा यो पनि पढ्नुहोस मानवकेन्द्रित विश्वव्यापीकरण : सबैलाई साथमा लिएर जी२० लाई गन्तव्यसम्म पुर्याउँदै"
"महिना बित्यो, टुंगिएन सहकारीपीडितका समस्या","काठमाडौं : सरकारले सहकारीपीडितहरूको समस्या समाधानका लागि गरेको सम्झौता एक महिना बितिसक्दा पनि अझै टुंगो लगाउन सकेको छैन। यता सहकारीमा लाखौं निक्षेपको सावाँ र ब्याज डुबेका हजारौं निक्षेपकर्ता सरकारले कहिले निकासा निकाल्ला भनेर बाटो हेरिरहेका छन्। सहमतिअनुसार एक महिनामा अध्ययन गरेर प्रतिवेदन पेस गर्ने भनिए पनि अझै यसको संकेत नदेखिएकाले सरकारले उनीहरूप्रति बेइमानी गने हो कि भन्ने शंका गर्न थालेका छन्। लाखौं जनताको संवेदनशील विषयमा सरकारले ढिलाइ, खेँलाची गर्न नहुने र यस्तोे काम छिटो, छरितो हुनुपर्ने सहकारीपीडित गोपाल त्रिपाठी तर्क गर्छन्। सरकारले बन्द कोठामा होइन, लाखौं जनताको अगाडि सहमति गरेको थियो। तर निर्णयमा ढिलाइ गर्दा आँखामा छारो हाल्ने काम हुन्छ कि भन्ने डर छ, सहकारी बचतकर्ता संरक्षण राष्ट्रिय अभियानका प्रेस संयोजकसमेत रहेका त्रिपाठी भन्छन्, सरकारले लिएको महिना दिनको समय सकियो। सरकारले बेइमानी गर्यो भने देशैभरिबाट फेरि हामी आन्दोलन गर्न बाध्य हुन्छौं। गत साउन १८ गते हजारौंको संख्यामा सहकारीपीडित सडकमा उत्रेर आन्दोलित भएपछि सरकारले सहमतिको प्रस्ताव राखेको थियो। सोही दिन भूमि व्यवस्था, सहकारी तथा गरिबी निवारणमन्त्री रञ्जिता श्रेष्ठ, सचिव गोकर्णमणि दुवाडी, सहकारी विभागका रजिस्ट्रार नवराज घिमिरे र पीडितबीच छलफलपछि उनीहरूबीच सातबुँदे सम्झौता भएको थियो। यसअनुसार सहकारी संस्थाका बचतकर्ताको बचत फिर्तालाई सुरक्षा प्रदान गर्न तत्काल बचत तथा कर्जा सुरक्षण कोष स्थापनाका लागि मन्त्रालयले प्रक्रिया अगाडि बढाउने, ओरेन्टललगायत समस्याग्रस्त घोषित सहकारी संस्थाको तर्फबाट बचतकर्तालाई रकम फिर्ता गर्दा स्पष्ट कार्ययोजना बनाई कार्यान्वयन गर्न समस्याग्रस्त सहकारी व्यवस्थापन समितिसँग मन्त्रालयले समन्वय गर्ने सहमति भएको थियो। यससँगै, सहकारी संस्थाबाट भएको कर्जा असुली प्रक्रियालाई छिटो, छरितो र प्रभावकारी बनाउन कर्जा सूचना केन्द्र र कर्जा असुली न्यायाधिकरणको स्थापना गर्न मन्त्रालयले तत्काल कार्य प्रक्रिया अगाडि बढाउने, सहकारी क्षेत्रको सुधार गर्न विद्यमान कानुनी व्यवस्थाभित्र तत्काल सुधार गर्न सकिने र कानुन संशोधन गर्नुपर्ने भए त्यस्तो विषयमा समेत तत्काल मन्त्रालय, सहकारी विभाग र समस्याग्रस्त व्यवस्थापन समितिबाट आवश्यक गृहकार्य अघि बढाउने सहमति भएको थियो। सोही सम्झौतालाई सम्बोधनका लागि प्रतिवेदन तयार गर्न सुझाव कार्यदल बनाइएको थियो। जसमा सहकारीपीडितको तर्फबाट सुझाव कार्यदलमा तीन प्रतिनिधिलाई सहभागी गरिएको थियो। यसमध्येका एक हुन्, कुशल केसी। सहकारी बचतकर्ता संरक्षण राष्ट्रिय अभियानका अध्यक्ष रहेका केसीले महिना दिन बित्दा पनि उक्त कार्यदलले बनाएको प्रतिवेदनमा आफूहरूका मागलाई प्रतिवेदनमा नसमेटिएपछि अझै टुंगो लाग्न ढिलाइ भएको जानकारी दिए। उनका अनुसार कार्यदलले तयार पारेको प्रतिवेदनबारे मुख्यसचिवको प्रतिक्रिया लिन गरेको छलफलबाट सात दिनअघि नै फाइल फिर्ता आयो। सुझाव कार्यदलले हालसम्म तयार पारेको प्रतिवेदनमा सहकारीपीडितको हकहितका लागि नहुने भएका कारणे प्रतिवेदन बुझाउन दिएनौं, उनले भने। केसीका अनुसार सहमति हुँदा मन्त्रीले सहकारीपीडितलाई सहकारीबाट शोधभर्ना गरेर सावाँ र ब्याज राज्यले फिर्ता गर्छ भनेर प्रतिबद्धता व्यक्त गरिएको थियो। तर त्यो अनुसार प्रतिवेदनमा नदेखिएपछि फिर्ता गर्न लगाइएको केसी बताउँछन्। उनी भन्छन्, सहमति भएका हाम्रा सबै माग समेटिएपछि मात्रै प्रतिवेदन बुझाएको स्विकार्य हुनेछ, नत्र भने हामी मान्दैनौं भनेपछि मुख्यसचिवले प्रतिवेदन फिर्ता गरेका हुन्। उनले पीडित पक्षको हकहितमा हुने गरी प्रतिवेदन आओस् भनेका छन्। यसै कारणले गर्दा सुझाव कार्यसमितिले म्याद थपको समय मागेको थियो। यसैले अझै एक महिनाको लागि म्याद थप भएको छ। कार्यदलले तयार पारेको प्रतिवेदनमा पीडितले सावाँ र ब्याज कसरी पाउने कार्यतालिकै बनाउने भनिएकोमा पनि यसो नदेखिएपछि प्रस्ट नपारिएकाले सहमति भएका मागलाई सम्बोधन हुने गरी प्रतिवेदन तयार नभएसम्म स्वीकार नगर्ने भनेर विरोध गरेको उनले सुनाए। समय थपियो तर अझै हाम्रा हकहितमा प्रतिवेदन नभए फेरि आन्दोलनमा जान्छौं, उनले चेतावनी दिँदै भने। यता सहकारी विभागका रजिस्ट्रार नवराज घिमिरे भने अबको २५ गतेसम्ममा अन्तिम प्रतिवेदन तयार पारेर बुझाउने बताउँछन्। यद्यपि सहकारीपीडितसँग एक महिना भने पनि यस अवधिभित्र अध्ययन गरेर तयार पार्न नसकिएको उनले स्वीकार गरे। सुझाव कार्यदल गठन भएर काम सुरु गर्दा ढिलाइ हुन गएको हो। अब बुझाउँछौं। देशैभरबाट राय, सुझाव संकलन गरेका छौं। त्यसको अध्ययन गर्न, विश्लेषण गर्नको लागि समय लागेको हो। सहकारीपीडितलाई कसरी भुक्तानी गर्ने भन्ने निक्र्यौल भने हामीले प्रतिवेदन दिएपछि यसबारे सरकारले निर्णय गर्ने उनले बताए। राष्ट्रिय योजना आयोगको सदस्यको अध्यक्षतामा बनेको सुझाव प्रतिवेदन कार्यदलमा अर्थ मन्त्रालय सहसचिव, सहकारी मन्त्रालयका सचिव, सहसचिव, राष्ट्रिय सहकारी महासंघका अध्यक्ष, नेपाल राष्ट्र बैंंकबाट १, २ विज्ञ, सीआईबीबाट १, महिला मन्त्रालयबाट १, मन्त्रीका स्वकीय सचिव र आमन्त्रित सदस्यमा तीन जना सहकारीपीडितको सहभागिता रहेको छ। नेपालभर करिब २९ हजार ८ सय ८६ सहकारी छन्। अधिकांश सहकारी काठमाडौंमा छन्। सहकारी विभागका रजिस्टार घिमिरेका अनुसार ७५ प्रतिशत बढी सहकारी निक्षेप फिर्ता गर्न नसक्ने स्थितिमा पुगेका छन्। जसले गर्दा सदस्यको बिल्लीबाठ भएको छ। देशभर विषयका आधारमा बचत तथा ऋण ३९ प्रतिशत, कृषि सहकारी ३८, बहुउद्देश्यीय सहकारी १३ र अन्य सहकारी १० प्रतिशत छन्। रजिस्ट्रार घिमिरेका अनुसार देशभरका सहकारीले १० खर्ब रुपैयाँको कारोबार गर्छन्। ४ खर्ब ७७ अर्ब ९६ करोड निक्षेप संकलन गरी ४ खर्ब २६ अर्ब २६ करोड रुपैयाँ कर्जा प्रवाह गरेका छन्। सेयर पुँजी १ खर्ब रुपैयाँ पुगेको छ। पछिल्लो समय एकपछि अर्को गर्दै सहकारी संस्था धराशायी बन्दै गएका छन्। कति सहकारीका सञ्चालक नै फरार छन्। सय बढी सहकारी कार्यालयमा ताला लागेको छ। अहिलेसम्म १० वटा खारेज भएका छन् भने पाँच सय बढीको उजुरी परेको छ। देशभरका १३५ सहकारी जटिल समस्यामा र करीब ५७ वटा कारबाही सिफारिसमा परेको विभागले जनाएको छ।"
