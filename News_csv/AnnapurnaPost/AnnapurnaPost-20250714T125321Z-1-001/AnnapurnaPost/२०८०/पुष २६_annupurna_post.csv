शीर्षक,विवरण
नारामा सीमित समाजवाद,"न समतामूलक समाज निर्माणतर्फ दत्तचित्त भएर अगाडि बढ्न सकेको देखिन्छ। यसरी हेर्दा समाजवाद उन्मुख नीति नारामा मात्र सीमित हुन पुगेको देखिन्छ। २००७ सालपछि पटकपटक राजनीतिक परिवर्तन भयो। नयाँनयाँ व्यवस्था आयो। तर, नागरिकका कैयौं अपेक्षा र सपना अझै पूरा हुन सकेको छैन। समाजमा हुने र नहुनेबीचको बढ्दो अन्तर, जनसंख्याको ठूलो हिस्सा गरिबीको रेखामुनि रहनु, क्षेत्रगत असन्तुलनमा वृद्धिलगायत कारणले सामाजिक विकास र गरिबमुखी शासन प्रणालीको आवश्यकता बोध भयो। त्यसका लागि नै समाजवाद उन्मुख शासन प्रणाली र अर्थतन्त्रको परिकल्पना गरिएको छ। विभिन्न व्यवस्थामध्ये समाजवादलाई उत्तम मान्ने गरिन्छ। कम्युनिस्टमात्रै होइन, दक्षिणपन्थी शक्तिले पनि यसको वकालत गर्छन्। विश्वका अधिकांश देशले समाजवादका मूल्यमान्यतालाई आत्मसात् गर्ने प्रयास गरेका छन्। रूस र चीनले समाजवादको बाटोमा हिँड्ने प्रयास गरे तर निरन्तरता दिन सकेनन्। समाजवाद एक आर्थिक सामाजिक दर्शन हो। समाजवादी व्यवस्थामा सम्पत्तिको स्वामित्व र वितरण समाजको नियन्त्रणमा रहन्छ। स्वामित्व भन्नाले उत्पादन, नियन्त्रण र व्यवस्थापन आदि पर्छन्। आर्थिक, सामाजिक तथा वैचारिक अवधारणाका रूपमा समाजवादले निजी सम्पत्तिमा आधारित अधिकारहरूको विरोध गर्दछ। सम्पत्तिको उत्पादन र वितरण समाज वा राज्यको हातमा हुनुपर्छ भन्ने यसको आधारभूत प्रतिबद्धता छ। राजनीतिको आधुनिक अर्थमा यसलाई पुँजीवाद वा स्वतन्त्र बजारको सिद्धान्तविपरीत मानिन्छ। नेपाललाई संविधानमै समाजवाद उन्मुख राज्य भनिएको छ (४१)। समाजवादप्रतिको प्रतिबद्धतालाई सघन बनाउन संविधानको प्रस्तावनामै त्यसबारे उल्लेख गरिएको छ। राज्यका निर्देशक सिद्धान्तहरूबारे चर्चा गर्ने क्रममा समाजवाद उन्मुख स्वतन्त्र र समृद्ध अर्थतन्त्रको विकास गर्ने राज्यको आर्थिक उद्देश्य हुनेछ भनिएको छ (५०३)। संविधानले गणतन्त्र, संघीयता, धर्मनिरपेक्षता, समानुपातिक समावेशी प्रतिनिधित्वसहित धेरै लोकतान्त्रिक मूल्यमान्यतालाई आत्मसात् गरेको छ। समाजवादको एजेन्डा पनि संविधानमा समेटिएको हुनाले राष्ट्रको यात्रा त्यसतर्फ सुरु हुनुपर्ने हो। तर, जातीय र धार्मिक पहिचानको राजनीति समानान्तर रूपमा अगाडि बढेको देखिन्छ। यस अर्थमा समाजवादको एजेन्डा कार्यान्वयन राजनीतिक र आर्थिक रूपमा चुनौतीपूर्ण बनेको छ। राजनीतिक वृत्तमा सबैभन्दा बढी चर्चा भइरहेको विषय हो, समाजवाद। तर, समाजवाद के हो ? यसका विशेषता के हुन् ? समाजवाद भए के फाइदा हुन्छ ? यसका अवगुण के छन् ? के समाजवादको यात्रा तय गर्न नेपाली समाज तयार छ ? यसबारे नागरिक प्रायः अनभिज्ञ छन्। संविधानले नै समाजवाद उन्मुख राज्य भनेर गन्तव्य तोकेको नेपाली समाजवादको मोडेल कस्तो हुनुपर्छ भन्नेबारे खासै बहस चलेको पाइँदैन। नेपालले हासिल गर्न खोजेको समाजवादको मोडेलबारे संविधानको प्रस्तावनामा केही चर्चा गरिएको छ। तर, यसको समग्र प्रारूप र त्यहाँसम्म पुग्ने मार्गबारे दलहरूले विमर्श चाहिँ सुरु गरेका छैनन्। विश्वमा समाजवादका धेरै मोडेल छन्। धेरै समाजवादी सिद्धान्तमा सुधार र परिमार्जन भएको छ। नेपालले पनि परिमार्जन गर्नुपर्ने हुन्छ। नेपालले प्रजातान्त्रिक मूल्यमान्यतालाई समेटेर समाजवादको प्रवद्र्धन गर्ने वाचा पनि गरेको छ। प्रमुख पार्टीहरूले समाजवादलाई सिद्धान्ततः स्वीकार गरेका छन्। तर, यसको व्याख्या आआफ्नै ढंगबाट गर्दै आएका छन्। संविधान जारी भएयता आठ वटा नीति तथा कार्यक्रम र बजेट आइसकेका छन्। ती नीति तथा कार्यक्रम र बजेटमा जनमुखी र समाजवादको लक्ष्यलाई अघि सारिँदै आएको छ। तर, कुनै पनि बजेटले मुलुकलाई समाजवादको यात्रामा अगाडि बढाउने योजना बनाउन सकेको छैन। हरेक बजेट निजी क्षेत्रलाई प्रश्रय दिन नै केन्द्रित रहेको देखिन्छ। हरेक बजेटमा दोहोरिने गरेको कुरा र काम भने संविधानको व्यवस्थाको ठीक उल्टो हुँदै आएको छ। पुँजी र श्रमको समिश्रणबाट उत्पादित लाभ लगानीकर्ता र श्रमिकसम्म न्यायोचित वितरण गर्ने प्रणाली समाजवाद हो। समाजवादले निजी नभएर सरकारी क्षेत्रलाई प्राथमिकता दिँदै जानुपर्ने भन्छ। नागरिकको हित खासगरी गरिब, विपन्न र सिमान्तकृत समुदायलाई राज्यले मूलधारमा ल्याउने र आर्थिक समृद्धि हासिल गर्दै सबैलाई बराबर देख्ने लक्ष्य हो, समाजवाद उन्मुख अर्थतन्त्र। त्यसका लागि बजेटमा योजना राखेर मात्रै हुँदैन। त्यसको कार्यान्वयनका लागि राजनीतिक प्रतिबद्धता र इमानदारी दुवै चाहिन्छ। कुन कुरा खुला बजारलाई छोड्ने र कुन कुरा राज्यको सामाजिक दायित्वअन्तर्गत राख्ने भनेर भएको बहसले शिक्षा, स्वास्थ्य, खाद्य सम्प्रभुता, रोजगारीजस्ता महत्वपूर्ण विषय राज्यको जिम्मेवारीमा राखिएको छ। यी विषयमा राज्यले दायित्व लिनुपर्छ। उत्पादनका क्षेत्र बजारलाई छाडिदिँदा हुन्छ। यस्तो समन्वय मिलाउन सके मात्र अगाडि बढ्न सकिन्छ। राज्य नियन्त्रित समाजवादका सकारात्मक पक्षलाई लिने र नकारात्मक पक्षलाई छाडेर समुन्नत समाजवादको यात्रातर्फ मुलुक अगाडि बढ्नुपर्ने हो। तर, राज्यले शिक्षा र स्वास्थ्यकै स्वामित्व लिन सकेको छैन। न समतामूलक समाज निर्माणतर्फ दत्तचित्त भएर अगाडि बढ्न सकेको देखिन्छ। यसरी हेर्दा समाजवाद उन्मुख नीति नारामा मात्र सीमित हुन पुगेको देखिन्छ।"
विपतको बेभार,"सुरक्षित ठाउँ पहिचान गरी एकीकृत बस्तीको अवधारणामा काम गर्नु राम्रो हुन्छ। देशमा ठूलो विपत्ति आयो। २०७२ वैशाख १२ को महाभूकम्पले तहसनहस पार्यो। त्यसको दर्द र पीडामा मानिसहरू छट्पटाइरहेका थिए। हामी भने अमेरिकामा दर्शक हँसाउँदै थियौं। एउटा राज्यमा कार्यक्रम सकेर अर्कोमा जानुपर्ने भयो। विमानस्थलमा पुग्दा बीबीसी, सीएनएनलगायत च्यानलले भूकम्पकै खबर प्रसारण गरिरहेका थिए। धरहरा ढलेको, मानिसहरू चिच्याइरहेका र कतिपय घाइते छट्पटाइरहेको दृश्य देखियो। ती दृश्य हेरेर विदेशीसमेत गहभरि आँसु बनाएर बसेका हामीले देख्यौं। नेपालमा त्यति ठूलो पीडा, हामी भने दर्शक हँसाउन अमेरिकामा। मन भक्कानियो। हाम्रो उपस्थिति मात्र पनि पीडितलाई राहत हुन सक्छ भन्ने लाग्यो। तब फर्कने निधो गर्यौं। अन्तिम कार्यक्रममा करिब दुई हजार नेपाली सहभागी थिए। हँसाउने कार्यक्रम शोकमा परिणत भयो। त्यहाँ उपस्थित एक वृद्ध बुवाले भन्नुभयो, त्यो देशको नुन हामीले पनि खाएका छौं। नेपाल हाम्रो देश हो। तपाईंहरू पनि जानुस्। उहाँका कुराले झन् एकैछिन पनि त्यहाँ बस्न मन लागेन। हामी आयोजकलाई फकाएर देश फर्कियौं। सरकारले कुञ्जना (कञ्जना घिमिरे सुन्तली) र मलाई सरसफाइ दूत बनाएको थियो। हामीले पूर्वपश्चिम राजमार्गको प्रत्येक ३० किलोमिटरमा शौचालय बनाउने सोच अघि सारेका थियौं। उक्त योजना पूरा गर्न अमेरिकामा कार्यक्रमबाट १६१७ लाख रुपैयाँ उठेको थियो। त्यही रकम अब भूकम्पपीडितलाई खर्च गर्छौं भन्ने निर्णय गर्यौं। हामी आठ महिनाकी छोरी छाडेर अमेरिका गएका थियौं। फर्कनासाथ आफ्नै घरमा पीडा देख्यौं। पालमुनि बुवाआमा कुर्दै छोरी बसिरहेकी थिइन्। सासूआमाका ६ वटा करङ भाँच्चिएका थिए। परकम्प गइरहेका थिए। तापनि राहत र उद्धारमा ढिला गर्नु हुन्न भन्ने लाग्यो। हामीले प्रारम्भिक चरणमा १३ जिल्लामा राहत पुर्यायौं। उद्धार गर्यौं। नुवाकोट ककनीमा जनश्रमदानबाट अस्थायी विद्यालय बनाएर तत्काल सञ्चालनमा ल्यायौं। सामाजिक सञ्जाल अहिलेजस्तो फस्टाइसकेको थिएन। हामीले आफ्ना कुरा केही अनलाइनमार्फत राख्न थाल्यौं। सबैले हौसला दिनुभयो। राहत, उद्धारको काम सकियो। अस्थायी टहरा बनिरहेका थिए। हामीलाई के लाग्यो भने त्यो दिगो होइन। सरकारसँग सहकार्य गर्दै व्यक्तिगत घरहरू पनि बनाउने कि भन्ने लाग्यो। एकीकृत बस्ती विकासको अवधारणामा काम गर्ने सोच आयो। मैले प्रधानमन्त्री कार्यालयमा गएर आफ्नो प्रस्तुति राखेँ। तर, एकीकृत बस्ती विकासलाई तुरुन्तै कार्यान्वयन गर्ने राज्यको नीति थिएन। व्यक्तिगत रूपमा भए पनि सुरुवात गर्नै पर्छ भन्ने हुटहुटी जाग्यो। हामीले काभ्रेमा एकीकृत नमुना पहरी बस्ती जेठ १७ गते निर्माण सुरु गर्यौं। त्यसलाई सम्पन्न गरेर साउन २७ मा हस्तान्तरण गरियो। त्यसबाट राम्रो सन्देश गयो। राज्यलाई पनि एक खालको दबाब भयो। अनि मात्र राष्ट्रिय पुनर्निर्माण प्राधिकरण बनाइयो। पुनर्निर्माणका काम भने धिमा गतिमा बढ्यो। हामीले धुर्मुससुन्तली फाउन्डेसन दर्ता गर्यौं। पुनर्निर्माणको काम एक वर्षसम्म पनि कहीँ कतै नभएपछि हामीले अर्को जमर्को गर्यौं। सिन्धुपाल्चोक मेलम्चीमा एकीकृत नमुना गिरानचौर बस्ती निर्माण भयो। हामीले त्यस क्रममा धेरै चुनौती खेप्नुपर्यो। त्यहाँ ६६ घर, ३ पार्क, एउटा गुम्बा र होमस्टेका लागि केही घर बनाइएको छ। ् चिसो निकै बढेकाले जाजरकोट र रुकुमपश्चिमका भूकम्पपीडितको अवस्था दयनीय छ। यसमा सरकारको ध्यान जाओस्। पीडितको घाउमा चाँडै मल्हम लागोस्। हामी त्यसपछि सरसफाइ दूतकै जिम्मेवारीमा फर्कियौं। जतिबेला मधेस आन्दोलन चर्किरहेको थियो। कार्यक्रम गर्दै सर्लाही पुग्दा त्यहाँ मधेसी मोर्चाले हाम्रो अभियानप्रति ऐक्यबद्धता जनायो। बर्दिबास पुगेर पत्रकार सम्मेलन गर्यौं। एक पत्रकारले मुसहर बस्तीको अवस्था अवगत गराउनुभयो। भूकम्पले क्षत्विक्षत भएको त थिएन तर मानवताका लागि केही गर्न सकिन्छ कि भनेर बस्तीमा गयौं। त्यहाँका बालबालिका, वृद्धवृद्धालगायतको अवस्था देख्दा मन कुँडियो। हामीले पुसमा सुरु गरेर वैशाख १ गते ५४ वटा भूकम्पप्रतिरोधी घरसहितको बस्ती हस्तान्तरण गर्यौं। जसमा व्यवस्थित घर, पार्क, मन्दिर र विद्यालय पनि छन्। त्यसलगत्तै तराई डुबानमा पर्यो। हामी उद्धारमा खटियौं। बाढीपीडितका लागि रौतहटको सन्तपुर बस्ती १ सय १० दिनभित्र निर्माण गरी हस्तान्तरण गर्यौं। हामीले बनाएका ५३ घर तल बाढी आए पनि माथि बस्न मिल्ने खालको दुईतले छन्। पछिल्लो समय आएको विपत्ति हो जाजरकोट र पश्चिमरुकुमको भूकम्प। एकदमै मन दुख्यो। किनभने, हामी हिजो भूकम्पमै त्यत्रो सहयोगी बनेका थियौं। तर, आज किन विवश छौं भने हामीसँग स्रोत छैन। हामीले एउटा ठूलो परिकल्पना रंगशालाको विषयबाट निकास पनि पाएका छैनौं। कस्ता डिजाइनका घर बनाउनुपर्छ, एकीकृत बस्ती विकास कसरी गर्ने भन्नेलगायत अनुभव हुँदाहुँदै पनि मूकदर्शक भएर बस्नुपर्यो। सबैले विपद्को घडीमा मानवताका लागि काम गर्ने हो। अभाव, दुःख र पीडामा जो सहारा बनेर जान्छ उही भगवान् हो। त्रिपालको बासले कैयौं सुत्केरी र ज्येष्ठ नागरिकको ज्यान गएको सुनिन्छ। कैयौं बालबालिका चिसोले कठ्यांग्रिरहेको सुन्दा मन भक्कानिन्छ। सुरुको अवस्थाको समाधान भनेको टहरा बनाएर पीडितलाई राख्ने नै हो। तर, दिगो भनेको पुनर्निर्माण हो। विपद् भोलिका दिनमा पनि आउन सक्छ। त्यसका लागि आजैदेखि समस्याको समाधान गर्नु बुद्धिमानी हुन्छ। तर, विपद् आइसकेपछि मात्रै त्यसको तयारी गर्ने चलन छ। सतर्कताका उपाय सरकारको पहिलो प्राथमिकतामा पर्नुपर्छ। भूकम्पबित्तिकै तुरुन्त गर्ने भनेको पुनर्बासको तयारी हो। अबको चरण चाहिँ पुनर्निर्माणमा गइएन भने फेरि अरू क्षति हुन सक्छ। घाउ त ताजा अवस्थामा थाहा भइरहने हो। बिस्तारै त्यो घटना बिर्सन थालिन्छ। राज्यको ध्यान पनि जाँदैन। तर, मान्छेको जीवन त जस्ताको तस्तै हुन्छ। दुर्गम ठाउँमा अरू उपाय पनि छैन। आफैं गरौं भने सबै सम्पन्न पनि हुनुहुन्न। जतिखेर प्राधिकरण बनाइएको थियो, त्यो पुनर्निर्माणका लागि आधिकारिक निकाय थियो। सरकारले जाजरकोट र रुकुमपश्चिममा पुनर्निर्माणका लागि छुट्टै प्राधिकरण बनाउनुपर्छ। वा त्यस्तै कुनै संयन्त्र बनाउनुपर्छ। त्यहीसँग सम्बन्धित विज्ञ को छन् ? कुन संस्था पुनर्निर्माणमा इमानदारीपूर्वक खटेको छ ? कसले कसरी काम गरे ? यस्ता कुरा बुझ्नुपर्छ। उनीहरूसँग छलफल चलाएर विज्ञ समूह बनाउनुपर्छ। पहाडी बस्ती भएकाले कति ठाउँमा एकीकृत बस्ती विकास गर्न सकिन्छ, भविष्यमा पहिरो जान सक्छ कि सक्दैन भन्ने पनि अध्ययन गर्नुपर्छ। सुरक्षित ठाउँ पहिचान गरी एकीकृत बस्तीको अवधारणामा काम गर्नु राम्रो हुन्छ। सम्भव नभएका ठाउँमा जहाँ घर भत्किएका छन् त्यहीँ एउटै डिजाइन, रंगरोगन र एउटै आकारका घर बनाउनु उपयुक्त हुन्छ। छरिएर रहेका घरको सट्टा एउटै डाँडामा एउटै डिजाइनका, अर्को डाँडामा अर्को डिजाइनका बनाउँदा सुन्दर देखिन्छ। भूकम्पपछिको पुनर्निर्माण भनेर हेर्न जाने पर्यटकलाई आकर्षणको केन्द्र हुन्छ। अर्को ठाउँमा कहीँ केही भए यस्तै नक्कल गर्न पनि सजिलो हुन्छ। सबै मिलेर विपद्को सामना गर्नुपर्छ भन्ने हौसला पीडितमा जगाउनुपर्छ। राज्यले पनि राज्य रहेको अनुभूति दिलाउन सक्नुपर्यो। पीडितलाई हौसला मात्र दिँदा पनि त्यसले धेरै प्रभावकारी रूपमा काम गर्छ। हामीजस्ता व्यक्ति र संस्था भनेको त निमित्त पात्र मात्र हो। तर, घर बनाएर मानिस बसोबास गरिसकेका हुनाले छिटो कसरी काम गर्न सकिन्छ भन्ने अनुभव छ। जुनसुकै विपद्मा पनि सरकारलाई सघाउन कुनकुन संस्था र कोको व्यक्तिले पुनित कार्य गरेका छन् भन्ने लेखाजोखा राज्यले राख्नुपर्छ। राज्यले सम्झिँदा को खुसी हुँदैन र ? जुनसुकै दलको सरकार आउँदा पनि हाम्रो भूमिका त सहयोगी हो। गिरानचौर बस्ती बनाउँदा प्रधानमन्त्री पुष्पकमल दाहाल प्रचण्ड हुनुहुन्थ्यो। उहाँले प्रधानमन्त्री बनेपछिको पहिलो महिनाको तलब हाम्रो संस्थालाई दिनुभयो। अहिले फेरि विपद् आउँदा उहाँ नै प्रधानमन्त्री हुनुहुन्छ। चिसो निकै बढेकाले जाजरकोट र रुकुमपश्चिमका भूकम्पपीडितको अवस्था दयनीय छ। यसमा प्रधानमन्त्री र सरकारको ध्यान जाओस्। पीडितको घाउमा चाँडै मल्हम लागोस्। पीडितले अस्थायी टहरा होइन, चाँडै पक्की घर पाऊन्। (हास्य कलाकार कट्टेलको अगुवाइमा २०७२ को भूकम्पपछि केही बस्ती पुनर्निर्माण गरिएको थियो।)"
स्थानीय तहमै संरक्षणको नीति चाहिन्छ,"चुरेको माथिल्लो भागमा अनियन्त्रित खोला दोहन हुन्छ। त्यसको सबैभन्दा बढी असर तल्लो क्षेत्रका नागरिकले भोग्नुपर्छ। बाढीले डुबान गर्छ। खडेरीले सताउँछ। महोत्तरीको सदरमुकाम जलेश्वर, त्यस नजिकका मटिहानी, बल्वा, सरपल्लो लगायतका दर्जनौं गाउँको जनजीवन बाढीले निकै प्रभावित बनाउँछ। वर्षायाममा चुरेबाट बगेर आउने बाढीले मर्नु न बाँच्नुको अवस्था बनाउँछ। चुुरे दोहनले पनि जलवायु परिवर्तनमा सघाएको हामीले महसुस गरिरहेका छौं। त्यसैले थोरै समयमा पनि धेरै वर्षा भइरहेको छ। खडेरीको समस्या त हामीले यस वर्षको वर्षायाममै भोग्यौं। चुरे दोहन रोक्न हामीले कुरा उठाउँदै आएका छौं। यस विषयमा कहीँकतैबाट प्रभावकारी काम भएको छैन। केही समयका लागि अवैध उत्खननमा संलग्नहरूलाई दण्ड जरिवाना हुन्छ, फेरि पुरानै रवैया चल्छ। मापदण्डअनुसार खोला उत्खनन र संरक्षण गर्न स्थानीय सरकार सञ्चालन ऐनले गाउँका सिंहदरबारलाई अधिकार दिएको छ। उत्खननको अनुगमन गर्ने अधिकार जिल्ला समन्वय समितिको काँधमा छ। समन्वय प्रमुख सुमनलाल कर्णले केही पालिकाविरुद्ध अदालतमा पनि मुद्दा हाल्नुभएको छ। पालिका समन्वय बैठकमा पनि राख्नुभयो। तर, के हो, के हो ? खोला संरक्षणको विषय प्रभावकारी भएको छैन। हामीले चुरेको वैज्ञानिक हिसाबले व्यवस्थान गर्न माग उठाउँदै आएका छौं। रातु, मरहा, जंघा, विग्ही नदी महोत्तरीका प्रमुख नदी हुन्। बर्दिबास, भंगहामा रातु खोलाको चरम दोहन छ। उता गौशाला क्षेत्रमा मरहामा पनि उत्खननको समस्या छ। नदी तथा खोलाको अध्याधिक दोहनले माथिल्लो भागका खोला गहिरो हुन्छ। तल्लो भागमा बालुवाले खोलाको सतहमाथि आउँदा ठूलो बाढीको भेल गाउँमै पसेर डुबाइदिन्छ। चुरे संरक्षणबिना हाम्रो जीवन रहँदैन। त्यसैले जनता मिलेर चुरे संरक्षण गर्न जुट्न ढिल्ला गर्नुहुँदैन। (मण्डल महोत्तरीको मटिहानी नगरपालिकाका प्रमुख हुन्।) यो पनि पढ्नुहोस जमिन बग्यो, नदी सुक्यो"
पुलिसले जित्यो राष्ट्रिय भलिबलको उपाधि,"सुर्खेत : सुर्खेतमा सम्पन्न राष्ट्रिय भलिबल प्रतियोगिताको उपाधि नेपाल पुलिस क्लबले जितेको छ। ३४ औं राष्ट्रिय पुरुष भलिबल प्रतियोगिता अन्तर्गत बिहीबार भएको फाइनल खेलमा नेपाल एपिएफ क्लबलाई हराउँदै पुलिस क्लबले उपाधि हात पारेको हो। उपाधिसँगै पुलिसले १ लाख रुपैयाँसँगै शिल्ड, मेडल र प्रमाणपत्र प्राप्त गरेको छ। उपाधिका लागि बिहीबार सुर्खेतको वीरेन्द्रनगरस्थित खुलामञ्चमा एपिएफ क्लब र नेपाल पुलिस क्लबबीच खेल भएको थियो। उक्त खेलमा साविक विजेता एपिएफलाई ३१ को सेटमा हराउँदै नेपाल पुलिस क्लब यसपटक राष्ट्रिय भलिबल प्रतियोगिताको च्याम्पियन बनेको हो। पुलिसले सुरुवाती सेट गुमाएको थियो। तर त्यसपछिका तीन वटै सेट आफ्नो पक्षमा पार्दै पुलिसले उपाधि जित्न सफल भएको हो। योसँगै पुलिसले समूह चरणमा एपिएफसँग भोगेको हारको बदला लिएको छ। निकै प्रतिस्पर्धात्मक देखिएको दुई समूह बीचको खेलमा एपिएफले पुलिसलाई पहिलो सेटमा २५२२ ले हराएको थियो। तर दोस्रो सेटबाट पुलिसले लगातार तीन वटा सेट जितेको थियो। पुसिलले एपिएफलाई दोस्रो सेटमा २५१९, तेस्रो सेटमा २५१८ र चौथो सेटमा २५२३ ले हराउँदै प्रतियोगिताको उपाधि चुमेको हो। यो हारसँगै एपिएफले प्रतियोगितामा उपविजेतामै चित्त बुझाएको छ। प्रतियोगितामा च्याम्पियन बनेको पुलिसका स्पाइकरद्वय रविन चन्द र युवा स्टार पहल गहतराज सर्वोत्कृष्ट खेलाडी तथा उदियमान खेलाडी बने। प्रतियोगितामा रविन सर्वोत्कृष्ट र पहल उदियमान खेलाडी घोषित भएका हुन्। पुलिसलाई प्रतियोगिताको उपाधि दिलाउन यी दुई खेलाडीले उत्कृष्ट प्रदर्शन गरेका थिए। सर्वोत्कृष्ट खेलाडी बनेका रविनले ट्रफीसँगै १० हजार रुपैयाँ पुरस्कार प्राप्त गरेका छन्। यस्तै उदियमान खेलाडी पहलले ट्रफीसँगै ५ हजार रुपैयाँ हात पारेका छन्। पुलिसकै कप्तान इमबहादुर राना सेटर, रविन नगरकोटी ब्लकर, भीम गाहा लिवेरो र चन्द्र कुँवर उत्कृष्ट प्रशिक्षक चुनिएका छन्। त्यसैगरी एपिएफका हेमन्त मल्ल स्पाइकर र गण्डकीका जीवन सुनार उत्कृष्ट सर्भर चुनिए। उनीहरूले समान ५ हजार रुपैयाँका दरले नगद पुरस्कारसँगै ट्रफी हात पारेका छन्। विजयी टिम र खेलाडीहरूलाई उपप्रधान तथा रक्षामन्त्री पूर्णबहादुर खड्काले पुरस्कार तथा प्रमाणपत्र हस्तान्तरण गरे। यस्तै बिहीबार नै भएको खेलमा त्रिभुवन आर्मी क्लबलाई हराउँदै गण्डकी प्रदेशले तेस्रो स्थान हासिल गरेको छ। तेस्रो स्थानका लागि भएको खेलमा गण्डकीले आर्मीलाई ३१ को सेटमा हराएको थियो। गण्डकीले आर्मीलाई पहिलो सेटमा २५२२ ले हराएको थियो। दोस्रो सेटमा भने गण्डकी २६२४ ले पराजित भयो। त्यसपछिका सेटमा भने गण्डकीले लगातार बाजी मार्न सफल भयो। तेस्रो सेटमा आर्मीलाई २६२४ ले तथा चौथो तथा अन्तिम सेटमा २५२२ ले नतिजा निकाल्दै गण्डकीले जित निकालेको हो। यही पुस २० गतेबाट सुरु भएको प्रतियोगितामा तीन वटा विभागीय र ७ वटा प्रदेश गरी १० वटा टिमको सहभागिता थियो। समूह ए मा पुलिस, एपीएफ, लुम्बिनी, बागमती र कोशी प्रदेश थिए। यस्तै समूह बी मा भने नेपाल आर्मी, गण्डकी, कर्णाली, सुदूरपश्चिम र मधेस प्रदेश रहेका थिए। प्रतियोगितामा दर्शकको भीड लागेको थियो। प्रतियोगितामा खेल हेर्नका लागि दर्शकको भीड लागेपछि सहजताका लागि बसहरू नै लगिएको थियो। जहाँ दर्शकहरूले बसको छतमा बसेर खेल हेरेका थिए। कर्णालीमा २५ बर्षको अन्तरालमा राष्ट्रिय भलिबल प्रतियोगिता आयोजना भएको हो। कर्णालीले अर्को बर्ष मंसिरमा दशौं राष्ट्रिय खेलकुद प्रतियोगिता आयोजना गर्ने तयारी गरिरहेको छ। यसैको पूर्वतयारी स्वरूप राष्ट्रिय भलिबल प्रतियोगिता कर्णालीमै सम्पन्न गरिएको कर्णाली प्रदेश खेलकुद विकास परिषद्का सदस्यसचिव विश्वामित्र संज्यालले बताए।"
मधेस प्रदेश स्तरीय प्रधानमन्त्री कप क्रिकेटको उपाधि पर्सालाई,वीरगन्ज : मधेस प्रदेश स्तरीय प्रधानमन्त्री कप छनौट क्रिकेट प्रतियोगिताको उपाधि पर्साले जितेको छ। वीरगन्जस्थित नारायणी रंगशालाको क्रिकेट मैदानमा बुधबार भएको फाइनल खेलमा बारालाई १५ रनले स्तब्ध पार्दै पर्साले उपाधि उचालेको हो । पर्साले दिएको १३३ रनको लक्ष्य पछ्याउँदै जवाफी व्याटिङमा उत्रिएको बाराले निर्धारित २३ ओभरमा ६ विकेट गुमाँउदै ११७ रनमात्र बनाएपछि उपाधि पर्साको पोल्टामा गयो। बाराका लागि ५८ बलमा अविजित ४७ रन बनाए। उसका अन्य व्याटरहरुले उल्लेख रन जोड्न सकेनन्। बलिङतर्फ पर्साका सोनु शर्मा एक्लैले ३ विकेट लिए । त्यसअघि टस जितेर पहिले व्याटिङ गरेको पर्साले निर्धारित २३ ओभरमा ९ विकेट गुमाएर १३२ रनको योगफल तयार पारेको थियो।उसका लागि हासिम अन्सारीले सर्वाधिक २६ बलमा २८ रनको योगदान दिएका थिए।बलिङतर्फ बाराका अनिल कुमार साह एक्लैले ५ विकेट लिएका थिए । आसन्न प्रधानमन्त्री कप क्रिकेट प्रतियोगिताको लागि मधेस प्रदेशको टिम छनौट गर्न भएको यस प्रतियोगितामा मधेस प्रदेशका आठ वटै जिल्लाका क्रिकेट टिमले भाग लिएका थिए।
विराटनगरलाई पेनाल्टीमा हराउँदै विराटचोकले जित्यो भेट्रान कपको उपाधि,"विराटनगर : मोरङको ग्रामथान गाउँपालिकामा सम्पन्न प्रथम संस्करणको ग्रामथान भेट्रान फुटबल प्रतियोगिताको उपाधि विराटचोक भेट्रान क्लबले जितेको छ। बुधबार भएको फाइनल खेलमा विराटनगरको मिल्स भेट्रान क्लबलाई पेनाल्टी सुटआउटमा ६५ गोलान्तरले हराउँदै विराटचोकले उपाधि जितेको हो। उपाधिसँगै विराटचोकले ५० लाख ५५५ रुपैयाँ नगद राशि हात पार्यो। उपविजेतामा सीमित बनेको विराटनगरले ३० हजार ५५५ रुपैयाँमा चित्त बुझायो। दुवै टोलीलाई प्रतिनिधिसभा सदस्य अमनलाल मोदी तथा प्रदेशसभा सदस्य प्रकाश चौधरीले पुरस्कार प्रदान गरेका थिए। ग्रामथान३ सिद्राहास्थित वाणी माविको मैदानमा भएको खेलको निर्धारित समय दुवै टोलीले गोलरहित बराबरी खेले। त्यसपछि पेनाल्टी सुटआउटमा धकेलिएको खेलमा विराटचोकले बाजी मारेको हो। त्यसअघि विराटचोकले धरान भेट्रान क्लबलाई हराएको थियो भने विराटनगरले इटहरी भेट्रान क्लबलाई हराएर अन्तिम दुईमा स्थान बनाएको थियो। स्वास्थ्यका लागि खेलकूद, राष्ट्रका लागि खेलकुद भन्ने नारासहित पुस १४ गतेदेखि उक्त प्रतियोगिता सुरु भएको थियो। ग्रामथान गाउँपालिकाको सहयोग तथा जनक मेमोरियल सेकेन्डरी बोर्डिङ स्कुललगायत १७ सङ्घसंस्थाको प्रायोजनमा फुटबल प्रतियोगिता आयोजना भएको थियो। प्रतियोगितामा युनाइटेड भेट्रान क्बल, विराटचोक भेट्रान क्लब, जाँते भेट्रान क्लब, धरान भेट्रान क्लब, दुहबी भेट्रान क्लब, मिल्स भेट्रान क्बल, इटहरीको जनता भेट्रान क्लब, विराट मेगा भेट्रान क्लब, जनता भेट्रान क्लब, ग्रामथान भेट्रान क्लब र गछिया भेट्रान क्लब सहभागी थिए।"
प्रिन्स र सुजन अन्तिम १६ मा,"काठमाडौं : नेपाल एपीएफ क्लबका प्रिन्स दाहाल र सुजन थापा प्रकाश दाहाल स्मृति राष्ट्रिय ब्याडमिन्टन प्रतियोगिताको प्रिक्वार्टरफाइनलमा प्रवेश गरेका छन्। प्रतियोगिताको पहिलो दिन प्रिन्सले जोहेर उद्दिनलाई २१७, २१६ ले पराजित गर्दै अन्तिम १६ मा स्थान बनाएका हुन्। यस्तै सुजनले बालकुमारी रिमिक्स क्लबका मुकेश श्रेष्ठलाई २११७, २११३ ले पराजित गरे। बौद्ध६ स्थित कभर्डहलमा भएको प्रतियोगितामा नेपाल पुलिस क्लबका सुनिल जोशीले एपीएफका अमन महर्जनलाई २११९, २११६, त्रिभुवन आर्मी क्लबका डेभिड थापामगरले स्पोर्टस् हबका विशाल तामाङलाई १७२१, २१११, २११५, पुलिसका जीवन आचार्यले एपीएफका क्षितिज खनाललाई २११९, २२२०, आर्मीका कविर केसीले सरफराज उद्दिनलाई २१२, २१४, एपीएफका देवराज रानाले सागर लामालाई २१५, २१४, पुलिसका अभिक श्रेष्ठले पिस फिटनेस सेन्टरका दशरथ बुढालाई २१७, २११६, एपीएफका अनिल मल्लले एपीएफकै अरुण अधिकारीबाट वाक ओभर, पुलिसका दीपक बोहराले आर्मीका रोशन साउदलाई १७२१, २११२, २११९ ले हराए। यसैगरी एपीएफका भोजबहादुर गुरुङले मोइन उद्दिनलाई २११०, २१९, आर्मीका प्रफुल महर्जनले बालकुमारी रिमिक्सका सुसन श्रेष्ठलाई २१९, २१६, नखिपोटका विवेक चौधरीले लाफ्फाका मनोज फौदारलाई २१११, १५२१, २११७, एपीएफका विजित थापामगरले पुलिसका पूर्ण थापालाई २११९, १९२१, २१११, स्पोर्टस् हबका सुनिल कार्कीले एपीएफका प्रारम्भ सिंखडालाई २११२, २१७ र पुलिसका विष्णु कटुवालले देवीनगर ब्याडमिन्टन क्लबका बविश थापालाई २११४, २१४ ले पराजित गर्दै अन्तिम १६ को यात्रा तय गरे। भेट्रान ३५ वर्षमाथिको युगल प्रतिस्पर्धामा कागेश्वरीका देविन्द्र राई र उमेशकुमार राई, चन्द्रगिरीका माधव ढकाल र प्रमोद महर्जन, राम आले र अमर डंगोल, कुमार लामा र दत्त थापा तथा आयोजक स्पोर्टस् हबका लाक्पा तेन्गी तामाङ र श्याम तामाङको जोडीले अन्तिम १६ मा स्थान बनाउन सफल भए। यस्तै ४५ वर्षमाथि युगलमा विपिन शाह र पूर्ण श्रेष्ठ, तिलक छन्त्याल र हिरा रोका, निरज लामा र एलपी महर्जन तथा केशव न्यौपाने र नरेन्द्र न्यौपानेको जोडी पनि प्रिक्वार्टरफाइनल प्रवेश गरेका छन्। प्रतियोगिताका विजेता, उपविजेता एवं तेस्रो हुने खेलाडीले क्रमशः ४५ हजार, २५ हजार र १० हजार नगद पुरस्कार पाउने छन्। प्रतियोगिताको राष्ट्रिय खेलकुद परिषद्का सदस्यसचिव टंकलाल घिसिङले बुधबार उद्घाटन गरे।"
"जमिन बग्यो, नदी सुक्यो","बर्दिबास : महोत्तरीबाट धनुषा हुँदै बग्ने नदी हो रातु। १५ वर्षअघिसम्म यहाँ कलकल पानी बग्थ्यो। खाने, नुहाउने मात्रै होइन, स्थानीय माझी समुदायको माछा मार्ने पेसा पनि मज्जाले चल्थ्यो। बर्खामा खेतमा पानी लगाउन र हिउँदको समयमा तरकारी बालीलाई पनि पुग्ने पानी बगिरन्थ्यो। नदी दायाँबायाँका गाउँगाउँमा खनेका इनारमा पनि नदी नै रसाएर पानी टिलपिल हुथ्यो। आफ्नै बाटोमा बगिरहेको थियो रातु। स्थानीयको दैनिकी सामान्य चलिरहेकै हुन्थ्यो। तर, अहिले अवस्था फेरिएको छ। ती कुरा कथा जस्ता बनेका छन्। रातु दौडने आफ्नै बाटो छैन। मुहानसम्म नै दोहनले पानी सुक्न थाल्यो। दायाँबायाँका खेतमा धुलो उड्छ। खानेपानी बोकेर ल्याउनुपर्ने अवस्था बन्यो। खनेका इनार सुके। खेती घट्यो। नदीमा अहिले माछा होइन, क्रसर व्यवसायीका स्काभेटर र टिपर दौडन्छन्। १ सय ८ वटा खहरे र खेल्सा मिलेर नदी बनेको रातु आफैं कुलो जस्तो बन्ने अवस्थामा पुगेको छ। अहिले यसै क्षेत्रमा ६६ क्रसरले मनपरी खनिरहेका छन्। रातुको पानीले जीवन चलाउने ८ स्थानीय तहका ३५ गाउँमा बस्ने ७५ हजार नागरिकको अवस्था काकाकुल झै बन्न सुरु गर्यो। हिउँमा खडेरी र वर्षामा बाढीले नागरिक प्रताडित छन्। हालसम्म २५ हजार बिघा जमिन कटान भइसक्यो। तर, दोहन रोकिएको छैन। खराब अवस्था घट्ने छाँट देखिँदैन। बिघौं जग्गाको धनी हुँ भन्दै सुतेका धेरै किसानहरू बिउझिँदा सुकुम्बासी भइसकेका थुप्रै कथाहरू छन् रातु वरिपरि। जसले अहिले पनि न्याय खोजिरहेका छन्। अहिले पनि नदीमा ठेक्का चलिरहेको छ। स्थानीय जनप्रतिनिधि नै सरकारसँग गुहार मागिरहेका छन् विज्ञप्ति निकालेर र पत्र पठाएर। २०७० को दशकमा रातुसहितका नदीमा ठूलठूला बाढी आएको जिल्ला प्रशासन कार्यालय महोत्तरीको तथ्यांकले देखाएको छ। २०७३, २०७४, २०७५ मा लगातार तीन वर्ष आएको बाढीले राजमार्गको पुलसमेत बगाएको थियो। यस अवधिमा यहाँ २० जनाले बाढीजन्य प्रकोपमा ज्यान गुमाए। तथ्यांकले भन्छ, १ लाख ४६ हजार २ जना मानिस बाढीबाट प्रत्यक्ष प्रभावित भए। जसको घर बाढीले बगायो, भत्कियो, क्षति पुर्यायो। दुई दशकअघि साउन महिनामा ४ फिटमा इनारमा देखिने पानीको यसपालिको साउनमा साढे चार सय फिट तल पुगेको पूर्वराष्ट्रपति डा रामवरण यादवले पीडा सुनाउँछन्। भन्छन्, मधेस स्वर्ग थियो, अहिले मरुभूमीकरण बन्यो। बाढीको कटान, डुबान र खेत बालुवाको पटानले हैरान बनायो। समस्या : १ नदी बहाव फेर्दै, बाढीले खेत निल्दै पूर्वशिक्षक चेतनारायण महतो बर्दिबास९ पशुपतिनगरमा २०२४ सालदेखि छन्। घरनजिकै बग्ने रातु नदीबाट सिँचाइ गर्थै सोही पानी कलकल पिउँथे। तर, अहिले वर्षातमा यहाँ आउने बाढीले खेत पुर्योकटान गर्यो। खानेपानी खोज्न हिँड्नुपर्ने अवस्था छ। भन्छन्, यो सबै रातु दोहनले हो। उनको दुई बिघा खेत बगाइसक्यो। खेती हुने ठाउँ खण्डहर बन्यो। भन्छन्, दुई बिघा उब्जाउ हुने जग्गा रातुको बाढीले खाइसक्यो। बाँकी रहेको खेत पनि बाढीकै चपेटामा परेको छ। खोला दोहनका कारण बाढीले बहाव फेर्दा रातुले प्रत्येक वर्ष २५४० हेक्टर खेतीयोग्य जमिनलाई मरुभूमि बनाउँदै आएको छ। खोला गहिरो भएर वर्षातको बाढीको पानी पनि पैनीमा चढ्दैन। खोला दोहनले प्राकृतिक प्रकोपहरू बढेको उनी बताउँछन्। भन्छन्, माफियाहरूले खोलालाई खुनी खोला बनाइदिए। गोजी भर्न माफियाहरूले नदी खन्दै गए। खोला गहिरिँदै गयो। अहिले बाढी आउँछ, खेत, बालीनाली, मान्छे सबै बगाएर मार्छ। बर्दिबास नगरपालिकाका मेयर प्रह्लाकुमार क्षेत्रीले नै आर्थिक चलखेल गरेर रातु खोलाको दोहन गराइरहेको किसान महतोको आरोप छ। भन्छन्, आर्थिक चलखेल गरेर मेयरले आफ्नो मान्छेलाई दिएर खोलाको दोहन गराइरहेका छन्। मेयरको पनि आफ्नो क्रसर छ। समस्या२ पहिले ८० मन धान फल्थ्यो, अहिले खेत बाँझै चुरेको भाव क्षेत्रमा पर्छ बर्दिबास१३ बिजलपुराकी ४५ वर्षीय सुमिन्त्रा देवी महतोको घर। २० वर्ष पहिले साउन महिनामा चार फिटमै इनारमा पानी हुन्थ्यो। तर, यसपालिको साउनमा झन्डै ८० फिट गहिरो इनार सुक्यो। पिउने पानीको दु : ख छ। एक बिघा खेतबारी बाँझै छ। क्रसर माफियाले चुरेको भावर क्षेत्रलाई धवस्त बनाए, त्यसैले नदी सुक्यो, सँगै इनार पनि, सुमिन्त्रा बताउँछिन्। यसपालि पनि उनले ३० हजार खर्च गर्दै दु : खले धान रोपिन्। तर, खडेरी लाग्यो धान फलेन। ७०८० मन धान उब्जिने खेतमा यसपटक धान बढ्नै सकेन। लगानी खेर गयो। अब खाने अन्न छैन। समस्या ३ खोला दोहनको असर युवामा, बिदेसिन बाध्य खोला दोहनले खेतीपाती हुन छाडेपछि बर्दिबास नगरपालिका९ पशुपतिनगरका ३० वर्षीय श्रवणकुमार महतो परिवार पाल्न खाडीमुलुक गए। विदेश गएपछि उनको परिवार नै भाँडियो। ९ वर्षपछि विदेशबाट फर्किंदा रातु खोलाको कुरूप अवस्था देखेर अच्चमित भए। उनी भन्छन्, खोला त झन् गहिरो, झन् गहिरो बनाइरहेको छ। श्रवण दुई दाजुभाइ छन्। उनको १७१८ कठ्ठा खेत छ। तर, त्यहाँ सिँचाइ हुँदैन। खेतमा सिँचाइ छैन। वर्षातको भरमा जे उब्जिन्छ त्यहीबाट पेट पालिन्छ, उनी भन्छन्, जसको ठूलो मुख छ, उसलाई सिँचाइ दिन्छ, हामीलाई त दिँदै दिँदैन। पहिला खोलामा पानी बग्थ्यो। सिँचाइ हुन्थ्यो। अहिले त इनार सुक्दै छ। पानी पिउनकै समस्या रहेको उनी सुनाउँछन्। जथाभावी खोला उत्खननले खोलाको बहाब फेर्दा बिघौं जग्गा भएका किसानहरू छिनभरमै सुकुम्बासी बन्ने गरेका छन्। खडेरीले पिउने पानीको अभाव भएको सामुदायिक विकास तथा पैरवी मञ्च नेपालका अध्यक्ष नागदेव यादव बताउँछन्। भन्छन्, खेती हुन छाडेपछि परिवार पाल्न युवाहरू खाडी जान बाध्य छन्। समस्या४ माफियाले खोला खने, बाढीले पुल निल्यो रातु खोला वरिपरि २०५६ सालबाट क्रसर उद्योग सञ्चालनमा आयो। २०६० बाट क्रसर उद्योगको संख्या बढ्दै गयो। त्यसको चाप रातु खोलामा पर्यो। खोला गहिरिँदै गयो। २९ साउन २०७१ सालको भीषण बाढीले रातु पुल भाँसियो। यो पुल पूर्वपश्चिम राजमार्गमा पर्छ। भाँसिएको पुलको दुइटा पिल्लरलाई मर्मत गरियो। तर, पुल नजिकैबाट उत्खनन हुने क्रम रोकिएन। २८ साउन २०७४ को अर्को भीषण बाढीले फेरि पुल भाँसियो। महिनौं सवारीसाधन सञ्चालन तथा आवतजावतमा कठिनाइ भयो। सरकारले बाध्य भएर भाँसिएको पुलको उत्तरतिर २४ करोड ६० लाख रुपैयाँमा नयाँ पुल बनायो। अवैध रूपमा भइरहेको खोला दोहनले यो पुल पनि जोखिममा पर्दै गएको छ। गर्भिलो विगत, संकटग्रस्त वर्तमान रातु नदी मात्रै होइन् यो सभ्यता नै रहेको देउराली माध्यमिक विद्यालयका पूर्वप्रधानाध्यापक केदारबहादुर कोइराला बताउँछन्। तर, रातु खोलाको दोहनले रातु नदी सभ्यता नै संकटमा परेसँगै गाउँबस्तीमा उठिबासको समस्या थपिँदै गएको छ। जर्मन नागरिक गुड्रन कार्बिनले रातु नदीको बारेमा ३८ वर्षअघि गहिरो अध्ययन गरेका थिए। सन् १९८५ मा उनले गरेको खोज अनुसन्धानमा पाटु गाउँनजिकैको रातुको किनारको भिरालोमा मानव निर्मित ढुंगाका पुराना हतियारका अवशेष फेला पारेका थिए। यस प्रकारका हतियार १२ देखि १० हजार वर्ष पुराना रहेको कार्बिनले सन् २००७ मा प्रकाशित गरेको प्रिहिस्टोरिक कल्चर्स इन नेपाल नाम किताबको भोलुम १, पृष्ठ २३९ मा लेखेकी छिन्, रातु नदी सभ्यता नेपालको गौरवपूर्ण सम्पदा हो। अहिले यो नै दोहन गरेर माफियाहरू मोटाइरहेका छन्। त्यसका पक्षमा जनप्रतिनिधि नै उभिनु दु : खद कुरो रहेको नेकपा माओवादी केन्द्रका केन्द्रीय सदस्य तथा स्थानीय बासिन्दा राजु खड्का बताउँछन्। राजनीतिक दल, नागरिक अगुवा, स्थानीय बासिन्दा र वातावरणविद्हरू एकभएर रातु खोला दोहन बन्द गर्न माग गरिरहेका छन्। रातु खोला संरक्षणका लागि सर्वदलीय मोर्चा समालिरहेका कांग्रेसका नेता चिरञ्जीवी हमालले रातु नदी संरक्षणले मात्रै महोत्तरी र धनुषका नागरिकको जीवन सुरक्षित बन्ने बताए। उनी भन्छन्, त्यसका लागि रातु खोलाको दोहन तुरुन्त सरकारले बन्द गराउनुपर्छ। दुई अर्ब खर्च भयो, दु : ख उस्तै करिब १५ वर्षअघिसम्म रातु नदी पूर्वपश्चिम राजमार्गको पुल पार गरेपछि तीन भंगालो भएर बग्थ्यो। जिल्ला विपद् व्यवस्थान समिति जलेश्वरले निर्णय गरेर बीचको भंगालोमा बाँध बाँधेर सोझ्याए। खोलाको प्राकृतिक स्वरूपमा अवरोधले रातु नदीले धेरै दु : ख दिन थालेको पूर्वशिक्षक महतो बताउँछन्। भन्छन्, तर, खोलामा बाँध लगाउने काम गर्नुपर्ने थियो त्यो गरिएन। अनि बिघौंका बिघौं कटान गरेर हामीलाई उठिबास भयो। कैयौंको त बाढी घरै बगायो। उनका अनुसार लगाउने बाँध पनि बाढी आउने समयमा लगाउँछन्। बाढीले बगाएर लान्छन्। रातुजस्ता नदीमा बाढी नियन्त्रणका लागि तटबन्ध नलगाएको भने होइन्। तर, खोलाबाट जथाभावी बालुवा, गिट्टी, ढुंगा निकाल्दा खोला गहिरिएर तटबन्ध बगाउने गरेको जनताको तटबन्ध कार्यालय जलेश्वरका प्रमुख रनधीर झाले दु : खेसो पोखे। रातु, मरहा, औरहीविग्ही नदीबाट हुने कटाउन, डुवान र क्षति न्यूनीकरण गर्न जनताको तटबन्ध कार्यक्रमअन्तर्गत बाँध लगाउने काम आर्थिक वर्ष २०६५२०६६ देखि सञ्चालन हुँदै आएको छ। तर, बाँध गुणस्तरीय नभएको रातु खोलाको तटीय क्षेत्र पशुपतिनगरका बासिन्दा एवं नेपाल पत्रकार महासंघ महोत्तरीका सदस्य पशुपतिनगरका अमृत महतो बताउँछन्। १५ वर्षमा जनताको तटबन्ध कार्यक्रमअन्तर्गत २ अर्ब खर्च भइसकेको छ। कार्यालय प्रमुख झा भन्छन्, हालसम्म १७२ किलोमिटर बाँध निर्माण भएको छ। २ हजार हेक्टर जमिनलाई बाढी कटानबाट बचाएको हाम्रो प्रगति प्रतिवेदनमा देखाइएको छ। रातु नदीबाट उत्पन्न हुने प्राकृतिक प्रकोप न्यूनीकरणका लागि काम गर्दै आएको अध्यक्ष यादवले चुरेका वन जंगल र भावर क्षेत्रको दोहनले कटान, डुवानको समस्या बढेको बताउँछन्। भने, त्यसले गाउँ डुवानको समस्या बढेको छ। चुरेका ज्ञाता यादव भन्छन्, इसिमोडको समुदायमा आधारित बाढी पूर्वसूचना प्रणालीले राजमार्गको रातु पुलमा पानीको सतह सामान्यभन्दा एक मिटरमाथि पुग्दा तल्लो भेग सरपल्लो, बल्वासहतिका भेग डुबानमा परिहाल्छ। चुरेको माटो चुरेलाई, सफा पानी सबैलाई चुरेको उत्पादन स्वच्छ हावा र पानी हो। नदीजन्य पदार्थ चुरेको उत्पादन होइन्। यो उपहार हो छ। यसलाई अधिकार सम्झिँदै चुरेका नदीहरूबाट भइरहेको दोहनले वातावरणी संकटहरू उत्पन्न भरहेको चुरे विज्ञ डा विजयकुमार सिंह दनुवार बताउँछन्। चुरेबाट बगेर आउने पानीलाई वर्षात याममा सोसेर भावर क्षेत्रले राख्छ। हिउँदमा पानीका मुहानहरूलाई रिजार्च गर्छ, चुरे विज्ञ डासिंह बताउँछन्, चुरे, भावरबाट बग्ने नदीनालाको अत्याधिक दोहन भएपछि यसैपालि मधेसमा खडेरी लाग्यो। पिउने पानीको हाहाकार भयो। चुरेका खोलानालाहरूलाई संरक्षण गर्नुको विकल्प नरहेको उनी सुनाउँछन्। दुई दशकदेखि खोलाको दोहन तीव्र छ। पानीको मुहान र इनारहरूमा पानी हराउँदै गएको छ, कांग्रेस महोत्तरी क्षेत्र नम्बर १ का सभापति महेश झा भन्छन्, सरकार चलाउने नेताहरू नै वैमान भयो। संरक्षणभन्दा प्राकृतिक स्रोत साधनको दोहनमा मात्रै आँखा लगाइरहेको छ। चुरे नदी प्रणालीअन्तर्गतका नदीहरूको जथाभावी दोहनले प्राकृतिकजन्य समस्याहरू विकास बन्दै गएको प्राकृतिक स्रोत व्यवस्थापन तथा वातावरण विज्ञ डा नागेन्द्रप्रसाद यादव बताउँछन्। जिल्ला विपद् पूर्वतयारी तथा प्रतिकार्य योजना महोत्तरीमा उल्लेख भएअनुसार महोत्तरीमा वार्षिक औसतमा १ हजार ८ सय ४० देखि २ हजार २ सय मिलिलिटर वर्षा हुने गरेको छ। वातावरण विद् डा यादव भन्छन्, अध्ययनले महोत्तरीका उत्तरी क्षेत्रका गाउँमा तीन महिना खाने पानी पाइँदैन। चुरे र भावर क्षेत्रको दोहनले पानीका स्रोतहरू सुक्ने समस्या आएको हो। खोलाबाट तीन फिट खनेर बालुवा, गिट्टी र ढुंगा निकाल्ने बर्दिबास नगरपालिका र ठेक्केदारबीच कागजी सम्झौता छ। तर, व्यवहारमा भने अहिले ९ फिट गहिरो खोला खनेर दोहन भइरहेको छ। वातावरण विज्ञ डा यादवका अनुसार पूर्वपश्चिमसम्म फैलिएको चुरे तराईका बासिन्दाका लागि पानीको मुख्य स्रोत हो। तराईभन्दा धेरै वर्षा चुरे क्षेत्रमा हुन्छ। चुरेको संरक्षण नहुँदा पानी सोस्ने र सञ्चय गर्ने क्षमता अहिले कम हुँदै गएको छ। जसले गर्दा चुरेबाट वर्षातको समयमा आएको बाढीले खेतकटान र गाउँ डुवान गर्छ। चुरेमा पानी सोस्ने क्षमत भए पो हिउँदमा पानी आउँछ। यसको अवस्था झन्झन् कमजोर भयो। दोहनको चौतर्फी विरोध चालू आर्थिक वर्षका लागि बर्दिवास नगरपालिकाले भने करिब ६ करोड ४३ लाखमा रातु ठेक्का लगाएको छ। नदीको दुवै किनाराबाट ५०५० मिटर छाडेर त्यसको बीचमा तीन फिट गहिराइमा करिब २ लाख ९४ हजार घन मिटर उत्खननका लागि ठेक्का लगाएको छ। तर, खोलामा ९ फिट गहिरो खनेर सम्झौता विपरीत काम भइरहेको छ। चारवटा प्याकेजबाट करिब २ लाख ९४ हजार घनमिटर नदीजन्य पदार्थ ठेक्केदारले उत्खनन गर्न दिएको छ। तर, मापदण्डविपरीत मनपरी खोला उत्खन्न भइरहेको नेकपा एमालेका युवा नेता शंकर महतो बताउँछन्। आर्थिक वर्ष २०७७७८ मा पनि आईई रिपोर्टअनुसार १ लाख १२ हजार ५ सय उत्खनन गर्न ठेक्का लगाएर ७ गुणा बढी नदीजन्य पदार्थ निकालेको थियो, उनले भने, जुन सम्झौताभन्दा १२ करोड बढी रकम बराबरको नदीजन्य पदार्थ उत्खनन् गरिएको थियो। तर त्यसको क्षतिपूर्तिको अवस्थालाई समेत आंकलन नगरी अहिले फेरि ठेक्का लगाएर उत्खनन भइरहेको उनले बताए। उनले थपे, जुन आईई रिपोर्टमा टेकेर ठेक्का लगाइएको छ। त्यो नै शंकास्पद छ। यसअघि संघीय सरकारका ऊर्जा, जलस्रोत तथा सिँचाइमन्त्री शक्ति बस्नेत बर्दिबास पुगेर रातु खोलामा भइरहेको अवैध उत्खननको स्थलगत निरीक्षण गरिसकेका छन्। चुरे दोहनविरुद्ध बनेको आठ दलीय राजनीतिक मोर्चाले प्रेस विज्ञप्ति निकालेरै रातु खोलाको उत्खनन रोक्न माग गरेका थिए। ती मोर्चाकै पहलमा रातु खोलामा भइरहेको गैरकानुनी र मापदण्ड विपरीतको खोला उत्खनन रोक्न सरोकारवालालाई ज्ञापनपत्र बुझाइसकेको छ। बर्दिबास नगरपालिका मेयर प्रह्लाद कुमार क्षेत्रीले प्रारम्भीक वातावरण परीक्षण मूल्यांकनको आधारमा खोला उत्खननका लागि ठेक्का लगाएको दाबी गर्छन्। तीन फिटभन्दा बढी गहिराइ भएर खोला दोहन भएको रहेछ भने बर्दिबास नगरपालिकाले तुरुन्त खोला उत्खनन बन्द गराउँछ, उनी भन्छन्, विधि, प्रक्रिया र मापदण्डविपरीत खोलाबाट नदीजन्य पदार्थ उत्खनन गर्न पाइँदैन। यसको विपरीत काम हुन्छ भने त्यसलाई रोक्ने कर्तव्य हामी सबैको हो। बर्दिबास नगरपालिकाले विधि र प्रक्रियाअनुसार खोला उत्खनन नगराएको अनुगमनबाट देखिएको जिल्ला समन्वय समिति महोत्तरीका अध्यक्ष सुमनलाल कर्णले बताए। खोलाको दुवैतिर ५०५० मिटर रेखांकन गरी बीचको भागबाट मात्रै उत्खनन गर्न पाउने नियम हो। तर, जथाभावी खनिएको छ, उनी भन्छन्, नदीजन्य पदार्थ ढुवानी गर्ने गाडीको प्रवेश पास, गाडीको संख्या सबै तोकिएको हुनुपर्छ। तर, स्थलगत जाँदा केही भेटिएन। उनले थपे, पुल भन्दामाथि ५ सय मिटर तल एक किलो मिटर दुरी उत्खनन गर्नु मापदण्डविपरीत हो। उनका अनुसार खोला बाढीबाट थिग्रिएको नदीजन्य पदार्थ ३ फिट उत्खनन गरेर झिक्नुपर्ने हो। तर, खोलाको बहाव क्षेत्रबाट गहिरो खनेर उत्खनन गरिएको छ। खोलाको ठेक्का लगाउने र संरक्षण गर्ने दायित्व स्थानीय सरकारको हो। तर, संरक्षणभन्दा दोहनतिर बढी नजर गएको देखिन्छ, उनले भने, स्थानीय सरकारले उत्खनन नियन्त्रण गर्ने हो भने एक इन्च गहिरो खोला खनिँदैन।"
एसआईपी खुलामुखी सामूहिक लगानीमा आकर्षण,"काठमाडौं : लगानीका विभिन्न क्षेत्रमध्ये विगत चार वर्षदेखि नेपालमा एसआईपी (सिस्टम्याटिक इन्भेस्टमेन्ट प्लान)मा लगानीकर्ताहरूको आकर्षण बढ्दो छ। हाल सात वटा मर्चेन्ट बैंकहरू (क्यापिटलहरू)मार्फत यस्तो योजना सञ्चालनमा ल्याएसँगै हजारौं लगानीकर्ताहरूले आकर्षित भएका हुन्। यो खुलामुखी सामूहिक लगानी कोष (ओपन इन्डेड फन्ड) एसआईपीमा उक्त क्यापिटलहरूको फन्डको आकार ६ अर्ब ७३ करोड ३८ लाख ६० हजार रुपैयाँबराबर पुगेको छ। एसआईपीबापत लगानीकर्ताबाट उठेको रकमलाई मर्चेन्ट बैंकहरूले खुलामुखी सामूहिक लगानी कोषमा लगानी गर्छन्। एसआईपीको लगानीको सीमा असीमित हुन्छ। यसमा लगानीकर्ताहरूले नियमित मासिक रूपमा न्यूनतम एक हजारदेखि अधिकतम आफ्नो क्षमताअनुसार क्यापिटलमा उक्त योजनामा लगानी गर्न सक्छन्। यसबाट राम्रै प्रतिफलसमेत हासिल गर्न सकिने मर्चेन्ट बैंकहरू बताउँछन्। नेपालमा एसआईपी सुरु गर्ने पहिलो कम्पनी एनआईबीएल क्यापिटल (हालको एनआईएमबी एस क्यापिटल) हो। यसले विसं २०७६ जेठ १९ गतेबाट एनआईबीएल सहभागिता फन्डनामक एसआईपी सुरु गरेको थियो। यसपछि हालसम्म नेपालमा एसआईपी अर्थात् प्रणालीगत लगानी योजना हालसम्म सात वटा क्यापिटलले यस्तो योजना सञ्चालनमा ल्याएका छन्। यससँगै, एनएमबी क्यापिटल, सिद्धार्थ क्यापिटल, कुमारी क्यापिटल, एनआईसी एसिया क्यापिटल, नबिल क्यापिटल र लक्ष्मी क्यापिटल मार्केटले उक्त प्रडक्ट सञ्चालनमा ल्याएका छन्। उक्त योजनामा लगानीकर्ताको आकर्षण बढेसँगै मर्चेन्ट बैंकहरूको लगानीको आकार बढिरहेको छ। जसमा सबैभन्दा बढी एनआईबीएल क्यापिटलको छ। यस्को एनआईबीएल सहभागिता फन्डमा २ अर्ब ८७ करोड १ लाख ३६ हजार रुपैयाँ लगानी पुगेको छ। यसपछिको दोस्रो ठूलो आकारमा एनएमबी क्यापिटल रहेको छ। यसको एनएमबी सरल बचत फन्ड९ईमा १ अर्ब ५० करोड २ लाख ३३ हजार रुपैयाँबराबरको रकम छ। यसपछि एनआईसी एसिया क्यापिटलको एनआईसी एसिया डाइनामिक डेब्ट फन्डमा ५१ करोड ७५ लाख ५० हजार रुपैयाँबराबरको लगानीको आकार पुगेको छ। यसपछि सिद्धार्थ क्यापिटलको सिद्धार्थ सिस्टम्याटिक इन्भेस्टमेन्ट सेम मा ५७ करोड ८३ लाख २९ हजार रुपैयाँ रहेको छ। यसपछि क्रमशः नबिल क्यापिटलको नबिल फ्लेक्सी क्याप फन्डमा ५१ करोड ७६ लाख ५० हजार रुपैयाँ, कुमारी क्यापिटलले सञ्चालनमा ल्याएको कुमारी सुनौलो लगानी योजनाको ३६ करोड ६२ लाख ५७ हजार र लक्ष्मी क्यापिटल मार्केटको शुभलक्ष्मी कोषमा २८ करोड ४८ लाख ९१ हजार रुपैयाँबराबरको लगानी छ। उक्त क्यापिटलहरूले सञ्चालन गरेको एसआईपी म्युचुअल फन्डले लगानीकर्ताबाट संकलित रकमलाई सेयर मार्केटमा, ऋणपत्रमा र बैंक तथा वित्तीय संस्थाको मुद्दती निक्षेपमा लगानी गर्न पाउँछन्। यसमा अधिकांशले सन्तुलन मिलाउन करिब १५ प्रतिशत ऋणपत्रमा, ७० प्रतिशत जति पुँजी बजारमा र १५ प्रतिशत हाराहारी बैंकको मुद्दती निक्षेपमा लगानी गर्ने गरेको मर्चेन्ट बैंकर्स एसोसिएसन अफ नेपालका महासचिव तथा एनआईसी एसिया क्यापिटलका प्रमुख कार्यकारी अधिकृत (सीईओ) रमेन्द्र रायमाझीले जानकारी दिए। उनी भन्छन्, हामीले जुनले बढी प्रतिफल दिन्छ त्यतातिर लगानी बढाउँछौं। धेरै सेयर बजारमा लगानी गरिन्छ। तर सेयर बजार ओरालो लाग्यो भने धेरै ऋणपत्र र मुद्दती निक्षेपमा लगानी बढाउँछौं। यो योजना सुरु गरेको करिब १६ महिनामा एसआईपी योजनामा करिब ८२ हजार लगानीकर्ता लाभान्वित भएको उनले जानकारी दिए। यो हाम्रोमा मात्रै हाल दैनिक ८१० लाख रुपैयाँबराबरको इनरोल भइरहेको छ। समग्र मर्चेन्टको एसपीआई योजनामा मात्रै दैनिक करिब ७० लाखदेखि एक करोड रुपैयाँ हाराहारीमा इनरोल भइरहेको छ, उनले अन्नपूर्णसँग भने, अहिले यसको बजार राम्रो छ। प्राय दीर्घकालीन रूपमा मासिक हजार लगानी गर्नेहरू अधिक छन्। यो बढ्दो मार्केटमा झन् राम्रो हुन्छ। अहिले बढ्दो बजार भएकाले यस्तो फन्डमा लगानी गर्ने उपयुक्त समय हो। यता नेपालमा एसआईपी सुरुवात गरेको पहिलो कम्पनी एनआईबीएल क्यापिटल (हालको एनआईएमबी एस क्यापिटल)का प्रमुख कार्यकारी अधिकृत (सीईओ) सचिन्द्र ढुंगाना एसआईपीअन्तर्गत एनआईबीएल सहभागिता फन्ड २० करोडबाट सुरु गरेको बताउँछन्। तर अहिले यसमा लगानीकर्ताहरू बढी आकर्षित भएकाले यसको आकार बढेर करिब तीन अर्ब पुगेको छ। जस्मा करिब ७५ हजार बढी लगानीकर्ता छन्, उनले जानकारी दिए। यसैक्रममा सीईओ ढुंगाना म्युचुअल फन्डको अवधारणा नै कम जोखिम लिने र लगानीकर्ताहरूलाई राम्रो प्रतिफल दिनेमा लक्षित रहने उनले बताए। एसआईपी भनेको के हो ? एसआईपी लगानीको एक माध्यम हो। यो खुलामुखी म्युचुअल फन्ड हो। यसअघि बन्दमुखी म्युचुअल फन्डमात्रै थियो। यस्तो सेयर खरिदबिक्री गर्न नेपाल स्टक एक्सचेन्ज (नेप्से)मै जानुपर्छ। नेप्से यस्को मूल्य बजारले निर्धारण गर्छ। तर खुलामुखीका लागि झन्झट हुँदैन र नेप्सेमा जानु पर्दैन। खरिद बिक्री गर्न यस्तै फन्ड म्यानेजर कहाँ जतिबेला पनि जान सकिन्छ। लगानीलाई प्रणालीगत बनाउन मासिक वा त्रैमासिक रूपमा नियमित रकम जम्मा गर्नुपर्छ। लगानी गरेपछि निश्चित वर्ष अर्थात् १०२० वर्ष वा अनिश्चित समयसम्मलाई गरेमा आवश्यकताअनुसारको समयपछि प्रतिफल लिएर बाहिरिन सकिन्छ। यसैले लगानीकर्ताले मर्चेन्ट बैंकले ल्याएको फन्ड योजनामा लगानी गर्न सक्छन्। जस्ले पैसा बचत गर्छ। यो पैसा बचत गरेर आम्दानी गर्ने उत्तम उपाय हो। यसले लगानीकर्तालाई कुनै प्रकारको भार दिँदैन। व्यक्तिले आम्दानीअनुसार अर्थात् क्षमताअनुसार मासिक लगानी गरेर राम्रो प्रतिफल प्राप्त गर्न सक्छन्। यसरी बचत गर्दा आपत्कालीन अवस्थामा मद्दत पुर्याउँछ। सामान्यतया बजारमा म्युचुअल फन्डहरू किन्दा एकैचोटी धेरै पैसा चाहिन्छ। तर एसआईपीले सानो रकमलाई जम्मा गरी त्यस रकमबराबरको सामूहिक लगानी योजना खरिद गर्छ। तसर्थ एसआईपी भनेको छुट्टै योजना होइन। यो म्युचुअल फन्डमै लगानी गर्ने एउटा माध्यम हो। कसरी लगानी गर्ने ? एसआईपीमा लगानी गर्न निकै सजिलो छ। एसआईपी योजना ल्याएका मर्चेन्ट बैंकको वेबसाइडमा गएर अनलाइनमार्फत फर्म भरेर वा भौतिक रूपमै कार्यालयमा गएर फारम भरेर यसको नियमित लगानीकर्ता बन्न सकिन्छ। यसरी योजना खरिद गर्न सकिन्छ। एसआईपीको लगानी जति लामो समय भयो त्यति फाइदा हुन्छ। किनभने क्यापिटलले लगानीकर्ताबाट लिएको पुँजीको लगानी विविधीकरण गरेको हुन्छ। क्यापिटलले एउटामा मात्रै होई्न ४०५० कम्पनीमा लगानी गरेको हुन्छ। जोखिमलाई धेरैमा बाँड्दा प्रतिफल पाउने आधार बढी हुन्छ। एक लगानी योजना हो जसमा थोरैथोरै रकम गरेर लगानी गर्न सकिन्छ। यस योजनामार्फत म्युचुअल फन्डमा थोरैथोरै गरेर सजिलै लगानी गर्न सकिन्छ। कसैको मासिक आम्दानी कम भएमा पनि यसमा लगानी गर्न सक्नेछन्। यस योजनाअन्तर्गत साप्ताहिक, मासिक, त्रैमासिक, अर्धवार्षिक र वार्षिक अन्तरालहरूमा लगानी गर्न सकिन्छ। एसआईपी कत्तिको सुरक्षित हुन्छ ? यो खुलामुखी म्युचुअल फन्डको लगानी विविधीकरण हुन्छ। मर्चेन्ट बैंकर्स एसोसिएसन अफ नेपालका महासचिव रमेन्द्र रायमाझीका अनुसार यस्ता फन्डको लगानी एउटैमा मात्र नभएर धेरैमा हुने भएकाले जोखिम नहुने दाबी गर्छन्। उनका अनुसार म्युचुअल फन्डको लगानी ४० ५० वटा कम्पनीमा हुने भएकाले जोखिम न्यून हुँदै जान्छ। ७० प्रतिशत इक्विटी मार्केटमा जान्छ। बाँकी ऋणपत्र र निक्षेपमा हुन्छ। यस्ता लगानीको विविधीकरण हुने भएकाले यो सुरक्षित लगानी हो। यो आफंैमा सुरक्षित लगानी हो। यसमा धेरै प्रतिफल नआए पनि घाटा नहुने उनको भनाइ छ। उनका अनुसार बजार घटबढ भइरहन्छ तर एसआईपीमार्फत नियमित रूपमा लगानी भइरहने भएकाले एभरेजिङ हुन्छ। नवप्रवेशी लगानीकर्ताहरूका लागि यो योजना उपयुक्त देखिन्छ। तर लगानीकर्ताले क्यापिटलहरूले यसअघि व्यवस्थापन गरिरहेको सामूहिक लगानी कोषहरूले कस्तो प्रतिफल दिएका छन् भन्नेबारे पनि लगानीकर्ता चनाखो हुनुपर्ने विश्लेषकहरू बताउँछन्। जोखिम कति ? एसआईपी सानो कोषबाट सुरु गर्न सकिन्छ। त्यसैले यसमा उच्च जोखिमको सम्भावनापूर्ण रूपमा समाप्त हुन्छ। यसमा लगानी गर्दा घाटामा चलिरहेको कम्पनी परेमा र नाफा कमाउन नसकेमा पैसा डुब्ने सम्भावना हुन्छ। साथै, यसमा लगानी छोटो अवधिको लागि गरेमा घाटा हुन सक्छ। यसैले लामो समयसम्म लगानी गर्दा घाटा हुने सम्भावना कम हुन्छ। यदि चलिरहेको एसआईपी दुईतीन महिनामा टुटेको छ भने, यसको प्रक्रिया पूरा नगर्दा घाटा हुन सक्छ। कम्पनीमा अचानक संकट आयो भने घाटा हुन सक्छ। यसो नभएमा निरन्तर गरेको लगानीको प्रतिफल राम्रै हुन्छ। यस्ता फन्डलाई कम्पनीले लगानी विविधीकरण गर्ने भएकाले सबै क्षेत्र खस्किएमात्रै लगानी डुब्छ तर एक दुई क्षेत्रमा उतारचढाव आए पनि खासै असर नपर्ने महासचिव रायमाझी बताउँछन्। एसआईपीबाट कसरी फाइदा लिने ? प्रत्यक्ष सेयर बजारमा लगानी गर्न, अझ जोखिम लिन डराउनेहरूको लागि यो योजना धेरै फलदायी हुन्छ। लगानीको यो उपयुक्त विकल्प हो। एसआईपीमा कम्पाउन्डिङको फाइदा पाइन्छ, लामो समयसम्म लगानी गर्ने हो भने नाफा बढी हुन्छ। यदि बजारमा प्रतिफल बढ्दै छ भने एसआईपीमा लगानी बढाउन सकिन्छ। यदि कुनै व्यक्तिले मासिक एक हजार रुपैयाँ एसआईपीमा पाँच वर्षको लागि लगानी गरेको छ। यस अवधिभर कुल ६० हजार लगानी हुन्छ। यदि २० वर्षका लागि मासिक एक हजार जम्मा गरिएको छ भने यस अवधिभर कुल लगानी २ लाख ४० हजार रुपैयाँ हुन्छ। यसमा १५१८ प्रतिशत बजारले दियो भने करिब १२ लाख ७५ हजारदेखि १५ लाख रुपैयाँसम्मको प्रतिफल कमाइन्छ। यसर्थ, एसआईपीको मुख्य फाइदाहरूमध्ये एक लागत औसत हो। लगानी गरेको रकम लामो अवधिको लागि स्थिर रहने भएकोले, औसत लागतमा बजारको अस्थिरताको अधिकतम फाइदा उठाउन सकिन्छ। लगानी गर्न रोजेको निश्चित रकमको अर्थले प्रत्येक एकाइको मूल्य औसत निकाल्नेछ। एसआईपी योजनामा लगानीकर्ता लाभान्वित भएका छन्। समग्र मर्चेन्टको एसपीआई योजनामा मात्रै दैनिक करिब ७० लाखदेखि एक करोड रुपैयाँ हाराहारीमा इनरोल भइरहेको छ। अहिले यसको बजार राम्रो छ। प्रायः दीर्घकालीन रूपमा मासिक हजार लगानी गर्नेहरू अधिक छन्। यो बढ्दो मार्केटमा लगानी गर्दा झन् राम्रो हुन्छ। अहिले बढ्दो बजार भएकाले यस्तो फन्डमा लगानी गर्ने उपयुक्त समय हो। रमेन्द्र रायमाझी, मर्चेन्ट बैंकर्स एसोसिएसन अफ नेपालका महासचिव तथा एनआईसी एसिया क्यापिटलका सीईओ"
नेप्से परिसूचक झिनो अंकले घट्यो,"काठमाडौं : साताको अन्तिम कारोबार दिन बिहीबार नेप्से परिसूचक झिनो अंकले घटेको छ। नेप्से परिसूचक ०६२ अंकले घटेर २०८८९९ विन्दुमा आएको छ। आज ३०७ स्क्रिप्टको २ करोड २१ लाख ३२ हजार ७६८ कित्ता सेयर ४ अर्ब ३० करोड ७७ लाख ६३ हजार २७७ रुपैयाँमा खरिदबिक्री भए। बिहीबार १२ वटा कम्पनीको सर्किट लेभलमा कारोबार भयो। निर्धन उत्थान लघुवित्त, समाज लघुवित्त, मिड सोलु हाइड्रोपावर, त्रिशूली जलविद्युत कम्पनी, मुक्तिनाथ कृषि कम्पनी, नेपाल वेयर हाउजिङ, हिमालयन रिइन्सुरेन्स, मेघा म्युचियल फन्ड, भुगोल इनर्जी, तमोर थ्री स्टार हाइड्रोपावर, मनकामना इन्जिनियरिङका लगानीकर्ताले सर्वाधिक कमाए। यसदिन १२१ कम्पनीको मूल्य बढ्दा ११७ वटाकै मूल्य घट्यो। ९ कम्पनीको मूल्य भने स्थिर रह्यो।"
प्रयोगविहीन बन्दै तरकारी संकलन केन्द्र,"सिन्धुपाल्चोक : सिन्धुपाल्चोकको इन्द्रावती गाउँपालिका १२ मा रहेको तरकारी संकलन केन्द्र निर्माण भएको आठ वर्ष बितिसक्दा पनि प्रयोगमा आउन सकेको छैन। यूएसएआईडीको सहयोग र टुकी संघ सुनकोशीको सहकार्यमा सञ्चालन भएकोे सबल कार्यक्रम र सप्रोस नेपालको ३२ लाख रुपैयाँको संयुक्त लगानीमा बनेको तरकारी तथा चिस्यान केन्द्र प्रयोगविहीन बनेको हो। तरकारी उत्पादन गर्ने, किसानले फलाएको उत्पादनलाई संकलन गर्ने र बजारसम्म पुर्याउने, बेमौसमी तरकारी तथा फलफूललाई चिस्यान केन्द्रमा सुरक्षित राख्ने उद्देश्य राखिएको थियो। तर यो उद्देश्यअनुसार कुनै पनि काम अघि बढ्न नसकेको स्थानीय कृषकले बताए। संकलन केन्द्र भनेर भवन चाहिँ छ, तर हामीले उत्पादन गरेको तरकारी संकलन केन्द्रले लिँदैन, कृषक प्रमोद दनुवार भन्छन्, कृषि उपज र कृषकका लागि प्रयोग गर्ने भनिएको यो केन्द्र सधैं ताला लगाएर राखिएको छ। तरकारी संकलन केन्द्रको नाममा बजेटमात्रै खर्च गर्ने काम भइरहेको उनले बताए। यस्तै, जुगल गाउँपालिकाको पाङ्ताङमा रहेको जुगल कृषि संकलन केन्द्र पनि प्रयोगविहीन बनेको छ। गाउँपालिकाको ५ लाख र यूएनडीपीको १ लाख २० हजार गरी ६ लाख २० हजार लागतमा निर्माण भएको संकलन केन्द्र प्रयोगमा नआउँदा कृषकले उत्पादन गरेका तरकारी बारीबाटै बिक्री गर्नुपर्ने बाध्यता रहेको स्थानीय जेपी सिलवाल बताउँछन्। २०७७ मा निर्माण गरिएको कृषि भवन प्रयोगमा आउन नसक्दा झाडीले ढाकोको कृषक सुशान्त लामिछानेले बताए। सरकारी तथा गैरसरकारी संस्थाले उपलब्ध गराउने अनुदानको रकमका लागि मात्रै ध्यानमा राखेर निर्माण गरिएकाले यी तरकारी संकलन केन्द्र सञ्चालनमा आउन नसकेको स्थानीय किसानको दुःखेसो छ। जिल्ला सदरमुकाम चौतारा, नवलपुर र ज्यामिरेमा निर्माण गरिएका संकलन केन्द्र पनि प्रभावकारी रूपमा प्रयोगमा आउन सकेका छैनन्। जिल्लामा तरकारी संकलन केन्द्र नहुँदा उत्पादन गरेको तरकारीले उचित बजार नपाएको कृषकको गुनासो छ। कृषकले उत्पादन गरेको तरकारी डोकामा बोकेर डुलाउँदै बिक्री गर्नुपर्ने बाध्यता रहेको छ। तर निर्माण भएको तरकारी संकलन केन्द्रसमेत प्रयोगमा नआउँदा सास्ती खेप्नु परेको ज्यामिरेका कृषक बालमुकुन्द अधिकारीले गुनासो गरे। कृषकले गुनासो गरिरहँदा स्थानीय सरकारले भने संकलन केन्द्रलाई व्यवस्थित गर्न लागि परेको बताउँछन्।"
"लुम्बिनीमा बढे पर्यटक, बढेन व्यापार","सन् २०२३ मा १० लाख पर्यटकले लुम्बिनी भ्रमण गरेका छन्। तीमध्ये २ लाख ६६ हजार भारतीय पर्यटक छन्। बुटवल : लुम्बिनीमा पर्यटकको आवागमन बढेको छ। पर्यटकको संख्यामा जसरी बढोत्तरी भएको छ, त्यसरी व्यापार बढ्नुको साटो झनै सुनसान छ। होटल व्यवसायी दैनिक खर्चसमेत धान्न नसकेको सुनाउँछन्। लुम्बिनीमा आउने पर्यटकलाई भुलाउने क्षेत्रहरू सिर्जना नगरिएपछि लाभ नभएको जानकारहरू बताउँछन्। लुम्बिनी सम्साँझै सुनसान हुन्छ। पर्यटकले साँझमा घुम्ने स्थान नपाएपछि होटलमा बास बस्दैनन्। होटल व्यवसायी मेघनाथ आचार्यले भारतीय पर्यटक प्रायः दिनभर घुमेर फर्किने गरेको बताए। आउने संख्या त ठूलो छ, तर उनीहरूले लुम्बिनीमा पाँच सय रुपैयाँ पनि खर्च गर्दैनन्, उनले भने। भारतीय पर्यटकले रमझम रुचाउँछन् तर त्यो लुम्बिनीमा उपलब्ध छैन। लुम्बिनी आउने भारतीयहरू केही भैरहवा र बुटवलमा बस्छन् भने अधिकांश बेलुका भारत नै फर्किने गरेका छन्। लुम्बिनीमा पर्यटकको बसाइ लम्ब्याउने बहस भइरहे पनि कुनै पनि निकायबाट त्यसको काम हुन सकिरहेको छैन। बौद्ध अध्येताहरूले लुम्बिनीलाई रातभर घुम्ने स्थानका रूपमा विकास नगरेसम्म पर्यटकीय लाभ लिन नसक्ने बताउँछन्। लुम्बिनी बौद्ध विश्वविद्यालयका अध्यापक मञ्जिल सुवेदी स्थानीय खानाको सन्ध्याकालीन मेला, स्थानीय नाचगान तथा संस्कृति प्रदर्शनी, मायादेवी मन्दिर क्षेत्रमा दैनिक दीप प्रज्वलन र बौद्ध झाँकीहरू प्रस्तुत गर्ने हो भने पर्यटकको बसाइ हुन सक्ने बताउँछन्। घुम्न निस्किने व्यक्तिले नयाँ कुराको अपेक्षा गर्छ, होटलमा बास बस्नकै लागि कोही पनि लुम्बिनी आउँदैनन्, उनी भन्छन्, पर्यटक भुलाउने प्याकेज होटल व्यवसायीको अग्रसरतामै बन्नुपर्छ। स्थानीयलाई समेटेर काम हुनुपर्छ। लुम्बिनीसँग तिलौराकोट, निग्लिहवा, गोटिहवा, सगरहवा, गौतमबुद्धको मावली देवदह एवम् रामग्रामलाई जोडेर बनाइएको टुर प्याकेजसमेत व्यवसायीले बेच्न सकेका छैनन्। भैरहवा विमानस्थलदेखि लुम्बिनी जाने स्तरीय बस सेवा नहुनु, महँगो ट्याक्सी भाडाका कारणसमेत पर्यटकलाई हतोत्साहित बनाउने गर्छ। लुम्बिनीमा पर्यटक टिकाउनका लागि सन्ध्याकालीन बौद्ध संस्कृतिसहित स्थानीय संस्कृतिको प्रस्तुति र खानपानको मेला लगाउन सकिने जानकार बताउँछन्। स्थानीय परिकारहरू साँझ ५ बजेदेखि रातिसम्म खुवाउने व्यवस्था मिलाउने, सांस्कृतिक कार्यक्रम नियमित गर्ने हो भने मात्रै लुम्बिनीमा पर्यटकले रात बिताउन थाल्छन्। अहिले मायादेवी मन्दिर र केही बिहार घुम्नेबाहेक लुम्बिनीमा पर्यटक भुलाउने कुनै क्षेत्र छैनन्। भारतीय पर्यटक प्रायः भारतकै टुरगाइडमार्फत लुम्बिनी आउने गरेका छन्। नेपाली टुर गाइड नहुँदा पर्यटनमा असर परिरहेको छ। लुम्बिनी विकास कोषका सूचना अधिकारी राजन बस्नेतका अनुसार लुम्बिनी आउने पर्यटकको मुख्य आकर्षण मायादेवी मन्दिर मात्रै छ। अन्य विहार तथा क्षेत्रहरूको भ्रमणसमेत नगरी फर्किन्छन्। लुम्बिनी होटल संघ नेपालका अध्यक्ष गोविन्द ज्ञवाली पनि व्यवसायीले लाभ लिन नसकेको स्वीकार्छन्। उनले सबै मिलेर बसाइ लम्ब्याउने योजना बनाउनुपर्नेमा जोड दिन्छन्। लुम्बिनीमा सन् २०२३ मा झन्डै १० लाख पर्यटक आएको तथ्यांक विकास कोषको छ। तीमध्ये २ लाख ६६ हजार ५ सय १० भारतीय पर्यटक हुन्। सन् २०२३ को अन्तिम महिना मात्रै ४० हजार ८ सय ४२ भारतीय लुम्बिनी आएका थिए। सन् २०२२ मा २ लाख ३० हजार ८ सय ६३ भारतीय पर्यटक लुम्बिनी आएका थिए। कोषको तथ्यांकअनुसार सन् २०२३ मा ७६ हजार २ सय १० तेस्रो मुलुकका पर्यटक लुम्बिनी आएका छन्। यसमध्ये सबैभन्दा धेरै सार्क मुलुकअन्तर्गतको श्रीलंकाबाट १६ हजार १ सय ७२ पर्यटकले लुम्बिनी भ्रमण गरेको तथ्यांक छ। सन् २०२२ मा जम्मा २३ हजार ९ सय ४२ तेस्रो मुलुकका पर्यटकले लुम्बिनी भ्रमण गरेका थिए। तेस्रो मुलुकमध्ये थाइल्यान्ड, भियतनाम, म्यानमार, चीन, दक्षिण कोरिया, जर्मनी, कम्बोडियासहित पर्यटकले भ्रमण गरेका छन्। सन् २०२३ मा ६ लाख ५६ हजार नेपाली पर्यटक लुम्बिनी भ्रमणमा गएका थिए। कोरोना महामारीपछि पर्यटक वृद्धि हुँदै गएको छन्।"
