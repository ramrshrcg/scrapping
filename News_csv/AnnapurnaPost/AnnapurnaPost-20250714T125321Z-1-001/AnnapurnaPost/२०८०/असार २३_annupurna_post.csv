शीर्षक,विवरण
क्रिकेट खेलाडीले १६ महिनापछि पाए सरकारले घोषणा गरेको पुरस्कार,"नेपाल क्रिकेट सङ्घले आयोजना गरेको प्रतियोगिताको च्याम्पियन बनेको गण्डकी प्रदेशको टोलीलाई गण्डकी प्रदेश सरकारले त्यति बेला घोषणा गरेको जनही रु ५० हजार पुरस्कार खेलाडीले १६ महिनापछि शुक्रबार प्राप्त गरेका हुन्। कैलाली : कैलालीको धनगढीमा विसं २०७८ चैतमा आयोजना भएको १९ वर्षमुनिको महिला राष्ट्रिय क्रिकेट प्रतियोगिताको विजेता खेलाडीले सरकारले घोषणा गरेको पुरस्कार पाएका छन्। नेपाल क्रिकेट सङ्घले आयोजना गरेको प्रतियोगिताको च्याम्पियन बनेको गण्डकी प्रदेशको टोलीलाई गण्डकी प्रदेश सरकारले त्यति बेला घोषणा गरेको जनही रु ५० हजार पुरस्कार खेलाडीले १६ महिनापछि शुक्रबार प्राप्त गरेका हुन्। प्रदेश खेलकुद परिषद् गण्डकीको आयोजनामा पोखरा रङ्गशालामा आयोजित एक खेलाडीलाई सामाजिक विकास तथा स्वास्थ्यमन्त्री सुशीला सिंखडा, मन्त्रालयका सचिव बद्रीनाथ अधिकारी खेलाडी सम्मान गरेका थिए। च्याम्पियन टोलीका खेलाडी, प्रशिक्षक तथा व्यवस्थापक गरी १७ जनाले जनही नगद रु ५० हजारका दरले पुरस्कार रकम प्राप्त गरे। गण्डकीको च्याम्पियन टोलीमा अञ्जली विश्वकर्मा, सिमाना केसी, ज्योत्स्नीका मरासिनी, सोनिया थापा, आकृति तिवारी, कुसुम गोदार र अरबिना अधिकारी रहेका थिए। यसैगरी अन्य खेलाडीमा निरु जिटी, सेरिना थापा मगर, मनिषा उपाध्याय, सिर्जना पौडेल, जेनिशा खत्री, आङ पेमु ल्याम्बु शेर्पा र प्रिती पराजुली तथा टोलीका प्रशिक्षक रिजन प्रजु, सहायक प्रशिक्षक गोविन प्रधान र टिम व्यवस्थापन एलिशा लामिछाने थिए। यसअघि सरकारले विजेता खेलाडीलाई भोलिपल्ट अर्थ मन्त्रालयमा सम्मान गर्दै नगद पुरस्कारको घोषणा गरेको थियो तर खेलाडीले घोषित पुरस्कार लामो समयसम्म प्राप्त गर्न सकेका थिएनन्। गण्डकी प्रदेश क्रिकेट सङ्घ, कास्की जिल्ला क्रिकेट सङ्घ तथा खेलाडीले घोषित पुरस्कारका लागि निरन्तर सरकारसँग माग गर्दै आएका थिए। तत्कालीन युवा तथा खेलकुद मन्त्रालयबाट पुरस्कार रकमका लागि फाइल अघि बढ्न नसकेको भन्दै खेलाडी नगद पुरस्कार पाउन वञ्चित भएका थिए। नयाँ सरकार गठनसँगै पुरस्कारबापतको रकम निकासाका लागि प्रक्रिया अघि बढाइएको थियो। पुरस्कारबापतको रकम खेलाडीको व्यक्तिगत बैंक खातामार्फत पठाइएको मन्त्रालयका सचिव बद्रीनाथ अधिकारीले बताए। उनले भने, 'हामीले पहिले नै खेलाडीलाई नगदसहित सम्मान गर्ने भनेका थियौँ तर सरकार परिवर्तनलगायतका कारण ढिलो हुन पुग्यो। हामी खेलाडीको मनोबल उच्च होस् भन्नका लागि कामना गर्दछौँ। यो सम्मानले खेलाडीलाई पक्कै हौसला प्राप्त हुनेमा विश्वस्त छु।' खेलाडीलाई सम्मान गर्दै मन्त्री सिंखडाले क्रिकेट खेलाडीलाई सम्मान गर्ने विषयमा आफूले संसद्मा समेत प्रतिबद्धता जनाएको बताए। खेलकुद विकासका लागि गण्डकी प्रदेश सरकार प्रतिबद्ध रहेको बताउँदै पोखरा रङ्गशालामा योगका कार्यक्रमसमेत सञ्चालन गर्ने जानकारी दिए। गण्डकी प्रदेश खेलकुद परिषद्का सदस्य सचिव श्रीधर शर्माले आगामी दिनमा परिषद्ले विभिन्न जिल्लामा प्रतियोगिता सञ्चालन गरिने बताए। खेलकुदका विभिन्न कार्यक्रमलाई जोड्दै दशाँै राष्ट्रिय खेलकुदमा गण्डकी प्रदेशलाई उत्कृष्ट बनाउने गरी योजना रहेको उनले उल्लेख गरे। रासस"
वीरगन्जमा धोनीको क्रेज,"वीरगन्ज : भारतीय क्रिकेट टोलीका पूर्व कप्तान महेन्द्रसिंह धोनीको जन्मदिन वीरगन्जमा पनि मनाइएको छ। शुक्रबार परेको धोनीको ४२ओैं जन्मदिन वीरगन्जका युवाहरूले परोपकारी काम गरेर मनाएका हुन्। धोनीको जन्मदिनको उपलक्षमा एमएस धोनी फ्यान क्लबका युवाहरूले शुक्रबार विपन्न दलित बालबालिकालाई स्कुल ब्याग तथा रिक्सा र ठेला चालकलाई पसिना पुछ्ने गम्छा र बोतल वितरण गरेका हुन्। वीरगन्जको हाम्रो पाठशालामा अध्ययनरत २५ जना विपन्न दलित बालबालिकालाई स्कुल ब्याग वितरण गरिएको क्लबका अध्यक्ष विक्की सर्राफले जानकारी दिए। यस्तै एक सय जना रिक्सा तथा ठेला चालकलाई पसिना पुछ्ने गम्छा र पानी खाने बोतल वितरण गरिएको थियो। वीरगन्जका विभिन्न स्थानका सडकमा ठेला र रिक्सा चलाउँदै भेटिएकाहरूलाई गम्छा र बोतल वितरण गरिएको अध्यक्ष सर्राफले बताए। धोनीको फ्यान रहेका वीरगन्जका युवाहरूले एमएस धोनी फ्यान क्लब गठन गरी विगत पाँच वर्षदेखि जुलाई ७ मा उनको जन्मदिन मनाउँदै आएका छन्। विगत पाँच वर्षदेखि हरेक वर्ष धोनीको जन्मदिनमा वीरगन्जमा रक्तदान कार्यक्रम, विपन्न दलित र दैनिक ज्याला मजदूरी गरी जीविकोपार्जन गर्दै आएकाहरूलाई विभिन्न किसिमका सहयोगसहितको परोपकारी काम गरेर मनाउँदै आएको अध्यक्ष सर्राफले जानकारी दिए।"
जिम्बावे भ्रमण सिकाइ भयो,"काठमाडौं : राष्ट्रिय क्रिकेट टोलीका कप्तान रोहित पौडेलले जिम्बावे भ्रमणमा आफूहरूले थुप्रै कुरा सिक्न पाएको बताएका छन्। आईसीसी विश्वकप छनोटको ग्लोबल छनोट खेलेर शुक्रबार स्वदेश फर्किएपछि सञ्चारकर्मीहरूसँग कुरा गर्दै रोहितले जिम्बावेमा थुप्रै कुरा सिक्न पाएको बताएका हुन्। जिम्बावे भ्रमणमा हामीले सोचेजस्तो नतिजा निकाल्न सकेनौं। तर, त्यहाँ रहँदा हामीले धेरै कुरा सिक्न पायौं, उनले भने, टेस्ट राष्ट्रसँग खेल्न पाउनु हाम्रा लागि ठूलो कुरा हो। उनीहरूको खेल हेरेर हामीले धेरै कुरा सिक्न पायौं। उनले टेस्ट टोलीसँग नियमित रुपमा खेल्न पाएमा आगामी चार वर्षमा नेपालले विश्वकप खेल्न सक्ने बताए। टेस्ट टोलीसँग खेल्दा हामीले धेरै कुरा सिक्न पाउँछौं। उनीहरूसँग खेल्दा हारजितभन्दा पनि हामीले केही सिक्ने हिसाबले खेल्यौं, कप्तान रोहितले भने, जिम्बावेमा सिकेका कुरा इमर्जिङ टिम्स एसिया कपमा उपयोग गछौं। आईसीसी विश्वकप छनोटको ग्लोबल छनोट नेपालले टेस्ट टोली जिम्बावे, आयरल्यान्ड र वेस्टइन्डिजसँग प्रतिस्पर्धा गरेको थियो। उनले कुशल भुर्तेल जिम्बावेविरुद्धको खेलमा ९९ मा आउट हुँदा नराम्रो लागेको बताए। कुशल ९९ रनमा आउट हुँदा एकदमै नराम्रो लाग्यो। उनले शतक बनाएपछि सबै उठेर ताली बजाउँला भनेर तयारी अवस्थामा बसेका थियौं, उनले भने, त्यो पूरा नहुँदा दुःख लागेको छ। जिम्बावेविरुद्धको पहिलो खेलमा कुशल भुर्तेल र आसिफ शेखले एक सय ७१ रनको सानदार शतकीय साझेदारी गरेका थिए। उक्त खेलमा कुशल नर्भस नाइन्टिजको सिकार भएका थिए।उनले नेपालको कमजोर फिल्डिङका कारण पनि जिम्बावेमा सोचे अनुरुप प्रदर्शन गर्न नसकेको बताए। हामीले प्रतियोगिताभर फिल्डिङमा सोचे अनुरुप प्रदर्शन गर्न सकेनौं। वेस्टइन्डिज र आयरल्यान्डसँगको हारको प्रमुख कारण फिल्डिङ पनि थियो, रोहितले भने।"
विश्वविद्यालय खेलकुद माघमा,"काठमाडौं : राष्ट्रिय खेलकुद परिषद् (राखेप) को आयोजनामा प्रथम अन्तर विश्वविद्यालय खेलकुद प्रतियोगिता आगामी माघ दोस्रो साता हुने भएको छ । शुक्रबार भक्तपुरको सानोठिमीमा सरोकारवालासँग भएको अन्तरक्रियामा विश्वविद्यालयको क्यालेन्डरसँग नजुध्ने गरी माघ दोस्रो साता गर्ने सहमति भएको हो । प्रतियोगितामा एथलेटिक्स, भलिबल, बास्केटबल, टेबलटेनिस र ब्याडमिन्टन खेल समावेश गरिने भएको छ । प्रतियोगिताका लागि खेलाडी छनोट प्रतियोगिता तथा खेलाडीको प्रशिक्षणका लागि राष्ट्रिय खेलकुद परिषद्ले देशभरका पूर्वाधार सम्बन्धित विश्वविद्यालयलाई प्रयोग गर्न दिने सहमति भएको छ । राखेप सदस्यसचिव टंकलाल घिसिङले खेलकुदको विकासका लागि बृहत् राष्ट्रिय खेलकुदमा मात्र भर पर्न नहुने मान्यतालाई आत्मसात् गर्दै परिषद्ले विभिन्न स्तरका प्रतियोगिता आयोजना गर्ने योजना बनाएको बताए । उनले खेलकुद अतिरिक्त क्रियाकलाप नभई अनिवार्य क्रियाकलाप हो भन्ने कुरा सबैले बुझ्न जरुरी रहेको बताए।"
बिकेनन् कागतीका बिरुवा,"स्याङ्जा : स्याङ्जाको गल्याङमा उत्पादन भएका कागतीका बिरुवा बिक्री भएका छैनन्। भारतबाट बर्सेनि ठूलो मात्रामा कागतीका बिरुवाको आयात भइरहे पनि यहाँ उत्पादित भने बिक्री नभएपछि किसान चिन्तित भएका छन्। बर्खायाममा पनि कागतीका बिरुवा नबिक्दा गल्याङ्का २६ वर्षीय प्रदीप पाण्डे चिन्तित छन्। वर्षभरिको मेहनतले बजार नपाउँदा उनमा चिन्ता थपिएको हो। गल्याङ नगरपालिका२ स्थित रैबवारमका जगत्रदेवी बिरुवा उत्पादन तथा बिक्री केन्द्र सञ्चालन गर्दै आएका पाण्डेसँग अहिले १८ महिनाका ६० हजार कागतीका (बिजु) बिरुवा छन्। उनका नर्सरीमा भएका ८० हजारमध्ये २० हजार मात्र बिक्री भएको उनले बताए। उनले भने, सुनकागती १, सुनकागती २ र स्थानीय जातका कागतीका बिरुवा छन्। सुनकागती १ तराईमा, सुनकागती २ पहाडमा र स्थानीय जातका कागती उच्च पहाडमा राम्रो उत्पादन लिन सकिन्छ। कागती बिरुवा रोपणका लागि जेठ असार उपयुक्त महिना हुन् भने साउन, भदौमा पनि रोप्न सकिन्छ। खाडल खनेर माटो, मल, पानी मिलाएर राखेको एक हप्तापछि रोप्ने गरिन्छ। हिजोआज नयाँनयाँ प्रविधिको उपयोग गर्दै तत्काल खाडल खनेर रोप्ने चलन पनि सुरु भएको छ। पाण्डेले २०७५ सालमा जगत्रदेवी बिरुवा उत्पादन तथा बिक्री केन्द्र नामक संस्था दर्ता गरेर बिरुवा उत्पादन एवं बिक्री गर्दै आएका छन्। एकल स्वामित्वमा रहेको नर्सरीमा उनले लाखौं रुपैयाँ लगानी गरेका छन्। सुरुका वर्ष नर्सरी संरचना निर्माणका लागि कृषि ज्ञान केन्द्रले ६ लाख ७७ हजार रुपैयाँ र गल्याङ नगरपालिकाअन्तर्गत पशु सेवा शाखाको प्राविधिक सहयोग पाएका थिए। पाँच रोपनी जग्गा भाडामा लिएर बनाएको नर्सरीमा कागतीसँगै विभिन्न किसिमका डालेघाँससहित बहुउपयोगी बिरुवा पनि छन्। नर्सरीमा मौसम अनुरूप धेरैले रोजगार पाएका छन्। नगदे बालीका रूपमा परिचित कागती रोपेको तीनचार वर्षमै फल दिन्छ। स्याङ्जाको जुनसुकै स्थानमा पनि कागती खेती गर्न सकिन्छ। एक पटक कागती रोपेपछि २० देखि ३० वर्षसम्म फल दिइरहने हुँदा कम लागतमै राम्रो नगद आर्जन गर्न सकिने पाण्डे बताउँछन्।"
रसुवाबाट नागरिकता लिएका व्यक्तिलाई मात्र चाइना पास,"काठमाडौं : रसुवाबाट नागरिकता लिएका व्यक्तिले मात्र चीन आगमन प्रस्थान अनुमति पत्र (चाइना पास) पाउने भएका छन्। चीनको स्वशासित क्षेत्र तिब्बतस्थित केरुङमा व्यापार गर्न तथा त्यस क्षेत्रमा आवतजावत गर्नका लागि उपलब्ध हुँदै चाइना पासलाई थप व्यवस्थित गराउनका लागि उक्त प्रकिया अघि बढाइएको हो। यसअघि अध्यागमन कार्यालयले बसाइसराइका आधारमा पनि उक्त पास दिँदै आएको थियो। बाहिर जिल्लाका नागरिकले फर्जी बसाइँसराइ कागज पेस गरी पास बनाउन थालेको गुनासो आएपछि गोसाइँकुण्ड गाउँपालिकाले नेपाली नागरिकतामा रसुवाको स्थायी ठेगाना उल्लेख भएका व्यक्तिजलाई मात्र सिमापासका लागि पास दिन अध्यागमन कार्यालय टिमुरेलाई अनुरोध गरेको छ। रसुवागढीलाई थप व्यवस्थित र मर्यादित बनाउन स्थानीय सरकारकोतर्फबाट पहल चालिएको गाउँपालिकालका अध्यक्ष कैसाङनुर्पु तामाङले बताए। रोजगारीका लागि धेरै सम्भावना रहेकाले केरुङ जानका लागि जिल्लाका करिव १३ हजारले चाइना पास बनाएका छन्। थोरै खर्चमा धेरै आम्दानी हुने, आवतजावत गर्न सहज र राहदानी बनाउनुपर्ने झन्झट नहुने भएपछि पछिल्लो समय त्यहाँ जानेको संख्या बढेको छ।"
माथिल्लो कर्णालीमा जीएमआरको म्याद नथप्नू,"आदेशानुसार अब जीएमआरलाई वित्ताीय व्यवस्थापनका लागि थप म्याद नथप्न सरकारलाई निर्देशन दिइएको छ। काठमाडौं : सर्वोच्च अदालतले माथिल्लो कर्णाली जलविद्युत् आयोजनामा भारतीय कम्पनी जीएमआरको म्याद नथप्न आदेश दिएको छ। सर्वोच्चको संवैधानिक इजलासको वैशाख २४ गतेको फैसलाको पूर्णपाठ शुक्रबार सार्वजनिक भएको हो। माथिल्लो कर्णालीको प्रवद्र्धक जीएमआरले १० वर्ष बित्दा पनि वित्तीय व्यवस्थापन गर्न नसकेको भन्दै अब म्याद थप नगर्न सर्वोच्चले सरकारलाई निर्देशनात्मक आदेश दिएको छ। प्रधानन्यायाधीश हरिकृष्ण कार्कीसहित न्यायाधीशहरू विश्वम्भरप्रसाद श्रेष्ठ, डा आनन्दमोहन भट्टराई, सपना प्रधान मल्ल र टंकबहादुर मोक्तानको संवैधानिक इजलासले रिट खारेज गर्दै निर्देशनात्मक आदेश जारी गरेको छ। गत वैशाख २४ गते भएको फैसलाको सम्बन्धमा असार २२ गते संवैधानिक इजलासको पूर्ण पाठ सार्वजनिक गरिएको हो। माथिल्लो कर्णाली आयोजनाको वित्तीय व्यवस्थापनका लागि म्याद थप सम्बन्धमा सर्वोच्चमा मुद्दा परेको थियो। सर्वोच्चमा परेको मुद्दा उपर थप छलफल गर्न भन्दै २०७९ पुस १८ गते संवैधानिक इजलासमा पठाइएको थियो। उक्त इजलासले २०८० वैशाख २४ गते माथिल्लो कर्णालीउपर दायर रिट निवेदन खारेज गरेको थियो। आदेशानुसार अब जीएमआरलाई वित्तीय व्यवस्थापनका लागि थप म्याद नथप्न सरकारलाई निर्देशन दिइएको छ। आयोजना विकासको सम्झौता भएको १० वर्ष बितिसक्दा पनि कम्पनीले वित्तीय व्यवस्थापन गर्न नसकेको उल्लेख गरिएको छ। यति लामो समयसम्म पनि वित्तीय व्यवस्थापन गर्न नसकेको कम्पनीलाई फेरि समय थप्न नहुने भनिएको छ। अदालतको अन्तरिम आदेशको कारण गुम्न गएको समय बाहेक वित्तीय व्यवस्थापनको लागि थप समय नदिनु भनी निर्देशन दिएको हो। पूर्ण पाठमा भनिएको छ, वित्तीय व्यवस्थापनका लागि आयोजना विकासकर्ता कम्पनीलाई पर्याप्त समय दिइसकेको र अदालतको अन्तरिम आदेशको कारण गुम्न गएको समयबाहेक वित्तीय व्यवस्थापनको लागि थप म्याद थप दिनु आयोजनाको शीघ्र विकासमा सन्निहित विकास र समृद्धिको चाहना, हित तथा सार्वजनिक नीतिसमेतको विपरीत हुने देखिँदा गुम्न गएको समयको समायोजन गर्ने बाहेक सो प्रयोजनको लागि अब थप म्याद नदिनु र आयोजनाको काम तदारुकतापूर्वक सम्पन्न गर्न गराउनू। योसँगै आयोजना अघि बढाउन सरकारले निर्वाह गर्नुपर्ने दायित्व पूरा गर्न पनि संवैधनिक इजलासले निर्देशन दिएको छ। वित्तीय व्यवस्थापन पूर्वसरकारले निर्वाह गर्नुपर्नै दायित्वमध्ये जग्गा अधिग्रहण तथा खरिदको लागि समन्वय गर्नुपर्ने भनिएको छ। अन्य दायित्व पूरा गरे पनि अछाम जिल्लाको केही हेक्टर जग्गा स्रेस्ताको अभावमा खरिद हुन नसकेको हुँदा स्रेस्ता खडा गरी जग्गा खरिदलाई सहजीकरण गर्न सरकारबाट गर्नुपर्ने कार्य तुरुन्त गराउन अदालतले निर्देशन दिएको छ। नौ सय मेगावाटको माथिल्लो कर्णाली जलविद्युत् आयोजनाको विषयमा ६ वटा छुट्टाछुट्टै रिट निवेदन दायर भएको थियो। सर्वोच्चले रिट खारेज गरेसँगै भारतीय निजी कम्पनी गान्धी मल्लिकार्जुन राओ (जीएमआर) लाई माथिल्लो कर्णालीको वित्तीय व्यवस्थापन गर्न बाटो खुलेको छ। जीएमआरले मुद्दाका कारण रोकिएको आठ महिनालाई भर्पाइ गर्दै वित्तीय व्यवस्थापनको काम अघि बढाउनुपर्ने हुन्छ। सरकारले २०७९ असार ३१ मा माथिल्लो कर्णाली जलविद्युत् आयोजनामा जीएमआरलाई वित्तीय व्यवस्थापन गर्न दुई वर्ष म्याद थप्ने निर्णय गरेको थियो। उक्त निर्णयविरुद्ध सर्वोच्चमा रिट निवेदन दायर भएको थियो। सर्वोच्चले रिट निवेदन खारेज गर्दै निर्देशनात्मक आदेश दिएकोले अब जीएमआरले ती आदेशको पालना गर्नुपर्ने हुन्छ। मन्त्रिपरिषद्को सर्तअनुसार ६ महिनामा नेपाल, भारत र बंगलादेशबीच त्रिदेशीय पावर सेलिङ अग्रिमेन्ट (पीएसए) सम्पन्न गर्ने र १८ महिनामा वित्तीय व्यवस्थापन गर्नेछ। ५ सय मेगावाट विद्युत् बंगलादेश निर्यात गर्नका लागि २०७९ पुससम्म पीएसए गर्ने तयारीमा कम्पनी थियो। पीएसएपछि लगानी जुट्ने आयोजनाको विश्वास थियो। माथिल्लो कर्णालीको वित्तीय व्यवस्थापन गर्न २०७३, २०७४, २०७५, २०७६ र २०७९ गरी पटकपटक समय थपिएको छ। कम्पनीले विद्युत्् विकास सम्झौता (पीडीए) भएको ९ वर्षदेखि लगानी जुटाउन नसेककोे हो। अछाम, दैलेख र सुर्खेतस्थित ९ सय मेगावाटको आयोजनाबाट उत्पादित बिजुली नेपाल, भारत र बंगलादेशमा आपूर्ति गरिनेछ। २०७१ सालमा भएको आयोजना विकास सम्झौताअनुसार दुई वर्षभित्र वित्तीय व्यवस्थापन (फाइनान्सियल क्लोजिङ) र बाँकी पाँच वर्ष निर्माण अवधि गरी सात वर्षमा आयोजना पूरा गर्ने सम्झौतामा उल्लेख छ। पीडीएको टाइमलाइनबमोजिम काम गर्न नसकी जीएमआरले म्याद थपकै चक्करमा वर्षौं गुजारेको छ। नौ वर्षदेखि लगानी जुटाउन नसकेको जीएमआरले लगानीका लागि विदेशी कम्पनीसँग साझेदारी गर्नेे भनिए पनि त्यो पनि साकार भएको छैन। जीएमआरले फ्रान्सको ईडीएफ कम्पनीलाई पाटर्नरका रूपमा भिœयाउन लागेको थियो। आयोजना विकासको सम्झौता भएको १० वर्ष बितिसक्दा पनि कम्पनीले वित्ताीय व्यवस्थापन गर्न नसकेको उल्लेख गरिएको छ। जीएमआरले २०६३ सालमा माथिल्लो कर्णाली निर्माणका लागि निवदेन दिएको थियो। कम्पनीले २०६५ सालमा आयोजना निर्माणको जिम्मा पाएको थियो। उक्त कम्पनीले अरुण तेस्रो र माथिल्लो कर्णाली जलविद्युत्् आयोजना निर्माणका लागि बिडिङ गरेकोमा अरुण तेस्रोलाई पन्छाउँदै माथिल्लो कर्णालीलाई रोजेको थियो। कम्पनीले आयोजना निर्माणबापत ४ खर्ब ३१ अर्ब राजस्व, १०८ मेगावाट निःशुल्क इनर्जी, नेपाल विद्युत्् प्राधिकरणलाई २७ प्रतिशतको सेयर हिस्साजस्ता आकर्षक योजना नेपाल सरकारलाई दिने भनेको छ। २०७४ सालदेखि जीएमआरले बंगलादेशलाई बिजुली बेच्नका लागि प्रक्रिया अघि बढाएको थियो। २०७६ मा बंगलादेशले माथिल्लो कर्णालीसँग बिजुली बेच्नका लागि आशयपत्र मागेको थियो। जीएमआरले बंगलादेशको बोर्डसँग सो सम्झौता गर्न बैंक ग्यारेन्टीबापतको १५ मिलियन अमेरिकी डलरकोसमेत धरौटी राखिसकेको छ। प्रतियुनिट ७७१ सेन्टमा विद्युत्् खरिद सम्झौता (पीपीए) गर्ने प्रारम्भिक सम्झौता भइसकेको छ। बंगलादेशले बिजुली किन्ने अन्तिम चरणमा आएर अदालती प्रक्रियाका कारण जीएमआरको बिजुली बजार पुनः अनिश्चिततातिर धकेलिएको हो। हालसम्म यो परियोजनाको लागि तीन अर्बभन्दा बढी रकम खर्च भइसकेको छ। वित्तीय व्यवस्थापनको दुई वर्ष समय थप भएपछि धमाधम रूख कटानको काम भएको थियो। आयोजनास्थलमा पाँच सामुदायिक वन क्षेत्र पर्नेमा चार वटा रूख काट्ने काम नै सम्पन्न भइसकेको थियो भने एउटाको लगत संकलनको काम भइरहेको थियो। यसमा ४८८५ हेक्टर निजी जग्गा र २०७७५ हेक्टर सरकारी स्वामित्वको जग्गा अधिग्रहण गर्नुपर्ने र प्रत्यक्ष अनुमानित २ सय ३९ घरधुरी प्रभावित हुने भनिएको छ। निजी जग्गामा १३ हेक्टरको मुअब्जा वितरण भइसकेको छ। करिब १२ हेक्टर जति अन् रजिस्ट्रड जग्गा छ। आयोजनाबाट इक्विटी, निःशुल्क, राजस्वलगायत गरी २५ वर्षमा ४ अर्ब ५० करोड पाउनेछ। केबल २४ किलोमिटर टनेल खन्न पुग्ने र आयोजना विस्थापित घरपरिवारहरूको संख्या पनि न्यून रहेको कारण माथिल्लो कर्णाली परियोजना विश्वकै सस्तो जलविद्युत् परियोजनामध्येको एक हो। तर जीएमआरले उक्त परियोजनाको लागत यसअघि नै १ खर्ब ३९ अर्ब देखाएकोमा हाल आएर आयोजनाको लागत पुनः २५ अर्ब थप गरेर कुल लागत १ खर्ब ६४ अर्ब पुर्याएको छ।"
भन्सार प्रतिनिधिलाई स्वतः लाइसेन्सको माग,"काठमाडौं : सरकारले भन्सार प्रतिनिधिलाई स्वतः लाइसेन्स दिनुपर्ने सरोकारवालाले माग गरेका छन्। सरकारले आगामी आर्थिक वर्षको बजेटमा आर्थिक ऐनमार्फत भन्सार ऐन संशोधन गरेर आयात निर्यात कार्य व्यवसायीको भन्सार एजेन्टले मात्र गर्न पाउने व्यवस्था गरेको थियो। यसअघि अनुमति प्राप्त प्रतिभन्सार एजेन्टले दुई जना भन्सार प्रतिनिधि राख्न पाउँथे। ऐन संशोधन भएपछि प्रतिनिधि भन्ने पद नै खारेज हुने भएको छ। सरकारले भन्सार प्रतिनिधिको व्यवस्था खारेज गरेपछि प्रतिनिधिहरू आन्दोलित भएका छन्। काम गर्दै आएका प्रतिनिधिलाई स्वतः भन्सार एजेन्ट लाइसेन्स दिनुपर्ने माग गर्दै भन्सार विभागमा भन्सार एजेन्ट प्रतिनिधि संघर्ष समितिले १३ दिनदेखि धर्ना दिँदै आएका थिए। तर भन्सार विभागका महानिर्देशक शोभाकान्त पौडेलले आन्दोलित प्रतिनिधिहरूसँग शुक्रबार छलफल गरेर ४५ दिनका लागि धर्ना नबस्न अनुरोध गरेका छन् । उनले प्रतिनिधिको मागलाई केही व्यवस्था गर्ने आश्वासन दिँदै अहिले राजस्व उठाउने चटारो भएकाले केही अवधिका लागि धर्ना नगर्न अनुरोध गरेको बताए। असारको महिना छ। राजस्व जुटाउनु छ। बरु परेको मर्कामा हेरौंला। अहिलेलाई अनशन स्थगित गर्न भनेको हो, महानिर्देशक पौडेलले अन्नपूर्णसँग भने। आन्दोलित प्रतिनिधिहरूले महानिर्देशक पौडेलले दिएको आश्वासनलाई विश्वास गर्दै केही दिनलाई धर्ना नगर्न तयार भएको तर माग पूरा नभए यसलाई कायम गर्ने अडान राख्छन्। संघर्ष समितिका सहसंयोजक प्रेम बानियाँ सरकारले व्यवस्थापनको विकल्पबिना आवश्यकताविहीन ठानेकोमा आपत्ति जनाए। बानियाँ भन्छन्, पहिले सरकारले भन्सार प्रतिनिधि भएर काम गर्न पत्याउने अहिले आवश्यकताविहीन ठान्यो। हामीलाई स्वतः एजेन्ट लाइसेन्स दिनुपर्छ। आन्दोलित प्रतिनिधिले प्रधानमन्त्री पुष्पकमल दाहाल प्रचण्ड, अर्थमन्त्री डा प्रकाशशरण महत र कांग्रेस सभापति शेरबहादुर देउवालाई मागसहित ज्ञापनपत्र बुझाएका थिए। पछिल्लो समय करिब २ सय ७० एजेन्ट मात्रै भएकाले पर्याप्त नभएको भन्दै भन्सार विभागले परीक्षा प्रणालीबाट एजेन्टको लाइसेन्स दिएको थियो। यसबारे जानकारी दिँदै भन्सार विभागका निर्देशक तथा सूचना अधिकारी पुण्यविक्रम खड्काका अनुसार पुरानो भन्सार एजेन्टको संख्या नपुगेकाले नयाँ भन्सार एजेन्टलाई परीक्षाको प्रक्रियाबाट गत वर्ष छनोट गरेर थप ६ सय १८ ले एजेन्ट लाइसेन्स लिएर काम सुरु गरेका थिए। भन्सार ऐनको दफा ५१ मा भनिएको छ, आयात निर्यात हुने मालवस्तु भन्सार छुटाउन वा भन्सार कार्यालयसँग सम्बन्धित कामको लागि भन्सार एजेन्टलाई आधिकारिक व्यक्ति तोकेपछि एजेन्टले आफैं वा आफ्नो प्रतिनिधिमार्फत व्यवसायीको काम गर्न पाउने छन्। यसअघि नै भन्सार विभागले पुराना एजेन्ट प्रतिनिधिलाई पनि शैक्षिक योग्यता नपुगेको भए पनि परीक्षामा सामेल गरेकोे थियो। नियमावलीमा व्यवस्था भएअनुसार प्रतिनिधिलाई सामेल गराएका थियौं। परीक्षामा उत्तीर्ण हुनेहरूले काम गर्दैछन् तर अनुत्तीर्ण हुनेहरू भने स्वतः लाइसेन्स दिनुपर्छ भनेका छन्।, सूचना अधिकारी खड्काले अन्नपूर्णसँग भने। भन्सारको परीक्षापछि पुराना र नयाँ गरेर ८ सय ८८ एजेन्टले काम गरेकाले प्रतिनिधि चाहिँदैन भनेपछि सरकारले यो व्यवस्था खारेज गरेको हुन सक्छ। तर यता ती पुराना एजेन्ट प्रतिनिधिहरू भने पहिलाको जमानाकालाई अनुभवको आधारमा भए पनि परीक्षा नलिएरै स्वतः एजेन्ट लाइसेन्स दिनुपर्ने बताउँछन्।"
