शीर्षक,विवरण
पानी पर्नेबित्तिकै किन डुब्छ सहर ?,"सहरीकरण हुँदै जाँदा प्राकृतिक खोल्साखोल्सी नदीनालाको बहाव क्षेत्र पनि अतिक्रमण हुँदै जान्छ। यसकारण नदीले आफ्नो बाटो पाउँदैन। खोला बग्नै पर्छ। अनि, बस्ती बग्छन्डुब्छन्। सहरीकरण बढ्दै जाँदा, कंक्रिटले छोपिएको जमिनको सतह कडा बन्दै जान्छ। बाटोघाटोमा ढुंगा छाप्ने, कालोपत्र गर्ने कामले प्राकृतिक माटो भएको सतह पुरिन्छ। ढलानको सतहका कारण जमिनले पानी सोेस्न पाउँदैन। बर्खाको पानी एकैपटक खोलानालामा जान्छ। त्यसैकारण बाढी आउँछ। सहरीकरण हुँदै जाँदा प्राकृतिक खोल्साखोल्सी नदी नालाको बहाव क्षेत्र पनि अतिक्रमण हुँदै जान्छ। यसकारण नदीले आफ्नो बाटो पाउँदैन। खोला बग्नै पर्छ। यसैकारण बस्ती बग्छन्, डुब्छन्। बस्ती तथा सहर डुब्ने घटना संसारभर हुन्छ। समुद्र किनारको सहरमा समुद्रको सतह बढेपछि सहरभित्र प्रवेश गर्छ। भीषण वर्षा हुँदा समुद्रमा निकास हुन पाउँदैन। समुद्र तटभन्दा टाढा पनि नदीनालाको छेउमा सहर हुन्छन्। ती सहरमा एकातिर नदीको सतह बढ्छ, अर्कातिर बस्तीको पानीको निकास नदीमा हुन नसक्नाले बस्ती डुबानमा पर्छन्। बस्तीमा नदी पसेको हो कि नदीमा बस्ती पसेको ? भन्ने प्रश्न धेरै उठ्छ। यो प्रश्नको जवाफ यसरी बुझ्नुपर्छ। पानी कतै न कतै बग्नुपर्छ। सहरीकरण बढेपछि खोलानाला साँघुरिन्छन्। कोरिडोर निर्माण हुन्छन्, सडक बन्छन्। अरू संरचना बनेपछि नदीको बहाव क्षेत्र खुम्चिन्छ। यसैले सुरुमा बस्ती नदीछेउ बसेको, अहिले नदी सो बस्तीमा पसेको हो। दुईवटै कुरा हो। बस्तीको पानी नदीमा निकास हुन नपाउँदा र नदीको पानी बढेकाले पनि बस्ती डुब्ने हुन्। बर्सेनि देशभर बस्तीमा नदी पस्ने घटना घटिरहन्छन्। राजधानीका बागमती, विष्णुमती, मनोहरा, हनुमन्ते, धोबीखोला, कर्मनाशा नदी आसपासका घरमा पसेका घटना छन्। मंगलबार परेको पानीले नदीको स्तर बढेर घरघरसम्म पुग्यो। नदी बस्तीमा पस्ने समस्याको निकास ढल प्रणाली सुदृढ बनाउनु नै हो। भइरहेको ढल प्रणाली वर्षा सुरु हुनुअघि सफा गर्नुपर्छ। स्थानीय स्तरको ढल स्थानीयवासी र ठूला ढल स्थानीय सरकारले सफा गर्नुपर्छ। ढलको क्षमताअनुसार पानी बग्ने हो भने डुबानको धेरै समस्या हल हुन्छ। ढुंगा, माटो, काठ, प्लास्टिकलगायत नकुहिने पदार्थका कारण ढल जाम हुन्छ। दोस्रो उपाय हो, नदीको किनारमा पोखरी निर्माण गर्नु। पोखरी बनाउनुको दोहोरो फाइदा हुन्छ। सुक्खायाममा खेल्ने चउर र पार्क बन्छन्। पानी सुक्दै वा सोसिँदै जाँदा अन्डरग्राउन्ड वाटर रिचार्ज हुन्छ। पर्यावरणमा हुने लाभसँगै वर्षायाम बाढी नियन्त्रण पनि सघाउ पुग्छ। वर्षायाममा पानी परेर नदीको सतह बढेपछि पोखरीमा जम्मा हुन्छ। काठमाडौं उपत्यकामा पनि नदी छेउमा पोखरी बनाउन सम्भव छ। राजधानीमा पार्क बनाउने चलन छ। तर, पार्कसँगसँगै पोखरी पनि बनाउनुपर्छ। पानी जम्मा गरिनुपर्छ। यूएन पार्कमा पनि एउटा पोखरी बनाउन सकिन्छ। टेकुको नदी छेउछाउका खाली ठाउँमा पोखरी बनाउन सकिन्छ। बाढी नियन्त्रण गर्ने हो भने पार्कसँगै पोखरी पनि बनाउनुपर्छ। अग्लो स्थानमा परेको पानी बगेर जम्मा हुने होचो जमिनमा पोखरी बनाउन सकिन्छ। वर्षायाममा पानी भरिन्छ, त्यसले धेरै हदसम्म बाढी नियन्त्रणमा सघाउ पुग्छ। (थापा, पूर्वाधारविद् हुन्।)"
के म अरण्यरोदन हुँ ?,"नेताहरूको गफ सुन्दासुन्दा अरण्यरोदनबाहेक के गर्ने ? दुवै पवित्र। धर्म पनि, राजनीति पनि। मानव शान्ति र मोक्षको बाटो हो धर्म। त्यस्तै राजनीति (बहुजन हिताय र बहुजन सुखायको। तर ठगहरूले अड्डा बनाउने ठाउँ पनि यी दुवै हुन्। केहीको मात्र नाम लिने हो भने भारतका राम रहिम र आशारामहरूजस्ता ठगहरूले धर्मको नाममा आफ्नो साम्राज्य बनाएका थिए। चर्चमा यौन दुव्र्यवहार सामान्य जस्तै बन्दै आएको छ। हालै प्रकाशित एउटा प्रतिवेदनअनुसार फ्रान्समा मात्रै विगत ७० वर्षमा ३ लाख ३० हजार यस्तो यौन दुव्र्यवहार भएका छन्। ठगहरूको आपराधिक थलो भने प्रायः हरेक तीर्थस्थलमा छ। अयोध्यामा जस्तो एउटा सानो ठाउँमा मात्र १५ सयभन्दा बढी यस्तो मठमन्दिर आपराधिक अड्डा भएको २० वर्ष अगाडिकै एउटा प्रतिवेदनमा उल्लेख छ। राजनीतिमा यस्ता ठगहरू धार्मिकभन्दा दुर्दान्त छन्। यस अर्थमा कि राजनीतिक ठगहरूको काम कारबाहीले सिंगो मुलुक आक्रान्त हुन्छ। हेर्दाहेर्दै मुलुक नै लुटिन्छ। तर कसले के गर्न सक्छ र ? अरण्यरोदन सिवाय। यहाँनिर अनायास भिक्टोरिया कालका कवि एल्फ्रेड टेनिसनको लामो कविताको केही पंक्तिहरू याद आयो। नेपालीमा आफ्नो अनुवाद यस्तो बन्यो मेरो पनि सपना छ तर म के हुँ र ? रातमा कराइरहेको त्यो बालक जस्तो उज्यालोको लागि रोइरहेको त्यो बालक जस्तो जसको बोली छैन, सिवाय रोदन। यसको प्रभाव अझ अन्य मुलुकहरूमा पनि पुगेको छ। अरण्यरोदनको होइन, बीभत्स लुटको। धर्म र राजनीतिमा ठगहरूको पकड रहिरहन्छ। अपराधी भएर जेल काटिरहँदा पनि आशाराम र राम रहिमलाई देवता मान्नेहरू अझै उनको पूजा गरिरहेका छन्। अभियुक्त मात्र हुँदा त केही फरक नै नपर्ने भएको छ। अपराधमा संलग्न मान्छे भनेर चिनिएका मान्छेले चुनाव जितेर आइरहेका छन्। सन् २०१९ को एउटा विश्लेषणअनुसार विश्वको ठूलो प्रजातन्त्र भएको देश मानिने भारतमा त्यहाँको लोकसभामा जनताबाट प्रत्यक्ष चुनिएर आएका सांसदहरूमध्ये ५० प्रतिशत सांसद आपराधिक क्रियाकलापमा संलग्न छन्। अपराधीहरूको लिस्ट नसकिने गरी बढिरहेको छ। मार्कोस, एस्ट्रेडा र मुगाबेरुमा मात्र सीमित छैन यो। यस्ता ठगहरू धेरै अफ्रिकी र एसियाली मुलुकहरूमा छन्। कति जेल परे, कति फेरि निक्खरा चोखो भएर निस्के। कतिले माफी पाए। कतिले सजाय काटेर पनि फेरि जनताबाट चुनिएर नेता भए। कति ठूलो नेता भएर नै बिते। घोषित र अघोषित अभियुक्त धेरै छन्। र, मुलुक हाँक्ने नेतृत्व प्रायः यो जत्थाबाट आउन थालेको छ। यही निरन्तरता भित्र राजनीति परेको छ। मात्रा मात्र फरक छ देशअनुसार। जहाँ यो मात्रा न्यून छ त्यहाँ जनताको जीवनस्तर उच्च छ। वास्तवमा अर्थमा जनता मालिक भएर बाचेका छन्। जहाँ यो मात्रा अत्यधिक छ, त्यहाँ जनता सातौं आसमानमा पुर्याइएका नोकर र भोट हाल्ने वस्तुसरह बनेका छन्। विकल्प तिनीहरूको (कि रुने, कि मुलुक छोड्ने। नेपालमा पनि यस्ता ठगहरूको संख्या दिनदिनै बढ्दै गएको छ। तर ठगीको थाम्न नसकिने बोझ भने खुमबहादुर, चिरञ्जीवी र जयप्रकाशहरूले मात्र बोक्नुपर्ने नियति बनेको छ। अरू त चोखा भएर हिँडेका छन्। बोल्नु हो बोलिदिन्छन्, अझ आगो ओकल्छन् सबै, भ्रष्टाचारको कडा विरोधी भएर। यस्तै, सधैं भ्रष्टाचारविरुद्ध शून्य सहनशीलता भाषण गर्ने विजय गच्छेदार फरार भए ललिता निवास जग्गा ठगीमा अभियुक्त भएपछि। डेढ वर्षसम्म फरार रहेका विजय गच्छदार देउवाले सत्ता सम्हालेकै दिन प्रकट भए। अख्तियारले करिब १० करोड भ्रष्टाचार ठहर गरिएका उनलाई १० लाखको साधारण धरौटीमा विशेष अदालतले छाडिदियो। नेपाली कांग्रेसको उपसभापति छन् अहिले। शासनको जोड घटाउभित्र हट्टाकट्टा हुँदै गएको छ भ्रष्टाचार यसरी। भट्टामा मन्छे जलाउने आलम नेपाली कांग्रेसको महान् नेता। त्यस्तै डन गणेश लामा। हतियार, विदेशी मुद्रा र अवैधधन्दा गर्ने ल्यारक्याल लामाले सबै सत्तासीन ठूला पार्टीबाट पद प्राप्त गर्दै आएका छन्। झलनाथ खनालको राज्यमन्त्री मात्र होइन प्रचण्डको त अझ विशेष। एक्लै पुग्थे लामाको बूढानीलकण्ठस्थित घरमा। भ्रष्टाचारविरुद्ध हाल मसिहा छवि देखाउने प्रचण्डले हालै मात्र उनै लामालाई लुम्बिनी विकास कोषको उपाध्यक्षमा नियुक्त गरे। पैसाले पद किन्ने अवस्था छ। र, सजिलो पैसा अवैध कामबाट आउने हो। सबै पार्टीमा यही हाल छ। अपराधीलाई पैसाको लागि राजनीतिक भट्टामा हालेर चोखो पारेर निकाल्ने होडबाजी राजनीति बनेको छ। यसरी अपराधीराजनीतिकर्मीको बढ्दो उत्पादनले राजनीति ढल गनाएको जस्तो दुर्गन्धित छ। स्कुलमा साइन्स पढाउने एउटा शिक्षक भन्थे (पेटबाट खेत, खेतबाट पेट। अहिले भएको चाहिँ भ्रष्टाचारको पैसाले चुनाव जित्ने र सत्तामा पुग्ने, सत्तामा पुगेपछि फेरि कानुनसम्मत लुट्ने। यिनीहरूको लागि जनताको नाम लिएर लुट्ने र खाने भन्ने नै मूल राजनीतिक मन्त्र बनेको छ। त्यसैले राजनीति विचारको छैन अहिले कसैको। चुनाव लड्दा बनाइने कर्मकाण्डी म्यानिफेस्टोबाहेक। पूरै शून्य छ। अर्थात्, एकरूपता छ। कांग्रेसको लागि बीपीको आर्थिक समाजवाद जस्तै कम्युनिस्टको लागि पनि समाजवादी राज्य भट्ट्याउने बोलमात्र बनेको छ। जनताको गफ ज्यादै धेरै भयो हाम्रो मुलुकमा। राज्यको स्रोतदेखि विकास र समृद्धिसम्मको यात्रामा। व्यवहारमा गणतन्त्रात्मक लुटतन्त्रमा मुलुक परिणत भएको छ। आधुनिक विश्व इतिहासमा सबैभन्दा धेरै जनताको गफ गर्ने व्यक्ति हिटलर थियो। जनताबाट छानिएर सत्तामा पुगेको ऊ हरेक कुरामा जनता मात्र भन्थ्यो। स्पेनको गृह युद्धमा जर्मनी सेना पटाउँदा पनि ऊ जनमत संग्रह गथ्र्यो। तर यथार्थता भने जनतालाई आफ्नो लहड र चाहनामा बनाउने उसको महत्त्वाकांक्षामा प्रयोग गरिने इँटाभन्दा उसले केही ठानेन। जनताको लागि भनेर अनेक तन्त्रको गफ ठटाउनेहरू कोही पनि हिटलर बन्न सक्तैनन् अबको विश्वमा। तर राजनीतिक यात्राको मानसिकतामा त्यसको अवशेषले डोर्याइरहेको देखिन्छ। हिजोको राजनीति यस्तो थिएन नेपालमा। २००७ साल अगाडिका पुस्ताले राजनीतिको पवित्रतालाई हिफाजत गरेका थिए। तपस्या भनौं कि आराधनाको रूपमा लिएका थिए। त्यतिबेलाको नेताहरूमध्ये जसको कुरा गरे पनि। टंकप्रसाद आचार्यको कुरा गरौं कि बीपी कोइरालाको, मनमोहन अधिकारीको गरौं कि डिल्लीरमण रेग्मीको या केआई सिंहको। वास्तविक अर्थमा जनता सर्वाेपरि थिए, यिनीहरूको। तर अहिले रहेन यो। किन ? यसैमा केन्द्रित भएर अर्को पटक छलफल गरांैला। अपराधी र राजनीतिकर्मीको बढ्दो उत्पादनले राजनीति ढल गनाएको जस्तो दुर्गन्धित छ। जुनसुकै तन्त्र होस्, जुनसुकै मन्त्र होस् राज्य सञ्चालनको, लक्ष्य एउटै हो जहाँ पनि सामाजिक, राजनीतिक र आर्थिक डेलिभरी। यो त गर्नै पर्दछ जुनसुकै शासन व्यवस्थामा पनि तानाशाहीमा होस्, अधिनायकवादमा होस् या प्रजातन्त्रमा। हिजो राज्य शक्तिको स्रोत शासक आफैंलाई ठान्थे। पछि जनतालाई भन्ने गरेका छन्। जतिसुकै जनताको कुरा गरे पनि यहाँनिर दुइटा कुरा आउँछ। पहिलो हो राज्य गर्ने वैधानिकता। दोस्रो हो राज्य सञ्चालन गर्ने शासक केन्द्रित मानसिकतामा। यी दुई कति नजिक छन्, कति टाढा, त्यसबाट नै तात्त्िवक भिन्नता निसृत हुन्छ सुशासन कि शासकीय लुटतन्त्रको। स्थिरता र विकासको मात्र कुरा गर्ने हो भने प्रजातन्त्रको आवरणमा तानाशाहहरूले प्रशस्त गरेर देखाए। तर मुलुकको सम्पत्ति र आम्दानीको वितरण विषम पारेर। अर्थात्,न्यायपूर्ण वितरण नगरेर। यसले गर्दा धनी र गरिबबीचको खाडल झन् कहालीलाग्दो भयो। अयुब खानको पाकिस्तान नै यसको उदाहरण हो। पाकिस्तानको कुल गार्हस्थ्य उत्पादनको आधा भाग ३० परिवारले खाएका थिए। प्रजातान्त्रिक आवरणमा यसरी मुलुक लुटेपछि स्थिरता र विकास ठूलो आँधी आउनु अगाडिको शान्तिजस्तो मात्र हुन्छ। हाम्रो मुलुकमा त न स्थिरता, न विकास, न डेलिभरी, न न्यायोचित वितरण। मुलुकको यस्तो अवस्था र नेताहरूले जनताको बारेमा अनवरत गरेको गफ सुन्दासुन्दा आजित भएको म जस्ताले अरण्यरोदनबाहेक के गर्ने ? झ्वाट्ट याद आयो प्रसिद्ध अमेरिकी कवि इमिली डिकिन्सनको शीर्षकविहीन एउटा छोटो कविताको पहिलो लाइन। नेपालीमा अनुदित भाव छम त केही पनि होइन, तर तिमी को हौ ?एक दिन यो प्रश्नले उत्तर खोज्नेछ। म अरण्यरोदन नै किन न हुँ।"
सामुदायिक वनको योगदान,"मानव जीवनको सबैभन्दा आधारभूत तत्त्व के हो ? अक्सिजन। यही तत्त्वको एकमात्र स्रोत हो, वनजंगल। नेपालमा स्थानीय स्तरमा भएका प्रयासमध्ये अत्यन्त सफल मानिएको सामुदायिक वनको रोचक इतिहास छ। सिन्धुपाल्चोक जिल्लाको ठोकर्पाका स्थानीय जनप्रतिनिधिको मस्तिष्कमा फुरेको एउटा सोचले मूर्तरूप पाउने क्रममा विशेषतः नेपालभर, त्यसपछि संसारभर नै प्राप्त मान्यता सामुदायिक वनको अवधारणा हो। तत्कालीन श्री ५ को सरकार, सचिवस्तरको निर्णयबाट २०३० साउन २५ गते पहिलो पटक ठोकर्पाको वन स्थानीय समुदायलाई संरक्षण र विकास गर्न स्वीकृत दिइएको थियो। यही दिन अर्थात् साउन २५ लाई सामुदायिक वन दिवसको रूपमा मुलुकभर भव्य रूपमा मनाउन थालिएको हो। नाङ्गा फुस्रा डाँडा देख्दा कसको पो मन रमाउँछ र ? एउटा जिम्मेवार जनप्रतिनिधि मनमा केही गर्ने हुटहुटी पलाउनु नौलो थिएन। मानव चोला सुरु भएदेखि अन्तिम संस्कार गर्दासम्म र त्यो बीचमा हरेक कार्यमा जनजीविकाको लागि चाहिने दाउरा जुन वनजंगलबाटै प्राप्त हुन्छ। जीवन नै जंगलबाट प्राप्त हुने अक्सिजन चल्छ भन्ने बोधले जसरी पनि वनजंगल विस्तार गर्नुपर्छ भन्ने भावना जागृत गरायो। गउँँमा गरिबी थियो, न्यानो कपडाको पूर्ति त्यही आगोले गर्दथ्यो, गाउँमा नवजात शिशुदेखि बूढाबूढीको जीवन रक्षा खातिर त्यही दाउराको जरुरत थियो। नाङ्गो डाँडामा चरन थिएन, बस्तुभाउ यताउता दौडिन्थे, घाँस खान नपाएका बस्तुले दूध दिने कुरै भएन। डाँडाका माटो बगेर खेतबारी भरिन्थे, न डाँडा जोगिने भए, न खेती हुने भयो। परिस्थिति अत्यासलाग्दो थियो। खाली डाँडा भर्न बिरुवाको आवश्यकता थियो। सदरमुकाम चौताराबाट डोकोमा बोकाएर बेर्ना (बिरुवा) ओसार्ने कामबाट वृक्षरोपण सुरु भयो। गाउँँका धारा कुवाबाट पानी बोकेर हाल्न थालियो। स्थानीय स्तरमा नर्सरी खडा गरेर वृक्षरोपण व्यापक बनाउँदै दसौं लाख बिरुवाले डाँडाकाँडा भरिँदै गए। त्यसरी हुर्कंदै गएको स्थानीय वन स्थानीय समुदायलाई परिचालन गरी संरक्षण गर्ने, वनको व्यापक विकास गर्न स्थानीयलाई पूर्ण एवं जिम्मेवार बनाउने र त्यो वनको उपयोग स्थानीय समितिमार्फत स्थानीयहरूले नै गर्न मिल्ने व्यवस्था नै सामुदायिक वनको अवधारणा हो। मुलुकका स्थानीय तहका वडा तहसम्म २५ हजारभन्दा बढी सामुदायिक वनका स्थानीय समितिहरू सक्रिय छन्। समितिमार्फत लाखौं हेक्टर जंगल संरक्षित छन्। नेपालमा प्रत्यक्ष रूपमा करोडौं व्यक्तिहरू यसबाट लाभान्वित छन्। वातावरणीय एवं पर्यावरणीय दृष्टिले विश्वभरका मानव जातिको लागि नेपालको सामुदायिक वनले योगदान दिइरहेको छ। ठोकर्पा समुद्री सतहबाट १२ सयदेखि १९ सय फिटको उचाइ अवस्थित छ। विकासका प्रायः पूर्वाधारले पूर्ण ठोकर्पा पर्यटकीय सम्भावनासमेत बोकेको स्थान हो। यतिमात्र नभएर विगतमा वनका विद्यार्थीको लागि शैक्षिक भ्रमण केन्द्रको रूपमा दर्ज भएको थियो। ठोकर्पालाई भविष्यमा वन विषयमा अध्ययन गर्ने विज्ञ तथा सामुदायिक वन उपभोक्ता समिति मार्फत लाखौं नेपालीहरूको तीर्थस्थलको रूपमा विकसित हुने सम्भावना पनि जीवितै छ। २०२९ साल फागुन २८ को तत्कालीन ठोकर्पा गाउँ पञ्चायतको गाउँसभामा पारित प्रस्तावबाट सामदायिक वनसम्बन्धी तत्कालीन प्रधानपञ्च नीलप्रसाद भण्डारीको अन्तर्मनमा रहेको अवधारणा गाउँसभा हँुदै केन्द्रीय स्तरमा प्रवेश गरेको पाइन्छ। सामुदायिक वनको अवधारणा सिन्धुपाल्चोक हँुदै नेपालभर विस्तार भई अन्तर्राष्ट्रिय स्तरमा यसको चर्चा भइसकेको अवस्था थियो। आफूले गरेको उदाहरणीय कर्म अरूका लागि समेत प्रेरणाको स्रोतको रूपमा अभिलेखीकरण होस् भन्ने चाहना सबैमा हुन्छ। त्यसमा पनि यस्ता ऐतिहासिक कर्मलाई लिपिबद्ध गर्न पुस्तक प्रकाशन समिति गठन भयो। समितिले ठोकर्पा र भण्डारीका बारेमा अध्ययन गरी छनोट र घोषणा गर्न सरकारलाई जगाउने काम गर्यो। केन्द्रीय स्तरबाटै सम्बन्धित निकायमा भएको पत्राचारको प्रत्युत्तर ठोकर्पाभन्दा फरक दाबी पेस हुनै सकेन। त्यसपछि वन तथा भूसंरक्षण मन्त्रालयको २०७३ साल जेठ १८ को निर्णय सिन्धुपाल्चोक जिल्लाको ठोकर्पा गाउँलाई सामुदायिक वनको उद्गमस्थलको पहिचान दिने र प्रत्येक वर्ष साउन २५ लाई सामुदायिक वन दिवस मनाउने निर्णय भयो। तत्कालीन अवस्थामा जिल्ला वन अधिकृतको भूमिकामा रहेका डा तेजबहादुर सिंह महतको साथ र सहकार्यबिना स्थानीय स्तरमा सीमित यो परिकल्पनाले मूर्तरूप पाउन सम्भव थिएन। सरकारी कर्मचारी र स्थानीय जनताको सहकार्य अगाडि बढेको यो अभियान साकार हुँदासम्मका सारथि डा महत र नीलप्रसाद भण्डारी दुवैलाई सामुदायिक वन अभियन्ताको रूपमा पहिचान दिने निर्णय भयो। विकास जति गुना बढ्दो छ, त्यसको अर्को पाटोमा विनाश झुन्डिएकै छ। सृष्टिको नियमभन्दा भिन्न धारमा मानव गतिविधि सक्रिय छन्। आणविक हतियार होस् वा सामान्य विलासिता, प्रकृतिलाई चुनौती थपिएको थपिएै छ। फलतः विश्व तापमानमा आएको अस्वाभाविक वृद्धिको असर यत्रतत्र देखिएकै छ। अत्यधिक गर्मी कि जाडो, अत्यधिक सुक्खा कि वर्षा, पर्यावरणीय असन्तुलन यसरी बढेको छ कि विश्वभरका मानिसलाई यसले चिन्तित बनाएको छ।"
लामो समयसम्म बढुवा रोकिएको भन्दै आन्दोलनका कार्यक्रम घोषणा,"काठमाडौं : राष्ट्रिय खेलकुद परिषद् (राखेप)मा कार्यरत कर्मचारीहरूले लामो समयदेखि रोकिएको बढुवा प्रक्रिया अगाडि नबढेको भन्दै संघर्षका कार्यक्रम घोषणा गरेका छन्। बिहीबार काठमाडौंमा पत्रकार सम्मेलन गर्दै राष्ट्रिय खेलकुद परिषद् कर्मचारी संघले २७ वर्षदेखि कर्मचारीहरूको बढुवा नभएको भन्दै सम्बन्धित निकायमा जानकारी गराउँदा समेत कुनै सुनुवाइ नभएको भन्दै संघर्षका कार्यक्रम घोषणा गरेका हुन्। उनीहरूले साउन २६ गते उपत्यकामा रहेका सबै कर्मचारीको भेला गराई कोणसभा गर्ने, साउन २८ देखि ३० गतेसम्म कालो पट्टी बाँधेर काम गर्ने, साउन ३१ गते कालो पट्टी बाधेर १ घण्टा र साउन ३२ र भाद्र १ गते दुई घण्टा पेन डाउन गर्ने जनाएका छन्। शान्तिपूर्ण संघर्षकाबीच आफूहरूको माग पूरा नभए अर्को चरणको आन्दोलनको घोषणा गर्ने संघकी अध्यक्ष सरस्वती केसीले बताइन्। उनले राखेपको ११६ औं बोर्ड बैठकको निर्णय अनुसार बढुवा प्रक्रिया अगाडि बढाइए पनि सरोकारवाला निकायले चासो व्यक्त नगरेको बताइन्। उनले खेलकुद मन्त्रालयबाट नै बढुवा प्रक्रिया रोकिएको जिकिर गरिन्। उनले कर्मचारीहरूको बढुवा रोक्दा एसियन गेमको तयारी तथा प्रशिक्षण समेत रोकिन सक्ने बताइन्।"
"सेयर बजारमा सामान्य अंकले वृद्धि, कारोबार रकम दुई अर्बमाथि",काठमाडौं : सेयर कारोबार साताको अन्तिम दिन आज नेप्से परिसूचक सामान्य अंकले बढेको छ। नेप्से परिसूचक ५१३ अंकले बढेर २०६६०५ विन्दुमा पुगेको हो। सेन्सेटिभ इण्डेक्स ११० अंकले बढेर ३९४१५ विन्दुमा पुगेको छ। यसदिन २६९ कम्पनीको ५५ लाख ३ हजार २१ कित्ता सेयर २ अर्ब १५ करोड ६५ लाख ८३ हजार ९४५ रुपैयाँमा खरिदबिक्री भयो। बुधबार ४१०६ अंकले बढेर २०६०९१ विन्दुमा पुगेको थियो। सो दिन १ अर्ब ८८ करोड ८३ लाख मूल्य बराबरको सेयर कारोबार भएको थियो। आज कुनै पनि कम्पनीको सेयर मूल्यमा सकारात्मक सर्किट लेभलमा कारोबार भएन। अभियान लघुवित्त वित्तीय संस्थाको सेयर मूल्य ९०९ प्रतिशतले बढ्यो। कारोबार रकमका आधारमा सोल्टी होटल शीर्षस्थानमा रह्यो। सोल्टी होटलको १६ करोड ९५ लाख मूल्य बराबरको सेयर कारोबार भयो। यसैगरी अपर तामाकोशी हाइड्रोपावरको ११ करोड मूल्य बढिको सेयर कारोबार भयो। कारोबारमा आएका १३ उपसमूहमध्ये ८ को मूल्य बढ्दा ५ को घट्यो।
भुक्तानी नदिएपछि निर्माण व्यवसायीले गरे सरकारविरुद्ध प्रदर्शन,"काठमाडौं : काम गरेको भुक्तानी सरकारले उपलब्ध गराएको भन्दै निर्माण व्यवसायीहरुले बिहीबार पनि काठमाडौंमा प्रदर्शन गरेका छन्। दोस्रो चरणको आन्दोलनअन्तर्गत नेपाल निर्माण व्यवसायी महांघको अगुवाईमा निर्माण व्यवसायीहरुले काठमाडौंको बिजुलीबजार क्षेत्रमा प्रदर्शन गरेका हुन्। व्यवसायीहरूको अर्बौं रकम भुक्तान हुनुपर्ने, सबै आयोजनाको एकमुष्ट म्याद थप हुनुपर्ने, मूल्य समायोजन हुनुपर्ने, निर्माण व्यवसायीमैत्री ऐन नियम लागू हुनुपर्ने, निर्माण व्यवसायीको माग सम्बोधनका लागि उच्चस्तरीय वार्ता टोली गठन हुनुपर्नेलगायतका माग राखी व्यवसायीहरू साउन १४ देखि निरन्तर आन्दोलनमा छन्। महासंघको निर्देशन अनुसार राजधानी केन्द्रित आन्दोलन सफल पार्न देशभरका व्यवसायीहरू राजधानी आएका छन्। दोस्रो चरणको आन्दोलनलाई आगामी शुक्रबारसम्म जारी रहने महासंघले जनाएको छ।"
किन बढ्यो गोलभेंडाको मूल्य ?,"काठमाडौं : कालीमाटी तरकारी बजारमा गोलभेंडाको आपूर्ति एक्कासि घट्दा मूल्य भने चर्किएको छ। डेढ महिना अघिसम्म दैनिक ८० देखि ९५ टन गोलभेंडा भित्रिन्थ्यो। अहिले दैनिक २९ देखि ३५ टन हाराहारीमा मात्रै भित्रिने गरेको छ। बजारमा माग भइरहँदा आपूर्तिमा भने निकै कमी आएको छ। गोलभेंडाको थोक मूल्य प्रतिकिलोग्राम एक सय रुपैयाँ माथि पुगेको छ। बजारमा खुद्रा मूल्य भने ठाउँअनुसार प्रतिकिलोग्राम १ सय ८० देखि दुई सय रुपैयाँसम्म पुगेको छ। कालीमाटी तरकारी तथा फलफूल बजार समितिको तथ्यांकअनुसार गत असार २ गते गोलभेंडा साढे ९५ टन (९५ हजार ५ सय ५० केजी) भित्रिने गरेको थियो। साउनकै २३ गते ३७ टनमा झर्यो। यसबीच ६१ प्रतिशतले गोलभेंडाको भित्रिनेमा घटेको छ। जबकि गत जेठ र असार पहिलो सातासम्म कालीमाटीमा अत्यधिक गोलभेंडा भित्रिँदा किसानले प्रतिकिलो दुई रुपैयाँ पनि मूल्य पाएनन्। व्यवसायीले पनि प्रतिकेजी औसत ५६ रुपैयाँ मात्रै मूल्य भएकाले धेरै मार्जिन लिन नपाएपछि कालीमाटीमै गोलभेंडा फालेर विरोधसमेत गरियो। तर अहिले परिस्थिति उल्टिएको छ। यसो हुनुमा भारतमा गोलभेंडाको अभावले नेपालबाट केही मात्रामा निर्यात भएकाले पनि हो। टनेलमा व्यावसायिक गोलभेंडा खेती गर्दै आएका बद्रीलाल श्रेष्ठ पछिल्लो समय वीरगन्ज भन्सार र भैरहवा भन्सार हुँदै गोलभेंडा भारतमा बिक्री भएकाले पनि नेपालमा अभाव र मूल्य पनि बढेको बताउँछन्। तर भन्सारको बाटोबाट नभई लुकिछिपी भारत निर्यात भएको छ। तर केही दिनदेखि यसरी भारत गएको छैन। यति दिन नजाँदा अब कालीमाटीमा आउने तरकारी बढ्ने र मूल्य पनि केही कम हुन सक्छ, व्यावसायिक श्रेष्ठले बताए। यससँगै गत असार पहिलो साता मूल्य नपाएको भन्दै गोलभेंडा फ्यालेपछि किसानहरू निराश भए र स्याहार नगरेकाले पनि उत्पादन घटेको उनले सुनाए। विशेष गरेर सीमावर्ती क्षेत्रबाट गोलभेंडा बाहिरिएको बताइन्छ। यसैक्रममा वीरगन्ज भन्सार कार्यालय प्रतिनिधि नेपालबाट उल्लेखनीय परिमाणमा नगए पनि केही मात्रामा निर्यात भएको स्विकार गर्छन्। कार्यालयका अनुसार चार दिन अघिसम्म थोरै परिमाणमा गएको तर यसपछि निरन्तर पानी परेकाले गएको छैन। खुल्ला क्यारेटमा जाने गरेको थियो, त्यो पानीले रोक्यो। हामीसँग गोलभेंडा जाँच गरेर पठाउने विधि छैन। पानीले गर्दा जोगाएर लैजान नसकिने भएकाले पनि अहिले नगएको हो, कार्यालय प्रतिनिधिले भने, सामान्यतयाः नेपालको यो उत्पादन भारत निर्यात हुने थिएन। अहिले भारतमा अभाव भएका कारण सीमावर्ती बजारमा अलिअलि मात्रै गएको हो। यो भन्सारको रेकर्डमा देखिन्छ। हामीले निर्यात गर्न रोकेका छैनौं। हामी निर्यातलाई प्रमोसन नै गर्छौं। यसरी निर्यात भइरहेको गोलभेंडा राजस्वमा आधारित नभएको बरु निर्यात गर्नेले १ सय १३ रुपैयाँबराबरको फारम भरेर भारत लैजाने गरेको कार्यालयले जानकारी दिएको छ। महिना दिनअघि कहिल्यै कालीमाटीमा तरकारी नल्याउनेले समेत गोलभेंडा ल्याएर खन्याए तर अहिले अभाव हुँदा ल्याएका छैनन्। त्यतिबेला कालीमाटीले किसानको लागत पनि उठ्ने भाउ दिएन भने तर अहिले राम्रो मूल्य पाउँदा पनि गोलभेंडा कम भएर हाहाकार छ। अहिले उपभोक्ताहरू कालीमाटीले महँगो बनायो भनेर गुनासो गर्दैछन्। कालीमाटी फलफूल तथा तरकारी बजार विकास समितिका सूचना अधिकारी विनय श्रेष्ठले गोलभेंडाको आगमन कम भएकाले महँगो भएको बताउँछन्। खाने बानी उही नै हो। सामान्य बेलामा गोलभेंडा भित्रिने ६० देखि ६५ टन हो। तर अहिले दैनिक ३५ टनमात्रै आएको छ। अझ सबैभन्दा कम साउन ४ गते जम्मा २८ टन गोलभेंडा भित्रिएको थियो, सूचना अधिकारी श्रेष्ठ भन्छन्, यहाँको बजारबाट प्रत्यक्ष भारतमा जाँदैन। तर कालीमाटीमा आउने गोलभेंडा केही व्यापारीले भारतमा मूल्य बढी पाउने भनेपछि यहाँ आउने तराईको गोलभेंडा भारततिर पठाइएको भन्ने छ। भारतमा यसपटक वर्षाले गर्दा उत्पादन कम छ। यद्यपि यतिबेला गोलभेंडा अफसिजन पनि हो। वास्तवमा नेपालमा भने गोलभेंडाको सिजन मंसिर, पुसतिर हुन्छ। तर पछिल्लो समय अफसिजनमा पनि टनेल खेती फस्टाउन थालेकाले काठमाडौं र उपत्यका आसपासका क्षेत्रमा उत्पादन हुन थालेको हो। यो पनि एकै पटक जेठ र असारमा उत्पादन हुँदा बजारमा मूल्यमा कमी भएको थियो। यो पनि पढ्नुहोस प्रधानमन्त्रीको सुझाब'गमलामा खुर्सानी र टमाटर रोप्नुहोस्, अचार खान पुग्छ' टनेलभित्रको तरकारी खेतीले किसान उत्साहित उत्पादन बढाउन प्लाष्टिक टनेल वितरण उचित मूल्य नपाएको भन्दै कालीमाटी बजारमा टमाटर फालेर विरोध (फोटोफिचर) टमाटरको भाउ आकासिएपछि भारत सरकार आफैंले प्रतिकिलो १२८ रुपैयाँमा बेच्दै किलोकै ७० पुग्यो २ रुपैयाँमा नबिकेको गोलभेंडा"
स्मार्ट कृषि कार्यक्रमले उत्पादनमा वृद्धि,"पाल्पामा आधुनिक प्रविधिको प्रयोग गरी कृषि गर्न थालेपछि उत्पादनमा वृद्घि भई कृषिउपज बिक्री हुन थालेको छ। तानसेन : तालिम, आधुनिक प्रविधी र गुणस्तरिय बीउ विजनको जानकारी पाएपछि पाल्पाका कृषक व्यावसायिक उत्पादनमा लागेका छन्। खेतीयोग्य जमिनको छनोट गरी गाउँगाउँमा समूह बनाई कृषक सामूहिक रूपमा तरकारी खेतीमा लागेका हुन्। तालिम र आधुनिक खेती गर्दा उत्पादनमा वृद्धि भएको रैनादेवी छहरा बुढिदमारका कृषक लिलाबहादुर रानाले बताए। रानाको बारीमा अहिले तितेकरेला, गोलभेंडा, भान्टालगायताका तरकारी लटरम्म फलेका छन्। खेतीपातीबारे आवश्यक सीप, ज्ञान र प्रविधिबारे जानकारी पाएर रैनादेवी छहरा गाउँपालिका८ सत्यवतीका कृषक उत्साहित भएका छन्। सत्यवती क्षेत्रमा भेटेरिनरी अस्पताल तथा पशुसेवा विज्ञ केन्द्र पाल्पाले आर्थिक बर्ष २०७७७८ मा स्मार्ट कृषि गाउँ कार्यक्रम सञ्चालन गरेपछि कृषक व्यावसायिक बन्दै गएका हुन्। आधुनिक प्रविधिको प्रयोग गरी कृषि गर्न थालेपछि उत्पादनमा वृद्धि भएको र त्यहाँका ९९ घर परिवारले कृषि उपज बिक्री गर्न थालेका हुन्। उनीहरूले कृषि उत्पादन वृद्धि गर्नुका साथै संस्थागत भई सूचना केन्द्रमार्फत बजारीकरण गर्न थालेका छन्। पाल्पाका ४ प्रदेश निर्वाचन क्षेत्रमा सञ्चालन भएको स्मार्ट कृषि गाउँ कार्यक्रममा गत आर्थिक वर्षमा १ करोड ५ लाख रुपैयाँ बजेट विनियोजन भएको थियो। स्मार्ट कृषि गाउँ कार्यक्रमअन्तर्गत जलवायु स्मार्ट, सिँचाइ स्मार्ट, पोषकतत्व स्मार्ट, प्रविधि स्मार्ट र बजार स्मार्टसहित अन्तरसम्बन्धित विषयमा कार्यक्रम सञ्चालित छन्। लुम्बिनी प्रदेश सरकारको गौरव स्मार्ट कृषि गाउँ कार्यक्रमबाट जिल्लामा मासु तथा तरकारी उत्पादनमा वृद्धि भएको भेटेरिनरी अस्पताल तथा पशुसेवा विज्ञ केन्द्र पाल्पाका पशु चिकित्सक डा नवीन बस्यालले बताए। पाल्पामा तानसेन नगरपालिका१४अर्गली, निस्दी गाउँपालिका३ झिरुवास, पूर्वखोला गाउँपालिका२, जल्पा र बगनासकाली गाउँपालिका१ चिरतुङधारामा बाख्रापालन स्मार्ट कृषि र वडा नंं २ मा माछा कृषि स्माट कार्यक्रम छन्। जल्पामा ५० घरपरिवारले २ हजार र झिरुवासमा ६० घरपरिवारले २ हजार बाख्रापालन गर्दै आएका छन्। स्मार्ट कार्यक्रमबाट मासुको स्वच्छ एवम् गुणस्तरीय बाख्रा र तरकारी उत्पादन बढेको छ। स्थानीय स्तरमा रोजगारी सिर्जना भई कृषक व्यावसायिक भएका छन्।"
"कारोबार एउटा, बिल अर्कै","गोरखा : पालुङ्टार नगरपालिका९ मिरकोटकी सपना खत्री गोरखा बजारभरि जिरा नपाएर भौतारिँदै एक मसला पसलमा पुगिन्। त्यहाँ अहिलेको जिराको भाउ सुनेर छक्क परिन्। तीन महिनाअघि र अहिलेको भाउमा आकाश पातालको फरक भइसकेछ, उनी भन्छिन्, अघिल्लोपल्ट एक किलोको ४ सय रुपैयाँ थियो, अहिले तेब्बर। बढेर १२ सय पुगिसकेछ। चाडबाड आइराछ। अब कसले किन्न सक्छ यति महगो जिरा ? महगो भएर पो पाउन छाडेको रहेछ। खत्रीले भनेजस्तै गोरखा बजारका थोक तथा किराना पसलहरूमा जिरा पाइँदैन। तीन महिनाअघि भन्दा जिरोको भाउ तेब्बर भएपछि बिक्री गर्न छाडेको व्यापारीहरू बताउँछन्। मैले त जिरा बेच्नै छाडिसके, गोरखा उद्योग वाणिज्य संघका अध्यक्षसमेत रहेका खाद्यान्न व्यापारी कृष्णकुमार श्रेष्ठ भन्छन्, तीन महिनाअघिसम्म प्रतिकिलो ४ सय रुपैयाँ पथ्र्यो। त्यसपछि जतिपटक मगायो, त्यतिपटक बढेर आयो। अहिले त प्याकेटको ११ सय ८० रुपैयाँ पुगेको छ। ग्राहकले पनि किन्नै छोडिसके। समस्या यत्तिमै सीमित छैन। कालाबजारी गरेको आरोपमा हत्कडी लाग्ला भन्ने डरले जिरा बेच्न छाडेको व्यापारीहरूको भनाइ छ। किन हाहाकार भयो जिरा ? किन्दा जति परेको छ, बेच्दा पनि त्यति नै मूल्यमा बेचौंला, तर सामानको बिल पाए त हुन्थ्यो। बिलै पाइँदैन, श्रेष्ठले भने, बिल नभएको सामान कसरी बेच्ने ? बजार अनुगमन आयो भने के देखाउने ? कर गरेर भ्याटबिल माग्दा पनि बिलमा जिराको भाउ प्रतिकिलो ४ सय ५० रुपैयाँ हुन्छ, तर वास्तवमा प्रतिकिलो ११ सय ८० रुपैयाँ तिरेका छौं। यो दरको स्टिमेट बिलमात्र पाइन्छ। बजार अनुगमन भयो भने कालोबजारी गरेको आरोप लाग्ने पक्का भएकाले जिरा बेच्न छाडेको श्रेष्ठ बताउँछन्। डर छ, हत्कडी लगाएर थुन्छ। त्यसैले जिरा बेच्न छाडेको हो, उनले भने। चिनी, धनियाँ, मेथी, काजु, किसमिस, छगडाको पनि बिल नपाइने श्रेष्ठको भनाइ छ। यो समस्या उद्योग वाणिज्य संघका अध्यक्ष श्रेष्ठको मात्र होइन। गोरखाका ठूला थोक तथा किराना पसलहरू सबैको साझा समस्या हो। जिरामा अन्डरबिलिङ भएको त धेरै पहिलेदेखि हो, तर अहिले अचाक्ली नै भयो, त्यही भएर हामीले जिरा नबेचेको धेरै भइसक्यो, अर्का थोक बिक्रेता खोप्लाङी सप्लायर्सका मनकाजी श्रेष्ठ भन्छन्, चिनीमा पनि अन्डरबिलिङको समस्या छ। हामीबाट प्रतिक्विन्टल ९ हजार ४ सय लिन्छ, तर जम्मा ९ हजार ५० रुपैयाँको बिल दिन्छ। यसमा त ठूला व्यापारी र कर्मचारीको भन्सारमा साँठगाँठ हुँदोरहेछ। जिराको अचाक्ली भाउ बढेपछि उपभोक्ताले जिरा किन्नै छाडेको कमला स्टोर्सका काजी श्रेष्ठको भनाइ छ। बिलमा हेर्यो प्रतिकिलो ४ सय ९१ लेखेको छ, तर आफूले तिर्नुपर्ने प्रतिकिलो ११ सय ८० रुपैयाँ, श्रेष्ठ भन्छन्, यस्तो के गरेको ? भनेर हाम्रो साहुजीलाई भन्यो भने लामो कुरो गर्ने हो भने नलगे हुन्छ भन्छ। व्यापारी पनि हैरान भए, उपभोक्ताले पनि किन्न छाडिसके। अन्डरबिलिङले गर्दा आफूूले पनि जिरा, धनियाँ बेच्न छाडेको अर्का थोक बिक्रेता बीएस सप्लायर्सका अनु श्रेष्ठको भनाइ छ। भन्सारमा सरकारी संयन्त्रले बेवास्ता गर्दा यस्तो समस्या आएको उनको भनाइ छ। यसरी अन्डरबिलिङ गर्दा प्रशासन र राजस्व कार्यालयले समात्दैन ? भनेर साहुजीहरूलाई सोध्यो भने उल्टै तेरो सामान प्रशासन कार्यालयबाटै लैजा भन्छन्, उनले भने, उनीहरू नडराए पनि हामीलाई त कालोबजारी हुन्छ कि भन्ने डर छ। त्यसैले नत्थी लाग्ने काम गर्नुहुन्न भनेर जिरा बेच्नै छाडियो। मसला तथा किराना व्यवसायी संघ गोरखाका अध्यक्ष अरविन्दकुमार गुप्ता बाध्यतामा परेर बिना बिलको सामान बेच्नु परेको गुनासो गर्छन्। अहिले मसला पसलमा अनुगमन आयो भने कसैसँग पनि सही बिल छैन, उनी भन्छन्, यो समस्या हाम्रो जिल्लामा मात्र होइन। देशभरि सबैतिर यस्तै हो। सीमावर्ती क्षेत्रमा पनि यस्तै हो। अन्डरबिलिङको समस्या धेरै ठूलो छ। धनियाँको प्रतिकिलोको २ सय रुपैयाँ तिर्नुपरेको, तर भ्याट बिलमा प्रतिकिलो १ सय ५२ रुपैयाँ, खुर्सानीको ४ सय ५० तिर्नुपरेको तर ३ सय रुपैयाँको बिल पाइरहेको उनले बताए। हरेकपल्ट चेकिङमा पैसा बुझाउनु पर्दा हैरान गोरखा बजारका फेन्सी व्यापारी तीर्थ बरालसँग अन्डरबिलिङका कारण भोगेको अति नमिठो अनुभव छ। सो अनुभवले उनी सधंै त्रासमा रहेको अनुभूति गर्छन्। काठमाडौंबाट त्यस्तै ३०३५ लाख रुपैयाँको फेन्सी सामान लिएर आइरहेको थिएँ। नागढुंगा चेकपोस्टमा सुरक्षाकर्मीले भ्याट बिल माग्यो। मैले दिएँ। फेन्सी सामग्रीमा अत्याधिक अन्डरबिलिङ हुन्छ। नभन्दै प्रहरीले यहाँ ३४ लाखको मात्र सामान छ त ? भनेर सोधपुछ भयो, उनले भने, सबैलाई थाहा भएकै कुरा हो त्यसैले मैले छैन भनेँ। अनि गाडीको कागजपत्र मागियो। त्यसपछि सुरु भयो बार्गेनिङ। घुस रकम मागेपछि आफूले सुरुमा २५ सय दिने प्रस्ताव गरेको उनले सुनाए। उसले मानेन। फेरि ५ हजार दिन्छु भनेँ, प्रहरी मानेन। १० हजार दिन्छुभन्दा पनि मानेन। त्यस रातभरि म नागढुंगामा गाडी साइड लाएर बसेँ। बिहान तीनबजेतिर २५ हजार रुपैयाँ माग्यो, बरालले थपे, राजस्व विभागमा पठायो भने सर्वस्व हुन्छ भन्ने सुनेको थिएँ। त्यसैले २५ हजार रुपैयाँ दिएर सामान छुटाएँ। त्यसपछि पनि हरेकपटक सामान कटाउन उनले धेरथोर रकम तिरिरहेको बताउँछन्। कि व्यवसाय छोड्नु पर्यो, कि धेरथोर दिनुपर्यो। अरू उपायै छैन, उनी भन्छन्। अन्डरबिलिङका कारण सधैं खुकुरीको धारमा रहेको अनुभूति भइरहने उनी बताउँछन्। यति राम्रो पसल छ। गोरखा बजारमा फेन्सी सामग्रीको राम्रै व्यापार गर्नेमध्य म पनि हुँ, तर म यो व्यापार छाडेर विदेशतिर जाउँ कि भनेर सधंै जहानसँग सल्लाह गरिरहन्छु, बराल भन्छन्, कुनै दिन आन्तरिक राजस्व कार्यालयले छापा मार्यो भने मेरो उठिबास लाग्छ। छोराछोरीको बिचल्ली हुन्छ भनेर चिन्ता लागिरहन्छ। राजस्वका विषयमा सरकारी संयन्त्रको अस्तव्यस्तताका कारण गर्वका साथ यति कर तिरेको छु भनेर ढुक्कले व्यापार गर्न नपाएको उनको गुनासो छ। सरकारले करलाई व्यवस्थित गर्न नसक्दा वर्षौंदेखि अन्डरबिलिङको समस्या झ्याङ्गिरहेको गोरखाका फेन्सी तथा कपडा व्यवसायी संघका अध्यक्ष सुवास मल्लको भनाइ छ। जसकारण सबै व्यापारी त्रासैत्रासमा व्यापार गर्न बाध्य भएको उनको भनाइ छ। अन्डरबिलिङका बारेमा सबै जानकार हुँदाहुँदै पनि आन्तरिक राजस्व कार्यालयले बेलाबेला कर शिक्षासम्बन्धी कार्यक्रम आयोजना गर्छ तर अन्डरबिलिङ र ओभर बिलिङको समस्याका बारेमा कसैले कुरा नउठाउने गरेको उनको भनाइ छ। सरकारले करलाई व्यवस्थित गर्यो भने व्यापारीलाई नाफा कम हुन्छ। उपभोक्ताले बढी मूल्य तिर्नुपर्छ तर राज्यलाई नाफा हुन्छ, उनी भन्छन्, तर अहिले अवस्था कस्तो भने, ग्राहकले पनि तिरिरहेका छन्, व्यापारीले पनि तिरिरहेको छ तर त्यो पैसा राज्यले पाएको छैन। भ्याटबिल र स्टिमेट बिलको तालमेलै नमिल्ने उनी बताउँछन्। भन्न पनि लाज लाग्छ, भ्याट बिल त चेकजाँच गर्ने ठाउँमा देखाउने खोस्टो जस्तो मात्रै हो, उनी भन्छन्, भ्याट बिल र स्टिमेट बिलको रकम पनि मिल्दैन, सामानको नाम पनि मिल्दैन। यस बारेमा सरकारी पक्षलाई थाहा भए पनि चुपचाप बस्ने गरेको उनको भनाइ छ। फेन्सी तथा कस्मेटिक सामान बेच्ने अर्का व्यापारी जमिल मियाँ पनि सरकारको राजस्व नीति देखेर अवाक् छन्। भ्याट बिलमा स्वीटरको १ सय ९० रुपैयाँ मात्र लेखेको हुन्छ। सक्कली हो कि, नक्कली हो कि, कुन साइजको, कुन क्वालिटीको, कुन ब्रान्डको केही उल्लेख हुँदैन, फेन्सी तथा कपडा व्यवसायी संघका सचिवसमेत रहेको मियाँ भन्छन्, तर स्टिमेट बिलमा अर्कै लेखेको हुन्छ। चेकिङ आयो भने १ सय ९० रुपैयाँ मात्र स्वीटर आउँछ ? भनेर समातिहाल्छ। व्यापारीलाई सधैं जोखिममा राखेर दुई नम्बरी गर्नेहरूले लाभ लिइरहेका हुन्छन्। आफूहरू सामानअनुसारको कर तिरेर स्वस्थ रूपमा व्यापार गर्न चाहेर पनि सरकारले त्यसको वातावरण नमिलाइ दिएको उनको गुनासो छ। समस्या खाद्यजन्य, फेन्सी तथा कस्मेटिकजन्य सामग्रीमा मात्र होइन, मिल, मेसिनरी तथा मोटरपार्ट्सहरूको पनि उस्तै हो। फ्युज, नटबोल्ट, वासर जस्ता सामग्रीहरूमा पनि हदै नाघेर अन्डरबिलिङ हुने व्यवसायीहरू बताउँछन्। उदाहरणका लागि ठूला व्यापारीले साना व्यापारीलाई पठाएका भ्याट बिलमा जग मात्र भनेर मूल्य राखिएको हुन्छ, तर जग ५ टनदेखि ७५ टनसम्मका फरकफरक क्षमताका हुन्छन्। स्टिमेट बिलमा सबै प्रकारका जगको दररेट उल्लेख गरेर असुल गरेको हुन्छ, अखण्ड दीप सप्लायर्सका ज्ञानहरि अर्याल भन्छन्, ठूला व्यापारी र सरकारी संयन्त्रको मिलेमतोमा अन्डरबिलिङ, ओभरबिलिङ हुन्छ। जसले गर्दा जनताले तिरिरहन्छन्। राज्यको कोषमा पुग्दैन। उपभोक्तालाई पनि मार, साना व्यापारीलाई पनि मार, तर केही व्यापारीहरू सरकारी संयन्त्रसँग मिलेर हाक्काहाक्की राजस्व ठग्ने उनको भनाइ छ। सरकारले चाह्यो भने यो समस्या एकैछिनमा समाधान हुन्छ तर चाहँदैन, उनले भने। बेथितिको दोषको तीर सरकारतिरै यो बेथितिको जड भन्सार कार्यालय नै रहेको वीरगन्जका थोक बिक्रेताहरूको भनाइ छ। अन्डरबिलिङको जुन समस्या उठेको छ, त्यो सत्य हो। तर, तपाईंहरू अन्डरबिलिङ मात्र भन्नुहुन्छ, यहाँ ओभरबिलिङको पनि समस्या छ, थोक बिक्रेता लक्ष्मीनारायण अग्रवाल भन्छन्, यो एकदुई जना व्यापारीले मात्र पहल गरेर हल हुने कुरा छैन। सिंगो राज्यले नै मिलाउनुपर्छ। जो सिस्टममा हिँड्छु भन्छ, उ एक्लै पर्छ, डुब्छ। अन्डरबिलिङ र ओभर बिलिङको बेथिति बढ्न थालेपछि आफूले जिराको व्यापार छाडेको उनले बताए। भारतमा जिराको भाउ घटबढ हुँदा सरकारले त्यसको भन्सार दर समायोजन नगर्दा यस्तो समस्या आएको अर्का व्यापारी प्रदीपकुमार अग्रवालको भनाइ छ। भारतमा जिराको भाउ बढेर भारु ३ सय भइसकेको छ, तर नेपाल सरकारले एक वर्षअघिकै दररेट कायम गरेको छ। अब हामी भारतको दररेट अनुसारको बिल ल्याउँ कि, नेपाल सरकारको पुरानै दररेट अनुसारको बिल ल्याउँ ? उनले प्रश्न गरे, त्यसैले अन्डरबिलिङ गर्नुपरेको हो। यो समस्या सरकारले समाधान गर्नुपर्ने हो। हामीले उब्जाएको समस्या होइन। ओभर र अन्डरबिलिङले गर्दा नेपाली व्यापारी व्यवसायीहरू पेसाबाट हात धुनुपर्ने अवस्थामा पुगेको ठूला व्यापारीहरूको गुनासो छ। जस्तो कि, रड काट्ने ग्रिन्डर मेसिनको मूल्य भारतमा ७ डलर छ। नेपालको भन्सारमा यसको सन्दर्भ मूल्य २५ डलर छ। ७ डलरको बिल बनाएर ल्यायो भने भन्सारले पेनाल्टी तिराउँछ त्यसैले ७ डलर पर्ने सामानको २५ डलर बनाउन बाध्य भएका छौं, त्रिपाठी भन्छन्, सस्तोमा पाइने सामानलाई पनि महँगोमा बेच्न हामी बाध्य छौं। नेपाली ग्राहकहरू सरकारले गर्दा महँगीको मारमा छन्। हामी व्यापारीहरू कुनैमा अन्डरबिलिङ, कुनैमा ओभर बिलिङ गर्नुपर्ने बाध्यतामा छौं। सरकारले चाह्यो भने यो समस्या समाधान गर्न सक्छ। तर, गर्दैन किनभने, यसमै उसलाई फलिफाप छ। व्यापारीलाई चेपुवामा पारेर असुलेको कमाई मन्त्री प्रधानमन्त्रीसम्म पुर्याउने गरेका उनको भनाइ छ। भन्सार, राजस्व कार्यालय र व्यापारीहरूको मिलेमतोमा अन्डरबिलिङ र ओभर बिलिङको समस्या पैदा भएको साना व्यापारीहरूको भनाइ छ। अन्डरबिलिङका कारण अर्बौं रुपैयाँ राजस्व घाटा लाग्ने गरेको व्यापारीहरूको गुनासो छ। भ्याट बिलमा जे जस्तो मूल्य लेखिएको भए पनि पैसा स्टिमेट बिलमा लेखिए अनुसारको तिर्ने गर्छौं। त्यो पैसा बैंकमार्फत पठाउन पनि मिल्दैन हुन्डी गरेर पठाउनुपर्छ। पैसा पठाएपछि स्टिमेट बिल साना, ठूला कुनै व्यापारीले पनि राख्दैनन्। च्यातेर फालिदिन्छन्, नाम उल्लेख नगर्ने सर्तमा एक खुद्रा व्यापारीले भने, बोर्डरमा हुन्डी कारोबार फस्टाइरहेको छ। सिस्टममा केही छैन। राज्य डुबिरहेको छ। कर्मचारी र ठूला व्यापारी मोटाइरहेका छन्। जताततै भाँडभैलो छ। उल्लेखित विषयमा जानकारी लिने प्रयास गर्दा गोरखाका सहायक प्रमुख जिल्ला अधिकारी पुष्कर राना मगरले आफूलाई यसअघि जानकारी नभएको बताए। यसबारे बजारमा र माथिल्लो निकायमा बुझ्ने उनले बताए। साथै संयुक्त अनुगमन टोली बनाएर अनुगमन गर्ने पनि उनले आश्वासन दिए। मैले त जिरा बेच्नै छाडिसके। किन्दा जति परेको छ, बेच्दा पनि त्यति नै मूल्यमा बेचौंला, तर सामानको बिल पाए त हुन्थ्यो, बिलै पाइँदैन। कर गरेर भ्याटबिल माग्दा पनि बिलमा जिराको भाउ प्रतिकिलो ४ सय ५० रुपैयाँ हुन्छ। तर, वास्तवमा प्रतिकिलो ११ सय ८० रुपैयाँ तिरेका छौं। यो दरको स्टिमेट बिलमात्र पाइन्छ। कृष्णकुमार श्रेष्ठ, अध्यक्ष, उद्योग वाणिज्य संघ, गोरखा चिनीमा पनि अन्डरबिलिङको समस्या छ। हामीबाट प्रतिक्विन्टल ९ हजार ४ सय लिन्छन्। तर, जम्मा ९ हजार ५० रुपैयाँको बिल दिन्छन्। यसमा त ठूला व्यापारी र कर्मचारीको भन्सारमा साँठगाँठ हुँदोरहेछ। मनकाजी श्रेष्ठ, सप्लायर्स जिराको बिलमा हेर्यो प्रतिकिलो ४ सय ९१ लेखेको छ। तर, आफूले तिर्नुपर्ने प्रतिकिलो ११ सय ८० रुपैयाँ, यस्तो के गरेको ? भनेर हाम्रो साहुजीलाई भन्यो भने लामो कुरो गर्ने हो भने नलगे हुन्छ भन्छन्। व्यापारी पनि हैरान भए, उपभोक्ताले पनि किन्न छाडिसके। काजी श्रेष्ठ, व्यवसायी जिराको तीन महिनाअघि र अहिलेको भाउमा आकाश पातालको फरक भइसके छ। अघिल्लोपल्ट एक किलोको ४ सय रुपैयाँ थियो, अहिले तेब्बर। बढेर १२ सय पुगिसकेछ। यहाँ पक्कै चलखेल छ। सपना खत्री, स्थानीय माथिबाट क्रमशः फेन्सी सामग्रीको यथार्थ नाम र मूल्य लेखिएको स्टिमेट बिल, त्यसैको बनावटी सामानको नाम र मूल्य अंकित बिल। हचुवाका भरमा बनाइएको चप्पलको बिल । र, अन्डरबिलिङ गरी बनाइएको मोटरपार्ट्सको बिल।"
