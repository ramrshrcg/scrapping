शीर्षक,विवरण
किन रोज्छन् गर्भपतन ?,"असुरक्षित गर्भपतनका कारण स्वास्थ्यमा समस्या त छँदैछ, आर्थिक र समयको पनि क्षति हुन्छ। केही दिनदेखि छोरी मेनका सुस्त देखिन्छिन्। सायद उनलाई सञ्चो थिएन। बुवा दिलबहादुरले सोधखोज गर्दा मिन्स् भएँमात्रै भनेकी थिइन्। कामबाट घर फर्किंदा छोरीलाई अचेत अवस्थामा लडेको देखेपछि दिलबहादुरको होस उड्यो। उनको लुगा, ओछ्यान रगतले भिजेको थियो। मिन्स हुँदा यतिका रगत नजानुपर्ने दिलबहादुरले अनुमान गरे र ढिला नगरी अस्पताल पुर्याए। उनको अवस्था गम्भीर थियो। स्थानीय अस्पतालले ठूलो अस्पताल लैजान सल्लाह दिए। रगत दिन सक्ने सुविधासम्पन्न अस्पताल पुर्याउने क्रममा उनको मृत्यु भयो। जनगणना २०७८ को मातृमृत्यु प्रतिवेदनले गत वर्षमा २९ महिलाको गर्भपतनका कारण मृत्यु देखाएको छ। विश्व स्वास्थ्य संघको प्रतिवेदनअनुसार विकासोन्मुख देशहरूमा प्रत्येक वर्ष ७० लाख महिला असुरक्षित गर्भपतनका जटिलताहरूका कारण अस्पतालमा भर्ना हुनु परेको देखिन्छ। विकासोन्मुख देशहरूमा प्रतिएक लाख असुरक्षित गर्भपतनमा २ सय २० जनाको मृत्यु हुने गरेको छ भने विकसित देशहरूमा सो संख्या ३० मात्र रहेका संघको सो प्रतिवेदनमा छ। गर्भपतन रोज्नुपर्ने कारण सबैको एउटै हुन्छन् भन्ने छैन। अधिकांशले अनैतिक सम्पर्कले रहेको गर्भहरू गर्भपतन गराउँछन् भन्ने धारणा राख्ने गरेको पाइन्छ। तर वास्तविकता हुन्छ। धेरैजसो महिलाको शैक्षिक वा नोकरीमा बाधाहरू परेर, सन्तान पुगिसकेकाले, सन्तान ठूला भइसकेकाले, परिवार नियोजनका साधन प्रयोग गर्दागर्दै गर्भ रहेकाले तथा आर्थिक समस्याले महिला गर्भपतन रोज्छन्। गैरवैवाहिक सम्बन्धबाट रहेको गर्भ, अविवाहितहरू तथा विधवा, श्रीमान् विदेशमा रहेको बेलाको गर्भ पनि गर्भपतन गराउनु पर्ने हुन्छन् तर त्यो न्यून छ। विश्व स्वास्थ्य संघको २०२० को तथ्यांकअनुसार हरेक वर्ष करिब ७ करोड ३३ लाख महिलाले गर्भपतन गर्छन्। अर्थात् एक हजार गर्भवतीमध्ये ३९ ले गर्भपतन रोज्नुपर्ने बाध्यता छ। सबै गर्भपतनमा जटिलता आउने तथा महिलाको मृत्यु हुने सम्भावना हँुदैन। गर्भपतन गराउनु परे सुरक्षित गर्भपतन रोजे स्वास्थ्यमा कुनै नराम्रो असर हुँदैन। नेपालमा गर्भपतन सेवाले कानुनी मान्यता २००२ मा पाए पनि सन् २००४ देखि सुरक्षित गर्भपतन सेवा सुरु भएको हो। २०६०६१ मा ७ सय १९ जनाले सुरक्षित गर्भपतन सेवा रोजेको देखियो। २०६४६५ देखि हरेक वर्ष औसत ९० हजार महिलाले सुरक्षित गर्भपतन सेवा लिएको तथ्यांक छ। यतिका धेरै महिलाले सुरक्षित गर्भपतन रोज्दा एकको पनि मृत्यु नहुनुले यो सेवा कति सुरक्षित र भरपर्दो छ, स्पष्ट छ। गर्भपतन र सुरक्षित गर्भपतनमा धेरै फरक छ। सुरक्षित भन्नेबित्तिकै कानुनी मापदण्डभित्र अनुमति पाएका स्वास्थ्यकर्मी वा चिकित्सकले तोकिएको विधि र प्रक्रियाद्वारा दिइने गर्भपतन सेवा हो। सुरक्षित सेवा लिन सके महिलाको स्वास्थ्यमा जटिलता आउँदैन र अस्पताल भर्ना पनि हुनु पर्दैन। गर्भपतनलाई प्रजनन अधिकारभित्र राख्दै सुरक्षित गर्भपतन सेवा नेपालमा उपलब्ध छ। सुरक्षित मातृत्व र प्रजनन अधिकार ऐन २०७५ ऐनले १८ वर्ष पार गरेका महिलालाई आफ्नै मञ्जुरीमा १२ हप्तासम्मको गर्भपतन गराउन पाउने र विशेष अवस्थाहरूमा २८ हप्तासम्मको गर्भ पनि पतन गराउन पाउने अधिकार स्थापित गरेको छ। सुरक्षित गर्भपतन सेवाका लागि सेवा दिने स्वास्थ्य संस्था वा अस्पताल र सेवा दिने स्वास्थ्यकर्मी वा चिकित्सक सूचीकृत हुनुपर्ने कानुनी प्रावधान छ। नेपालमा औषधिले गरिने एमए र भ्याकुमले गरिने एमभीए दुवै तरिकाले गर्भपतन सेवा दिन पाउने व्यवस्था छ। नेपालमा सुरक्षित गर्भपतन सेवा पर्याप्त छैन पनि भन्न मिल्दैन। परिवार महाशाखाको पछिल्लो तथ्यांक अनुसार ७७ वटै जिल्लामा १ हजार १ सय २४ वटा सरकारी तथा गैरसरकारी स्वास्थ्य संस्थामा ३ हजारभन्दा बढी स्वास्थ्यकर्मी तथा चिकित्सकले सुरक्षित गर्भपतन सेवा दिइरहेका छन्। सरकारी स्वास्थ्य केन्द्रमा मात्र होइन, निजी क्लिनिक तथा स्वास्थ्य संस्थालाई पनि आवश्यक पूर्वाधार र जनशक्ति भएको अवस्थामा स्वीकृत दिने प्रावधान छ। २०७३ सालदेखि नेपाल सरकारका स्वास्थ्य संस्थाहरूमा गर्भपतन सेवा निःशुल्क गरिएको छ। निजी अस्पतालहरूमा पनि यो सेवाको शुल्क १२ सयदेखि ५ हजारसम्म देखिन्छ। यो सुविधा हँुदाहुँदै पनि सुरक्षित गर्भपतन रोज्नेहरूको संख्या ४८ प्रतिशत छ। नेपालमा गर्भपतनलाई सुरक्षित बनाउन कानुनी मान्यता दिने, सेवा व्यवस्थित र भरपर्दो बनाउन तालिम र सेवा विस्तार गरिँदै आएको छ। तर पनि असुरक्षित गर्भपतनकै कारणले ५ प्रतिशत मातृमृत्यु भएको छ। आखिर किन सुरक्षित सेवालाई छाडेर असुरक्षित गर्भपतन रोज्ने गरेका छन् ? यसबारे धेरै अध्ययन छैनन्। नेपाल डेमोग्राफी एन्ड हेल्थ सर्भे २०१६ का अनुसार अझै पनि ४१ प्रतिशत महिलामात्र गर्भपतनले कानुनी मान्यता पाएको र ४४ प्रतिशत महिलामात्र गर्भपतन कहाँ गरिन्छ। धेरै महिलालाई अझै सुरक्षित गर्भपतन सेवाबारे जानकारी छैन। त्यसैले अनिच्छुक गर्भ रहन गएमा महिला आत्तिन्छन्। जसको गलत फाइदा लिँदै स्वास्थ्यका बिचौलियाले असुरक्षित गर्भपतन गराउँछन्। अर्कोतिर परिवार नियोजनका साधनमा जोड दिन सकिएको छैन। गाँस, बास र कपाससँगै सहवास पनि मानवीयको आवश्यकता हो। असुरक्षित सहवासले गर्भ रहनु स्वाभाविक हो। नेपालमा ४३ प्रतिशत दम्पतीले मात्र सुरक्षित रूपमा आधुनिक परिवार नियोजनका साधन प्रयोग गर्छन्। अधिकांश दम्पतीले परिवार नियोजनका साधन नरोज्ने अनि सन्तानको रहर पनि नगर्ने भएपछि गर्भपतन त हुनै नै भयो। नेपालमा ५२ प्रतिशत महिलाहरूले असुरक्षित गर्भपतन रोजेको पाइन्छ। असुरक्षित गर्भपतनका कारण स्वास्थ्यमा समस्या त छँदैछ, आर्थिक र समयको पनि क्षति हुन्छ।"
गोलचक्करमा न्यायालय,"संविधानको प्रस्तावनामा नै न्यायालयलाई स्वतन्त्र, सक्षम र निष्पक्ष बनाउने उल्लेख छ। तर, प्रधानन्यायाधीश र न्यायाधीश नियुक्तिमा ढिलाइले संविधानको मर्मलाई समाप्त पारिदिएको छ। न्यायालय नेतृत्वविहीन भएको १४ महिना नाघ्यो। तत्कालीन प्रधानन्यायाधीश चोलेन्द्रशमशेर जबराविरुद्ध महाभियोग प्रस्ताव दर्तापछि सर्वोच्च अदालत कायममुकायम प्रधानन्यायाधीशका भरमा छ। यति लामो अवधि नेतृत्वविहीन राख्नु गैरसंवैधानिक कार्य हो। संविधानको धारा २८४ (३) मा संवैधानिक परिषद्ले प्रधानन्यायाधीशको पद रिक्त हुनुभन्दा एक महिनाअगावै नियुक्तिका लागि सिफारिस गर्नुपर्ने व्यवस्था छ। अध्यक्षको हैसियतमा प्रधानमन्त्रीले परिषद् बैठक बोलाउनुपपर्थ्यो। तर, पद सम्हालेको तीन महिना २५ दिन भइसक्दा पनि बैठक बोलाइएको छैन। यसको जवाफदेही प्रथम दृष्टिमै परिषद् हुनुपर्छ। नेपाल बार एसोसिएसनले जबराको बहिर्गमनका लागि २०७८ कात्तिक १० गते आन्दोलन सुरु गर्यो। त्यसलाई समर्थन गर्दै सर्वोच्चका अन्य न्यायाधीशले पनि हडताल गरे। चार महिनाको अस्तव्यस्ततापछि संसद्मा महाभियोग प्रस्ताव दर्ता भयो। जबरा निलम्बित भए। २०७८ फागुन १ गतेदेखि एक वर्ष दुई महिना चार दिन न्यायालय नेतृत्वविहीन भइसकेको छ। जबराविरुद्ध महाभियोग दर्तापछि दीपककुमार कार्की कायममुकायम प्रधानन्यायाधीश भए। सत्तारुढ दलले चाहेको भए कार्कीलाई नै प्रधानन्यायाधीशमा सिफारिस गर्न सक्थ्यो। तर, तत्कालीन सत्तारुढ दलले विपक्षी दललाई विश्वासमा लिन चाहेन। न्यायालयलाई नियतवश नेतृत्वविहीन बनाइएको हो। सत्तारुढ दलको उद्देश्य आफूअनुकूल फैसला गराउने थियो। गठबन्धनलाई असहयोग हुने प्रकृतिका फैसला नहोऊन् भनेर प्रधानन्यायाधीश रिक्त राखियो। नेतृत्वमा पुग्ने आसमा कायममुकायमले आफूविरुद्ध कुनै निर्णय नगरुन् भन्ने अभीष्ट सत्तारुढले राखेको महसुस गर्न सकिन्छ। न्यायालयले पनि गठबन्धनलाई असर पर्ने फैसला गरेको पाइँदैन। महाभियोगको निक्र्योल गर्न संसद्ले पनि चासो देखाएन। तत्कालीन सभामुख अग्नि सापकोटाको बाकसमा महाभियोग पाँच महिनासम्म थन्कियो। जबरा गत मंसिर २६ गते बहिर्गमन भए। तापनि नयाँ नियुक्ति प्रक्रिया थालिएन। तर्क हुन सक्छ, त्यतिबेला संसद् थिएन। पुस पहिलो साता संसद् आयो। पुस दोस्रो साता दाहाल प्रधानमन्त्री नियुक्त भए। सत्तारुढ दलको गोलचक्करमा न्यायालय परेको छ। यसबाट पार पाउन बारले अल्टिमेटम दिएको छ। यसलाई परिणाममुखी बनाउन बैठक बोलाउन दबाब दिनुपर्छ। अझ प्रधानन्यायाधीश नियुक्तिको हकमा संविधानले अनिवार्य गरेको कानुनमन्त्री नियुक्ति गरिएको छैन। संविधानको प्रस्तावनामा नै न्यायालयलाई स्वतन्त्र, सक्षम र निष्पक्ष बनाउने उल्लेख छ। तर, प्रधानन्यायाधीश र न्यायाधीश नियुक्तिमा ढिलाइले संविधानको मर्मलाई समाप्त पारिदिएको छ। (वरिष्ठ अधिवक्ता बडाल पूर्वमहान्यायाधिवक्ता हुन्।)"
स्वायत्त प्रदेशमा शक्ति पृथकीकरण,"कार्यपालिकाले व्यवस्थापिका र न्यायपालिकालाई केवल रबरस्ट्याम्प बनाउन खोजेको जस्तो देखिएको छ। दोस्रो संविधानसभाबाट जारी गरिएको २०७२ को संविधानले नेपाललाई संघात्मक राज्य व्यवस्थामा लगेको छ। संविधानअनुसार नेपाललाई ७ वटा प्रदेशमा विभाजन गरिएको छ। संविधान जारीपछि दोस्रो कार्यकाललाई २०७९ मंसिरमा संघ तथा प्रदेशको चुनाव सम्पन्न भई संघ तथा प्रदेशहरूमा सरकार बनेका थिए। अहिले चुनाव अगाडिको कांग्रेस माओवादीको गठबन्धन पुनः सक्रिय भएको छ। केन्द्रमा भएको गठबन्धन परिवर्तनको असर बिस्तारै प्रदेशहरूमा देखिन थालेको छ। प्रदेशका सरकारहरू समेत केन्द्रको नयाँ गठबन्धन अनुकूलका सरकार बनाउन विगतमा दिएको समर्थन फिर्ता लिने र नयाँ सरकार बनाउने अभियानमा छन्। जसले गर्दा पाँचवर्षे अवधिमा कतिपटक सरकार ढल्छन् ? कति पटक सरकार बन्छन् ? थाहा छैन। राष्ट्रको सम्पूर्ण भूभागमा प्रशासनिक सहजता एवं समान विकासका लागि केन्द्रमा भएको अधिकारको विकेन्द्रीकरणको हिसाबले प्रदेशको स्वायत्तता र अलग्गै भूमिका हुनुपर्ने मान्यताका आधारमा प्रदेशहरूको गठन गरिएको मान्न सकिएला। यदि त्यसो हो भने स्वाभाविक रूपमा प्रदेशहरू आआफ्नो प्रदेशमा सरकार बनाउन, गठबन्धन गर्न र विकासमा दलीय साझेदारी गर्न स्वायत्त हुनुपर्ने हो। तर अहिले प्रदेशहरू केन्द्रको नितान्त प्रतिच्छायाँजस्तो मात्र बन्न थालेका छन्। जसले गर्दा प्रदेशको सान्दर्भिकता माथि नै प्रश्न उठ्न थालिसकेको छ। केन्द्रमा हुने गरेका सत्ता गठबन्धन, गठबन्धनको फेरबदल र पटकपटक प्रदेशमा समेत सरकार परिवर्तन हुने अवस्थाले राज्यकोष माथि ठूलो क्षति पुगिरहेको छ। प्रदेशको औचित्यता र विकासको सम्भावनाभन्दा केवल प्रशासनिक खर्चको बढोत्तरी भइरहेको छ। यस्तो अवस्थाले आम नेपालीसामु गम्भीर प्रश्न के उब्जिएको छ भने के प्रदेशहरूको गठन राजनीतिक पार्टीका कार्यकर्ताका लागि पालोपालो जागिर खुवाउनमात्र हो ? या प्रदेशको गठन भनेको नेपालको सम्पूर्ण भूभागको समग्र विकासका लागि स्थापना गरिएका राजनीतिक इकाइहरू हुन् ? राज्य सञ्चालकहरूले दिनुपर्छ। मंसिर ४ गते भएको चुनावले केन्द्र तथा प्रदेशमा कुनै पनि पार्टीको स्पष्ट बहुमत आउन सकेको छैन। संघ तथा प्रदेशमा धेरै दलहरूको गठबन्धन गरी सरकार निर्माण गरिएका छन्। हुन त २०७२ को संविधानको व्यवस्था र चुनावी प्रणालीले कुनै पनि पार्टीको स्पष्ट बहुमत आउने सम्भावना देखिँदैन। जसले गर्दा संघ तथा प्रदेशमा पाँचवर्षे अवधिमा केवल सरकार बनाउनकै लागि आपसी खिचातानी र सत्ताको म्युजिकल चेयर्सको रोमाञ्चकारी खेल सुरु हुने संकेत देखिन थालिइसकेको छ। एकातिर संविधानमा व्यवस्था गरिएको चुनावी प्रणालीले राजनीतिक अस्थिरतातर्फ संकेत गरिरहेको छ। अर्काेतर्फ राजनीतिक पार्टीहरूले सुरु गरेका राजनीतिको नाउँका अराजनीतिक गतिविधिले शक्ति पृथकीकरणको सिद्धान्तलाई चुनौती दिएको छ। पछिल्लो समयमा निर्माण भएको गठबन्धन दल अर्थात् कांग्रेस माओवादी गठबन्धनका सांसदहरूले सभामुखको अधिकार कटौती गरी शक्ति पृथकीकरणको सिद्धान्तलाई समेत चुनौती दिँदै सभामुखलाई अधिकारविहीन बनाउने प्रयास गरे। यद्यपि उनीहरू अधिकार कटौती गर्ने कार्यमा सफल हुन सकेनन्। उनीहरूले संसद्मा दर्ता भएको संसद्को विनियमावली संशोधन प्रस्ताव फिर्ता लिए। संसदीय पद्धतिको महत्त्वपूर्ण पक्ष भनेको शक्ति सन्तुलन र शक्ति पृथकीकरणको सिद्धान्तअनुसार राज्य सञ्चालन गर्नु हो। तर पछिल्लो केही दशकदेखि राजनीतिक दलहरूले प्रयोगमा ल्याएको नीतिले कार्यपालिकाले राज्यका अरू महत्त्वपूर्ण दुईवटा अंगको अधिकारमा हस्तक्षेप गर्ने कार्य गरिरहेको छ। स्पष्ट रूपमा कार्यपालिकाले व्यवस्थापिका र न्यायपालिकालाई केवल रबरस्ट्याम्प बनाउन खोजेको जस्तो देखिएको छ। संवैधानिक निकायको नियुक्तिसमेत विवादरहित हुन सकेको छैन। यस्ता थुप्रै गम्भीर विषयमा राजनीतिक नेतृत्वले बेवास्ता गरिरहन्छ भने असर भयावह नहोला भन्न सकिन्न। केही दशकदेखि राज्यका प्रमुख तीन अंगमध्ये व्यवस्थापिकाको सभामुखमा निर्वाचित हुने व्यक्ति यद्यपि राजनीतिक पार्टीबाट चुनिएको भए पनि स्वतन्त्र, निष्पक्ष र राजनीतिक पद्धतिको मर्मअनुसार कार्य गर्ने हुनुपर्ने थियो। तर, केही समयदेखिका सभामुख सभामुखमा चुनिएपछि पनि उग्रकार्यकर्ताको सोचलाई छोड्न नसक्ने हुनुले सभामुखको पदीय गरिमामा आँच आएको छ। अर्काेतर्फ सभामुखको कार्यकालबाट निवृत्त भइसकेपछि पुनः राजनीतिक पार्टीमा सक्रिय रहनुले सभामुख निष्पक्ष हुन नसकेको र कार्यपालिकाको पहरेदारमात्र भएको प्रमाणित भएको छ। राज्यको अर्काे अंग न्यायपालिकासमेत राजनीतिक पार्टी र कार्यपालिकाको हस्तक्षेपबाट मुक्त छैन। न्यायपालिकामा न्यायाधीशहरूको नियुक्ति नै राजनीतिक दलहरूको भागबन्डाका आधारमा गर्न थालिएको दशकौं भइसकेको छ। यथार्थमा भन्ने हो भने न्यायपालिका नितान्त प्रोफेसनल कानुन व्यवसायीलाई क्यारियर न्यायाधीशहरूबाट पदोन्नति गर्दै पदपूर्ति गरिनुपर्ने क्षेत्र हो। तर अहिले न्यायपालिकामा पार्टीको झन्डा बोकेर हिँडिरहेको उग्र व्यक्ति राजनीतिक पार्टीहरूको भागबन्डामा कानुनको पुजारी (न्यायमूर्ति)को स्थानमा पुयाइदिँदा न्यायपालिकाको इज्जतमा आँच पुगेको छ। न्याय पाउने आशामा तुषारापात हुन थालेको छ। एकातिर राम्रा कानुनबेत्ता व्यक्तिहरू, जो जिल्ला अदालत, पुनरावेदन अदालतजस्ता स्थानबाट क्रमशः आफ्नो क्यारियर बनाउँदै राष्ट्रिय, अन्तर्राष्ट्रिय अनुभवसमेत बटुल्दै अगाडि बढिरहेका छन्। त्यस्ता व्यक्तिहरू कहिल्यै पनि सर्वोच्च अदालत पुग्न नसक्ने अवस्था देखिएको छ। तर, राजनीतिक पार्टीका कार्यकर्ताहरू सिधै सर्वाेच्च अदालतको न्यायमूर्ति बन्ने अवस्थाले तल्लो अदालतहरूको आकर्षणसमेत घटेको छ। अदालत जहिले पनि सर्वसाधारण जनताको लागि अन्तिम आशाको केन्द्र हो र हुनुपर्छ। केही दशकदेखि राजनीतिक कार्यकर्ताहरूको भूमिका र न्यायपालिकामा कार्यरत व्यक्तिहरूको भूमिकामा गुणात्मक रूपमा फरक देखिन नसक्नुले आममानिसमा अदालतप्रतिको आस्था तथा न्यायमूर्तिहरूको सम्मानमा कमी आउन थालेको छ। त्यसरी नै अर्काे महत्त्वपूर्ण क्षेत्रको रूपमा रहेको संवैधानिक निकायको नियुक्तिसमेत विवादरहित हुन सकेको छैन। विज्ञता हासिल गरेका अनुभवी र सकेसम्म राजनीतिक रूपमा कुनै पनि पार्टीमा प्रत्यक्ष वा परोक्ष संलग्न नभएका व्यक्तिलाई कार्यदक्षताका आधारमा नियुक्ति दिनुपर्ने हो। तर त्यस्ता क्षेत्रहरूमा समेत राजनीतिक पार्टीहरूले भागबन्डा गर्दा ती क्षेत्रहरूको भूमिकामा समेत प्रश्नचिह्न उब्जिन पुगेको छ। राजनीतिक पार्टीको भागबन्डामा नियुक्ति पाएका व्यक्तिहरूले व्यावसायिक रूपमै आफूलाई नियुक्ति गर्ने व्यक्ति नै भए पनि व्यावसायिकता प्रदर्शन गर्लान् ? तसर्थ यदि राज्यलाई व्यवस्थित र सिद्धान्ततः सञ्चालन गर्ने हो भने राजनीतिक पार्टीहरूले समयमै ध्यान दिन जरुरी छ। यदि यस्ता गम्भीर विषयहरूमा राजनीतिक नेतृत्वले बेवास्ता गरिरहन्छ भने असर भयावह नहोला भन्न सकिन्न।"
टीकाराम र सोनुलाई स्वर्ण,"विभिन्न १३ जिल्लाका एक हजार दुई सय ७० खेलाडीले ५० स्वर्णका लागि प्रतिस्पर्धा गरिरहेका छन्। काठमाडौं : सिन्धुपाल्चोकका टीकाराम लोप्चन र काठमाडौंकी सोनु घतानीले १३औं राष्ट्रपति रनिङ सिल्ड बागमती प्रदेश छनोट प्रतियोगिताअन्तर्गत एथलेटिक्सको एक हजार पाँच सय मिटर दौडमा स्वर्ण जितेका छन्। छात्रमा टीकारामले चार मिनेट ३१५ सेकेन्डमा दौड पूरा गरे। ललितपुरका प्रवीण लिम्बू दोस्रो र नुवाकोटाका दिनेश राई तेस्रो भए। छात्रामा सोनुले निर्धारित दूरी पाँच मिनेट ३६३ सेकेन्डमा तय गरिन्। दोलखाकी खिरकुमारी खड्का दोस्रो र काठमाडौंकी आयुष्मा आचार्य तेस्रो भए। बागमती प्रदेश खेलकुद विकास परिषद्को आयोजनामा भएको प्रतियोगिताको छात्र हाइजम्पमा सिन्धुपाल्चोकका नवीन खड्गी पहिलो भए। नवीनले १७३ मिटर उचाई नाघे। चितवनका समिर चौधरी दोस्रो र धादिङका रोजन श्रेष्ठ तेस्रो बने। छात्रामा १३३ मिटर उचाई नाघेकी काठमाडौंकी अनु भुसाल शीर्ष स्थानमा रहिन्। धादिङकै सशिता तामाङ दोस्रो र काठमाडौंकी अस्विनाले कार्की तेस्रो स्थान हात पारे। त्रिपुरेश्वरस्थित दशरथ रंगशालामा जारी प्रतियोगिताको छात्र चार सय मिटर दौडमा मकवानपुरका आयुश नेगीले स्वर्ण जिते। आयुशले निर्धारित दूरी ५४६२ सेकेन्डमा पूरा गरे। काभ्रेका प्रदीप माझीले रजत र काठमाडौंका सन्तबहादुर दराईले कांस्य जिते। सो स्पर्धाको छात्रामा नुवाकोटकी आस्था राईले निर्धारित दूरी एक मिनेट १०८१ सेकेन्डमा पूरा गर्दै पहिलो स्थान हात पारिन्। रामेछापकी भगवती खड्का दोस्रो र भक्तपुरकी उर्जा मधिकर्मी तेस्रो भए। छात्र सटपुटमा रसुवाका विश्वास घलेले पहिलो स्थान हात पारे। दोलखाका जगनबहादुर श्रेष्ठ दोस्रो र काभ्रेका समिर शाह तेस्रो भए। उक्त स्पर्धाको छात्रामा चितवनकी अप्सरा श्रेष्ठले पहिलो स्थान हात पारिन्। रामेछापकी सजिना तामाङ दोस्रो र सिन्धुपाल्चोककी विस्म तामाङ तेस्रो भए। प्रतियोगितामा एथलेटिक्स, भलिबल, कबड्डी, कराते, तेक्वान्दो र उसु गरी ६ खेल समावेश छन्। विभिन्न १३ जिल्लाका एक हजार दुई सय ७० खेलाडीले ५० स्वर्णका लागि प्रतिस्पर्धा गरिरहेका छन्।"
युनाइेटडको सहज जित,जितसँगै ३० खेलबाट ५९ अंक जोडेको युनाइटेड तेस्रो स्थानमा उक्लिएको छ। लन्डन : इङ्लिस प्रिमियर लिगमा आइतबार राति म्यानचेस्टर युनाइटेडले नोटिङ्घम फरेस्टलाई ०२ गोलको नतिजामा पराजित गरेको छ। फरेस्टको मैदानमा भएको खेलको ३२ औं मिनेटमा एन्टोनीले गोल गर्दै युनाइटेडलाई अग्रता दिलाएका थिए। पहिलो हाफमा ०१ ले पछाडि परेको फरेस्टले दोस्रो हाफमा पुनः गोल खायो। ७६औं मिनेटमा एन्टोनीले नै दिएको पासमा डिएगो डालोले गरेको गोलसँगै युनाइटेडले ०२ को जित सुनिश्चत थियो। जितसँगै ३० खेलबाट ५९ अंक जोडेको युनाइटेड तेस्रो स्थानमा उक्लिएको छ। फरेस्ट ३१ खेलबाट २७ अंकसहित १८ औं स्थानमा छ। आइतबार राति नै भएको खेलमा लिग लिडर आर्सनलले वेस्ट ह्याम युनाइटेडसँग २२ गोलको बराबरी खेलेको थियो।
सहिद स्मारक ए डिभिजन लिग : सातदोबाटोपुलिस बराबरी,"नेपाल पुलिस क्लबसँगको बराबरीसँगै सातदोबाटोले शीर्ष स्थानमा उक्लने अवसर गुमाएको छ। काठमाडौं : विभागीय टोली नेपाल पुलिस क्लब र सातदोबाटो युथ क्लबले सहिद स्मारक ए डिभिजन लिग फुटबलमा बराबरी खेलेका छन्। त्रिपुरेश्वरस्थित दशरथ रंगशालामा आइतबार भएको खेलमा सातदोबाटो र पुलिसले गोलरहित बराबरी खेल्दै अंक बाँडेका हुन्। दुवै टोलीले पाएका अवसरलाई सदुपयोग गर्न नसक्दा बराबरीमा चित्त बुझाउन बाध्य भएका थिए। नेपाल पुलिस क्लबसँगको बराबरीसँगै सातदोबाटोले शीर्ष स्थानमा उक्लने अवसर गुमाएको छ। सातदोबाटो नौ खेलमा १७ अंक जोडेको छ। गोल भिन्नतामा जावलाखेलभन्दा पछि परेको सातदोबाटो दोस्रो स्थानमा छ। सातदोबाटोले नौ खेलमा पाँचमा जित, दुई बराबरी र दुई हारको नतिजा निकालेको छ। यसैगरी विभागीय टोली पुलिसले नौ खेलमा पाँच अंक मात्रै जोड्न सकेको छ। पुलिस लिगको १३औं स्थानमा छ। सहिद स्मारक ए डिभिजन लिग फुटबलअन्तर्गत नै आइतबार भएको खेलमा संकटा क्लबले भने जित निकालेको छ। ललितपुरको च्यासल मैदानमा भएको खेलमा संकटाले अर्को विभागीय टोली नेपाल एपीएफ क्लबलाई १० गोलले पराजित गरेको हो। संकटालाई जित दिलाउन जुनियर ओन्गुइने एनकेन्गुएले पेनाल्टीमा निर्णायक गोल गरेका थिए। खेलको २९औं मिनेटमा अडामा डुम्बियाले आयुष घलानलाई फल गरेपछि रेफ्रीले पेनाल्टी दिएका थिए। जसलाई जुनियरले सदुपयोग गरेका थिए। दुवै टोलीका खेलाडीको पोसाक एउटै रंगको भएपछि खेल करिब आधा घण्टा ढिला भएको थियो। एपीएफका खेलाडी र संकटाका गोलरक्षकको जर्सी एकै रंगको भएपछि विवाद भएको थियो। पछि संकटाका गोलरक्षकले फरक जर्सी लगाएका थिए। खेलको दोस्रो हाफ तनावपूर्ण बनेको थियो। संकटाका मनिष डाँगी र एपीएफका दीपेश धिमाल दोहोरो पहेंलो कार्ड खाँदै बाहिरिएका थिए। एक अर्कामाथि हात हालाहाल गरेपछि रेफ्री नवीन्द्र महर्जनले दुवै खेलाडीलाई दोहोरो पहेंलो (रातो) कार्ड देखाएका थिए। त्यसको १० मिनेटपछि संकटाका आन्द्रे थिएरी बिइकले पनि रातो कार्ड पाएका थिए। अपशब्द बोलेको भन्दै रेफ्रीले उनलाई रातो कार्ड देखाएका थिए। जितसँगै संकटा लिगको चौथो स्थानमा उक्लिएको छ। लिगमा चौथो जित निकालेको संकटाले नौ खेलमा १५ अंक जोडेको छ। संकटाले चार जित, तीन बराबरी र दुई हारको नतिजा निकालेको छ। नौ खेलमा ११ अंक जोडेको एपीएफ नवौं स्थानमा छ।"
टीट्वेन्टी क्रिकेट प्रतियोगिता : आर्मीलाई उपाधि,"विराटनगर : प्रथम ऋचा मेमोरियल टीट्वेन्टी क्रिकेट प्रतियोगिताको उपाधि विभागीय टोली त्रिभुवन आर्मी क्लबले जितेको छ। विराटनगर जुट मिलको खेल मैदानमा आइतबार भएको फाइनलमा घरेलु टोली एनबीएससीलाई ६ विकेटले हराउँदै आर्मीले उपाधि जितेको हो। उपाधिसँगै आर्मीले एक लाख ५० हजार रुपैयाँ पुरस्कार पाएको छ। उपविजेता एनबीएससीले ७५ हजार रुपैयाँमा चित्त बुझायो। एक सय ११ रनको विजय लक्ष्य पछ्याएको आर्मीले ११३ ओभरमा चार विकेट गुमाउँदै जित निकालेको थियो। आर्मीको जितमा सन्दीप रजालीले विस्फोटक ब्याटिङ गरेका थिए। उनले २० बलमा तीन छक्का र पाँच चौकाको मद्दतमा ४६ रन बनाए। उनी खेलको म्यान अफ दी म्याच पनि घोषित भए। यस्तै वासिर अहमदले १८ र सुमित श्रेष्ठले अविजित १३ रन बनाए। एनबीएसीका एमडी इजार, प्रशान्त कुमार, रवि शर्मा र मयांक कुमारले एकएक विकेट लिए। यसअघि टस हारेर पहिले ब्याटिङ गरेको एनबीएससीले १७२ ओभरमा एक सय १० रनको योगफल खडा गरेको थियो। एनबीबएससीका कुमार राजनिसले ५० रनको अर्धशतकीय पालि खेलेका थिए। आर्मीका विक्रम सोबले तीन विकेट लिए। यस्तै हरि चौहान र सुमित श्रेष्ठले दुईदुई विकेट हात पारे। प्रतियोगितामा एमबी ग्रुप डडेलधुराका दीपक बोहरा उत्कृष्ट ब्याटर घोषित भए। प्लेयर अफ दी सिरिज दिल्ली युनाइटेडका साकेत केडिया र उत्कृष्ट बलर आर्मीका जितेन्द्र मुखिया घोषित भए।"
बराबरीमा अल्झियो आर्सनल,"वेस्टह्याम ३० खेलबाट ३१ अंक जोडेर १५औं स्थानमा छ। लन्डन : वेस्टह्याम युनाईटेडविरुद्ध सुरुआती १० मिनेटमा लिएको २० को अग्रता जोगाउन नसक्दा इङ्लिस प्रिमियर लिगमा आइतबार राति आर्सनल २२ गोलको बराबरीमा अल्झिएको छ। वेस्टह्यामको ओलम्पिक स्टेडियममा भएको खेलको सातौं मिनेटमा गाब्रियल जिजसले गोल गर्दै भ्रमणकारी आर्सनललाई अग्रता दिलाएका थिए। त्यसको तीन मिनेट नबित्दै आर्सनलका कप्तान मार्टिन ओडेगार्डले गरेको गोलसँगै आर्सनलले अग्रता दोब्बर पार्यो। तर, आर्सनलका गाब्रियलले ३२औं मिनेटमा वेस्टह्यामका लुकास पाक्वेटालाई पेनाल्टी एरियाभित्र लडाएपछि घरेलु टिमले पेनाल्टी पाएको थियो। सोही पेनाल्टीको सदुपयोग गर्दै सेड बेनरमाले पहिलो हाफमा स्कोर लाइन २१ को फरकमा ल्याएका थिए। दोस्रो हाफमा पनि आर्सनललाई कठिन चुनौती दिएको वेस्ट ह्यामले एक गोल थप्दै बराबरी गर्यो। जारोड बोवेनले ५४ औं मिनेटमा गोल गर्दै २२ गोलको बराबरीसँगै आर्सनलले हातमा आइसकेको तीन अंक जोगाउन सकेन। यससँगै शीर्ष स्थानमा अंक दूरी बढाउने अवसर आर्सनलले गुमाएको छ। आर्सनलको ३१ खेबलाट ७४ अंक छ। एक खेल कम खेलेको म्यानचेस्टर सिटीको ७० अंक छ। वेस्टह्याम ३० खेलबाट ३१ अंक जोडेर १५औं स्थानमा छ।"
ए डिभिजन लिगमा चर्च ब्वाइजको छैटौं बराबरी,"काठमाडौं : चर्च ब्वाइज युनाइटेडले सहिद स्मारक ए डिभिजन लिगमा थ्री स्टार क्लबसँग गोलरहित बराबरी खेलेको छ। च्यासल रंगशालामा भएको खेलमा पूरा सयम हाबी बने पनि मौका सदुपयोग गर्न नसक्दा अंक बाँड्न बाध्य भयो। सुरुआतदेखि नै निरन्तर आक्रमणको मौका बनाएको चर्च ब्वाइजले करिब आधा दर्जन प्रहार गरे पनि थ्री स्टारको रक्षापंक्ति छिचोल्न सकेन। गगनदीप सिंहले चौथो मिनेटमा पेनाल्टी एरिया बाहिरबाट गरेको प्रहारमा थ्री स्टारका गोलकिपर ताहा मोहमद बाधक बनेका थिए। एरिक विष्टले पेनाल्टी एरिया अगाडिबाट २४औं मिनेटमा गरेको प्रहारमा पुनः ताहा बाधक बनेका थिए। आशिष चापागाईँले ३६औं मिनेटमा वान् भर्सेज वानमा गोलकिपर ताहालाई बिट् गरे पनि प्रहार फ्रेममा राख्न नसक्दा चर्च ब्वाइजले अग्रता लिने सुन्दर मौका गुमाएको थियो। त्यसको चार मिनेट नबित्दै अनन्त तामाङले पेनाल्टी एरिया बाहिरबाट गरेको लामो प्रहार फेरि एक पटक पञ्च आउट गरिदिएका थिए। थ्री स्टारले ४४औं मिनेटमा पहिलो मौका बनाएको थियो। आदित्य शाक्यले ४४औं मिनेटमा बाइलाइन नजिकबाट गरेको क्रसमा चर्च ब्वाइजका कप्तान अनन्त बाधक बने। सोही कर्नरमार्फत अनिल महर्जनले गरेको प्रहारमा दिपेश गुरुङको प्रहार फ्रेममा नपर्दा थ्री स्टार दुर्भाग्यशाली साबित भयो। पहिलो हाफको इन्जुरी समयमा आशिष चौधरीले दिएको पासमा आशिष चापागाईको प्रहारमा थ्री स्टारका पिटर सेगुनले ब्लक गरेका थिए। निर्धारित ९० मिनेटको खेल सकिन १४ मिनेट बाँकी रहँदा मिलन राईले पेनाल्टी एरिया भित्रबाट गरेको प्रहारमा फेरि थ्री स्टारका गोलकिपर ताहा बाधक बनेका थिए। दिपेश गुरुङले ८९औं मिनेटमा गरेको प्रहार क्रसबार माथिबाट बाहिरिँदा थ्री स्टारले सुन्दर मौका गुमाएको थियो। बराबरीसँगै ९ खेलबाट १५ अंक जोडेको चर्च ब्वाइज अंक तालिकाको तेस्रो स्थानमा स्थानमा उक्लिएको छ। समान खेलबाट १५ अंक नै जोडेको थ्री स्टार छैटौं स्थानमा छ। सोमबार नै दशरथ रंगशालामा भएको खेलमा हिमालयन शेर्पा क्लबलाई फ्रेन्ड्स क्लबलाई ६० गोलको फराकिलो नतिजामा पराजित गरेको छ। फ्रेन्ड्सको जितमा रफिक अमिनु, एक्होरबेक उक्तामोभ, अमित तामाङ उत्तम राई टोरिच जेब्रिनले एकएक गोल गरे। जितसँगै फ्रेन्ड्स ९ खेलबाट ८ अंक जोडेर १२औं स्थानमा उक्लिएको छ। समान खेलबाट ९ अंक जोडेको शेर्पा ११औं स्थानमा छ।"
बिमा प्राधिकरणमा उजुरीको चाङ,"हरेक नागरिकलाई स्वास्थ्य बिमामा सहभागी गराउने सरकारको कार्यक्रमले व्ययभार बढेको छ। हालसम्म बिमा योजनामा सहभागीबाट प्राप्त बिमा प्रिमियमभन्दा बढी दाबी भुक्तानी भएको छ। काठमाडौं : बिमा गरेका बिमितहरूले बिमा प्राधिकरणमा गरेका उजुरीको चाङ बढ्दो छ। विगत चार वर्ष अघिदेखिका उजुरी टुंग्याउन अझै धेरै बाँकी छन्। पहिलेदेखिका १ सय ८५ मुद्दा एवं उजुरी फर्स्यौट हुन बाँकी रहेको महालेखा परीक्षकको ५०औं वार्षिक प्रतिवेदनले समेत ध्यानाकर्षण गराएको छ। लामो समयसम्मका यस्ता उजुरीलाई समयमै निर्णय गरी टुंग्याउन महालेखा परीक्षकको कार्यालयले सुझाव दिएको छ। बिमा ऐन, २०४९ अनुसार बिमक तथा बिमितबीचको विवाद परेमा मध्यस्थता गर्ने र बिमा दायित्व निर्धारणका सम्बन्धमा बिमकविरुद्ध बिमितले दिएको उजुरी उपर निर्णय गर्नुपर्ने व्यवस्था छ। तर प्राधिकरणमा गत वर्षसम्म १ सय ८३ मुद्दा फर्स्यौट हुन बाँकी रहेकोमा यो वर्ष थप १ सय ५५ मध्येमा १ सय ५३ फर्स्यौट भई १ सय ८५ मुद्दा एवं उजुरी फर्स्यौट हुन अझै बाँकी रहेका हुन्। यस्ता उजुरीहरू चार वर्ष अघिदेखिका बाँकी रहेकोले समयमै निर्णय गर्नुपर्दछ, प्रतिवेदनमा उल्लेख छ। यसै क्रममा बिमाविज्ञ रवीन्द्र घिमिरे समग्र बिमा कम्पनीलाई सुशासन कायम गर्न प्रेरित गर्नुपर्ने बिमा प्राधिकरणले नै यसलाई उल्लंघन गर्नु नियामकको कमजोरी भएको तर्क गर्छन्। उनका अनुसार यति लामो समयसम्म आम बिमितका उजुरीलाई सुनुवाइ गर्न नसक्ने भनेको सुशासनको कमजोरी हो। बिमा कम्पनीको नियमन गर्ने निकाय बिमितको उजुरी सुनुवाइमा ढिलाइ गर्नु राम्रो सन्देश होइन, बिमा विज्ञ घिमिरेले अन्नपूर्णसँग भने। स्वास्थ्य बिमा प्रिमियमभन्दा भुक्तानी अधिक हरेक नागरिकलाई स्वास्थ्य बिमामा सहभागी गराउने सरकारको कार्यक्रमले व्ययभार बढेको छ। हालसम्म बिमा योजनामा सहभागीबाट प्राप्त बिमा प्रिमियमभन्दा बढी दाबी भुक्तानी भएको छ। प्रिमियमभन्दा बढी अर्थात् १५ अर्ब २९ करोड ५४ लाख रुपैयाँ बढी दाबी भुक्तानी भएको भन्दै महालेखा परीक्षकको ६० औं प्रतिवेदनले यो कार्यक्रमलाई दिगो रूपमा सञ्चालन गर्न कठिनाइ हुने औंल्याएको छ। स्वास्थ्य बिमा ऐन, २०७४ को दफा ३ मा प्रत्येक नेपाली नागरिक स्वास्थ्य बिमा कार्यक्रममा सहभागी हुनुपर्ने व्यवस्था छ। राष्ट्रिय जनगणना, २०७८ अनुसार नेपालको जनसंख्या २ करोड ९१ लाख ६४ हजार रहेकोमा यस कार्यक्रममा यो वर्षसम्म ५९ लाख ८८ हजार (२०५३ प्रतिशत) नागरिक मात्र सहभागी छन्। साथै, गत वर्षसम्म सहभागी ४५ लाख ७२ हजारमध्ये यो वर्ष २९ लाखले मात्र बिमा नवीकरण गराएका छन्। बिमा योजना कार्यक्रममा गत वर्षसम्म ६ अर्ब ५६ करोड ८० लाख रुपैयाँ प्रिमियम प्राप्त भएकोमा यो वर्ष २ अर्ब ४५ करोड ३७ रुपैयाँ लाख थप भई कुल ९ अर्ब २ करोड १७ लाख रुपैयाँ प्राप्त भएको छ। बिमितले स्वास्थ्य सेवा लिएको बिल भर्पाइको आधारमा बोर्डले यो वर्ष ९ अर्ब ९२ करोड ७ लाखसमेत हालसम्म २४ अर्ब ३१ करोड ७१ लाख रुपैयाँ शोधभर्ना भुक्तानी दिएको छ। बालीपशुपन्छी बिमितले पाएनन् समयमै भुक्तानी बाली तथा पशुपन्छी बिमा निर्देशन, २०६९ अनुसार बिमकले आफू समक्ष परेका बाली तथा पशुपन्छी बिमा दाबीको तत्काल छानबिन गरी ३० दिनभित्र दाबी भुक्तानी गर्नुपर्ने उल्लेख गरेको छ। आर्थिक वर्ष २०७८७९ मा विभिन्न २० बिमा कम्पनीमा परेको दाबीमध्ये ६७ करोड ५९ लाख ९४ हजार दाबी भुक्तानी भएको छ तर अझै १ अर्ब ९९ करोड ९० लाख रुपैयाँ बिमा दाबी भुक्तानी गर्न बाँकी रहेको महालेखाले औंल्याएको छ। यसकारण उक्त दाबी रकमको यथार्थता यकिन गरी समयमा नै भुक्तानी गर्न सुझाव दिइएको छ। अनुगमनमा कमजोर नियामक निकाय बिमा प्राधिकरणले आव २०७८७९ मा ३२ बिमकको स्थलगत निरीक्षण गयो। तर यसमध्ये ३ कम्पनीको स्थलगत निरीक्षण प्रतिवेदन पेस गरेको छैन। यसैले प्राधिकरणले बिमा कम्पनीको अनुगमन तथा सुपरिवेक्षण कार्य प्रभावकारी बनाउँदै लैजान सुझाव दिइएको छ। यससँगै प्रतिवेदनअनुसार विदेशी बिमा कम्पनीले आवश्यक कागजात पेस गरी प्रत्येक वर्ष नवीकरण गराउनुपर्नेमा मुख्य कार्यालय विदेशमा रहेका कम्पनीले आवश्यक कागजात पेस नै नगरी नवीकरण गराएकोमा अनुगमन हुँदा तत्सम्बन्धी कुनै व्यहोरा उल्लेख नगरेको एवं कम्पनीले आफ्नो कारोबारको नियमित लेखा परीक्षण प्रतिवेदन पेस नगरेकोमा समेत कारबाही गरिएको छैन। कोरोना बिमा दाबी भुक्तानीमा अन्योल सरकारले बिनायोजना कोरोना बिमालाई निरन्तरता दिँदा लामो समयदेखि कोरोना पीडितले दाबी भुक्तानी पाउन सकेका छैनन्। कसले कति भुक्तानी गर्ने भनेर भागबन्डा भए पनि दायित्व वहनमा अझै अन्योलकै स्थिति देखिन्छ। महालेखा परीक्षकको कार्यालयले पनि बिमा प्रिमियम स्वीकार गरेपछि बिमा दाबी भुक्तानी गर्ने दायित्व सम्बन्धित बिमा व्यवसायीको हुनेमा यस विषयमा अध्ययन नगरी सरकारीतर्फबाट दायित्व वहन गर्ने विषय औचित्यपूर्ण नभएकोले सम्बन्धित बिमा कम्पनीले वास्तविक पीडितको अवस्था छानबिन गरी रकम भुक्तानी गर्ने व्यवस्था मिलाउन सुझाव दिएको छ। जबकि तथ्यांकअनुसार कोरोना बिमा दाबी गर्ने १ लाख ११ हजार ८ सय ९९ जनाको १० अर्ब ५२ करोड ३२ लाख ९० हजार रुपैयाँ दाबी रकम भुक्तानी गर्न बाँकी छ। अझै सोमध्ये राष्ट्रसेवक तथा अन्य नागरिकको यो वर्ष दाबी भुक्तानी अभिलेख अध्यावधिक गरिएको छैन। भुक्तानीको सवालमा २०७७ साउन १६ गते अर्थ मन्त्रालयको सचिवस्तरीय निर्णयबाट कोरोना बिमा मापदण्ड, २०७७ स्वीकृत भएको थियो। उक्त मापदण्डअनुसार ३ अर्ब ५० करोड रुपैयाँभन्दा बढीको दाबी रकम भुक्तानी गर्ने हकमा दायित्व व्यहोर्ने निकाय नेपाल सरकार हुने उल्लेख थियो। उक्त दायित्वको अधिकतम सीमा कायम गरिएको छैन। प्रिमियमको रकम कम्पनीले प्राप्त गरेको अवस्थामा असीमित दायित्व नेपाल सरकारले व्यहोर्ने निर्णय भए तापनि सो वितरणको मापदण्ड तथा कार्यविधि तर्जुमा गरेको छैन। असीमित दायित्व नेपाल सरकारले व्यहोर्ने यस्तो निर्णय उपयुक्त देखिएन।, प्रतिवेदनमा भनिएको छ, सो बिमा मापदण्डमा बिमा समितिले व्यहोर्ने दायित्वको दाबी भुक्तानीको प्रक्रिया बेगर गत वर्ष नेपाल बिमक संघलाई एक अर्ब रुपैयाँ भुक्तानी गरेको छ। गैरसरकारी संस्थाको रूपमा रहेको संघलाई यस्तो रकम भुक्तानी गर्नु नियमसम्मत देखिएन। यद्यपि, नेपाल सरकारबाट कोरोना बिमाबापत २०७९, असार मसान्तसम्म ६ अर्ब १० करोड १५ लाख रुपैयाँ भुक्तानी भएको छ। सम्पत्ति शुद्धीकरण नियमनमा फितलो बिमा प्राधिकरणले सम्पत्ति शुद्धीकरण तथा आतंकवादी क्रियाकलापमा वित्तीय लगानी निवारणसम्बन्धी निर्देशन, २०७१ जारी गरे पनि कार्यान्वयनमा फितलो भएको महालेखाको प्रतिवेदनमा औंल्याइएको छ। प्रतिवेदनअनुसार निर्जीवन बिमालेखको बिमा शुल्क ३ लाख वा सोभन्दा बढीको र जीवन बिमाको हकमा १ लाख वा सोभन्दा वढी वार्षिक बिमा शुल्क बुझाउने बिमितको विवरण बिमकले प्रत्येक कारोबार भएको १४ दिनभित्र प्राधिकरणमा वित्तीय जानकारी एकाइमा पठाउनु पर्नेमा कतिपय बिमकले निर्देशनबमोजिम प्रतिवेदन नगरेको उल्लेख छ। लेखापरीक्षण नगर्ने कम्पनीलाई छैन कारबाही सरकारी स्वामित्वका राष्ट्रिय बिमा संस्थान र राष्ट्रिय बिमा कम्पनीले विगत सात वर्षको लेखापरीक्षण नगराएकोमा कारबाही गर्न ढिला भएकोबारे बिमा प्राधिकरणको ध्यानाकर्षण गराइएको छ।"
पालिकाबाटै कृषि मिटर,"जनकपुरधाम : चन्द्रगर गाउँपालिकाका किसानले स्थानीय तहबाटै सिँचाइका लागि कृषि मिटर पाउन थालेका छन्। सर्लाहीको चन्द्रनगर गाउँपालिकाले किसानलाई कार्यालयबाटै सिँचाइमा सुविधा दिन कृषि मिटर दिन थालेको हो। नेपाल विद्युत् प्राधिकरण कार्यालय धाउनुपर्ने समस्यालाई मध्यनजर गर्दै गाउँपालिकामै कृषि मिटर वितरण भएपछि किसान खुसी भएका छन्। किसानको उब्जनी बढाउन र सिँचाइमा सुविधा दिन विद्युत् महसुल गाउँपालिकाले नै तिरिदिने भएपछि मिटर लिनेको संख्या पनि बढेको छ। विद्युत् मिटरका लागि किसानले सदरमुकाम मलंगवासम्म धाउँदा समय, पैसा खर्च र हैरानी व्यहोर्नुपर्ने अवस्थालाई मध्यनगर गरेर पालिकाले उक्त सेवाको उपलब्ध गराएको हो। गाउँपालिकाले मलंगवा वितरण केन्द्रको समन्वयमा किसानलाई कृषि मिटर वितरण सुरु गरेको गाउँपालिका अध्यक्ष राजकुमार महतोले जानकारी दिए। वितरण केन्द्र मलंगवाका प्रमुख उमेश यादवले पहिलो पटक विद्युत् चुहावट मुक्त गर्न अभियान थालेकोले विद्युत्प्राधिकरणको कर्मचारी गाउँपालिकाको कार्यालयमा आएर मिटर वितरण गरिएको जानकारी दिए। कृषि मिटर जडान गर्न मिटर आवेदन फारम पेस गर्ने, स्वीकृत, मिटर खर्च भौचर, मिटर दस्तुर बुझ्ने, मिटरको लगत कायमलगायत सबै चरणको काम गाउँपालिकामा भइसकेकोले अब प्राधिकरणले किसानको खेतमा कृषि मिटर जडान गर्ने प्रमुख यादवले बताए।"
"स्याङ्जामा बेरुजु बढ्यो, गत वर्षभन्दा ५३ लाख बढी","स्याङ्जा : स्याङ्जामा आव २०७८७९ मा २६ करोड ५७ लाख २८ हजार रकम बेरुजु देखिएको छ। महालेखापरीक्षक कार्यालयको ६० औँ वार्षिक प्रतिवेदनमा अघिल्लो आर्थिक वर्षभन्दा ५३ लाख ११ हजार बढी बजेट बेरुजु देखिएको हो। स्याङ्जाका ११ वटा स्थानीय तहका १४ अर्ब ३४ करोड ५७ लाख ६० हजारको लेखापरीक्षण गर्दा १ दशमलब ८५ प्रतिशत बेरुजु देखिएको हो। ६ गाउँपालिका र ५ वटा नगरपालिका रहेको स्याङ्जामा प्रतिशतका आधारमा यसपटक चापाकोटमा सबैभन्दा बढी र वालिङ्मा सबैभन्दा कम देखिएको छ। चापाकोटमा ३ दशमलब ०२ प्रतिशत र वालिङमा १ दशमलब ४६ प्रतिशत बेरुजु छ। यसैगरी, गाउँपालिकामा हरिनासमा सबैभन्दा बढी र फेदिखोलामा सबैभन्दा कम बेरुजु छ। हरिनासको ४ दशमलब २६ र फेदिखोलाको १ दशमलब १३ प्रतिशत बेरुजु छ। चापाकोट नगरपालिकामा एक अर्ब २९ करोड ९२ लाख ९५ हजार रुपैयाको लेखापरिक्षण गरिँदा ३ करोड ९२ लाख ४० हजार बेरुजु देखिएको छ। गल्याङ नगरपालिकामा एक अर्ब ७९ करोड ३८ लाख २० हजारको लेखापरिक्षण गर्दा ३ करोड २३ लाख ८६ हजार बेरुजु छ। पुतलीबजार नगरपालिकामा २ अर्ब ३८ करोड १० लाख ४८ हजार रुपैयाँको लेखापरीक्षण गरिँदा ३ करोड २५ लाख दुई हजार बेरुजु छ। भीरकोट नगरपालिकामा एक अर्ब ३३ करोड ७७ लाखको लेखापरीक्षणमा २ करोड १९ लाख ७० हजार बेरुजे छ। वालिङ नगरपालिकामा एक अर्ब ८१ करोड ३४ लाख ७३ हजारको लेखापरीक्षणमा दुई करोड ६३ लाख ९९ हजार रुपैयाँ बेरुजु देखिएको महालेखा परीक्षकको प्रतिवेदनमा उल्लेख गरिएको छ । पालिकामध्ये हरिनास गाउँपालिकामा ७६ करोड ३४ लाख ५६ हजारको लेखापरीक्षणमा तीन करोड २५ लाख ३४ हजार बेरुजु देखिएको प्रतिवेदन उल्लेख छ । यस्तै,आँधीखोला गाउँपालिकामा एक अर्ब १६ करोड ६३ लाख ४१ हजार रुपैयाँ लेखापरीक्षणमा एक करोड ८२ लाख २० हजार रुपैयाँ बेरुजु देखियो। कालीगण्डकी गाउँपालिकामा एक अर्ब एक करोड ८४ लाख ३१ हजार रुपैयाँको लेखापरीक्षणमा एक करोड ८२ लाख २० हजार रुपैयाँ बेरुजु भयो। विरुवा गाउँपालिकामा ९८ करोड ८० लाख ९६ हजार रुपैयाँको लेखापरीक्षणमा एक करोड ८१ लाख ४० हजार रुपैयाँ बेरुजु देखिएको छ। फेदीखोला गाउँपालिकामा ९६ करोड ३३ लाख ५५ हजारको लेखापरीक्षणमा एक करोड ९ लाख ३२ हजार रुपैयाँ बेरुजु देखिएको छ। अर्जुन चौपारी गाउँपालिकामा ८२ करोड ७ लाख ४५ हजारको लेखापरीक्षणमा एक करोड २१ लाख ५० हजार रुपैयाँ बेरुजु रहेको प्रतिवेदनमा उल्लेख गरिएको छ । अघिल्लो वर्षमा सबैभन्दा बढी गल्याङ नगरपालिकाको ३०२ प्रतिशत र सबैभन्दा कम कालीगण्डकी गाउँपालिकामा ०४५ प्रतिशत थियो। गाउँपालिका मध्ये ५८ औँ, ५९ औँ र ६० औँ प्रतिवेदन हेर्दा वेरुजु रकम आँधीखोलामा बढ्दै गएको छ। अर्जुनचौपारी र विरुवा गाउँपालिकाको भने घट्दो छ। अन्य गाउँपालिकाको भने घट्ने र बढ्ने क्रम छ। स्थानीयतहले आयोजनाको प्राथमिकीकरण गर्ने कार्य प्रभावकारी नभएको,कानुनले तोकेको सीमा नाघी रकमान्तर गर्ने गरेको,तयारी विनाका आयोजनामा बजेटमा समावेश गरेका कारण बेरुजु रकम बढेको औल्याउँदै यी विविध पक्षमा सुधार गर्नुपर्ने सुझाव समेत दिएको छ।"
"सुनचाँदीको मूल्य स्थिर ,कतिमा हुँदैछ कारोबार ?",काठमाडौं : सुनको मूल्य आज स्थिर छ। सुनचाँदी व्यवसायी महासंघका अनुसार आज प्रतितोला सुन १ लाख १० हजार रुपैयाँमा कारोबार भइरहेको छ। अघिल्लो कारोबार दिन आइतबार प्रतितोला सुन सोही मूल्यमा कारोबार भएको थियो। आज तेजाबी सुन १ लाख ९ हजार ५ सय मूल्य कायम भएको छ। सुनको भाउ स्थिर रहेसँगै चाँदीको मूल्य पनि स्थिर छ। आज चाँदी प्रतितोला १४५० रुपैयाँमा कारोबार भइरहेको महासंघले जनाएको छ। आइतबार चाँदी प्रतितोला १४५० रुपैयाँमा कारोबार भएको थियो।
नौ महिनामा १४ अर्ब नाफा विदेशियो,"काठमाडौं : चालु आर्थिक वर्षको नौ महिनामा करिब साढे १४ अर्ब विदेशिएको छ। उद्योग विभागले सार्वजनिक गरेको चालु आवको नौ महिनाको तथ्यांक अनुसार १३ अर्ब ७७ करोड ४४ लाख १० हजार ५५९ लाभाशंवापत बाहिरिएको हो। विभागले यस अवधिमा रोयल्टीबापत दुई अर्ब ११ करोड छ हजार छ सय ३४, १२ लाख ४५ हजार ९१ अमेरिकी डलर, ३० करोड ६२ लाख ९६ हजार ६०९ भारतीय रुपैयाँ र सात हजार युरो विदेश लैजानका लागि विभागले सिफारिस गरेको छ। विभागको सिफारिस र नेपाल राष्ट्र बैंकबाट स्वीकृति लिएपछि मात्र रकम विदेश लैजान पाइन्छ। विभागले स्वीकृत गरेको १५ दिनभित्र रकम लैजान पाइने विभागले जनाएको छ। चैत महिनामा सवा तीन अर्ब लाभाशं फिर्ता विभागले चैत महिनामा मात्रै तीन अर्ब १४ करोड ५३ लाख २२ हजार दुई ३५ लाभांश विदेश लैजान सिफारिस गरेको हो। रोयल्टीबापत चैत महिनामा मात्रै बीस करोड ६० लाख नौ हजार ५२६, ७३ हजार ३१३ अमेरिकी डबर, प्रन्ध लाख ४५ हजार ७८३ भारु फिर्ता लैजानेगरी स्वीकृति प्रदान गरेको हो। यस्तै, चालु आवको नौ महिनामा विभागले व्यवसायी भिसा अन्तर्गत एक हजार दुई सय २४ जना लगानीकर्ता, एक सय ८६ जना प्रतिनिधि र पाँच सय २४ जना आश्रितका लागि भिसा सिफारिस गरेको छ। चैत महिनामा मात्रै विभागले एक सय ६६ जना लगानीकर्ता, ४५ जना प्रतिनिधि र एक सय ४२ जना आश्रितका लागि भिसा सिफारिस गरेको छ। नौ महिनामा दुई सय ९८ वटा उद्योगका लागि ४१ अर्ब २१ करोड २४ लाख ४२ हजार तीन सय ७३ लगानी प्रतिबद्धता आएको छ। जसमा चैत महिनामा मात्रै आठ अर्ब ९१ करोड १२ लाख ६४ हजार छ सय ९० विदेशी लगानी प्रतिबद्धता भित्रिएको छ। विभागको तथ्यांक अनुसार हालसम्म चार खर्ब ४७ अर्ब ३८ करोड १२ लाख ९३ हजार ७०४ बराबरको विदेशी लगानी प्रतिबद्धता आएको छ। विभाग अन्तर्गत वैदेशिक लगानी तथा प्रविधि हस्तान्तरण शाखाले गत वर्षको तुलनामा चालु आवमा रोयल्टी तथा लाभाशं रकम बाहिरिने अनुमान गरिएको जनाएको छ।"
भारतीय लगानीका अलपत्र ठेक्का तोड्ने तयारी,"भारतीय लगानीका र भारतीय कम्पनीले जिम्मेवारी लिएर लामो समय काम नगरी अलपत्र पारेका ठेक्काका विषयमा छलफल भएको हो। काठमाडौं : भारतीय निर्माण कम्पनीले लामो समयसम्म अलपत्र पारेका योजना तोड्ने विषयमा भारतीय पक्षसँग छलफल भएको छ। समस्याग्रस्त छसात ठेक्का तोड्ने विषयमा छलफल भएको भौतिक पूर्वाधार तथा यातायात मन्त्रालयले जनाएको छ। भारतीय लगानीका र भारतीय कम्पनीले जिम्मेवारी लिएर लामो समय काम नगरी अलपत्र पारेका ठेक्काका विषयमा भौतिक पूर्वाधार तथा यातायातमन्त्री प्रकाश ज्वाला र नेपालस्थित भारतीय राजदूत नवीन श्रीवास्तवबीच छलफल भएको हो। उनीहरूबीच लामो समयदेखि अलपत्र योजना तोड्ने विषयमा छलफल भएको मन्त्रालयका सचिव केशव शर्माले जानकारी दिए। सचिव शर्माका अनुसार बथनाहाविराटनगर रेल सञ्चालन र रक्सौलकाठमाडौँ रेलमार्ग निर्माण विषयमा पनि कुराकानी भएको थियो। भारतीय एक्जिम बैंकको लगानीमा विभिन्न योजना निर्माणाधीन छन्। ती योजना भारतीय निर्माण कम्पनीले लामो समयदेखि निर्माण सम्पन्न गरेका छैनन्। दाङको लमहीघोराही सडकखण्डको जिम्मा भारतीय कम्पनीले लिएको थियो। सडक निर्माण अलपत्र परेपछि ठेक्का तोड्ने मनसायमा नेपाल र भारत दुवै पुगेका छन्। मन्त्री ज्वाला र राजदूत श्रीवास्तवबीच रक्सौलकाठमाडौँ रेल सेवा निर्माणका विषयमा पनि कुराकानी भएको छ। सो रेलमार्गलाई सरकारले उच्च प्राथमिकतामा राखेको छ। भेटमा नेपालभारत सीमामा रहेका रेलमार्गका विषयमा पनि काराकानी भएको छ। बथनाहविराटनगर, न्यू जलपाइगुडीकाँकडभिट्टा, जोगबनीविराटनगर, जयनगरजनकपुर, नौतनवाभैरहवा, रुपैडियानेपालगञ्ज क्रस बोर्डर रेल सेवाका विषयमा कुराकानी भएको सचिव शर्माले जानकारी दिए। रासस"
काठमाडौंमा अन्तर्राष्ट्रियस्तरको हस्तकला प्रदर्शनी आयोजना हुने,"काठमाडौं : हिमालयन अन्तर्राष्ट्रिय प्रदर्शनी कम्पनीको आयोजनामा काठमाडौंमा अन्तर्राष्ट्रियस्तरको हस्तकला प्रदर्शनी आयोजना हुने भएको छ। हिमालयन अन्तर्राष्ट्रिय प्रदर्शनी कम्पनीले सोमबार काठमाडौंमा पत्रकार सम्मेलन गर्दै भृकुटीमण्डपस्थित प्रदर्शनी कक्षमा वैशाख ८ देखि १० गतेसम्म अन्तर्राष्ट्रियस्तरको हस्तकला प्रदर्शनी सञ्चालन हुने जानकारी दिएको हो। स्वदेशी तथा विदेशी क्रेतालाई नेपाली उत्पादनप्रति आकर्षित गराउन, नेपालको हस्तकला र स्थानीय उत्पादनलाई विश्व बजारमा चिनाउन प्रदर्शनी आयोजना गर्न लागिएको आयोजकले जनाएको छ। प्रदर्शनीबाट नेपाली उद्योगीव्यवसायीको मनोबल बढाउन र निर्यात प्रवर्द्धन तथा अर्थतन्त्र सुधारका पक्षमा योगदान पुग्ने विश्वास गरिएको छ। एक सय ७६ व्यापारिक कक्ष रहने प्रदर्शनीमा पश्मिना, गलैँचा, कार्पेट, काष्ट एवं मूर्तिकला, गरगहना, जडिबुटी, सजावट तथा पर्यटन उद्योगसँग सम्बन्धित सामग्री प्रदर्शनीमा राखिने आयोजक कम्पनीका अध्यक्ष कपिल अधिकारीले जानकारी दिए। प्रदर्शनीको एक लाख बढीले अवलोकन गर्ने अनुमान गरिएको छ।"
सेक्युरिटी प्रेस खरिदमा ७० करोडको भ्रष्टाचार मुद्दा,"अख्तियारले आइतबार सुरक्षण मुद्रण केन्द्रका कार्यकारी निर्देशक विकल पौडेलसहित ९ जनाविरुद्ध विशेष अदालतमा भ्रष्टाचार मुद्दा चलाएको छ। काठमाडौं : सुरक्षण मुद्रण (सेक्युरिटी प्रेस)का लागि आवश्यक विद्युतीय पूर्वाधार खरिदमा झन्डै ७० करोड भ्रष्टाचार भएको तथ्य खुलेको छ। उक्त घटनालाई लिएर अख्तियारले आइतबार सुरक्षण मुद्रण केन्द्रका कार्यकारी निर्देशक विकल पौडेलसहित ९ जनाविरुद्ध विशेष अदालतमा भ्रष्टाचार मुद्दा चलाएको छ। यो काण्डमा पौडेल र खरिद कम्पनीको मिलेमतो पाइएको अनुसन्धानले देखाएको छ। पौडेलको बिगो ६९ करोड ८ लाख ८१ हजार रुपैयाँ कायम गरिएको छ। उनीविरुद्ध तीन वर्ष कैद र बिगोबमोजिम जरिवाना गरी बिगोसमेत असुलउपर हुन मागदाबी लिइएको छ। यस्तै, अन्य मन्त्रालयबाट केन्द्रमा प्रतिनिधि रहेका र केन्द्रकै कर्मचारीदेखि परामर्शदाता कम्पनीसम्म मुद्दामा तानिएका छन्। जसमध्ये वन तथा वातावरण मन्त्रालयका सिनियर डिभिजनल इन्जिनियर (मेकानिकल) नवीनकुमार पोखरेल शिक्षा, विज्ञान तथा प्रविधिमा हुँदा केन्द्रमा प्रतिनिधि थिए। अख्तियारले उनको बिगो ४९ करोड ४६ लाख ३५ हजार रुपैयाँ कायम गरेको छ। उनीविरुद्ध तीन वर्ष कैद र बिगोबमोजिम जरिवाना गरी बिगोसमेत असुलउपर हुन मागदाबी लिइएको छ। अर्का प्रतिवादी राष्ट्रिय सूचना प्रविधि केन्द्रका सहायक निर्देशक रमेशप्रसाद पोखरेल छन्। उनी पनि केन्द्रमा प्रतिनिधि थिए। पोखरेलको बिगो २० करोड ३८ लाख ९३ हजार कायम गरिएको छ। केन्द्रका तत्कालीन शाखा अधिकृत (हाल राष्ट्रिय समावेशी आयोग) मनिकमान महर्जनविरुद्ध ३ करोड ४४ लाख ६८ हजार, केन्द्रका तत्कालीन लेखा अधिकृत (हाल सेवानिवृत्त) रामबहादुर बुढाविरुद्ध १९ करोड ८८ लाख ९४ हजार, केन्द्रकै तत्कालीन कर्मचारी (हाल जिसस काठमाडौंका शाखा अधिकृत) शिरीष उपाध्यायविरुद्ध ४० करोड १ लाख ३९ हजार रुपैयाँ बिगो कायम गरिएको छ। उनीहरूविरुद्ध पनि तीन वर्ष कैद र बिगोबमोजिम जरिवाना गरी बिगोसमेत असुलउपर हुन मागदाबी लिइएको छ। खरिद कम्पनी इन्जिनियरिङ मार्केटिङ कन्सर्न प्रालिका प्रबन्ध निर्देशक रोहतमान प्रधान, मेपटेक बिल्डिङ सर्मिसेस प्रालिका निर्देशक भुवन महर्जन, परामर्शदर्ता वास्तुशिल्प एसोसिएट्सका प्रबन्ध निर्देशक मित्रलाल गुरौविरुद्ध पनि अख्तियारले मुद्दा चलाएको छ। बिगोतर्फ प्रधानलाई २३ करोड ४४ लाख, ९६ हजार, महर्जनलाई ४३ करोड ५७ लाख ४२ हजार र गुरौलाई ८ लाख ६९ हजार रुपैयाँ कायम गरिएको अख्तियारले प्रेस विज्ञप्तिमा जनाएको छ। उनीहरूविरुद्ध दुई वर्षसम्म कैद वा बिगोबमोजिम जरिबाना गरी बिगोसमेत जफतको मागदाबी गरिएको छ। अख्तियारले पावर सिस्टम इन सेक्युरिटी प्रिन्टिङ प्रेस र प्रेसराइज्ड फ्युल स्टोरेज ट्यांक खरिदमा मिलेमतो गरी कमिसन लिएर ठेक्का प्राप्त गरी कार्य गरेको हुँदा बोलपत्र ठेक्का सम्झौता तथा भुक्तानी प्रकरणमा सहभागीविरुद्ध कारबाही हुन भन्ने उजुरी निवेदन सम्बन्धमा अनुसन्धान गरेको थियो। विस्तृत अनुसन्धान गरी विशेष अदालतमा आरोपपत्र दायर गरिएको अख्तियारका प्रवक्ता एवं सहसचिव भोला दाहालले बताए। उनका अनुसार अस्वाभाविक लागत अनुमान तयार गरी स्वीकृत गरेको अनुसन्धानमा पाइएको छ। खरिद सम्झौताविपरीत गुणस्तरहीन विद्युतीय ट्रान्सफमर स्वीकार गरेको देखिएको छ। सम्झौतामा उल्लेख भएभन्दा फरक ओरिजिन अफ कन्ट्री भएको जेनेरेटर स्वीकार गरी भुक्तानी गरिएको पनि भेटिएको अख्तियारले जनाएको छ। खरिद सम्झौताबमोजिम कामै नगरी संरचना सञ्चालनवापत र आपूर्तिपछिको सेवावापत अग्रिम तवरमा बढी भुक्तानी दिएको अनुसन्धानले देखाएको अख्तियारले जनाएको छ। केन्द्रका कार्यकारी निर्देशक पौडेलको छवि विवादित छ। पौडेललाई पुनः नियुक्ति दिन सरकारले गठन आदेश नै संशोधन गरेको थियो। सुरक्षण मुद्रण विकास समिति गठन आदेशमा कार्यकारी निर्देशकको कार्यकाल पाँच वर्षको हुने व्यवस्था थियो। सरकारले थप एक कार्यकालका लागि एकपटक थप गर्न सक्ने व्यवस्था गर्दै पौडेललाई पुनर्नियुक्त गरेको थियो। २०७४ असारमा पौडेल केन्द्रका कार्यकारी निर्देशक नियुक्त भएका थिए। कार्यकारी निर्देशक बनाउन गठन आदेश २०७३ को दफा ३ को उपदफा (५) मा उल्लिखित पाँचवर्षे कार्यकालको व्यवस्था परिवर्तन गरी एकपटकका लागि म्याद थप्न सक्ने व्यवस्था गरिएको थियो। अन्नपूर्ण पोस्ट्ले गत पुस १२ गतेको अंकमा सेक्युरिटी प्रेसमा अनियमितता, चलाइएन पनि शीर्षक खोजी समाचार प्रकाशन गरेको थियो। यो पनि पढ्नुहोस सेक्युरिटी प्रेस खरिदमा ७० करोड भ्रष्टाचार आरोपमा कार्यकारी निर्देशक पौडेलसहित ९ जनाविरुद्ध मुद्दा"
"नेप्सेमा दोहोरो अंकको गिरावट, १३ वटै उपसमूहको सूचक नकारात्मक","काठमाडौं : सेयर बजारमा दोहोरो अंकको गिरावट आएको छ। साताको दोस्रो कारोबार दिन सोमबार नेप्से परिसूचक २३६३ अंकले घटेर १९०८०५ विन्दुमा पुगेको हो। सेन्सेटिभ इन्डेक्स ४८७ अंकले घटेको छ। यसदिन २६७ कम्पनीको ३१ लाख ४४ हजार ५७३ कित्ता सेयर ९२ करोड ७८ हजार ५७१ रुपैयाँमा खरिदबिक्री भयो। दोहोरो अंकले ओरालो लागेको बजारमा ३ कम्पनीको मूल्यमा सकारात्मक सर्किट लेभलमा कारोबार भयो। आदर्श लघुवित्त वित्तीय संस्था,कालिञ्चोक दर्शन र मोलुंग हाइड्रोपावरको सेयर मूल्यमा सकारात्मक सर्किट लागेको हो। कारोबार रकमका आधारमा अरुण भ्याली हाइड्रोपावर शीर्षस्थानमा रह्यो। सो कम्पनीको ७ करोड बढिको सेयर कारोबार भयो। शिवम् सिमेन्टको ४ करोड र एनआईसी एसियाको ३ करोड बढिको सेयर कारोबार भयो। कारोबारमा आएका १३ वटै उपसमूहको सूचक नकारात्मक देखिएका छन्। ९ उपसमूहको सूचक १ प्रतिशत बढिले घटेको हो।"
सेयर प्रिमियम रकममा कर नलगाउन निर्देशन,"काठमाडौं : प्रधानमन्त्री पुष्पकमल दाहालले फर्दर पब्लिक अफरिङ (एफपीओ) मार्फत बिक्री भएको सेयर प्रिमियम रकममा कर लगाउने निर्णय तत्काल स्थगित गर्न र दीर्घकालीन समाधान खोज्न निर्देशन दिएका छन्। नेपाल उद्योग परिसंघ र नेपाल बैंकर्स संघले संयुक्त रूपमा एफपीओमार्फत बिक्री भएको सेयर प्रिमियम रकममा कर लगाउने निर्णयले पारेको असरका विषयमा ध्यानाकर्षण गराएपछि प्रधानमन्त्रीले यो निर्णय स्थगित गर्न सम्बन्धित निकायलाई निर्देशन दिएका हुन्। उक्त भेटमा प्रधानमन्त्री दाहालले यो विषयको दीर्घकालीन समाधानका लागि प्रक्रिया अगाडि बढाउने प्रतिबद्धता जनाए। पब्लिक लिमिटेड कम्पनीमा रूपान्तरण भएका केही कम्पनी तथा नेपाल राष्ट्र बैंकको निर्देशनअनुसार बैंक तथा वित्तीय संस्थाले आफ्नो चुक्ता पुँजी वृद्धि गर्न एफपीओमार्फत पुँजी वृद्धि गरेका थिए। त्यस समयमा यसरी वृद्धि गरिएको एफपीओमा कर लगाइएको थिएन। तर, महालेखापरीक्षकको कार्यालयले ५८ औं वार्षिक प्रतिवेदनमार्फत विभिन्न पब्लिक लिमिटेड कम्पनीले पुँजी वृद्धि प्रयोजनका लागि जारी गरेको एफपीओमा कर लाग्ने ठहर गर्दै ती कम्पनीबाट कर असुल गर्नुपर्ने जनाएको थियो। नेपालको निजी क्षेत्रले नेपाल सरकारले कानुन बनाई तोकेका कर समयमै चुक्ता गरी राष्ट्रिय अर्थतन्त्रमा महत्त्वपूर्ण योगदान गरिरहेका छन्। कर लगाएमा नेपालको अर्थतन्त्रको आकार बढाउने सरकारको नीतिमा समेत नकारात्मक असर पुग्ने बुझाइ निजी क्षेत्रको छ।"
