शीर्षक,विवरण
उपभोक्ता समितिमा बेथिति,"मुलुकमा संघीयता कार्यान्वयनमा आयो। गाउँगाउँसम्म सिंहदरबार पुगे। जनतामा विकास र समृद्धिको सपना पूरा हुने अपेक्षासहित उत्साह पनि जाग्यो। तर, कर्णालीका नागरिकले त्यो महसुस गर्न पाएनन्। गाउँका सिंहदरबारसँगै सिंहदरबारको भ्रष्टाचार र बेथिति पनि गाउँगाउँमा आयो। मुलुकमा संघीयता लागू भएपछि विकास निर्माणका काममा आर्थिक अनियमितताका ठूलाठूला घटनाहरू घटिरहेका छन्। हरेक विकास निर्माणका आयोजनाहरूमा सम्बन्धित क्षेत्रका मानिसहरूको सहभागितामा उपभोक्ता समिति गठन गर्ने गरियो। सम्बन्धित क्षेत्रका उपभोक्ताहरूको अपनत्वका लागि र प्रभावकारी विकासका लागि विकास आयोजनाहरूमा उपभोक्ताको परिकल्पना गरियो। तर, त्यसो भएन्। उपभोक्ता नै विकासी बजेटको ब्रमलुट गर्ने माध्यम बने। सरकारले पनि आर्थिक वर्ष सकिने बेला असारमा योजनामा विनियोजित बजेटको अख्तियारी दिन्छ। स्टमेटअनुसारको कामै हँुदैन। त्यो योजनामा हेर्ने प्राविधिक जनशक्तिले भएको कामअनुसार भुक्तानी दिने परिपाटी छैन। योजनाको अनुगमन नगरी अनुगमन गरेको कागज मिलाएर भुक्तानी गरिन्छ। यसरी मिलिजुली सार्वजानिक स्रोतको दुरुपयोग गर्ने परिपाटी भएको छ। पहिले नै कमिसन दिएर योजना पार्ने, स्थानीय र प्रदेश सरकारको नेतृत्वमा रहेका मानिसहरूको लापरबाही र गलत नियतका कारण बिचौलियालाई विभिन्न कोणबाट जिम्मेबार ठाउँमा महत्व दिने, सम्बन्धित निकायमा रहेका मानिसहरूको बढी कमाउने गलत आकांक्षाले आर्थिक अनियमिततामा बल पुग्यो। उपभोक्ता समितिहरूले पनि निर्माण व्यवसायीसँग मिलेर छिटो काम देखाउने र डोजरलाई काम दिने पद्धतिले विपन्न नागरिकहरूको आंशिक रोजगारी पनि खोसिएको छ। उपभोक्ता समितिमा राजनीतिक दलमा आबद्ध बाठाटाठाहरूको हालीमुहाली छ। प्रदेशको राजधानी सुर्खेतमै योजनामा २५ लाख बजेट छ। २० लाखमा काम गर्नुस्। ५ लाख कमिसन दिनुस् भनेर योजना बाँडेको गुनासो आएको थियो। यो समस्या प्रदेशभरि नै छ। यस्तो काम ठूला भन्ने दलका जिम्मेबार मानिसहरूबाटै भएको छ। विकास निर्माणका योजनाहरूमा बिचौलियाको हालीमुहाली छ। यसले संघीयतामाथि नै प्रश्न उठाएको छ। संघीयताबाट नागरिकहरूले जति लाभ लिनुपथ्र्यो त्यसैगरी नागरिकले लाभ लिन सकिरहेको अवस्था छैन। जसका करण संघीयताको विरुद्धमा जनमत बढिरहेको छ। स्थानीय तहलाई स्वायत बनाएर जे गरे पनि हुन्छ भन्ने मानसकिता बढ्नु, संघीय सरकारले प्रदेश र स्थानीय तहलाई पर्याप्त कानुनी अभावमा राख्नुले पनि बजेटमा बिचौलिया र उपभोक्ताको ब्रमलुट भएको हो। अब हरेक विकास निर्माणका आयोजनाहरूको प्रभावकारी अनुगमन संयन्त्र बनाउन जरुरी छ। जिल्ला समन्वय समिति भत्ता खाने र राज्यको स्रोत साधनमा थप भारका रूपमा भइरहेका छन्। यसलाई प्रभावकारी अनुगमनको अधिकार दिने, भ्रष्टाचारका घटनाहरूलाई राजनीतिक संरक्षण बन्द गर्ने, गाउँमा आएको बजेटमा स्थानीय नागरिकहरूले कति बजेट, के कामका लागि ? कहाँ कति खर्च भयो जस्ता विषयमा प्रश्न गर्नका लागि जागरूप बनाउन आवश्यक छ। सरकारले प्रदेश सरकार र स्थानीय सरकारलाई प्रभावकारी अनुगमन गर्ने एक स्वतन्त्र अधिकार सम्पन्न निकाय बनाउनुपर्छ। भ्रष्टाचार गर्ने जोसुकै व्यक्तिलाई राज्यका कुनै पनि सार्वजानिक पदमा जान नपाउने नीतिगत व्यवस्था गर्ने, हरेक विकास निर्माणका योजनाहरूमा स्थलगत सार्वजनिक सुनुवाइ अनिवार्य गर्नुपर्ने, सरकारका नेतृत्वहरूलाई नै जवाफदेही बनाउनका लागि उनीहरूको कामको पनि अनुगमन निरीक्षण गर्ने शक्तिशाली निकाय बनाउँदा मुलुकका हरेक तहका सरकारहरूमा सुशासन कायम हुन्थ्यो कि। (नागरिक समाजका अगुवा ढकाल मध्यपश्चिम विश्वविद्यालयका पूर्व डिन हुन्)"
कतिञ्जेल जातको राजनीति !,"जबसम्म समस्या पहिचान हुँदैन, समाधानका निम्ति गरिने अनेक प्रयास निरर्थक र असफल नै हुन्छन्। डा भीमराव अम्बेडकर भन्छन्, जाति पर गर्व करना, तुम्हारे विनासका कारण बनेना। अर्थात् कसैले आफ्नो जातिमाथि गर्व गर्नु उसको विनासको कारण बन्नेछ। गोरखामा कार्यरत धिताल थरका शिक्षक माओवादी समर्थक भएका कारण द्वन्द्वकालमा आफ्नो पेसा र थातथलोबाट विस्थापित बन्न पुगे। उनलाई आफू माओवादी भएकोमा अगाध गौरवसगै केही आत्मग्लानी पनि छ। उनले हामीसँगको पहिलो भेटमा कुराको सुरुआत नै म बाहुनको छोरोबाट गरे र त्यो प्रसंग धेरैपटक दोहोर्याए। अर्काे प्रसंग, वैकल्पिक शक्ति निर्माणमा निकै आरोहअवरोह भोगेका एक युवाले बोल्ने क्रमको सुरुआत नै आफू काठमाडौं सहरको असनमा र त्यो पनि ब्राह्मण कुलमा जन्मिएको पाण्डे भन्ने वाक्यांशबाट गरे। बाहुन आदि कथित उच्च जातिका व्यक्तिमात्रै होइन, कतिपय दलितहरूसमेत दमाहा बजाएको तस्बिर फेसबुक आदि सामाजिक सञ्जालमा पोस्ट्याउँदै आफू दमाई हुनुमा गर्व छ भनी लेख्ने अनि आरनमा बसेको तस्बिर पोस्ट्याउँदै कामी हुनुमा गर्व छ भन्ने गरेको देखिन्छ। जात व्यवस्थाबाट मुक्ति पाउने एकमात्रै बाटो हो, जात र जात व्यवस्थाप्रति घृणा जगाउनु र यसका विरुद्ध निरन्तर प्रहार गर्नु। योबाहेक विकल्प छैन। केही वर्षअघि आफन्तको मृत्यु भएका कारण किरिया कर्म सम्पन्न गर्न ब्राह्मण खोज्न हिँड्दा जातका कारण नभेटिँदाको पीडा मानसपटलमा अझै ताजा छ। किरियापुत्री घर वरपर भेटिए पनि किरियाकर्म गराइदिनु पर्योभन्दा के थरी हो भन्ने प्रश्न आयो। दमाई हो भन्नासाथ, ए फुर्सद छैन अन्तै खोज्नुस् न है भन्ने जवाफ आए। अन्तमा, चिकित्सा विज्ञान पढेका किरिपुत्री छोरालाई उनको बुवाको मृत्यु कर्म हिन्दू संस्कारबमोजिम नगरौंभन्दा मानेनन्। मृत्यु संस्कारसम्बन्धी लेखिएको पुस्तक हेर्दै कर्म पूरा गरे। उनीहरू पिता र छोरा दुवै माओवादी समर्थक हुन्। हामी जुन मान्यता र यथार्थ बोकेको समाजमा बाँचिरहेका छौं, भावी सन्ततिलाई पनि के यस्तै समाज हस्तान्तरण गरेर जानु उपयुक्त होला ? जात व्यवस्थाबाट उन्मुक्ति पाउन वर्तमान राजनीतिक, सामाजिक व्यवस्था पूर्ण छ या त्यसमा केही परिवर्तन वा सच्याउनु पर्ने हुन्छ ? राजनीतिक, सामाजिक र आर्थिक व्यवस्था कस्तो भएको अवस्थामा हामीले जातीय विभेद, छुवाछूत, असमानता आदिबाट मुक्ति प्राप्त गर्न सक्छौं ? यी गहन र महत्त्वपूर्ण सवाल हुन्। यी सन्दर्भमा गम्भीर बहस, विश्लेषण गरी सही निष्कर्षसाथ अघि बढ्न सकेमात्रै भावी पुस्ताले जातका कारण हेपिनु, लघुताभाष अनुभव गर्नु, छुवाछूत, विभेद र असमानता भोग्नु पर्दैन। जात, जन्म, उत्पत्ति, धर्म, क्षेत्र, भाषा, रङ, लिंग र पेसा आदिका आधारमा गरिने विभेदबाट मुक्ति प्राप्त गर्ने बाटोको खोजी किन नगर्ने ? हाम्रा कैयौं पुस्ता आफूलाई ईश्वर या अमुक सृष्टिकर्ता या पूर्वजन्मको पापका कारण अछूत, तल्लो जात बनाइदिएकाले वर्तमानमा अन्याय भोग्नु परेको भ्रामक मान्यता बोकेर प्राण त्यागे। जात व्यवस्था सत्ता राजनीतिको उपज हो भन्ने तथ्य बुझ्न जरुरी छ। हालसम्म पनि शिक्षित र संघर्षरत तप्कासमेत यो तथ्यबाट अझै अनभिज्ञ रहिरहनु दुखद् छ। सत्य के हो भने, जबसम्म समस्या पहिचान हँुदैन, समाधानका निम्ति गरिने अनेक प्रयास निरर्थक र असफल नै हुन्छन्। विश्वमा अनेक प्रकारका विभेद, असमानता, अमानवीयता, असभ्यता, रुढिवाद, अन्धविश्वास, भ्रम र हानिकारक मान्यताहरू थिए, कतिपय अद्यापि जीवित छन्। स्वर्ग र नर्कको भ्रमबाट आजको शिक्षित र वैज्ञानिक युगका मानव मुक्त हुन सकेको छैन। चन्द्रमामा मानव वस्ती बसाउने योजनामा बाकी विश्व लागिरहेको बेला हामी भने ईश्वर मानेर चन्द्र, सूर्यको पूजा आराधना गरिरहेका छौं। भाग्यवादले हामीलाई मेहनत र परिश्रमबाट उन्नति गर्ने बाटोमा अवरोध खडा गरिरहेको छ। विश्वका हानिकारक मूल्य मान्यता, विभेद, असमानता र असभ्यता भत्काउने शक्ति राजनीतिक सत्ता नै हो। हामी चाहन्छौं, समानता, न्याय, विभेदमुक्त समाज र देश। जात व्यवस्था अन्त्य गर्न लोकतन्त्र, स्वतन्त्रता, स्वतन्त्र न्याय, समावेशीता, मानवता भएको राजनीतिक व्यवस्था आवश्यक पर्छ। आफू र आफ्नो पुस्ता गरिब, दरिद्र, असहाय, निरिह र असभ्य हुनु पूर्वजन्मको श्राप, पाप कर्म या भाग्यका कारण नभई राज्य व्यवस्था र सत्ताका कारण हो भन्ने बुझ्न जरुरी छ। दरिद्र बुझाइ र भाग्यवादी जनता रहिरहँदासम्म निकृष्ट जातिभेदी, अक्षम र भ्रष्ट शासकका निम्ति स्वर्ण युग चलिरहन्छ। त्यसैले जातीय विभेद, छुवाछूत, असमानता आदिको मुख्य कारण राज्यसत्ता हो। यो तथ्य बुझ्न जरुरी छ। स्मरण रहोस्, धार्मिक सत्ता, आर्थिक, सामाजिक, सांस्कृतिक व्यवस्थाको मुख्य नेतृत्व राज्यसत्ता हो। राजनीतिक संघर्ष, परिवर्तनद्वारा मात्रै सबै खाले समस्या, विभेद, दमन आदिबाट मुक्ति प्राप्त गर्न सकिन्छ। विश्वका सबै जाति, समुदायको उत्पत्ति गलत मान्यता र बुझाइसगै भएको हो। हामी चाहन्छौं, समानता, न्याय, विभेदमुक्त समाज र देश। धार्मिक कट्टरपन्थी, अतिवादीहरू मानवता विरोधी हुन्। जात व्यवस्था अन्त्य गर्न लोकतन्त्र, स्वतन्त्रता, स्वतन्त्र न्याय, समावेशीता, मानवता भएको राजनीतिक व्यवस्था आवश्यक पर्छ। क्रुर, निरंकुश, एकदलीय व्यवस्था, जनवादी केन्द्रियता भएको, प्रत्यक्ष निर्वाचित हुने व्यवस्था घातक हुनेछन्। मानवाधिकारको रक्षा गर्ने, जनमतको आधारमा शासन गर्ने व्यवस्था अर्थात् लोकतन्त्रमा मात्रै जात व्यवस्थासम्बन्धी व्यापक छलफल, बहस, विरोध र संघर्ष गर्ने अधिकार सुनिश्चित गरिएको हुन्छ। त्यसैले लोकतन्त्र जात व्यवस्था अन्त्यका निम्ति उपयुक्त मात्रै होइन, अनिवार्य शासन व्यवस्था हो। संवैधानिक व्यवस्था र त्यसको सफल कार्यान्वयन गर्ने बाटोमा लागे जातको व्यापार र राजनीतिबाट मुक्ति प्राप्त गर्न सम्भव छ। संविधानमा प्राप्त अधिकारको व्यावहारिक कार्यान्वयन र थप अधिकारका लागि संविधानको उपयुक्त संशोधन महत्त्वपूर्ण समाधानका बाटो हुन्। संसद्लाई जनताको सार्वभौम सत्ता प्रयोग गर्ने, समस्याको समाधान, कानुनको निर्माण र सरकारलाई सही बाटोमा हिँड्न बाध्य पार्ने सशक्त संस्थाका रूपमा प्रयोग गर्न नसक्नु विडम्बना हो। संसद्मा उत्पीडित समुदायको नीति र नेतृत्वका दलहरूको शून्य प्रायः वा नगण्य उपस्थितिका कारण विभेदविरुद्ध संविधान बमोजिमका ऐन, कानुन निर्माणमा उदासीनता देखा परेको छ। त्यस्तो जटिलताविरुद्ध सरोकारवाला समुदाय संगठित र सचेत बन्नु पर्ने आवश्यकता छ। राष्ट्रिय गौरवको आयोजना जस्ता मुलुकको मुख्य र प्राथमिक योजनाहरूमा जातीय विभेद र छुवाछूत मुक्त समाज र देश बनाउने योजनालाई समावेश गर्नु जरुरी छ। अधिकारविहीन समुदायको हकका निम्ति लडेका भनिएको सशस्त्र क्रान्तिबाट स्थापित माओवादी केन्द्र अध्यक्ष पुष्पकमल दाहाल देशको प्रधानमन्त्री र आफूलाई लोकतन्त्रको पर्याय ठान्ने नेपाली कांग्रेस सहयात्री रहेको वर्तमान सरकारले जात व्यवस्थाविरुद्ध लड्ने कुनै योजना र बजेट ल्याएन। त्यतिमात्रै होइन, आफूलाई समावेशीताको पक्षधर बखान गरेर नथाक्ने दाहालले क्याबिनेट दलित शून्य बनाए। राजनीतिक नियुक्तिहरूमा समेत कुनै स्थान दिन चाहेनन्। राज्यको प्राथमिकतामा जातीय विभेद र छुवाछूत अपराध उन्मूलन गर्ने महत्वाकांक्षी योजनामा नपर्दासम्म र राजनीतिक दलहरूको मुख्य उद्देश्यमा नपर्दासम्म समस्या समाधानको बाटोमा जाँदैन। त्यसका निम्ति उत्पीडित समुदायले राजनीतिक दलको नेतृत्व गर्दै राज्यसत्ताको बागडोर सम्हाल्ने आट गर्नुपर्छ। लोकतन्त्रमा अरूको आस, दया, आलोचना मात्रै गरेर पुग्दैन, आफैं राज्यसत्तामा पुग्ने लक्ष्य पनि निर्धारण गर्न सक्नुपर्छ। त्यसका निम्ति संघर्ष, बलिदान, त्याग, एकता, विद्रोह आदि कठिन यात्राको निम्ति तयार रहनुपर्ने बाध्यता छ।"
"देशले के गर्छ होइन, देशलाई के गर्छु","सन् १९६१ जनवरी २० तारिखको चिसो बिहान अमेरिकाका नवनिर्वाचित ३५औं राष्ट्रपति जोन एफ केनेडीको शपथ ग्रहण समारोह आयोजनाको भव्य तयारी भइरहेको थियो। माइनस ६ डिग्री सेल्सियसको कठ्यांग्रिने जाडो तथा बाक्लो हिउँको वास्तै नगरी वासिंटन डिसीस्थित क्यापिटल विल्डिङको सामुन्ने करिब २० हजार मानिस जम्मा भएका थिए, प्रिय राष्ट्रपतिको शपथ ग्रहण समारोहको प्रत्यक्ष साक्षी बन्न। केनेडीले शपथ लिइसकेपछि पहिलो ऐतिहासिक सम्बोधन गरे। जुन उनको मृत्युपर्यन्त पनि लोकप्रिय बनिरह्यो। उक्त सम्बोधनको क्रममा उनले दिएका केही उद्गार स्मरणीय र अनुकरणीय बने। उक्त सम्बोधन उनले नागरिकका लागिमात्र गरेको नभई सम्पूर्ण विश्वलाई नै प्रभाव पार्ने खालको थियो। सोही क्रममा उनले भनेका थिए, मेरा अमेरिकी मित्रहरू, नसोध्नु तिम्रो देशले तिम्रा लागि के गर्न सक्छ, बरु सोध्नु म मेरो देशका लागि के गर्न सक्छु। उल्लेखित उद्गारले सधैं मलाई पनि केही सोच्न घच्घच्याइरहेको हुन्छ। हामी नेपालीमा देशप्रतिको सोचमा किन गुनासो, नैराश्यता र नकारात्मकता मात्र भेटिन्छ ? किन यस्तो भइरहेको छ ? प्रश्न गहन छ। देशमा व्याप्त महँगी, बेरोजगार, बेथिति, भ्रष्टाचार, कमजोर माथिको थिचोमिचो, योग्यता र क्षमताको बेवास्ता, सरकारी निकाय र प्रशासनको अकर्मण्यता, राजनीतिक दलहरूको शक्ति मोह र मात्र पदका लागि होडबाजी, आदि इत्यादि कुराले पनि नेपाली नागरिकमा निराशा छाउनु स्वाभाविक हो। राजनीतिक दलका नेताहरू जसले सम्पूर्ण नेपाली र देशलाई कुशल नेतृत्व प्रदान गरी सही दिशानिर्देश गर्नुपर्ने थियो। उनीहरू आफैं बाटो बिराएर एकअर्कालाई होच्याउने, घोच्ने, अर्काको कमजोरीलाई केलाउने, औंल्याउने अनि आफू उत्कृष्ट हुने दाउ र होडमा व्यस्त छन्। अरूले गरेको कामको आलोचना गर्नु अनि कमजोरी केलाउनु सजिलो काम हो, आफैं गर्न पो त गाह्रो। यस किसिमको सोच र मानसिकताले हामीलाई कहाँ पुर्याउँछ ? यस्तो प्रवृत्तिले जनतामा अझ बढी नकारात्मक सोचको विकास गर्नेछ। जुन पछि गएर नेताहरूकै लागि विस्फोटक र आत्मघाती हुनसक्छ, समयमै सोच्न सकिएन भने। देशलाई कहाँ पुर्याउने भन्ने एउटा ठोस दृष्टिकोण पनि नभएको भान हुन्छ, नेतृत्व तहमा। देश विकास गर्ने, जनतालाई समृद्ध बनाउने नारा घन्क्याउन कुनै कसर छाडिएको छैन। तर, सोहीबमोजिमको योजना तथा कार्यक्रम कसले बनाउने थाहा छैन। दलका कार्यकर्ता पोस्ने, आफ्नो व्यक्तिगत लाभका लागिमात्र सोच्ने नेतृत्वले देशलाई केही दिनुको साटो देशबाट लिनमात्र जानेको हो कि भन्ने भान हुन्छ। अनि नेपाली जनतामा सकारात्मक सोच कसरी र कहाँबाट आउँछ ? सकारात्मकतातिर डोर्याउने कसले ? सबैले देश दोहन कसरी गर्ने भन्ने ध्याउन्न मात्रै पालेर भविष्यका सन्ततिका लागि के बाँकी राख्ने हो ? थाहा छैन। हामीले अरूलाई सिकाउन पहिले आफूले जान्नु पर्यो नि ! आफू राम्रो बाटोमा हिँडे पो गन्तव्य राम्रो भेट्टिन्छ। गलत बाटो र गलत दिशाले गलत लक्ष्यमा पुर्याउँछ। सही र गलत छुट्याउन नसक्ने अगुवाले सबै पिछलग्गुलाई उनकै गन्तव्यमा पुर्याउँछ। समयको गतिशीलतालाई चुनौती दिने कसैले आँट गर्न सक्दैन। समयको गतिसँगै आफूलाई परिचालन गर्न नसक्नेले लक्ष्य भेटाउन पनि सक्दैन। यो समयको माग पनि हो। देशको पनि आफ्नै गति हुन्छ। त्यही गतिमा सम्पूर्ण संयन्त्र चल्न सकेन भने भद्रगोलको अवस्था सिर्जना हुन्छ। हामी आज त्यही स्थितिको सामना गरिरहेका छौं। कुरा देशले के दिने वा देशलाई के दिने भन्ने विषयमा केन्द्रित थियो। देशलाई साँचिक्कै समृद्ध तुल्याउने र सन्ततिका लागि उज्वल भविष्यको जोहो गर्ने हो भने केही गर्नै पर्ने समय घर्किन लागिसक्यो। सबैले गम्भीर भई सोच्नुपर्ने बेला भयो। अब यसरी चल्दैन। सम्पूर्ण राजनीतिक दल, त्यसका नेताहरू, बुद्धिजीवी, समाजसेवी, कर्मचारी, प्राध्यापक, शिक्षक, विद्यार्थी, मजदुरकिसान सबैले एकजुट भई देशका लागि केही गर्ने प्रण गर्नुपर्यो। बोल्न जान्नेहरूले बोल्नु पर्यो, लेख्न जान्नेहरूले लेख्नुपर्यो, बलियाले बल गर्नुपर्यो, बुद्धि भएकाहरूले बुद्धि पुर्याउनु पर्यो अनि राष्ट्रसेवकहरूले इमान्दार भएर लगनशील भई सेवा गर्नुपर्यो। अनि समयले साथ दिनेछ विकासले गति लिनेछ। खाली अरूको आलोचना गरेर समय खेर फाल्नुभन्दा देशका लागि के गर्न सकिन्छ भनी चिन्तन गर्यो भने केही सकारात्मक नतिजा आउन सक्छ। होइन भने दिनभर करायो दक्षिणा हरायोको स्थितिमा पुग्नेछौं हामी। साँचिकै देशका लागि केही गर्छु भन्नेहरू एकठाउँमा आउनुपर्यो। व्यक्तिगत इच्छा, आकांक्षा, स्वार्थहरूलाई तिलाञ्जलि दिई पूर्णरुपमा देशप्रति इमान्दार भई सेवा गर्ने दृढ संकल्पसहित अघि बढ्नु पर्छ। कति तेरोमेरो अनि आफ्नो भनी बलमिच्याई गरी बस्ने ? सबै मिलेर सबका लागि आफ्नै देश बनाउने र देशका लागि केही गर्नेतिर किन नलाग्ने ? विशेषतः राजनीतिक दलका नेताहरूले एकचौटी गम्भीर भएर सोच्नुपर्यो कि आज हामीले यो देशका लागि र भविष्यका लािग केही उदाहरणीय र स्मरणीय काम गरेर गएनौं भने धिक्कार्ने छन् र सन्ततिले सराप्ने छन्। उनीहरूले यो देशलाई सतीले सरापेको देश भन्नुको साटो उल्टै उनीहरू आफैंले सराप्ने छन् हामीलाई। समयमै चेत पुगोस्। प्राकृतिक एवं सांस्कृतिक धरोहरले भरिपूर्ण, सम्पदाका धनी हामी विश्वमञ्चमा शिर ठाडो गरी किन उभिन सक्दैनौं ? समान हैसियत भएका मुलुकहरू हामीलाई धेरै पछि पार्दै अघि बढिसके। वीरताको गाथाहरूले भरिएको इतिहास बोकेको स्वतन्त्र मुलुकमा बसेर पनि स्वाभिमानको जगेर्ना किन गर्न सक्दैनौं ? हाम्रै कर्तुतहरूले गर्दा त हो ! सायद यी र यस्ता प्रश्न धेरै छन्, अनुत्तरित। यस्ता कुराहरू सम्झेर जोकोही स्वाभिमानी नेपालीको मन भक्कानिएर आउँछ। अनि सम्झन्छ गोपाल योञ्जनको गीतः देशले रगत मागे मलाई बली चढाऊ रुँदिनन् मेरी आमा ऊ नेपालीकी छोरी।।"
लगानी अभावमा खुम्चिएको मोफसलको फुटबल,"बेलबारी : मुलुकको पूर्वी तराईमा आकर्षक फुटबल मैदान थुप्रै भेटिन्छन्। खेलाडीको सङ्ख्या दिन प्रतिदिन बढ्दो छ। तर खेलाडीलाई खेल सामग्री र प्रशिक्षकको अभाव भने सधैँ रहन्छ। अधिकांश मैदान पशुचौपायाका लागि चरनका रुपमा प्रयोग भइरहेका छन्। प्रशिक्षण, खेल सामग्री र प्रतियोगिता राजधानी केन्द्रित छन्। राज्यको बढी लगानी पनि काठमाडौँ केन्द्रित छ। अभावै अभावका बीच मोफसलमा खेल प्रतियोगिता आयोजनामा भने भइरहैकै छन्। तिनै प्रतियोगिताबाट खेलाडी पर्याप्त मात्रामा उत्पादन भइरहेका छन्। खेल मैदान देखेर खेलाडी उत्साहित हुने गरेका भए पनि सामग्री अभावमा उनीहरु निराश हुनुपरिरहेको मोरङको बेलबारीका फुटबल प्रशिक्षक शंकर सुवेदी बताउँछन्। बेलबारीमा मात्रै तीन ठूला फुटबल प्रतियोगिता सञ्चालन हुँदै आएका छन्। 'संघीय सरकारले खेलकुदमा गर्ने लगानी बेलबारीसम्म पुग्दैन', उनले भने 'स्थानीयस्तरमा सहयोग जुटाएर प्रतियोगिता सञ्चालन गर्दै आएका छौँ।' मोरङबाट उत्पादन भएका फुटबल खेलाडी रजिन धिमाल, आशिष चौधरी र विकास खवास हाल राष्ट्रिय टोलीमा आबद्ध छन्। बेलबारीका विवेक पौडेल र अञ्जन राई पनि राष्ट्रिय टोलीमा छनोट भइसकेका खेलाडी हुन्। मोरङ जिल्ला फुटबल संघका अध्यक्ष सञ्जीव बुढाथोकी स्थानीय फुटबल क्लब र स्थानीय तहबीच प्रतियोगिता सञ्चालनका लागि समन्वय हुँदै आएको बताउँछन्। 'जिल्ला फुटबल संघ आर्थिकरूपमा कमजोर भएकाले खेलाडीको चाहनाअनुसार पर्याप्त खेल सामग्री उपलब्ध गराउन सकिएको छैन', उनले भने। भाउन्नेस्थित खेल मैदानमा जुनियर खेलाडीलाई प्रशिक्षण दिँदै गरेका मच्छिन्द्र, जाउलाखेल र च्यासल क्लबबाट फुटबल खेलेका विक्रम लिम्बूले भने, 'खेल सामग्री पर्याप्तरुपमा पाउन सके दक्ष खेलाडी उत्पादनमा समस्या हुने थिएन।' राजधानी केन्द्रित खेलकुदको बजेट मोफसलमा ल्याउन आवश्यक भएकामा उनले जोड दिए। मोरङको बेलबारीको लक्ष्मीमार्ग क्षेत्रलाई आधार बनाएर डाँगीहाट युथ क्लब स्थापना भएको छ। भाउन्ने क्षेत्रलाई समेटेर डाँगीहाट फुटबल क्लब तथा बेलबारी बजार क्षेत्रमा बेलबारी फुटबल क्लब सक्रिय छ। राधानगरमा एम्ब्रियो युवा क्लब खेल गतिविधिमा सक्रिय छ। स्रोतसाधनको अभावमा गोल्डकपको आयोजना गर्नु चुनौतीपूर्ण काम भएको डाँगीहाट फुटबल क्लबका अध्यक्ष विक्रम वान्तवा राई बताउँछन्। विसं २०७० मा स्थापना भएको उक्त क्लबले हालसम्म लक्ष्मी माविको खेल मैदानमा पाँचवटा गोल्डकप भव्यरूपमा सम्पन्न गरिसकेको छ। अध्यक्ष राईले क्लब छैटौँ गोल्डकपको तयारीमा जुटेको जानकारी दिए। स्थानीय तथा विदेशमा छरिएर रहेका खेलप्रेमीको सहयोगमा निर्भर रहेको बेलबारी११ लक्ष्मीमार्गस्थित खेल मैदान हेर्दै आकर्षक रहेको छ। प्रदेश नं १ स्तरीय महिला फुटबल, जिल्लास्तरीय प्याब्सन प्रतियोगिता र जिल्लास्तरीय एनप्याब्सन खेल प्रतियोगिता पनि यही खेल मैदानमा सञ्चालन हुँदै आएका छन्। विसं २०६६ मा स्थापना भएको डाँगीहाट फुटबल क्लब छोटो समयमै मोफसलमा आफ्नो छाप छाड्न सफल भएको छ। क्लबले तीनवटा गोल्डकप प्रतियोगिता सम्पन्न गरिसकेको छ। एक दशकअघि यही खेल मैदानमा राष्ट्रिय टोलीविरूद्ध मोरङ११ को खेल भएको थियो। तेह्र वर्षको अवधिमा पाँचथर, झापा, मोरङ, सुनसरीलगायत जिल्लामा करिब ५० प्रतियोगिताको उपाधि जितिसकेको क्लबले जनाएको छ। बेलबारीकै बजार क्षेत्रलाई आधार बनाएर फुटबल गतिविधिलाई केन्द्र बनाइराख्ने अर्को क्लब हो बेलबारी फुटबल क्लब। त्यसैगरी उर्लाबारी स्थित उर्लाबारी फुटबल क्लब, सम्राट स्पोर्टिङ क्लब, युनाइटेड युथ क्लब, मोतीराम स्पोर्टिङ क्लब, नव प्रगतिशील समाजसेवा क्लब जहदा, हरैँचा स्पोर्टिङ क्लब, चारतारे युवा क्लब लेटाङ र साइनो स्पोर्टिङ क्लब खेल गतिविधिमा सक्रिय रहेको प्रशिक्षक सुमन श्रेष्ठ बताउँछन्। 'खेलाडीले पर्याप्त खेल सामग्रीका साथै प्रशिक्षक पाउनसके खेलको स्तर पक्कै उकासिने छ', उनले भने। मोरङमा रानी युवा क्लब, त्रिवेणी युवा क्लब, एम्रियो युवा क्लब र रमाइलो युवा परिवार पनि खेल गतिविधिका लागि परिचित छन्। रासस"
महिला विश्वकप फुटबल : स्वीडेन अन्तिम १६ मा,"वेलिङ्टन : स्वीडेन फिफा महिला विश्वकप फुटबलको अन्तिम १६ मा प्रवेश गरेको छ। न्युजिल्यान्डको वेलिङ्टनमा शनिबार भएको खेलमा इटालीलाई ५० गोलले पराजित गर्दै स्वीडेनले प्रिक्वार्टरफाइनलमा स्थान बनाएको हो। स्वीडेन एक खेल बाँकी छँदै समूह जीबाट अन्तिम १६ मा पुगेको हो। स्विडेन नकआउट चरणमा पुग्ने तेस्रो टोली बनेको छ। यसअघि स्पेन र जापानले प्रिक्वार्टरफाइनलमा स्थान बनाइसकेका छन्। स्वीडेनको सानदार जितमा अमेन्डा इलस्टेडले दुई तथा फ्रिडोलिना रोल्फो, स्टिना ब्ल्याकस्टेनियस र रेबेका ब्लोमक्विस्टले एकएक गोल गरेका थिए। स्वीडेनले पहिलो हाफमा तीन तथा दोस्रो हाफमा दुई गोल थपेको थियो। खेलको ३९औं मिनेटमा एमान्डाले गोल गर्दै स्वीडेनलाई १० को अग्रता दिलाएकी थिइन्। ४४औं मिनेटमा फ्रिडोलिना रोल्फोले गोल गर्दै स्वीडेनको अग्रता दोब्बर पारेकी थिइन्। पहिलो हाफको इन्जुरी समयमा स्टिनाले गोल गर्दै स्वीडेनलाई ३० को अग्रता दिलाएकी थिइन्। ५०औं मिनेटमा एमान्डाले व्यक्तिगत दोस्रो तथा टोलीका लागि चौथो गोल गरिन् भने इन्जुरीमा रेबेका ब्लोमक्विस्टले गोल गर्दै स्वीडेनलाई सानदार जित दिलाइन्। दोस्रो हाफको अन्त्यतिर इटालीले बल पोसेसनमा पक्कड जमाउँदै स्वीडेनलाई दबाबमा राखे पनि गोल भने गर्न सकेन। स्वीडेनले समूह जीमा दुई खेलबाट ६ अंक जोडेको छ। दुई खेल नै खेलेको इटाली ३ अंकका साथ दोस्रो स्थानमा छ। अर्जेन्टिना र दक्षिण अफ्रिकाको एकएक अंक छ। समूह चरणको अन्तिम खेलमा स्वीडेनले अर्जेन्टिना र इटालीले दक्षिण अफ्रिकासँग खेल्नेछ। शनिबार नै भएको अर्को खेलमा फ्रान्सले ब्राजिललाई २० गोलले हरायो। अस्ट्रेलियाको ब्रिजबेनमा भएको निकै प्रतिस्पर्धात्मक खेलमा फ्रान्सलाई जित दिलाउन युजिनी ले सोमर र वेन्डी रेनार्डले एकएक गोल गरेका थिए। ब्राजिलका लागि रिकार्डो जोस ओलिभेराले एक गोल फर्काइन्। रोमाञ्चक खेलमा फ्रान्सले खेलको १७औं मिनेटमा अग्रता बनाएको थियो। युजेनी ले सोमरले गोल गर्दै फ्रान्सलाई १० को अग्रता दिलाएकी थिइन्। ५८औं मिनेटमा रिकार्डो जोस ओलिभेराले गोल गर्दै ब्राजिललाई खेलमा फर्काएकी थिइन्। त्यसपछि ८३औं मिनेटमा वेन्डी रेनार्डले गोल गर्दै फ्रान्सलाई जित दिलाइन्। जितसँगै फ्रान्स समूह एफमा चार अंकका साथ शीर्ष स्थानमा उक्लिएको छ। पहिलो खेलमा फ्रान्सले जमैकासँग गोलरहित बराबरीमा रोकिएको थियो। ब्राजिलले भने पानमालाई ४० गोलले पराजित गरेको थियो। दुई खेलमा तीन अंक जोडेको ब्राजिल तेस्रो स्थानमा छ। दुई खेलमा चार अंक जोडेको जमैका दोस्रो र एक अंक जोडेको पानमा अन्तिम स्थानमा छ। शनिबार भएको खेलमा जमैकाले पानमालाई १० गोलले हरायो। जमैकालाई जित दिलाउन खेलको ५६औं मिनेटमा एलिसन स्वाबीले निर्णायक गोल गरेकी थिइन्।"
वाल्सको चोट सामान्य,"सिड्नी : इङ्ल्यान्डकी प्रमुख मिडफिल्डर केइरा वाल्सको चोट सामान्य रहेको जनाइएको छ। शुक्रबार अस्ट्रेलियाको सिड्नी रंगशालामा डेनमार्कविरुद्धको खेलमा वाल्स गम्भीर घाइते भएकी थिइन्। २६ वर्षीया वाल्सलाई स्ट्रेचरमा राखेर मैदान बाहिरि लगिएको थियो। त्यसलगत्तै गरिएको सिटी स्क्यानमा एन्टिरियर क्रुसिएट लिगामेन्टमा गम्भीर चोट नलागेको इङ्ल्यान्ड फुटबलले जनाएको छ। वाल्स घाइते भएको खेलमा इङ्ल्यान्डले डेनमार्कलाई १० गोलले पराजित गरेको थियो। इङ्ल्यान्डलाई जित दिलाउन लौरेन जेम्सले निर्णायक गोल गरेकी थिइन्। पहिलो पटक विश्वकप खेलिरहेकी उनले दर्शनीय गोल गरेकी थिइन्। इङ्ल्यान्डकी प्रमुख खेलाडी वाल्सको चोट गम्भीर नभए पनि उनले विश्वकपका केही खेल भने खेल्न नसक्ने जनाइएको छ। मंगलबार अस्ट्रेलियाको एडिलेडमा हुने एसियाली प्रतिद्वन्द्वी चीनविरुद्धको खेल गुमाउने छिन्। इङ्ल्यान्ड फुटबल संघका अनुसार वाल्सले केही दिन आराम गर्ने छिन् र उनको चोटका विषयमा पनि विस्तृत परीक्षण गर्ने छिन्। वाल्स गत वर्ष कीर्तिमानी रकममा स्पेनिस क्लब बार्सिलोनामा आवद्ध भएकी थिइन्। क्लब फुटबलमा पनि प्रभावशाली प्रदर्शन गर्दै आएकी वाल्सले गत वर्ष इङ्ल्यान्डलाई युरो कपको उपाधि दिलाउन पनि महत्वपूर्ण भूमिका निर्वाह गर्दै आएकी छन्। वाल्सको चोट इङ्ल्यान्डका लागि निकै महंगो सावित बन्न सक्छ। इङ्ल्यान्डले यसअघि नै कप्तान लिह विलियम्सन, बेथ मेड र एट्याटिङ मिडफिल्डर फ्रान किरबीलाई गुमाइसकेको छ। इङ्ल्यान्ड मंगलबार एसियाली प्रतिद्वन्द्वी चीनलाई पराजित गर्दै अन्तिम १६ मा स्थान बनाउने अभियानमा छ। ै दुई खेलमा ६ अंक जोडेको इङ्ल्यान्ड समूह डीको शीर्ष स्थानमा छ।"
पर्यटकीय गन्तव्यमा पदयात्रा,"तानसेन : तानसेनका ग्रामीण क्षेत्रका पर्यटकीय गन्तव्यको पहिचान तथा प्रचारप्रसारका लागि नगरपालिकाले पदयात्रा अभियान सञ्चालन गरेको छ। नाट्टा पाल्पा, नाट्टा लुम्बिनी र टुरिजम एक्सन कमिटी तानसेनको संयुक्त पहलमा नगरभित्रका नयाँनयाँ पर्यटकीय गन्तव्यको खोजी तथा प्रचारप्रसारका साथै पदयात्रा अभियान सुरु गरिएको हो। नयाँ पर्यटकीय गन्तव्यको पहिलो पदयात्रा तानसेनको भगवती मन्दिरदेखि वडा नं १२ को थाम्केडाँडासम्म भएको छ। नगर प्रमुख सन्तोषलाल श्रेष्ठले तानसेनमा हरेक किसिमका पर्यटकीय गतिविधिका लागि उपयुक्त स्थान रहेकोले प्रचारप्रसार गरी पर्यटक भित्र्याउन पदयात्रा अभियान सञ्चालन गरिएको बताए। टोलीले साउन महिनामा प्रत्येक शनिबार तानसेनका सम्भावित पर्यटकीय स्थलहरूको पैदलयात्रा गर्ने एउटाएउटा नयाँ गन्तव्यको खोजी गरिने नाट्टाका जिल्ला अध्यक्ष राजीव शाहले बताए। यो अभियानबाट तानसेनका ग्रामीण क्षेत्रका पर्यटकीय स्थलको पहिचान तथा प्रचारप्रसार हुने पर्यटनकर्मी मनमोहन श्रेष्ठले बताए।"
"२६ अंकले घट्यो सेयर बजार, कारोबार रकम २ अर्ब ५० करोडमा सीमित",काठमाडौं : साताको पहिरो कारोबार दिन आइतबार नेप्से परिसूचक दोहोरो अंकले घटेको छ। नेप्से परिसूचक २६१४ अंकले घटेर २१००३४ विन्दुमा पुगेको छ। आज २६६ कम्पनीको ६८ लाख ६० हजार ४२ कित्ता सेयर २ अर्ब ५० करोड २८ लाख ८६ हजार ५२७ रुपैयाँमा सेयर खरिदबिक्री भयो। आज कुनै पनि कम्पनीको सेयर मूल्य सकारात्मक सर्किट लेभलमा कारोबार भएन। कारोबार रकमका आधारमा शिवम् सिमेन्ट शीर्षस्थानमा रह्यो। सो कम्पनीको १४ करोड बढी मूल्यको सेयर कारोबार भयो। सोल्टी होटको ११ करोड र एभरेष्ट बैंकको १० करोड बढिको सेयर कारोबार भयो। कारोबारमा आएका १३ उपसमूहमध्ये १२ को घट्यो। म्युचुअल फण्डको सेयर मूल्य ०३२ प्रतिशतले बढ्यो। आज १८९ कम्पनीको मूल्य घट्दा १८ को मात्रै बढ्यो।
पिके हाइड्रोको जालझेल : प्रभावित क्षेत्रका बासिन्दालाई थाहै नदिई आईई तयार,"ओखलढुंगा : पिके हाइड्रोले खिजीदेम्बाका स्थानीयलाई झुक्याएर काम थालेको छ। बृहत परियोजना प्रतिवेदन र आईए पास गर्नु अगाडि प्रभावित क्षेत्रमा गर्नुपर्ने सार्वजनिक सुनुवाई र सुझाव संकलन कार्यको स्थानीयलाई थाहै नदिइ कागजात मिलाएर पास गरेको पाइएको छ। डीपीआर स्वीकृत भएर काम थालेपछि मात्रै प्रभावित क्षेत्रका बासिन्दाले थाहा पाएका थिए। अहिले स्थानीयले निरन्तर खबरदारी गरेपछि काम रोकिएको छ। मुख्य प्रभावित क्षेत्रका बासिन्दालाई बेवास्ता गर्दै पिके जलविद्युत कम्पनीले काम शुरु गरेपछि चौतर्फीविरोध भएको हो छ। ओखलढुंगाको खिजिदेम्बा गाउँपालिका र रामेछापको उमाकुण्ड गाउँपालिकाको बीचमा रहेको लिखु नदीमा ३० मेगावाटको विद्युत आयोजना बन्न लागेको हो। तर सुरुङमार्ग माथि पर्ने खिजिदेम्बा गाउँपालिका ४ खिजिकातीलाई नै प्रभावित क्षेत्रमा नपारी काम शुरु गर्न लागेपछि स्थानीयले विरोध गरेका हुन्। उनीहरुले स्थानीयको माग पूरा नगरेसम्म काम गर्न नदिने जनाएका छन्। आयोजनाले स्थानीयसँग उचित सल्लाह सुझाव संकलन नगरि प्रारम्भिक वातावरणीय परीक्षण प्रतिवेदन (आईई) तयार पारेको छ। उक्त आईई प्रतिवेदनमा करिब ६ किलोमिटर लामो सुरुङ माथी पर्ने वडा नं ४ खिजिकाती नै प्रभावित क्षेत्रमा समेटिएको छैन। मुख्य प्रभावित क्षेत्रको रुपमा ७, ४ र ३ नं वडा हुनुपर्नेमा ५ र ६ नं वडा प्रभावित क्षेत्रमा रहेको प्रतिवेदनमा उल्लेख छ। वडा नं ७ मा आयोजनाको इन्टेक (ड्यामसाईट) रहने र वडा नं ३ मा टर्बाइन (पावरहाउस) रहने भनिएको छ। तर त्यसबीचमा पर्ने करिब १ हजार ५ सय घरधुरी रहेको वडालाई प्रभावितमा नराखिएपछि स्थानीय आक्रोशित बनेका हुन्। स्थानीयलाई आयोजनाको बारेमा राम्रोसँग जानकारी नदिई, कसैले सोधेमा हाइड्रो बन्ने हो विकास हुन्छ भन्दै गुपचुप राखेर यो आयोजनाको काम थालियो। स्थानीय किशोर सुनुवारले भने, त्यसैले यदि सम्पूर्ण प्रक्रिया पुरा नगरि काम शुरु गर्ने हो भने हामी काम गर्न दिँदैनौ। त्यसका लागि जुनसुकै ठाउँमा जान हामी तयार छौँ। प्रतिवेदन तयारीको क्रममा र तयार भइसकेपछि सो प्रतिवेदन प्रभावित क्षेत्रमा सार्वजनिक सुनुवाई गरी सुझाव प्रतिक्रिया लिएपछि मात्र पूर्वाधार निर्माणको काम थाल्नुपर्ने हुन्छ। तर हालसम्म सार्वजनिक सुनुवाई नगरि काम थालिएको स्थानीयको भनाई छ। खिजिदेम्बा गाउँपालिकाका अध्यक्ष गम्बु शेर्पाले आवश्यक प्रक्रिया पूरा गरि आयोजनाले स्थानीयको माग र कानुन अनुसार काम गर्नुपर्ने बताए। उनले पहिले के भएको, हो, अहिले कसरी काम गर्न खोजेका छन्, यसबारे खोजि गर्ने पनि बताए। आयोजनाले प्रारम्भिक काम गर्दा गाउँपालिकाका अध्यक्ष बेदबहादुर रोका थिए। उनले आफ्नो पालामा सार्वजनिक सुनुवाई नगरिएको बताए। त्यतिखेर आयोजना निर्माणका लागि निर्माणस्थल क्षेत्रमा जग्गा लिने प्रक्रियामा मात्र काम गरिएको बताए। त्यतिखेर भर्खरै मात्र आयोजनाको प्रारम्भिक काम थालिएको थियो। रोकाले भने, प्रभावित क्षेत्र कुन कुन पर्ने, आयोजनाको जिम्मेवारी के रहने, स्थानीयले पाउने सुविधा लगायतको विषय आईईई बनिसकेपछि सार्वजनिक सुनुवाई गरी छलफल गर्नुपर्ने हो। त्यो भएको थाहा छैन। खिजिदेम्बा गाउँपालिका ४ का पूर्व वडाअध्यक्ष कमल न्यौपानेले आफू वडाअध्यक्ष भएको बखत २०७४ सालमा आयोजना निर्माणका लागि सूचना टाँस गरिएको, सूचना टाँस गरिएको बारेमा मुचुल्का बनाउने काम र सामान्य सुझाव दिने काम गरेको बताए। विस्तृत छलफल र सार्वजनिक सुनुवाई भएको छैन। न्यौपानेले भने, अहिले आएर आयोजनाले कसरी एक्कासी खिजिकातीलाई प्रभावित क्षेत्रमा समेटेन भन्नेमा म आँफै छक्क परेको छु। तर कम्पनीले तयार गरेको प्रतिवेदनमा आईईईका लागि खिजिदेम्बाको वडा नं ७, ४ र ३ मा छलफल गरी सुझाव संकलन गरेको उल्लेख छ। त्यसमा वडाअध्यक्षहरु समेतको हस्ताक्षर छ। सुझाव संकलनका लागि गरिएको हस्ताक्षरहरु वडाअध्यक्ष र केही व्यक्तिबाहेक सबै किर्ते रहेको खिजिदेम्बा ७ रावादोलुका टेकबहादुर खड्काले आरोप लगाए। आयोजनाले भने सबै प्रक्रिया पूरा गरेर काम थालेपनि स्थानीयले अनावश्यक दुख दिन खोजेको आरोप लगाएको छ। पिके जलविद्युत आयोजनाका साइट इन्चार्ज लिलाबहादुर सुनुवारले कम्पनीले गर्ने सबै प्रक्रिया पूरा गरि आईईई पास भइसकेको प्रतिक्रिया दिए। उर्जा र वातावरण मन्त्रालयले आईईई पास गरिसक्यो। अब हामी धमाधम काम थाल्ने प्रक्रियामा छौ सुनुवारले भने, खिजिदेम्बा ४ लाई प्रभावित क्षेत्रमा नराखिएको भनिएको झुटो हो। हामीले प्रभावित क्षेत्रले पाउने सबै सुविधा कानुन बमोजिम उपलब्ध गराउछौं। उनले बृहत रुपमा सार्वजनिक सुनुवाई नगरेको तर प्रभावित क्षेत्रबाट सुझाव संकलन गरेको बताए। पिके जलविद्युत आयोजनाको संचालक मध्येका भूपेन्द्र बस्नेतले मुख्य प्रभावित क्षेत्रलाई छुटाएर बेवास्ता गर्ने काम नभएको र त्यो प्राविधिक त्रुटी मात्र रहेको बताए। उनका अनुसार प्रभावित क्षेत्रको रुपमा रामेछापको उमाकुण्ड गाउँपालिकाको ३, ४, ५ र खिजिदेम्बा गाउँपालिकाको ३, ४ र ७ नं वडा रहेका छन्। तर कम्पनीले आईईई बनाउन जिम्मा दिएको कन्सल्टेन्सीले प्रिन्ट मिस्टेक गरेको बस्नेतले बताए। सबै कुरा त कम्पनीको बोर्डलाई थाहा होला तर मैले थाहा पाएसम्म हामीले प्रभावित क्षेत्रको रुपमा खिजिदेम्बा ४ लाई छुटाएका हैनौं। सार्वजनिक सुनुवाई पनि भएको छैन। बस्नेतले भने, अब वर्षा सकिने बित्तिकै सार्वजनिक सुनुवाई गरी आवश्यक प्रतिवेदन वडा, पालिका, जिल्ला समन्वय समिति र जिल्ला प्रशासनमा बुझाएपछि मात्र काम थाल्ने तयारी छ। हाल इन्टेकदेखि पावरहाउससम्म जाने बाटो रामेछापतर्फ केही ट्रयाक्क खन्ने काम मात्र भएको बस्नेतले बताए। कम्पनीका अध्यक्ष राजेन्द्र तिवारीले भने सबै कुरा आफूलाई थाहा नभएकोले संचालक समितिका सदस्यहरुसँग बुझेर लिखित रुपमा जानकारी दिने बताए। पिके जलविद्युत आयोजना सम्पन्न गर्न पाँच अर्ब १९ करोड लगानी लाग्ने छ। जसमध्ये सामाजिक उत्तरदायित्वका लागि १२ प्रतिशत छुट्याइएको कम्पनीले जनाए पनि सो को खर्च कहाँ कसरी भइरहेको छ, खुलाएको छैन।"
नेपाल विकासशील राष्ट्र बनेपछि के हुन्छ ?,"अतिकम विकसित मुलुकबाट स्तरोन्नति हुन आवश्यक ३ मध्ये २ मापदण्ड पूरा गरेपछि नेपाल विकासशील मुलुक हुन योग्य भएको थियो। काठमाडौं : तीन वर्षपछि अति कम विकसित मुलुकबाट नेपाल विकासशील मा फड्को मार्दै छ। संयुक्त राष्ट्रसंघको महासभाले सन् २०२६ बाट नेपाल स्तरोन्नति हुने निर्णय गरिसकेको छ। विकासशीलमा फड्को मारेपछि नेपालले अति कम विकसित मुलुकका नाममा पाउँदै आएका सुविधा गुमाउनेछ। यसको प्रत्यक्ष असर निर्यातमा पर्ने सरोकारवालाहरू बताउँछन्। अतिकम विकसित मुलुकबाट विकासशील राष्ट्रमा स्तरोन्नति भएपछि नेपालको निर्यात ४ प्रतिशतसम्मले घट्ने देखिएको छ। अन्तर्राष्ट्रिय व्यापारबारे चासो राख्ने संस्थाको अनुमानअनुसार सन् २०२६ को प्रक्ष्येपित १ खर्ब ८२ अर्ब रुपैयाँ बराबरको निर्यातमा ४ प्रतिशत अर्थात् ८ अर्बसम्मको गिरावट आउनेछ। त्रिविवि अर्थशास्त्र विभागका प्रमुख डा शिव अधिकारीले भने विकासशील राष्ट्रमा स्तरोन्नति भएपछि देशको कमजोर मानसिकता हट्ने बताउँछन्। घाटाको हिसाब होइन, नाफाको हिसाब गर्नुपर्छ, अधिकारी भन्छन्, नीति नियम पनि फरक ढंगले बनाउनुपर्छ। कति कमजोर भएर बस्ने ? कति माग्ने मात्रै ? अतिकम विकसित मुलुकबाट स्तरोन्नति हुन आवश्यक ३ मध्ये २ मापदण्ड पूरा गरेपछि नेपाल विकासशील मुलुक हुन योग्य भएको थियो। संयुक्त राष्ट्रसंघको विकास नीतिसम्बन्धी समितिले स्तरोन्नति हुन सिफारिस गरेअनुसार राष्ट्रसंघको महासभाले नेपाल सन् २०२६ मा ग्र्याजुयट हुने निर्णय गरेको थियो। सो वर्ष नेपालसँगै बंगलादेश र लाओस पनि विकासशील राष्ट्र बन्दै छन्। नेपाल सन् १९७१ देखि नै अतिकम विकसित मुलुकको सूचीमा थियो। जसको लाभ नेपालले वैदेशिक व्यापार र विकास सहायतामा पाउँदै आएको छ। स्तरोन्नति भएपछि नेपालले ती सुविधा गुमाउनेछ। नेपाल उद्योग परिसंघका अनुसार नेपालले पाउँदै आएको प्राथमिकताको बजार पहुँच गुम्नेछ भने विकास र प्राविधिक सहायताको विशिष्ट स्रोतमा कमी आउनेछ। यस्तै अन्तर्राष्ट्रिय छलफलका लागि उपलब्ध हुने अनुदान घट्नेछ र विद्यार्थीले पाउँदै आएको छात्रवृत्ति पनि गुम्नेछ। परिसंघले राजधानीमा आयोजना गरेको एक कार्यक्रममा उपाध्यक्ष वीरेन्द्र पाण्डेले गार्मेन्ट, टेक्स्टाइल, पश्मिना, कार्पेट तथा खानेतेलको निर्यातमा गम्भीर असर पर्ने बताए। एलडीसीबाट स्तरोन्नतिका लागि तयारी विषयमा विशेष प्रस्तुति दिने क्रममा उनले दक्षिण एसियाली स्वतन्त्र व्यापार क्षेत्र (साफ्टा)मा हाल ३० प्रतिशत मूल्यअभिवृद्धि हुँदा नेपालले भन्सार महसुल (ट्यारिफ) छुट पाउने गरेको थियो। स्तरोन्नति भएपछि मूल्य अभिवृद्धि ४० प्रतिशत पुग्ने पाण्डेले जिकिर गरे। साफ्टाअन्तर्गत दक्षिण एसियाली देशमा नेपाली उत्पादन निर्यात सहज हुने छैन। यद्यपि, यो द्विपक्षीय व्यापार सम्झौतामा निर्भर हुन्छ, पाण्डेले भने। यसबाहेक हाल चीनमा ८ हजार नेपाली उत्पादनले निःशुल्क प्रवेश पाउँदै आएकामा स्तरोन्नति हुनेबित्तिकै सो सुविधा गुम्नेछ। नेपाल र चीनबीच सन् २०१० मा नेपाली वस्तुका लागि निःशुल्क प्रवेश दिने सम्झौता भएको थियो। राष्ट्रिय योजना आयोग र संयुक्त राष्ट्रसंघ विकास कार्यक्रमले सन् २०२० मा गरेको अनुमानअनुसार नेपाल विकासशील मुलुकमा स्तरोन्नति भए कुल निर्यातमा ३७ प्रतिशतले कमी आउनेछ। विश्व व्यापार संघका अनुसार २४८ प्रतिशतको गिरावट आउनेछ। अन्तर्राष्ट्रिय व्यापार केन्द्रले ४ प्रतिशतको गिरावट अनुमान गरेको छ। केन्द्रको अनुमान अनुसार चीनतर्फ हुने निर्यात डेढ अर्ब रुपैयाँले खुम्चनेछ। कुल निर्यातमा चीनतर्फ हुने ८ हजार प्रकारको वस्तुको हिस्सा २८ प्रतिशत छ। यस्तै भारतमा ड्युटी फ्री निर्यात हुने वस्तुको हिस्सा ५९ प्रतिशत छ। नेपाल स्तरोन्नति भएपछि यस्ता वस्तु निर्यातमा कमी आउनेछ तर भारतसँगको द्विपक्षीय व्यापार सन्धि बढी प्रभावकारी रहेकाले अन्य देश वा क्षेत्रको तुलनामा भारतमा हुने निर्यात धेरै मात्राले नघट्ने अनुमान गरिएको छ। यस्तै युरोपेली मुलुकमा हुने निर्यात कुल निर्यातको ११ प्रतिशत हो। नेपाल स्तरोन्नति भएपछि निर्यातमा साढे २ अर्बको गिरावट आउनेछ। सन् २०२६ बाट नेपाल स्तरोन्नति हुँदै अतिकम विकसित मुलुकबाट स्तरोन्नति हुन आवश्यक ३ मध्ये २ मापदण्ड पूरा यस्तै विकास सहायतामा गम्भीर असर पर्नेछ। एसियाली विकास बैंक, विश्व बैंक, संयुक्त राष्ट्रसंघले प्रदान गर्दै आएको सहायतामा कटौती हुनेछ। सहुलियतपूर्ण ऋणको ग्रेस र परिपक्व हुने अवधि घट्नेछ। यस्तै ब्याजदर पनि महँगो हुनेछ। हाल एसियाली विकास बैंकले २४ देखि ३२ वर्ष अवधिका लागि सहुलितयपूर्ण ऋण दिइरहेको छ। यस्तो ऋणको साँवा ब्याज ८ वर्षसमम तिर्नुपर्देन। ब्याजदर १ देखि ११५ प्रतिशतसम्म छ। विकासशील मुलुकमा स्तरोन्नति भएपछि ब्याजदर न्यूनतम २ प्रतिशत हुनेछ भने ग्रेस अवधि ५ वर्षको मात्र हुनेछ। सो ऋण २५ वर्षमा चुक्ता गरिसक्नुपर्ने छ। यसैगरी विश्व बैंकले प्रदान गर्ने ऋण ३० वर्षमा हुनेछ, यस्तो ऋणको ग्रेस अवधि ५ वर्ष हुनेछ। यस्तो ऋणमा वार्षिक १२५ प्रतिशत ब्याज र ०७५ प्रतिशत सेवा शुल्क तिर्नुपर्नेछ। नेपाल तल्लो मध्यमस्तरीय आय भएको मुलुक हुनाले अन्तर्राष्ट्रिय विकास सहायता प्राप्त गर्न निकट भविष्यमै असहज हुनेछ। अर्कातर्फ संयुक्त राष्ट्र संघले अतिकम विकसित मुलुकलाई औपचारिक विकास सहायता प्रदान गर्ने गरेको छ। राष्ट्रसंघले ६० प्रतिशत मुख्य स्रोत यस्ता देशलाई प्रदान गर्छ। नेपाल विकासशील हुनबित्तिकै यी सुविधा पाउने छैन। तर, जलवायु परिवर्तन निरुपण गर्नका लागि निर्मित अन्य कोषको पहुँच पाउन योग्य हुनेछ। राष्ट्रिय योजना आयोगका सदस्य रामकुमार फुँयाल नेपाल विकाससिल मुलुकमा बढुवा हुँदा गुमाउने अवसरसँगै खुल्ने नयाँ आयामलाई पनि बुझ्नुपर्नेमा जोड दिन्छन्। नेपाल विकसित मुलुकबाट विकाससिल मुलुकमा स्तरोन्नति हुँदै गर्दा मुलुकले पाउँदै आएको धेरै सहायता घटे पनि नयाँ अवसरहरू उत्तिकै सिर्जना हुनेछ, उनले भने। निर्यातको आंकडा १ खर्ब रुपैयाँ पार गर्न लाग्दा नेपालले निर्यातमा पाउँदै आएको सुविधाहरू अब कटौती हुनेछ। परिसंघका उपाध्यक्ष पाण्डेले ग्र्याजुएट भएपछि नेपालले पाउँदै आएको सुविधाहरू हट्ने भएकाले निर्यात बढाउन उत्पादकत्व बढाउने र उत्पादन लागत घटाउने काम गर्नुपर्ने जिकिर गरे। उत्पादकत्व बढाउन श्रमिकको उत्पादकत्व बढाउनुपर्नेछ, प्रविधिको प्रयोग बढाउनुपर्ने र नीति तथा कानुनी अवरोधहरू हट्नुपर्नेछ, उनले भने।"
कर्णालीका उपभोक्ता समितिमा बेथिति नै बेथिति,"वीरेन्द्रनगर : जाजरकोट थालारैकर बाख्राको खोर व्यवस्थापन समितिका अध्यक्ष हुन्दीपक खत्री। उनले कर्णाली प्रदेश सरकारअन्तर्गतको पशु अस्पताल तथा पशु सेवा कार्यालयबाट झन्डै ९ लाख रकम बुझे। बाख्राखोर व्यवस्थापनका लागि स्थानीयलाई रकम बाँड्ने भनेर असार २० गते उनले रकम बुझेका हुन्। तर, रकम बुझेपछि अध्यक्ष खत्री बेपत्ता छन्। ४८ जना स्थानीयको बाख्राको खोर बनाउने भनेर उनले रकम झिकेका हुन्। तर, अरूलाई एक पैसा नदिई उनी बेपत्ता भए। शिवालय गाउँपालिका५ का वडा अध्यक्ष गोपाले दमाई रकम लिएर समिति अध्यक्ष खत्री सम्पर्कविहीन भएपछि स्थानीयहरू पैसा माग्न वडा कार्यालयमा धाउने गरेको बताउँछन्। खत्रीले ८ लाख ८१ हजार ९ सय ७७ रुपैयाँ बुझेका थिए। उनले २ लाख ५० हजार रुपैयाँ घरमा छोडेको र बाँकी रकम लिएर सम्पर्कविहीन भएका हुन्। आफूले २४ जना कृषकका लागि मात्रै कार्यालयबाट पैसा झिकेको जानकारी अध्यक्ष खत्रीले दिएको वडाध्यक्ष दमाईले बताए। तर, पैसा बुझेपछि अध्यक्ष खत्री छिमेकी मुलुक भारत गएको स्थानीय बताउँछन्। ००० कालिकोट नरहरीनाथ१ स्थित लालीघाटदेखि सुनथराली विमानस्थल जोड्ने सडक निर्माण उपभोक्ता समितिका अध्यक्ष बने, अग्रबहादुर बिष्ट (सुनील)। उनले आर्थिक वर्ष २०७५७६ मा स्थानीय निर्माण व्यवयासी मुक्तिप्रसाद संज्यालसँग डोजरको प्रतिघण्टा ३ हजार ६ सयका दरले सम्झौता गरे। जसअनुसार संज्यालको डोजरले ५ सय ६० घण्टा काम गयो। त्यसअनुसार विष्टले ५ सय ६० घण्टाको २० लाख १६ हजार रुपैयाँ डोजरको भाडा तिरे। तर, उनले गाउँपालिकालाई नक्कली बिल भिडाए। गाउँपालिकाबाट प्रतिघण्टा ९ हजारका दरले ५० लाख ४० हजार डोजरको भुक्तानी लिए। नक्कली कागजी प्रक्रिया मिलाएर उनले ३० लाख २४ हजार रुपैयाँ सोझै झ्वाम पारे। विष्ट ०७४ सालको पहिलो स्थानीय तहको निर्वाचनमा नेकपा माओवादी केन्द्रबाट गाउँपालिका अध्यक्षका उम्मेदवार थिए। तर, एमालेका धीरबहादुर बिष्टसँग पराजित भए। स्थानीय तह निर्वाचनपछि एमाले र माओवादीबीच प्रदेश र संघीय निर्वाचनमा वामगठबन्धन बन्यो। विष्टलाई चुनावमा ऋण लागेको भन्दै गाउँका सबै मिलेर उनलाई सडक उपभोक्ता समितिको अध्यक्ष बनाए। स्थानीयका अनुसार विष्टले पनि स्थानीय तहमा भएको चुनावी खर्च सडक निर्माणमा अनियमितता गरेर उठाए। ००० माथिका दुई उदाहरणले कर्णालीमा विकास निर्माणका कामका लागि गठन हुने उपभोक्ता समितिका पदाधिकारीले नै कसरी ब्रमलुट मच्चाउँछन् प्रष्ट हुन्छ। राजनीतिक शक्ति र भागबन्डाका आधारमा गठन हुने उपभोक्ता समितिले काम गर्नेभन्दा रकम कसरी कुम्ल्याउने भन्नेमा ध्यान दिने गरेका छन्। आर्थिक वर्ष २०७६७७ मा कालीकोटको सान्नीत्रिवेणी३ मा मुख्यमन्त्री रोजगार कार्यक्रममा उपभोक्ता समितिको माइन्युटमै प्रदेश सरकारलाई तीन लाख रुपैयाँ दिएको भनेर सामाजिक लेखापरीक्षण गरियो। उपभोक्ता समितिका सबै सदस्यले सहमतिमै यस्तो निर्णय गरेका थिए। गाउँका अति गरिब परिवारका सदस्यलाई न्यूनतम रोजगारी दिने उद्देश्यले सुरु गरिएको मुख्यमन्त्री रोजगार कार्यक्रममा भने गैर लक्षित समूहको सहभागिता गराइयो। त्यसैका नाममा व्यापक रूपमा घोटाला भएको उपभोक्ता समितिकै निर्णयबाट पनि प्रष्ट हुन्छ। कालीकोटको सान्नीत्रिवेणी गाउँपालिका३ मा मुख्यमन्त्री रोजगार कार्यक्रममा उपभोक्ता समितिले निर्णय गरेर प्रदेश सरकारलाई तीन लाख रुपैयाँ दिएको भनेर गरेको माइन्युट। सान्नीत्रिवेणी गाउँपालिका३ मा सञ्चालित मुख्यमन्त्री रोजगार कार्यक्रममा अति गरिबको सूचीमा ११ जना शिक्षक र अन्य सरकारी कर्मचारीलाई पनि सूचीकृत गरे। जुन परिवारलाई उक्त कार्यक्रममा सहभागी गर्नै मिल्दैन थियो। मुख्यमन्त्री रोजगार कार्यक्रममार्फत वडामा सञ्चालित गावखोलालाम्पाटा सिँचाइ कुलो निर्माणमा विद्याज्योति माविका प्रधानाध्यापक मानप्रसाद देवकोटा, सुर्खेत बस्ने भाइबुहारी जौमती देवकोटा, गडुलस्नानी आधारभूत विद्यालयका शिक्षक छोरा धर्मराज देवकोटा र बुहारी सोही विद्यालयकी शिक्षिका सुर्जकला पाण्डे, पदमलाल देवकोटासहित गाउँका ११ जना शिक्षक कर्मचारीको नाम बेरोजगारको सूचीमा राखेर उनका आफन्तहरूको नाममा हाजिरी गराई ज्याला भुक्तानी दिए। स्थानीयका अनुसार गावखोलालाम्पाटा सिँचाइ कुलो निर्माण आयोजनामा जम्मा ४५ लाख बजेट थियो। उक्त योजनाको अख्तियारी असार १ गते मात्र आयो। असार १ गते अख्तियारी आएको योजनाको असार २५ सम्म निर्माण गरिसक्नुपर्ने थियो। तर, काम केही दिन ढिलो सुरु भएर साउनको पाँच गतेसम्म भयो। सान्नीत्रिवेणी गाउँपालिका३ मा तत्कालीन नेकपा एमालेबाट वडाध्यक्षमा पराजित उम्मेदवार जनक देवकोटाले मैले पहल गरेर योजना ल्याएकाले प्रदेश सरकारका मान्छेलाई दिनुपर्छ भनी तीन लाख लिए। तत्कालीन वडा सदस्य मनराज देवकोटाले भने, प्रदेश सरकारका कसलाई दिए थाहा भएन्। तर, गाउँमा उनले आफूले पहल गरी योजना ल्याएको भनेर तीन लाख लिए। उनले उक्त सिँचाइ कुलोमा एक दिन पनि काम गरेनन्। तर, आफूले पहल गरी ल्याएको योजना भनेर ३८ दिन काम गरेको भनी हाजिर लगाएर २८ हजार पाँच सय रुपैयाँ पनि भुक्तानी लिए। उक्त योजनामा आर्थिक अनियमितता भएको भन्ने गुनासो आएपछि वडा सदस्य मनराज देवकोटाको संयोजकत्वमा १३ सदस्य छानबिन समिति गठन गरियो। उक्त समितिले गावखोलालाम्पाटा सिँचाइ कुलो निर्माणमा नक्कली हाजिर गरेर ३ लाख ८२ हजार २ सय ५० र जनक देवकोटाले प्रदेश सरकारलाई दिएको भनेको तीन लाख गरी ६ लाख ८२ हजार २ सय ५० रुपैयाँ दुरुपयोग भएको निष्कर्ष निकाल्यो। उक्त रकम असुली गर्नुपर्ने भने पनि कसैले पनि फिर्ता गरेनन्। समितिका अनुसार विद्याज्योति माविका प्रधानाध्यापक मानप्रसाद देवकोटा र उनका आफन्तको गरी ८५ दिन नक्कली हाजिर भएकोमा प्रतिदिन ७ सय ५० का दरले ६३ हजार ७ सय ५०, स्थानीय भद्रप्रसाद देवकोटाको २६ दिनको १९ हजार ५ सय, चरित्र देवकोटाको ५२ दिनको ३९ हजार, जग्य देवकोटाको ६३ दिनको ४७ हजार २ सय ५०, बलिराम देवकोटाको १६ दिनको १२ हजार, नवराज देवकोटाको १६ दिनको १२ हजार, अति देवकोटाको ३२ दिनको २४ हजार, जनक देवकोटाको ३८ दिनको २८ हजार ५ सय, सदी देवकोटाको ३२ दिनको २४ हजार, देवसन्न देवकोटाको, १० दिनको ७ हजार ५ सय, भीम देवकोटाको १० दिनको ७ हजार ५ सय, भवनराज देवकोटाको १० दिनको ७ हजार ५ सय, हरिलाल देवकोटाको १५ दिनको ११ हजार २ सय ५०, लक्ष्मिप्रसाद देवकोटाको ९ दिनको ६ हजार ७ सय ५० रुपैयाँ असुली गर्नुपर्ने भनी प्रतिवेदन निकाल्यो। तर कसैले पनि रकम फिर्ता गरेनन्। नाम उपभोक्ताको, काम ठेकेदारको सार्वजनिक खरिदसम्बन्धी कार्यविधि, प्रक्रिया तथा निर्णयलाई अझ बढी खुला, पारदर्शी, वस्तुनिष्ठ बनाउन सार्वजनिक खरिद ऐन छ। ऐनको प्रस्तावनाले नै खरिदलाई विश्वसनीय बनाउने, सार्वजनिक खरिद प्रक्रियामा प्रतिस्पर्धी, स्वच्छ र जवाफदेही बनाउने भनेको छ। तर, उपभोक्ता समितिले निश्चित व्यक्तिको मिलोमतोमा कर्णालीमा निर्माण व्यवसायीलाई ठेक्का दिने गरिरहेका छन्। कालीकोटको रास्कोटमा कर्णाली रोजगारको सडकमा काम गर्दै डोजर। तस्बिर : बिस्नप्रसाद न्यौपाने त्यस्ता पनि उजुरीहरू अख्तियारमा दर्ता भएका छन्। कानुनअनुसार एक करोडसम्मका सबै काममा उपभोक्ता परिचालन गर्न सकिने भन्ने हैन, यदि रोजगारी सिर्जना गर्न सकिने श्रममूलक काम भए मात्रै उपभोक्ता समिति परिचालन हुनसक्छ। तर, कर्णालीमा राजनीतिक पहुँच भएकाहरूले उपभोक्ता समिति बनाउँछन्। बजेटमा उनीहरूको नै हालीमुहाली हुन्छ। खास उपभोक्ताभन्दा बढी राजनीतिक नेताकार्यकर्ता यसमा संलग्न हुन्छन्। उपभोक्ता समिति बनाएर मनपरी खर्च गर्ने क्रम मौलाएको छ। कानुन व्यवसायी दुर्गा सापकोटाले भने, कानुनले दिएका सीमा पनि मिचेर उपभोक्ता समिति काम गर्दैछन्। यसले सार्वजनिक खरिद व्यवस्थापनमा सुशासन कायम गर्न चुनौती थपिएको छ। उपभोक्ता समितिलाई खासगरी श्रममूलक काममा लगाउनु र रोजगारी सिर्जना गर्नुपर्छ भन्ने उद्देश्य त पवित्र नै थियो। तर, उपभोक्ता हुनेबित्तिकै आर्थिक अनियमितता गर्ने नियत देखाउँदा समस्या आएको हो। कालीकोटको शुभकालिका गाउँपालिकाका कार्यपालिका सदस्य बीपी विश्वकर्माले गाउँमा राजनीतिक शक्तिका आधारमा उपभोक्ता समिति बनाउँदा विकास निर्माणका काममा अनियमितता भइरहेको बताए। उनले भने, गाउँका विभिन्न दलका निश्चित मानिसहरूको मिलोमतोमा उपभोक्ता समिति बन्छन्। दलितकै बस्तीमा गैरदलित मानिसहरू उपभोक्ता समितिको नेतृत्व गर्छन्। महिला दलितलगायतका अन्य सीमान्तकृत समुदायका मानिसहरूलाई पदाधिकारीमा राख्छन्। तर, उनीहरूलाई भूमिका दिँदैनन्। गाउँका चुनाव हारेका, ऋण लागेका जस्ता मानिसहरूलाई उपभोक्ताको नेतृत्व दिने प्रचलन पनि छ। यसले विकासमा सुशासन कायम गर्न समस्या भइरहेको छ। अहिले स्थानीय सरकारले विकासका नाममा आएको धेरैजसो बजेट डोजरवालालाई दिने परम्परा पनि बनिसकेको छ। यसले थप आर्थिक अनियमितता बढाएको छ। अख्तियारमा उपभोक्ता समितिविरुद्ध व्यापक उजुरी कर्णाली प्रदेशमा निर्माण उपभोक्ता समिति र व्यवसायीविरुद्ध आर्थिक अनियमितताका उजुरीहरूको चाङ लागेको छ। अख्तियार दुरुपयोग अनुसन्धान आयोगको सुर्खेत कार्यालयमा उपभोक्ता समितिबाट भएका निर्माण कार्यमा अनियमितता भएको भन्दै उजुरीको चाङ नै लागेका हुन्। उपभोक्ता समिति र निर्माण व्यवसायीले गलत इस्टिमेट, गलत मूल्यांकन प्रतिवेदन तयार गर्ने, प्राविधिक र ठेकेदारको मिलेमतोमा दोहोरो भुक्तानी लिने, नियमकानुनको पालना नगर्ने, झुटा विवरणहरू तयार गर्ने गरेको जस्ता उजुरी धेरै आएको शाखा अधिकृत सुशीला मरासिनीले बताईन्। उनका अनुसार वन अतिक्रमण, सामुदायिक वनको रकम हिनामिना, सामुदायिक सुरक्षा भत्ता र सहकारीका उजुरीहरू पनि धेरै आएका छन्। स्थानीय सरकारमा हुने भ्रष्टाचारका उजुरीहरू पनि उत्तिकै आउने गरेको उनले बताइन्। कर्णालीमा विकास निर्माणका कामका लागि गठन हुने उपभोक्ता समितिका पदाधिकारीले नै गर्छन् ब्रमलुट। मुख्यमन्त्री रोजगार कार्यक्रममा उपभोक्ता समितिको माइन्युटमै प्रदेश सरकारलाई तीन लाख रुपैयाँ दिएको भनेर भयो सामाजिक लेखापरीक्षण। अति गरिबको सूचीमा ११ जना शिक्षक र अन्य सरकारी कर्मचारीलाई पनि सूचीकृत। गावखोलालाम्पाटा सिँचाइ कुलो निर्माणमा सहभागी भएको भन्दै नक्कली हाजिरी गरी भुक्तानी। चालु आर्थिक वर्ष २०७९०८० को माघ २५ सम्म कर्णालीका ७९ पालिकामध्ये ७२ वटा पालिकाविरुद्ध ४ सय ८१ वटा उजुरी उपर छानबिन भइरहेको कार्यालयले जनाएको छ। सुर्खेतका स्थानीय तहमध्ये सबैभन्दा बढी अनियमितताको उजुरी गुर्भाकोट नगरपालिकाविरुद्ध रहेका छन्। उक्त नगरपालिकाविरुद्ध २२ वटा अनियमितताका उजुरी परेका छन्। साथै पञ्चपुरी नपामा ९, भेरीगंगा नपामा ८ र लेकबेंसी नपामा ७ तथा चौकुने गाउँपालिका, चिङ्गाड गापा र बराहताल गापामा ४४ वटा उजुरी परेका छन्। सिम्ता गाउँपालिकाबाट एक वटा उजुरी अख्तियार कार्यालय सुर्खेतमा दर्ता भएको छ। त्यस्तै दैलेख नारायण नपाका २३, भैरवी गापाका १५, गुराँस गापाका १९, नौमुले गापाका दुई, दुल्लु नपाका ६, महावु गापाका ५, आठबीस नपाका ७, चामुण्डाविन्द्रसैनी नपाका ७, भगवतीमाई गापाका ५, ठाँटीकाध गापाका ५ र डुंगेश्वर गापाका दुईवटा भ्रष्टाचारका उजुरी अख्तियार कार्यालय सुर्खेतमा दर्ता भएका छन्। कालिकोट जिल्लाका ९ स्थानीय तहमा ५४ वटा उजुरी अख्तियारका नाममा दर्ता भएका छन्। जसमा खाँडाचक्र नपाका १३, सान्नीत्रिवेणी गापाका ९, रास्कोट नपाका ९, पलाता गापाका ५, शुभकालिका गापाका ४, पचालझरना गापाको १, तिलागुफा नपाका ६, नरहरिनाथ गापाका ४ र महावै गापाका तीन वटा भ्रष्टाचारसम्बन्धी उजुरी अख्तियारमा परेको छ। यस्तै सल्यानका १० वटै पालिकामा ३४, मुगुको मुगुम कर्मारोङ गाउँपालिकाबाहेकका तीन वटा स्थानीय तहमा ४९, डोल्पाको मध्य छार्का तोङसोङ र डोल्पोबुद्ध गापाबाहेक अन्य पालिकाका १८ वटा उजुरी अख्तियारमा परेका छन्। जुम्लाको सिंजा र तातोपानी गाउँपालिका बाहेकका पालिकाका ३८, रुकुम पश्चिमको त्रिवेणी गाउँपालिका बाहेक अरु सबै पालिकाका २३, जाजरकोटका सातवटा पालिकाका ४३ वटा उजुरी अख्तियारमा दर्ता भएका छन्। गाउँमा सडक आयो, गाडी आउँदैन् कालीकोटको पचालझरना गाउँपालिका७ नुवाघर सडक सञ्जालसँग जोडिएको छ। कर्णाली प्रदेश सरकारको गौरबको आयोजना निर्माणाधीन लालुलैफु हुलाकी सडक र गाउँपालिकाबाट भैसासैनदेखि पंगेली जोड्ने सडक नुवाघरको बीच गाउँबाट अगाडि गएको छ। तर, यहाँका मानिसहरू गाडी चड्न भने पाउँदैनन्। गाउँको बीचभागबाट खेतीयोग्य जमिन मासेर सडक निर्माण गरिएको छ। तर, त्यहाँका स्थानीय नागरिकहरू थाप्लोमै भारी बोक्छन्। गाउँमा सडक सञ्याल जोडिए पनि यातायात सेवाबाट भने यहाँका नागरिक बञ्चित नै छन्। थाप्लोको भारी पर गएको छैन्। कालीकोटको गावखोलालाम्पाटा सिँचाइ कुलो निर्माण गर्दा नक्कली हाजिरको आधारमा भुक्तानी भएको छानबिन समितिको निर्णय। नुवाघरका ६० वर्षीया जयधन बोहोरा भन्छन्। गाउँमा अन्न फल्ने जमिन मासेर सडक बनाए। गाउँमा गाडी आएर सुख हो भनियो। तर, हाम्रा दुःख जस्ताका त्यस्तै छन्। गाउँमा सडक छ गाडी आउँदैन्। हुने खाने मान्छेहरू कहिलेकहिले गाडी रिजर्ब गरेर ल्याउछन्। हुनेहरू मोटसाइकल चढेर आउँछन्। हामीले गाडी आएको हेर्छौं। हामी चड्न पाउँदैनौं। गाउँको विकास कुर्दाकुर्दै उमेर पनि ढल्किसक्यो। अब कहिले सुविधा पाइने हो। गाउँमा कहिले हामीले चढ्ने गाडी आउला। थाप्लाको भारी बिसाउने दिन कहिले आउला र सुख पाउँला। पचालझरना गाउँपालिका८ का रति टमट्टा र टेक टमट्टाका पीडा पनि उस्तै छन्। रति टमट्टा भन्छन्, हामीले बोक्ने गाडी गाउँमै कहिले आउला। गाउँमा सडक निर्माण भएको छ। गाडी आउँदैन्। निर्माण भएका सडकहरू पनि बनिएका छन्। झरपातहरू उम्रेर सडक सडक जस्ता छैनन्। पहिलेको हाटबजार कैलालीको राजापुरबाट घर आउन २६ दिन पैदल हिँडिन्थ्यो। त्यो हाटबजार अहिले जारकोटमा आएर सहज भएको छ। जारकोटबाट गाउँमै गाडी आउने सडक छ। तर, गाडी आउँदैन्। रिजर्ब गरेर ल्याउने पैसा हुँदैन्। भाडा तिरेर आउने गाडी पाइँदैन्। यसले गाउँमा भएको विकासको उपयोग नागरिकले पाएनन्। साधन स्रोत हुनेहरूले मात्रै उपयोग गर्ने भए। शिक्षा, स्वास्थ्य, खानेपानी, सिँचाइ, यातायत, विद्युत् सबै किसिमका विकासका पूर्वाधारहरू गाउँमा पुग्नै मुस्किल छ। गाउँमा आएका स्थानीय सरकारले गरेको विकास सबैका लागि भएन्। गाउँमा सडकसँगै सार्बजानिक यातायात सञ्चालन गर्नुपर्छ। यसका लागि स्थानीय सरकारहरूले पहल लिन जरुरी छ।"
"सुनचाँदीको मूल्य बढ्यो,कतिमा हुँदैछ कारोबार ?",काठमाडौं : नेपाली बजारमा सुनको मूल्य बढेको छ। नेपाल सुनचाँदी व्यवसायी महासंघका अनुसार आज छापावाल सुनको मूल्य ३ सय रुपैयाँले बढेर तोलाको १ लाख १२ हजार ९०० रुपैयाँ पुगेको हो। तेजाबी सुनको मूल्य १ लाख १२ हजार ३५० रुपैयाँ कायम भएको छ। सुनको मूल्य बढेसँगै चाँदीको भाउ पनि बढेको छ। आज चाँदी तोलाको १४५५ रुपैयाँ पुगेको छ। अघिल्लो साताको अन्तिम दिन शुक्रबार चाँदी प्रतितोला १४५० रुपैयाँमा कारोबार भएको थियो।
