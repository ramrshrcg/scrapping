शीर्षक,विवरण
विकासप्रेमीमा पहाडमोह !,"नेपालका गाउँपालिकाहरूमा अन्धाधुन्ध सञ्चालन गरिएको डोजरवादी सडक निर्माण नमुनाको गम्भीर समीक्षा गर्ने बेला भइसकेको छ। र, वैकल्पिक उपायहरू पनि सोच्ने समय आएको छ। किन ? स्वाभाविक रूपमा प्रश्न उठ्नेछ। विज्ञहरूले दिने उत्तरहरू त्यति कठिन छैनन्। तर समाधान भने पटक्कै सहज देखिँदैन। समाधानका लागि उच्च राजनीतिक नेतृत्व तम्तयार हुनुपर्छ। समस्या त्यहीँ अड्किएको छ। २०६२६३ को राजनीतिक परिवर्तनपछि हामीले अँगालेको राजनीतिक व्यवस्थाले अध्यक्षहरूलाई गाउँपालिकाको विकासको ड्राइभिङ सिटमा राखिदियो। परिवर्तित राजनीतिक व्यवस्थाअन्तर्गत दलहरूका साथै स्थानीय, प्रदेश तथा केन्द्र तहका निर्वाचनहरू ज्यादै खर्चिला हुँदै गए। बढ्दो निर्वाचन खर्च उठाउन पहाडी भेगका स्थानीय जनप्रतिनिधिले अचुक उपाय भेटे पहाडहरूमा। ती प्रतिनिधिले त पहाडहरूमा समृद्धिको मुहानै भेटे। विडम्बना के भने त्यो समृद्धिको स्रोतको दोहन गर्दा व्यक्तिगत, पारिवारिक, गुटगत, दलगत समृद्धि त हासिल भयो तर समुदायमा त्यसले विपत्ति नै बढी ल्यायो। बदलिँदो राजनीतिक परिदृश्यमा खासगरी अस्थिर तथा पहिरो, भूकम्पलगायत प्राकृतिक प्रकोपको उच्च जोखिमयुक्त पहाडहरूको दिगो विकासको क्षेत्रमा ठूलो पहिरो गयो। यसमा हाम्रो विकासवादी मानसिकता, विकास प्रयासहरू सम्बन्धमा जवाफदेहिता खोज्नु नै अपराधसरह ठान्ने सोच पनि जिम्मेवार छ। गाउँ तहमा सडकलाई विकासको प्रतीक मानिने गरिएको छ। हो, सडकले विकासको ढोका खोल्छ। तर अस्थिर भूखण्डहरूमा वातावरणीय पक्षको विचारै नगरी विकास कार्यहरू सञ्चालन गर्दा विनाश बढी हुन्छ। तर स्थानीय मठाधीशहरूले यति चिन्तन पनि गरेको देखिएन। यसको मुख्य कारण हो, स्वार्थको द्वन्द्व। कतिपय गाउँपालिकाका अध्यक्षहरू डोजरका मालिक छन्, नेपाली सञ्चार जगत्ले उनीहरूलाई डोजराध्यक्षका नामले चिन्छ। कतिपयले निर्वाचित हुनुअघि ठेक्कापट्टा, विकास निर्माणको काम गर्ने गरेको पाइन्छ। निर्वाचित भइसकेपछि यस्ता कार्यमा प्रत्यक्षतः संलग्न हुँदा विवाद आउन सक्ने, स्वार्थको द्वन्द्व छरपष्ट हुने हुँदा कतिपयले आफन्तका नाममा निर्माण व्यवसाय दर्ता गरेका छन्। कतिपयले निर्वाचित भइसकेपछि डोजर खरिद गरेका छन् भने कतिपयले थपेका छन्। जनप्रतिनिधिले निर्माणकार्यका ठेक्कापट्टा हात पार्ने क्रममा आफ्नै हात जगन्नाथ भन्ने उखानलाई चरितार्थ गर्ने गरेका छन्। अवस्था कतिसम्म सोचनीय छ भने ती जनप्रतिनिधिबाहेक अन्य व्यक्तिका डोजरले सडक निर्माणलगायत ठेक्काहरूमा प्रतिस्पर्धा गर्न पाउँदैनन्। इतर पक्षहरूलाई देखाउन ठेक्का छनोट प्रक्रियामा सहभागी गराइए पनि डोजराध्यक्षहरूका अगाडि उनीहरूको दाल गल्दैन। विकास निर्माणको स्थानीय बजारमा शक्तिशाली गुटको एकछत्र राज्य कायम हुँदा स्थानीय समुदायलाई भने धेरै बेफाइदा, ज्यादै थोरैमात्र फाइदा हुने गरेको छ। स्पष्ट छ, एकमात्र प्रतिस्पर्धीको प्रस्तावित मूल्य तुलनात्मक रूपमा चर्को नै हुन्छ। अनि लटरपटर तरिकाले निर्माणकार्य सम्पन्न गरी डोजराध्यक्ष र आसेपासेले मोटै रकम कुम्ल्याउने गर्छन्। विकास निर्माणका नाममा उनीहरूले स्थानीय समुदायहरूलाई ठग्छन् अनि निर्वाचनहरूका लागि खर्च जुटाउने गर्छन्। यसरी भ्रष्टाचार, निर्वाचन र भ्रष्टाचारको चक्र निरन्तर चलिरहन्छ। यसरी कमाउनेहरूले स्थानीय, प्रदेश हुँदै केन्द्र तहका निर्वाचनसमेत जित्ने महŒवाकांक्षा बोकेका हुन्छन्। घामजत्तिकै छर्लंग सत्य के हो भने माथिल्लो तहका निर्वाचनका लागि टिकट पाउन तथा जित्न पैसाको खोलो बगाउनुपर्ने हुन्छ। कार्यकर्तादेखि सम्बन्धित दलका उच्च राजनीतिक नेतृत्वसम्मलाई प्रभावमा पार्नुपर्ने हुन्छ। यो सबै गर्न युद्धस्तरमा पहाडहरू ध्वस्त गरी ठाउँकुठाउँ बाटो बनाइन्छ। यस क्रममा डोजराध्यक्षहरू, तिनका आसेपासे, ढुंगा, गिट्टी, बालुवा, छड आदिका आपूर्तिकर्ता, इन्जिनियर र कर्मचारीहरूका साथै उच्च राजनीतिक नेतृत्वसमेत मालामाल हुन्छन्। यस्तो भ्रष्ट र अपारदर्शी प्रक्रियाको मूल्य चुकाउने एकमात्र पक्ष भनेको स्थानीय समुदाय हो। यस्तो अनियमितताविरुद्ध स्थानीय समुदायहरूले संगठित रूपमा, सार्वजनिक मञ्चमार्फत आवाज उठाएको बिरलै देख्नसुन्नपढ्न पाइन्छ। यसका कारणहरू छन्। प्रथमतः विपक्षी दलहरूका टाठाबाठाले ठेक्कामा आफ्नो भाग खोज्छन्, सो प्राप्त भइसकेपछि चुप लागिहाल्छन्। ठेक्काको प्रस्तावित मूल्य चर्को हुनुको कारण सम्भवतः यो पनि हो। स्थानीय तहको नागरिक समाजले यस्तो नीतिगत भ्रष्टाचारविरुद्ध आवाज उठाउनुपर्ने हो। तर टाठाबाठा हर्ताकर्ता रहने नागरिक समाज पनि चुप लागिबसेको छ। बाँकी रहन्छन् सर्वसाधारण। उनीहरूलाई त दुःखजिलो गरी त्यही समाजमा बस्नुपर्ने हुन्छ। मर्दापर्दा काम लाग्ने, सानातिना रोजगारीका अवसर दिन सक्ने भनेको त डोजराध्यक्षहरूले नै हो। त्यस्ता शक्तिशाली पात्रहरूविरुद्ध बोल्नु भनेको त मृगले सिंहसँग निहुँ खोज्नु सरह न हो। सडकमार्फत स्वास्थ्यसेवा पुयाउन, स्थानीय उत्पादन बजारमा बिक्री गर्नलगायत समग्र विकास गर्न सहज हुन्छ, ग्रामीण अर्थतन्त्र चलायमान हुन्छ। तर हाम्रा विकाससम्बन्धी आकांक्षा पहाडहरूले थेग्न सकिरहेका छैनन्। धेरैजसो पहाडी सडक वर्षदिनमै बिग्रिसक्छन्। निर्माण कार्यमा अनियमितता एक कारण। वर्षायाममा ती सडक क्षतिग्रस्त हुँदा धनजनको ठूलो क्षति हुन्छ। वातावरणीय पक्षहरूलाई ध्यानै नदिई विकास गर्न खोज्दा पानीका मूलहरू सुकेको, पहिरो गई गाउँ जोखिममा परेका समाचार नयाँ हुन छोडेका छन्। यस्ता विपद्हरूमा सर्वसाधारणले सर्वस्व गुमाउँदासमेत निर्माणकार्यमा संलग्नलाई पुनः कमाउने सुवर्ण अवसर प्राप्त हुन्छ। यस्तो परिप्रेक्ष्यमा कलिला पहाडहरूले थेग्न सक्ने विकास कार्य मात्र सञ्चालन गर्नुको विकल्प छैन। सडकभन्दा रज्जुमार्ग, केवलकार पहाडहरूका लागि उपयुक्त विकल्प हुन सक्छन्। युरोप र एसियाकै कतिपय देशका लागि प्रकृतिका वरदान भएका छन्, समृद्धिका भरपर्दा स्रोत भएका छन्। पहाडहरू विकासका बाधक हुनुमा नाच्न नजान्ने आँगन टेढो देख्ने प्रवृत्ति जिम्मेवार छ। स्थिर भई बसेका पहाडहरूमाथि विकासप्रेमी आधुनिक इन्द्रहरूको अत्याचारले सीमा नाघिसकेको छ। यिनीहरूको हात बाँध्नु र आवश्यक परे पाता फर्काई दुर्घटनाग्रस्त विकास प्रयासलाई ट्र्याकमा ल्याउन राज्यले ढिलो गर्नु हुँदैन। यति गर्दैमा सिंहदरबारमा पहिरो र महाभूकम्प जाला र ? सिंहदरबार यति कमजोर धरातलमा उभिएको होला त ?"
"घण्टी बज्यो, बजिरहला ?","पुराना दलमाथि खतराको घण्टी बजेको तर्क गर्न थालिएको छ। नेताहरूले बानी नफेर्दा नागरिकले मत फेर्न थालेको देखिन्छ। पछिल्लो समय राजनीतिक दललक्षित सक्किने कि सच्चिने भन्ने बहसको बगावत नै उर्लिएको छ। गएको उपनिर्वाचन परिणामपछि राजनीतिमा नयाँ तरंग सिर्जना भयो। विशेष गरी रास्ट्रिय स्वतन्त्र पार्टीको अद्भूतपूर्व विजयलाई लिएर यस्तो चर्चापरिचर्चा हुँदैछ। रास्वपाले जितेका दुवै ठाउँमा पहिलेभन्दा मत उल्लेख्य बढाए। अन्य दलको मत पहिलेभन्दा पनि घट्दो देखियो। पुराना दलमाथि खतराको घण्टी बजेको तर्क गर्न थालिएको छ। नेताहरूले बानी नफेर्दा नागरिकले मत फेर्न थालेको देखिन्छ। तर, यसरी राजनीतिक शक्तिको समीकरणमा निरन्तरको फेरबदल भने स्वाभाविक प्रक्रिया हो। पहिलो पटकमात्र यस्तो प्रवृत्ति देखिएको होइन। २०६४ सालको निर्वाचनमा माओवादीले अप्रत्यासित सफलता हात पार्यो। दोस्रो निर्वाचनमा जाँदा उसको हैसियत धेरै कमजोर भयो। १० वर्षको लगानीमा बनेको पार्टी १० वर्षमै अस्तित्वको लगभग संकटमा आयो। त्यसपछि नेपाली कांग्रेस, एमाले अनि फेरि कांग्रेस क्रमशः राजनीतिको प्रधान शक्तिका रूपमा खडा भए। मधेस राजनीतिमा पनि यस्तै परिदृश्य सबैलाई जगजाहेर नै छ। अमेरिकामा पनि एक डेमोक्र्याट राष्ट्रपति भएपछि अर्को व्यक्ति रिपब्लिकबाट आएको देखिन्छ। लगातार दोस्रो व्यक्ति एकै दलबाट निर्वाचित भएको देखिँदैन। उही व्यक्ति अर्को कार्यकालका लागि निर्वाचित भएका चाहिँ छन्। विश्वका अधिक देशमा नयाँ दलहरू खुलेका छन् र सुरुआतमै राम्रो राजनीतिक हैसियत प्राप्त गरेका छन्। पाकिस्तानी पूर्वप्रधानमन्त्री इमरान खान क्रिकेटको अनुभवसँगै राजनीतिमा आए र एकाएक सफलता कमाए। युक्रेनका बक्सिङ खेलाडी भित्ली क्लक्स अनि लाइबेरियाका फुटबल टिम प्रमुख जर्ज वोयको राजनीतिक पदार्पणसमेत राम्रै भयो। राष्ट्रिय स्वतन्त्र पार्टीको नयाँ र सुरुआती राजनीतिक छलाङ राजनीतिको अद्वितीय र अस्वाभाविक चरित्र भने हैन। अनि अब यही दलका कारण अन्य सबै दलको भविष्य सखाप हुन्छ भन्ने तर्क अलि छिटो र उत्तेजनात्मक अभिव्यक्तिमात्र नहोला भन्न पनि सकिँदैन। नागरिकले अहिले पनि यो शक्तिलाई विकल्पका रूपमा लिएका भने होइनन्। केवल निराशा व्यक्त गरेका हुन्। नयाँले जितेको भन्दा पनि पुरानाले हारेका हुन्। पुराना दललाई विस्थापित गरेका हैनन् केवल सतर्क गराएका हुन्। लोकप्रिय मतका आधारमा पनि चौथो स्थानमात्र प्राप्त छ। यदि आशातीत सुधार तथा रूपान्तरण भएमा अभै पनि नागरिकको अनुबन्धता पुरानै दलहरूमा रहने स्पस्ट छ। उनीहरूको संगठन र जनसम्पर्क बलियो छ। भावना तथा आत्मीयतासमेत तुलनात्मक हिसाबले प्रगाढ छ। यो निर्वाचन परिणामसँगै अन्य सबै दललाई पनि नयाँ बाध्यताचाहिँ आइपरेको छ। अब चुनावमा लोकप्रिय र विज्ञ अनि काबिल प्रत्याशी प्रस्तुत गर्न दबाब बढेको छ। हरेक दल शुद्धीकरणको बाटोमा लाग्नेछन्। अहिलेसम्म पूर्णराजनीतिक पृष्ठभूमिका समान खालका प्रत्याशीबीच मात्र प्रतिस्पर्धा हुने गथ्र्यो। अब सबै दलले खोजीखोजी योग्य र विश्वासिला व्यक्तिको प्रतिस्पर्धा गराउनेछन्। पोलिटिकल मेरिटोक्रेसीको अभ्यास सुरुआत हुनेछ। कवि भूपि शेरचनले लेखेका छन् हामीले कर्तव्य बिर्से इतिहासले धिक्कार्ला। यदि नेताहरूले कर्तव्य बिर्सिए त केही भन्न सकिन्न। अहिलेका सबै दलका सबै अध्यक्षको सायद यही नै अन्तिम कार्यकाल हो। उनीहरूलाई अब पार्टी रहे वा नरहे पनि फरक पर्दैन। तर, त्यही दलका आगामी अपेक्षित र सम्भावित नेतृत्वले अब पार्टीभित्र शुद्धीकरणको सघन अभ्यासचाहिँ गर्नेछन्। यस्तो बाध्यता उनीहरूलाई त जीवन र मरणको सवाल बन्नेछ। यही दलले पनि पाँच वर्षको कालान्तरमा यस्तै आकर्षण र विश्वास कायम राख्नेमा निकै शंका छ। विस्तारै उसका कार्यसम्पादन र अरू कमजोरीका कारण कमजोर हँुदै जानेछ। सरकारमा जान जुन खालको आशक्ति थियो, त्यसको समेत कडा आलोचना भएकै हो। कुनै नीति र सिद्घान्तभन्दा पनि व्यक्ति केन्द्रित हँुदै गएकोमा यसका आमशुभेच्छुक चिन्तित छन्। नैतिक विचलन अनि आर्थिक अपचलनमा फस्दै जाने सम्भावना नकार्न सकिँदैन। पूर्वसभासद ढाकाकुमार श्रेष्ठको अडियो प्रकरण सुरुआतमात्र हुनसक्छ। अहिलको राजनीति इटरनल (स्थायी स्वभावको) भन्दा पनि इफेमेरल (क्षणिक उत्तेजना) अथवा भाइरल नेचरको हुन्छ। छिट्टै आउने र छिट्टै हराउने गर्छ। दिगो तथा आधार तहसम्म नपुग्दै सेलाएर जान्छ। साझा विवेकशील पनि यस्तै उत्साहको साथ आएको थियो तर यसपटक गुमनाम रह्यो। अहिले नै रास्वपालाई सरकारमा स्वागत गर्न तत्पर भएको अफर पठाउनु यसैको सुरुआत हो। सरकारमा लैजाने र केही काम गर्न नसक्ने गरी कमजोर कार्यसम्पादनको अवस्था बनाएर आम आकर्षण घटाउने अस्त्र सबैभन्दा बलियो हुन्छ। सम्भवतः आगामी निर्वाचनसम्ममा अन्य दुईदेखि पाँचसम्म यस्तै प्रकृति र स्वभावका नयाँ दल खुल्नेछन्। जसले आमनागरिकलाई दुविधा बढाउने, रास्वपालाई प्रतिस्पर्धी बढाउने अनि पुरानालाई फाइदा बढाउने भूमिका निभाउने छ। आगामी निर्वाचनको समयसम्ममा विदेशमा बस्नेले समेत मताधिकार प्रयोग गर्न सक्नेछन्। राइट टू रिजेक्ट पनि लागू हुनेछ। एक अथवा दुई राम्रो मानिस निर्वाचित भएरमात्र देश बन्दैन। अधिक राम्रा मानिसको समूह नै आउनुपर्छ, मेघा लन्चको स्थिति बन्नुपर्छ। नयाँ दलले पनि त्यो स्तरमा बृहत् अभियानको अद्भूदय गर्ने सोच र सामाथ्र्य राख्न सकिरहेको छैन। चितवनबाट रवि लामिछाने र हरि ढकाल, तनहुँबाट डा स्वर्णिम वाग्ले अनि ललितपुरबाट डा तोसिमा कार्कीबाहेक अन्य निर्वाचित एकदमै थोरै मतान्तरले मात्र विजयी भएका हुन्। प्रत्यक्ष निर्वाचनमा सीमितमात्र आकर्षण थियो। यसरी, अहिले बजिरहेको घण्टीमाथि आफैंभित्र र बाहिर दुवैतिरबाट अनेकन चुनौती छन्। अहिले राम्रै गरी बजेको त हो। यसको मतलव अब अरू सबैको समय सकियो भन्ने निष्र्कषमा भने पुगिहाल्नु त्यति जायज हँुदैन। सबै सुध्रन पनि सक्छन्, घण्टी पनि बिग्रन सक्छ। आशा गरौं, सबै सुध्रिउन् अथवा कम्तीमा घण्टीचाहिँ नब्रिगियोस्।"
मोफसलमा क्रिकेट रंगशाला,"अन्तर्राष्ट्रिय मापदण्डको मैदान, अनि खेल हेर्न दर्शकलाई व्यवस्थित प्याराफिट। अबको केही वर्षमा अन्तर्राष्ट्रिय मापदण्डको क्रिकेट रंगशालामा दर्शकले खेल हेरेर मज्जा लिन पाउँछन्। भरतपुर महानगरपालिका १५ शान्ति चोकमा ३० हजार दर्शक अट्ने कमल फूलको आकारमा अन्तर्राष्ट्रिय क्रिकेट रंगशाला बन्दैछ। तर, हालसम्म स्तरीय क्रिकेट मैदान नबन्दा क्रिकेट प्रेमी नेपाली निराश छन्। चितवनमा अन्तर्राष्ट्रिय क्रिकेट रंगशाला बन्ने कुराले सबैलाई उत्साहित बनाएको थियो। रंगशालाले लिएको अधुरो आकारले छिट्टै पूर्णता पाउनेमा खेलप्रेमी आशावादी छन्। रंगशालाका छ ब्लक रहेको प्याराफिटमध्ये चारवटाको पहिलो चरणको काम सकिएको छ। दर्शक बस्ने १६ मध्ये चार तहको सिँढी बनेको छ। भरतपुर महानगरपालिका१५ शान्ति चोकमा रंगशाला बन्ने कुराले हर्षित बनेका छन्। ओझेलमा परेको गाउँमा विकासको लहर आउला भन्नेमा स्थानीय उत्साहित छन्। लामो समयदेखिको निरन्तर प्रयासले सार्थकता पाएको छ। ऋण चुक्ता गर्न नसक्दा काम रोकिएको थियो। मन्त्रिपरिषद्को निर्णयपछि बजेटअनुसार काम अघि बढाउन खेलकुद मन्त्रालय र राखेपसँग कुरा राखेको छु, भरतपुर महानगरपालिकाकी प्रमुख रेणु दाहालले भनिन्, अब छिट्टै बहुवर्षीय परियोजनाका रूपमा टेन्डर अगाडि बढ्नेछ। विगत डेढ वर्षदेखि अलपत्र परेको गौतमबुद्ध अन्तर्राष्ट्रिय क्रिकेट रंगशाला निर्माणको प्रक्रिया सुरु हुने भएको छ। सरकारले रंगशालाको स्वामित्व लिएर निर्माण गर्ने भएको हो। आर्थिक अभावको कारण देखाउँदै धुर्मुससुन्तली फाउन्डेसनले निर्माणबाट पछि हटेपछि सोमबारको मन्त्रिपरिषद्को निर्णयसँगै रंगशाला निर्माणको काम अगाडि बढ्ने भएको छ। सरकारले स्वामित्व लिएपछि रंगशाला निर्माणले गति लिनेमा स्थानीय विश्वस्त छन्। रंगशालाको काम रोकिएपछि स्थानीय निराश थिए। रंगशालाका लागि धेरैको पसिना मिसिएको छ। काम बन्द हुँदा नरमाइलो भएको थियो, स्थानीय मिना लामिछानेले भनिन्, सरकारले बनाउने भनेपछि खुसी लागेको छ। अब छिटो बने हुन्थ्यो। ऋणको बोझले थलिएको रंगशाला निमार्ण डेढ वर्ष रोकियो। निर्माणको जिम्मा पाएको धुर्मुससुन्तली फाउन्डेसनले आर्थिक अभावमा बनाउन सकेन। भरतपुर महानगरपालिकाले संघीय सरकारसँग पहल गरेर तिर्नुपर्ने रकम मन्त्रिपरिषद्बाट निर्णय गरेपछि निमार्णले गति लिनेमा आशा जगाएको हो। भुक्तानी दिनुपर्नेलाई सरकारी तवरबाट रकम निकासा गरी भुक्तानी गरेर नयाँ प्रक्रियाबाट रंगशालाको काम गर्न लागिएको हो। भरतपुर महानगरपालिकाले रंगशाला निर्माणका लागि त्रिभुवन विश्वविद्यालयका नाममा लालपुर्जा रहेर कृषि तथा वन विज्ञान विश्वविद्यालयले भोगचलन गरेको २० बिगाहा छ कट्ठा जग्गा उपलब्ध गराएको थियो। निर्माणको समयमा फाउन्डेसनले भुक्तान गर्नुपर्ने बाँकी रकम कहाँबाट तिर्ने भन्ने स्पष्ट कानुनी व्यवस्था नभएका कारण समस्या आएको हो। विसं २०७५ माघ १६ गते महानगरपालिका र फाउन्डेसनबीच निर्माणसम्बन्धी सहमति भएको थियो। फाउन्डेसनले निर्माणको ३५ प्रतिशत काम सम्पन्न गरेको छ। डिजाइन अनुसारको प्याराफिट, ग्राउन्ड तयार भएको फाउन्डेसनका अध्यक्ष सिताराम कट्टेलले बताए। पिच बनाउने माटो प्रशोधन गरेर राखिएको छ। सरकारले स्वामित्व लिने हो भने दुई महिनाभित्र प्रतियोगिता नै गराउन मिल्ने अवस्थामा पुग्नेछ, कट्टेलले भने, अन्तिममा सरकारलाई नै हस्तान्तरण गर्ने परियोजना हो। अब सरकारले प्रक्रिया अघि बढाएको छ। हामी त्यसैको सहयोगी बनेर बसेका छौं। शिलान्यास भएको दुई वर्षभित्र रंगशाला निर्माण गरी महानगरलाई हस्तान्तरण गर्ने भनिएको परियोजना तीन वर्ष हुन लाग्दा पनि नबन्नु दुःखद् हो। धुर्मुससुन्तली फाउन्डेसनले स्रोतको सुनिश्चितता गर्न नसक्दा निर्माण अलपत्र परेको हो। निर्माण पहल कदमी लिने धुर्मुससुन्तली फाउण्डेसनलाई धन्यवाद दिँदै त्यसको स्वामित्व सरकारले लिएर काम अघि बढाउनुपर्ने स्थानीयको माग छ। काठमाडौंको मूलपानीमा निर्माण गर्ने भनेको क्रिकेट रंगशाला पनि संघीय सरकार मातहतै छ र अलपत्र छ। तर, चितवनको गौतम बुद्ध रंगशालालाई अरू झन्झट हैन, केवल रकम अभाव देखिएको छ। इच्छाशक्ति भए संघ सरकारका लागि चितवन रंगशाला निर्माण पूरा गर्न कुनै ठूलो कुरा होइन। बागमती प्रदेश सरकार पनि रंगशाला निर्माण पूरा गर्न सहभागी बन्न सक्छ। स्थानीय, प्रदेश र संघले हातेमालो गरेर तीव्र गतिमा बाँकी निर्माणको काम पूरा गर्नुपर्ने क्रिकेटप्रेमीहरूको माग छ।"
नेपोली ३३ वर्षपछि बन्यो सिरी ए च्याम्पियन,सान्डी लोभ्रिचले १३औं मिनेटमा गरेको गोलसँगै घरेलु टिम उडिनेसीले अग्रता लिएको थियो। पहिलो हाफमा १० ले पछि परेको नेपोलीले दोस्रो हाफमा बराबरी गोल फर्काएसँगै उपाधि जित्यो। नाप्लेस : नेपोली ३३ वर्षपछि सिरी ए जित्दै इटालियन च्याम्पियन बनेको छ। बिहीबार राति भएको खेलमा उडिनेसीसँग बराबरी खेलेसँगै नेपोली पाँच खेल अगावै च्याम्पियन बनेको हो। सान्डी लोभ्रिचले १३औं मिनेटमा गरेको गोलसँगै घरेलु टिम उडिनेसीले अग्रता लिएको थियो। पहिलो हाफमा १० ले पछि परेको नेपोलीले दोस्रो हाफमा बराबरी गोल फर्काएसँगै उपाधि जित्यो। भिक्टोर ओसिमेनले ५२औं मिनेटमा भ्रमणकारी नेपोलीका लागि बराबरी गोल फर्काएका थिए। उनको गोलसँगै बिहीबार राति एक अंक थपेको नेपोली तीन दशकपछि च्याम्पियन बन्यो। अर्जेन्टाइन महान् फुटबल डिएगो म्याराडोनाप्रेरित नेपोलीले सन् १९९० मा पछिल्लो पटक इटालियन लिग जितेको थियो। नेपोलीले समग्रमा तेस्रो पटक सिरी एको उपाधि जितेको हो।
पुछारको खुमलटारसँग हार्यो लिग लिडर जावलाखेल,"काठमाडौं : स्टेफन समिरको ह्याट्रिकप्रेरित एफसी खुमलटारले शुक्रबार सहिद स्मारक ए डिभिजन लिगमा लिग लिडर जावलाखेल युथ क्लबलाई २४ गोलको नतिजामा पराजित गरेको छ। सातदोबाटोस्थित एन्फा कम्प्लेक्समा भएको खेलको २०औं मिनेटमा समिरले गोल गर्दै खुमलटारलाई अग्रता दिलाएका थिए। पहिलो हाफको खेल सकिन तीन मिनेट बाँकी रहँदा खुमलटारकै रोहित सुब्बाले गरेको आत्मघाति गोलसँगै जावलाखेल बराबरीमा फर्किएको थियो। तर, पहिलो हाफको इन्जुरी समयमा समिरले नै पुनः गोल गर्दै १२ को अग्रता दिलाएका थिए। समिरले ५१औं मिनेटमा ह्याट्रिक गरेसँगै खुमलटारले अग्रता १३ मा लम्ब्याएको थियो। इन्जुरी समयको तेस्रो मिनेटमा विनोद केसीले गरेको गोलसँगै स्कोरलाइन २३ मा छोट्याएको जावलाखेल सम्हालिन नसक्दा पुनः गोल खायो। मेसुके ओलोमोउले इन्जुरी मिनेटको पाँचौं मिनेटमा गोल गर्दै खुमलटारका लागि २४ को जित सुनिश्चित गरे। त्यो गोलसँगै मेसुके जारी लिगका सर्वाधिक गोलकर्ता बनेका छन्। उनले १५ खेलमा १२ गोल गरिसकेका छन्। जितसँगै खुमलटार १५ खेलबाट १७ अंक जोडेर १२औं स्थानमा उक्लिएको छ। समान खेलबाट २४ अंक जोडेको जावलाखेल शीर्ष स्थानमा छ। आजै दशरथ रंगशालामा नेपाल पुलिस क्लब र हिमालयन शेर्पा क्लब प्रतिस्पर्धा गरिरहेका छन्।"
ब्राइटनसँग हार्यो युनाइटेड,"ब्राइटनको मैदानमा भएको खेलको निर्धारित ९० मिनेटसम्म गोलविहीन थियो। तर, इन्जुरी समयको सातौं मिनेटमा म्याक अलिस्टरले पेनाल्टीलाई गोलमा परिणत गर्दै घरेलु टिमको जित सुनिश्चित गरे। लन्डन : एलेक्सिस म्याक अलिस्टरको निर्णायक गोलप्रेरित ब्राइटनले इङ्लिस प्रिमियर लिगमा बिहीबार राति म्यानचेस्टर युनाइटेडलाई १० गोलको नतिजामा पराजित गरेको छ। ब्राइटनको मैदानमा भएको खेलको निर्धारित ९० मिनेटसम्म गोलविहीन थियो। तर, इन्जुरी समयको सातौं मिनेटमा म्याक अलिस्टरले पेनाल्टीलाई गोलमा परिणत गर्दै घरेलु टिमको जित सुनिश्चित गरे। युनाइटेडका डिफेन्डर ल्युक सहले पेनाल्टी एरिया भित्र बल ह्यान्ड गरेपछि भिडियो असिस्टेन्ट रेफ्री (भीएआर)ले ब्राइटनलाई पेनाल्टी दिएका थिए। जितसँगै ३२ खेलबाट ५५ अंक जोडेको ब्राइटन छैटौं स्थानमा उक्लिएको छ। एक खेल बढी खेलेको म्यानचेस्टर युनाइटेड ६३ अंकसहित चौथो स्थानमा छ। म्यानचेस्टर सिटी ३३ खेलबाट ७९ अंक जोडेर शीर्ष स्थानमा रहँदा दोस्रो स्थानको आर्सनलको ३४ खेलबाट ७८ अंक छ।"
गोर्खा रारा गोल्डकप : तालतलैया एकेडेमीको विजयी सुरुवात,"धनकुटा : अग्नीवसुन्धरा स्मृति १० औं गोर्खा रारा गोल्डकप फुटबल सुरु भएको छ। चौविसे गाउँपालिका६ राजारानीस्थित पुण्य माविको खेल मैदानमा शुक्रबार सम्पन्न उद्घाटन खेलमा मोरङको डाँगीहाट यूथ क्लबलाई पराजित गर्दै सुनसरीको तालतलैया एकेडेमीले विजयी सुरुवात गरेको छ। तालतलैयाले डाँगीहाट यूथलाई शून्यका विरुद्ध एक गोलले पराजित गर्यो। तालतलैयाको जितमा विदेशी खेलाडी नेपोलियनले निर्णायक गोल गरे। उनले खेलको ८३ औं मिनेटमा गोल गरेका थिए। मैदानको मध्यभागवाट उपलब्ध गराएको पासलाई सदप्रयोग गर्दै नेपोलियनले उत्कृष्ट गोल गरेका थिए। उनले विपक्षी दुई जना खेलाडीलाई डिवक्स एरियाबाट विट गरेका थिए। उनी खेलको म्यान अफ दी म्याच समेन बन्न सफल भए। चौविसे गाउँपालिका अध्यक्ष राजकुमार लिम्बुले नगद ५ हजार र ट्रफी प्रदान गरेको प्रतियोगिताका प्रचारप्रसार संयोजक सविन अधिकारीले बताए। राजारानीमा लाग्ने ऐतिहासिक चण्डी पूर्णिमा मेलाको अवसर पारेर हरेक वर्ष रारा फुटबल क्लबको आयोजनामा रारा गोल्डकप सञ्चालन हुँदै आइरहेको छ। प्रतियोगितामा आयोजक रारा फुटबल क्लब सहित मोरङको डाँगीहाट यूथ क्लब र पथरी फुटबल क्लब, सुनसरीको तालतलैया एकेडेमी, झापाको विर्तामोड युनाइडेट फुटबल क्लब, धनकुटाको डाँडाबजार फुटबल क्लब, सिराहाको शैलेश यूथ क्लब र उदयुरपुरको गाईघाट फुटबल गरी ८ टिमको सहभागिता रहने आयोजक रारा क्लबका अध्यक्ष मणि चेम्जोङले बताए। प्रतियोगिताको विजेताले नगद तीन लाख रुपैयाँ सहित रारा गोल्डकपको ट्रफी र उपविजेताले एक लाख ५० हजार रुपैयाँ प्रदान गरिने आयोजक रारा क्लबका अध्यक्ष मणी चेम्जोङले बताए। हरेक खेलमा म्यान अफ दी म्याचको व्यवस्था गरिएको र पाँच हजार पुरस्कार प्रदान गरिने बताइएको छ। त्यस्तै विभिन्न विधाहरूमा उत्कृष्ट हुने खेलाडीहरूलाई जनही नगद १० हजार रुपैयाँ ट्रफी र प्रतियोगिताको सर्वोत्कृष्ट खेलाडीलाई नगद २० हजार रुपैयाँ र ट्रफी प्रदान गरिनेछ। शनिबारको खेल आयोजक रारा फुटबल क्लब र पाथिभरा फुटबल क्लब बीच हुनेछ।"
पाकिस्तान र न्युजिल्यान्डको चौथो ओडीआई आज,बुधबार कराँचीमै भएको तेस्रो एकदिवसीयमा पाकिस्तानले २६ रनको जित निकालेको थियो। त्यसअघि रावलपिन्डीमा भएको दोस्रो र पहिलो एकदिवसीय अन्तर्राष्ट्रियमा पाकिस्तान क्रमशः सात विकेट र पाँच विकेटले विजयी भएको थियो। कराँची : पाकिस्तान भ्रमणमा रहेको न्युजिल्यान्डले आज घरेलु टिमविरुद्ध चौथो एकदिवसीय अन्तर्राष्ट्रिय खेल्दै छ। कराँचीमा नेपाली समयअनुसार ४: १५ बजे हुने खेलमा भ्रमणकारी टिम पहिलो जितको खोजीमा हुनेछ। सुरुआती तीन खेलमा जित निकाल्दै घरेलु टिमले दुई खेल अगावै शृंखला आफ्नो पक्षमा पारिसकेको छ। बुधबार कराँचीमै भएको तेस्रो एकदिवसीयमा पाकिस्तानले २६ रनको जित निकालेको थियो। त्यसअघि रावलपिन्डीमा भएको दोस्रो र पहिलो एकदिवसीय अन्तर्राष्ट्रियमा पाकिस्तान क्रमशः सात विकेट र पाँच विकेटले विजयी भएको थियो। एकदिवसीय शृंखलाअघि भएको ट्वान्टी २० अन्तर्राष्ट्रिय शृंखला २२ को बराबरीमा सकिएको थियो। अन्तिम ट्वान्टी २० असिनापानीका कारण हुन नसकेपछि ट्वान्टी २० बराबरीमा टुङ्गिएको थियो। न्युजिल्यान्ड आजको खेलपछि आइतबार पाँचौं तथा अन्तिम एकदिवसीय खेलेर स्वदेश फर्किने छ।
प्रथम जेसिज कपको उपाधि श्री मेहर गणलाई,"बागलुङ : प्रथम अर्ना जेसिज कप २०२३ फुटबल प्रतियोगिताको उपाधि नेपाली सेनाको श्री मेहरगण घोडाबाधे ब्यारेकले जितेको छ। बागलुङ जेसिजले आयोजना गरेको प्रतियोगिताको फाइनल खेलमा शुक्रबार श्री मेहर गणले वीर गोर्खाली युवा क्लबलाई १० गोलअन्तरले पराजित गर्दै उपाधि चुमेको हो। श्री मेहरलाई उपाधि दिलाउनका लागि खेलको ३० औं मिनेटमा कप्तान पितम्बर घर्ती मगरले गरेको गोल नै निर्णय बन्यो। गोर्खालीका गोलकिपर अफ्रिन खेलाडी कौसाइ अगाडि बढेको अवस्थामा प्रकाश निरौलाले हेडिङ मार्फत दिएको पासलाई कप्तान घर्तीले गोल गरेको थिए। त्यस अगाडि खेलको २३ औं मिनेटमा गोर्खालीले अग्रता बनाउने मौका गुमाएको थियो। गोर्खालीका मिलन साङत्यानले डिबक्स बाहिरबाट प्रहार गरेको बललाई श्री मेहरका डिफेन्डर खुम कटुवालले गोललाइनबाट बचाएका थिए। खेलको २४ औं मिनेटमा श्री मेहरका दिशान्त राईको उत्कृष्ट कर्नर बललाई गोर्खालीका गोलकिपर कौसाइले बचाएका थिए। पहिलो हाफमा १ गोलले पछि परेको गोर्खालीले दोस्रो हाफमा गोल गर्ने अवसर पाएपनि खेर फालेको थियो। खेलको ६६ औं मिनेटमा गोर्खालीका निश्चल बस्नेतको हेडिङ प्रहार श्री मेहरका गोलकिपर विप्लप गुरुङले बचाए भने ७३ औं मिनेटमा पेनाल्टी बक्सबाट मिलन साङत्यानको प्रहार पोष्ट माथिबाट बाहिरियो। उपाधि जितेको श्री मेहर गणले नगद १ लाख ५० हजार र उपविजेता गोर्खाली युवा क्लबले ७५ हजार, ट्रफी र मेडल प्राप्त गरेका छन्। प्रतियोगितामा विधागत पुरस्कार तर्फ गोर्खालीका खेलाडीहरुको बर्चश्व रह्यो। प्रतियोगिताको गोर्खालीका कप्तान सन्जिव अर्याल सर्वोत्कृष्ट खेलाडी, सशिल थापा मगर उत्कृष्ट स्ट्राइकर, एलेक्स उत्कृष्ट मिडफिल्डर, जोन उत्कृष्ट डिफेन्डर, श्री मेहर गणका विप्लप गुरुङ उत्कृष्ट गोलरक्षक बन्दै पुरस्कार प्राप्त गरे। प्रतियोगितामा ५ गोल गरेर चिल्ड्रेन लाइफ स्पोर्ट्स क्लबका जोन ग्लोरी सर्वाधिक गोलकर्ता बने। कालिपुल युनाइटेड क्लब बेनीले अनुशासित टिमको उपाधि जित्यो। क्वाटरफाइनल खेलमा भीमापोखरा खेलकुद विकास समिति विरुद्ध श्री मेहर गणका विकास मगरले गरेको गोल प्रतियोगिताकै सर्वोत्कृष्ट गोल बन्दै पुरस्कार प्राप्त गरे। प्रतियोगिताका विजेता टिम र खेलाडीहरुलाई बागलुङ नगरपालिकाका नगरप्रमुख बसन्त कुमार श्रेष्ठ, बागलुङका प्रमुख जिल्ला अधिकारी रोशनी कुमारी श्रेष्ठ लगायतले पुरस्कार वितरण गरेका थिए। प्रतियोगितामा साविकको धौलागिरी अञ्चलका चार जिल्ला (बागलुङ, पर्वत, म्याग्दी र मुस्ताङ)का ११ टिमको सहभागिता रहेको थियो।"
वर्ष उत्कृष्ट खेल पत्रकार अवार्ड एपीवानका तिमिल्सिनालाई,पोखरा : सातौं संस्करणको पोखरा स्पोर्ट्स अवार्ड अन्तर्गत वर्ष उत्कृष्ट खेल पत्रकार अवार्ड एपीवान टेलिभिजनका गण्डकी प्रदेश ब्यूरो प्रमुख सागरराज तिमिल्सिनालाई प्रदान गरिने भएको छ। उत्कृष्ट खेल पत्रकार छनोट समितिले तिमिल्सिनालाई अवार्ड दिन सिफारिस गरेको हो। समितिको सिफारिसलाई मञ्चको कार्यसमितिको बैठकले अनुमोदन गरेको आयोजक नेपाल खेलकुद पत्रकार मञ्च गण्डकीका महासचिव राजाराम पौडेलले जानकारी दिए। पत्रकार तिमिल्सिनालाई शनिबार अवार्ड कार्यक्रममा वर्ष उत्कृष्ट खेल पत्रकारको अवार्ड प्रदान गरिने छ।
