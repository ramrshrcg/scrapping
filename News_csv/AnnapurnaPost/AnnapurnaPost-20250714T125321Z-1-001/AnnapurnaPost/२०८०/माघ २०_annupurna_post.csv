शीर्षक,विवरण
कहिले मारिएका थिए लखन थापा मगर ?,"लखन थापा मगरलाई नेपाल सरकारले २०५६ साल फागुन ११ गते शहीद घोषणा गर्यो। सरोकारवालाहरूले उनलाई नेपालको प्रथम शहीद घोषणा गर्नुपर्ने दबाब दिएपछि सरकारले २०७२ साल असोज ३ गते नेपालको प्रथम शहीद घोषणा गर्यो। जङ्गबहादुर राणाको निरङ्कुश शासन भोगेका लखन थापाले जङ्गबहादुरको जीवनको उत्तरार्द्धमा उनले लादेको शासन ब्यवस्थाको अन्त्यका लागि आफ्नो विद्रोही कदमलाई उत्कर्षमा पुर्याएका थिए। उनले 'जङ्गबहादुरको अत्याचारले सिमा नाघेको, उनले अङ्ग्रेजलाई देश बेचेकोले उनलाई मारेर सुनौलो युग ल्याउन आफूलाई मनकामना देवीले आदेश दिएको' जनसमक्ष बताएर गोरखा बुङ्कोटबाट विद्रोहको आह्वान गरे। उनले सशस्त्र विद्रोहका लागि हतियार र सेना जम्मा गरेका थिए। आफूलाई राम शाहकालीन सिद्ध लखन थापा (प्रथम)को अवतार बताएर उनले बुङ्कोटमै मनकामना देवीको पूजा चलाई प्रशस्त भक्तजन पनि बटुलेका थिए। जङ्गबहादुरको आदेशबाट पल्टन लगाएर लखन थापा र उनका समर्थकहरूलाई पक्राउ गरियो। लखनलगायत उनका कट्टर ६ जना समर्थकलाई झुण्ड्याएर मृत्युदण्ड दिइयो। उनको बारेमा अनुश्रुति मात्र होइन, इतिहास प्रमाणित गर्ने कैयौँ ऐतिहासिक तथ्यहरू हुँदाहुँदै पनि कसैकसैले उनको शहादतको तथ्यगत आधारमाथि प्रश्न उठाउने गरेका छन्। तर, ऐतिहासिक तथ्यबाटै ती प्रश्नहरूको समाधान गर्न गाह्रो भने छैन। पूर्व सैनिक अधिकारी डा प्रेमसिंह बस्न्यातले आफ्नो पुस्तक 'नेपाली सेना लिगलिगकोटदेखि वर्तमानसम्म' (२०७११३४३५) मा लखनले विद्रोह गर्नुभन्दाअघि नै वीरध्वज बस्नेतले विसं १९०३ मा जङ्गबहादुरलाई मार्ने सशस्त्र योजना बनाएकोलाई पहिलो विद्रोह मान्ने कि नमान्ने र विसं १९०७ मा करवीर खत्री, जयबहादुर कुँवर र बद्रीनरसिंह कुँवरले जङ्गबहादुरलाई मार्ने योजना बनाउनुलाई जङ्गबहादुरविरुद्ध दोस्रो विद्रोह देखिन्छ भन्ने धारणा ब्यक्त गरेको पाइन्छ। वीरध्वज र बद्रीनरसिंह कुँवरले गरेको जङ्गबहादुरलाई मार्ने प्रयास विद्रोह हो कि होइन, भन्नेबारे विचार गरौँ। आफ्नी सौता साम्राज्यलक्ष्मीदेवीको मृत्यु भएपछि राजा राजेन्द्रविक्रमकी कान्छी महारानी राज्यलक्ष्मीको मनमा आफ्ना छोरा रणेन्द्रलाई नेपालको भावी राजा बनाउने महत्त्वाकाङ्क्षा चुलिएर गयो। तर उनको यस महङ्खवाकाङ्क्षालाई प्रधानमन्त्रीहरू माथवरसिंह थापा र फत्तेजङ्ज शाहले पूर्ण गरिदिन सकेनन्। त्यसबीच राज्यलक्ष्मीका अतिप्रिय र भरपर्दा जनरल गगनसिंहको उनकै निवास ढोकाटोलमा साँझको समय पूजा गरिरहेको अवस्थामा रहस्यमय हत्या भयो। हत्यारा पत्ता लगाउने कचहरी बस्दा त्यो कचहरी कोतपर्वमा परिणत भयो। कोतपर्वपछि जङ्गबहादुर शक्तिशाली शासक भएर उदाए। जङ्गबहादुरबाट पनि आफ्नो चाहना पूरा हुने नदेखिएपछि विकल्पमा उनको हत्या गर्ने गुप्त षड्यन्त्रको तानाबाना बुन्नमा महारानी राज्यलक्ष्मी लागिन्। यसमा उनले काजी वीरध्वज बस्नेतलाई हातमा लिइन्। वीरध्वज र राज्यलक्ष्मीबीच तामातुलसी छोएर भएको धर्मपत्रअनुसार वीरध्वजले जङ्गबहादुर, सुरेन्द्र र उपेन्द्रलाई मारेर रणेन्द्रलाई राजगद्दिमा राख्ने किरिया खाएका थिए। गगनसिंहका छोरा वजीरसिंहलाई पनि यस खेलमा समावेश गर्ने निर्णय गरियो। योजना सफल हुनेबित्तिकै वीरध्वज प्रधानमन्त्री हुने पक्का गरियो। षड्यन्त्रमा सामेल भएका विजयराज पाण्डेले जङ्गबहादुरलाई भोजका लागि आमन्त्रण गर्न जाँदा षड्यन्त्रबारे सबै पोल खोलिदिएपछि यसविरुद्ध जाइलाग्न आफ्नै सैन्यशक्तिसहित जङ्गबहादुर राजदरबारतिर प्रस्थान गरे। वीरध्वज आफैं जङ्गबहादुरलाई लिन आइरहेको बेला यी दुईको परस्पर बीच बाटैमा भेट भयो। जङ्गबहादुरको इशाराबाट वीरध्वजलाई रणमेहर अधिकारीले टुक्राटुक्रा हुने गरी काटिदिए (पद्मजङ्ग राणा, 'जङ्गबहादुरको जीवनयात्रा' २०७४:८०८४)। 'भण्डारखाल पर्व' नामले चिनिएको विसं १९०३ कात्तिक सुदी १२ मा घटीत यो पर्वमा उक्त षडयन्त्रमा संलग्न वीरध्वजका अरु अनुयायीहरू पनि मारिए। यो ऐतिहासिक प्रकरण हेर्दा महारानी राज्यलक्ष्मीको महत्त्वाकाँक्षा पूर्ण गरिदिएर आफू प्रधानमन्त्री हुनेबाहेक वीरध्वजको अरु सामाजिक वा राष्ट्रियमुक्तिको कुनै मनसुवा देखिँदैन। त्यसैले वीरध्वजसम्बन्धी यो प्रकरण एउटा षडयन्त्र मात्र थियो, जसलाई कुनै पनि हालतमा विद्रोह मान्न सकिँदैन। यसैगरी जङ्गबहादुर राणा बेलायत भ्रमणबाट फर्केपछि उनको हत्या गर्ने षड्यन्त्रको रचना उनकै भाइहरूले रचे। जङ्गबहादुर बसन्तपुर दरबारबाट फर्कदा साहिँला भाई जनरल बद्रीनरसिंह, सेकेण्ड जनरल जयबहादुर कुँवर र करबीर खत्री मिलेर जङ्गबहादुरको हत्या गर्ने योजना रहेको थियो। यो षड्यन्त्रमा जङ्गबहादुरको गाथ ढल्नासाथ माहिला साहेव उपेन्द्रविक्रमले राजा सुरेन्द्रविक्रममाथि हमला गरी हत्यासमेत गरी राजगद्दिमा आफू बस्ने, बमबहादुरलाई प्रधानमन्त्री बनाउने र बद्रीनरसिंहले कमाण्डर इन् चिफ चलाउने योजनामा रहेको थियो। यस योजना सफल भए जयबहादुर कुँवर र करवीर खत्रीले उचित जिम्मेवारी पाउने पनि निधो गरिएको थियो (पुरुषोत्तमशम्शेर जबरा, 'श्री ३ हरूको तथ्यवृत्तान्त' २०६५:८४८७)। विसं १९०७ फागुन ८ गते जङ्गबहादुरलाई मार्ने र उपेन्द्रविक्रम शाहले सुरेन्द्रलाई मारी गद्दिमा बस्ने योजना थियो। तर, योजना पूरा हुने अघिल्लो रात नै थापाथली दरबारमा पुगेर बमबहादुरले जङ्गबहादुरसमक्ष सम्पूर्ण पोल खोलिदिए। त्यसपछि बद्रीनरसिंह, जयबहादुर इलाहावाद जेलमा कोचिए, करवीर खत्रीको चारपाटा मुडी जात पतित गरियो। यो प्रकरण पनि जङ्गबहादुरका भाइहरूको सत्तामा जाने षड्यन्त्रबाहेक सामूहिक भलाइको निमित्त गरिएको कुनै प्रयत्न नभएकाले यो प्रकरणलाई पनि विद्रोह मान्न कुनै पनि हालतमा सकिन्न। यो त एउटा असफल षड्यन्त्र थियो। यी दुवै प्रकरण गोप्य रुपमा कोठामा बसेर बनाइएको थियो। विद्रोह र षड्यन्त्र फरक कुरा हुन्। लखन थापा मगर असली विद्रोही प्राज्ञिक बहस गर्दा षड्यन्त्र र विद्रोहमा फरक छुट्याउन जरुरी छ। मुठ्ठीभर मानिस भेला भएर गुप्तरूपमा कसैको अनिष्ट चिताउनु र सोहीअनुसारको कर्म गर्नु षड्यन्त्र हो। सामूहिक हितका लागि खुलेआम कसैको सत्ता पल्टाउने उद्देश्यले प्रशस्तै समर्थकहरूका साथ गरिने क्रान्तिकारी कामलाई विद्रोह भनिन्छ। लखन थापाले जङ्गबहादुरको निरङ्कुश शासन ब्यवस्था पल्टाएर नेपालमा स्वर्ण युग ल्याउने सार्वजनिक आह्वान गरेका थिए। जङ्गबहादुरका छोरा पद्मजङ्गकै भनाइमा पनि लखन थापाले आफ्नो विनीत आचरण र अनुयायी भाषाले गर्दा उनी छोटो समयमै १५ सय सङ्ख्यामा सेना जम्मा गर्न सफल भएका थिए। उनले नेपाली सेनाको नेतृत्व गर्ने, राजधानी प्रवेश गर्ने, जङ्गबहादुरको हत्या गरेर सरकार आफ्नो अधिनमा लिने र त्यसै दिनदेखि नेपाली इतिहासको स्वर्ण युग आरम्भ गर्ने घोषणा गरेका थिए (राणा, २०७४:२८३८४)। यसरी सार्वजनिकरूपमा जङ्गबहादुरविरुद्ध जनसमर्थन पाएर छोटो समयमै १५ सय सैनिकको समूहसमेत गठन गर्न सफल लखन थापाको यो प्रयत्न कुनै पनि षड्यन्त्र नभई एउटा ब्यवस्थित विद्रोह थियो। यो विद्रोह दबाउन जङ्गबहादुर पल्टन नै परिचालन गर्न बाध्य हुनुपरेको थियो। 'कुण्डली सङ्ग्रह'अनुसार जङ्गबहादुरको जीवनी लेखक उनका साहिला छोरा पद्मजङ्ग राणा लखन थापालाई मृत्यूदण्ड दिइएको बेला २० वर्षका थिए। पद्मजङ्गको जन्म विसं १९१४ कात्तिक २८ गते भएको हो (दिनेशराज पन्त, 'पूर्णिमा' पूर्णाङ्क ९३ वैशाख २०५५:३५)। अर्को कुरा आफ्नै बाबु जङ्गबहादुरको जीवनी लेखनका लागि सामग्री सङ्कलनमा कलिलै उमेरदेखि उनी लागेका ब्यक्ति हुन् भन्ने प्रमाण मदन पुरस्कार पुस्तकालयमा रहेको उनको एउटा कापीबाट पाइन्छ (कमल दीक्षित, 'जंग गीता' २०४०:१३९)। त्यसैले पद्मजङ्गमा लखन थापाको त्यो समयको ऐतिहासिक प्रकरणबारे जानकारी हुनु असम्भव छैन। पद्मजङ्गकै लेखाईअनुसार पनि लखन थापा बीरध्वज बस्नेत र बद्रीनरसिंह राणाजस्ता षड्यन्त्रकारी नभई एक असल विद्रोही थिए भन्नेमा कुनै शङ्का छैन। आध्यात्मिक र सैन्य नेतृत्व लखन थापा आफ्नो समयको लोकप्रिय धार्मिक र राजनीतिक नेता थिए। पुरातत्त्व विभागमा मुखपत्र 'प्राचीन नेपाल' सङ्ख्या २७ (वैशाख २०३१:१५१६)मा प्रकाशित वंशावलीमा उल्लेख भएअनुसार सिद्ध लखन थापाको अवतार हुँ भनी पाँचतले घर बनाई मौलो गाडेर सधैं मनकामनादेवीको पूजा गर्थे। दुनियाँलाई प्रतित पारी गाउँगाउँबाट पञ्चवली, बीसासय वली र कोरा पूजासमेत ल्याई पूजा गर्नेगर्दा दुनियाले मनकामना पूजा गर्न छाडे। लखन थापाले गोरखा, बुङ्कोटमा मनकामना देवीको जुन ठाउँमा पूजा गर्थे, त्यो ठाउँ पाँचतले घर थियो भन्ने माथि परेकोले लखनले सुरु गरेको विद्रोह ब्यवस्थित थियो भन्ने बुझ्न गाह्रो पर्दैन। यो ठाउँमा उनले आफ्ना मानिसहरूलाई परिचालन गरी हातहतियार, बन्दुक, धनुकाँडहरू जम्मा गर्न लगाएका थिए। पछि जङ्गबहादुरले सेना परिचालन गरेर लखन र उनका समर्थकहरूलाई पक्राउ गरी थापाथली दरबार ल्याए। उनीहरूले विद्रोहको तयारी गरेको स्वीकार गरेपछि लखन थापा लगायतलाई झुण्ड्याएर मारियो भने केहीलाई कारावासमा कोचियो। लखन थापाले पूजा गर्ने गरेको जुन पाँचतले घर थियो, त्यसलाई मैदान हुने गरी भत्काइयो (प्राचीन नेपाल, २०३१:१६)। लखन थापाले मनकामनाको पूजा गर्ने भनी बनाएको जुन घर छ, बास्तवमा त्यो विद्रोह र आवश्यक परे युद्ध सञ्चालन गर्नका लागि बनाइएको एउटा किल्ला थियो। लखन थापाले गोरखा बुङ्कोटमा रहेर जुन जनविद्रोहको तयारी गरिरहेका थिए, त्यसकाबारेमा जङ्गबहादुरसमक्ष जाहेर भएपछि उनले सैनिक दललाई विद्रोह दमनका लागि खटाएका थिए। मेजर कप्तान शमशेरजङ्ग थापा क्षेत्री, सुब्बा वीरमानजङ्ग थापा क्षेत्री र सुबेदार बदलसिंह बस्न्यातले पत्ता लगाएर विसं १९३२ चैत सुदी १ मा सरकारलाई जाहेर गरेको अर्जीअनुसार लखन थापा जुन घरमा बस्छन्, त्यो घरलाई ब्यवस्थितरूपमा सुरक्षा पर्खालले पनि घेरिएको थियो। सरकारी सैन्य अधिकारीहरूले लखन थापाको विद्रोह दमनका क्रममा विसं १९३२ चैत सुदि १ मा गरेको बयानमा लखन थापा बस्ने एउटा किल्लाजस्तो घरलाई आठ क्यूविक चौडाई र १६ क्यूविक उचाईको पर्खालले घेरिएको उल्लेख गरेका छन् (महेश सी रेग्मी, 'रेग्मी रिसर्च सेरिज' वर्ष १२ अङ्क ५डिसेम्बर १९८०:७२७५)। यस अर्जीअनुसार लखन थापाले आफ्ना सहयोद्धाहरूलाई जर्नेल, कर्णेल र कप्तानमा नियुक्ति दिने प्रतिज्ञा गरेका थिए। लखनसङ्गै अपजसिंह थापा मगरलाई पक्राउ गरिएको थियो। लखनले जहरे चुमीलाई जर्नेल, विराज थापा मगर, जुठ्या थापा मगर र जीतमान गुरुङलाई कर्णेल पद दिने प्रतिज्ञा गरेका थिए। जङ्गबहादुरपछि शाहज्यादा उपेन्द्रविक्रमलाई राजा बनाउने र लखनचाहिँ उपेन्द्रका दोस्रा व्यक्ति (प्रधानमन्त्री?) बन्ने योजना रहेको थियो। लखनले तार्कु वा मनाङबेसीमा शिकारमा आउँदा जङ्गबहादुरको हत्या योजना बनाएका थिए। यदि यो योजना सफल नभए तिब्बतीहरूको सहयोग माग्न तिब्बत जानेसम्मको योजना लखन थापाको रहेको थियो। सोही अर्जीअनुसार विसं १९३२ फागुन २६ गते ढाल र तरबारले सुसज्जित भोटे सेनाको ठूलो समूह लखनलाई जङ्गबहादुरको हत्याको योजनामा साथ दिन आइपुगेका थिए (रेग्मी, सन् १९८०:७४)। यताबाट विचार गरेर हेर्दा लखन थापाको सैन्य नेतृत्वको कुशलता उत्तम प्रकारको थियो भन्ने विश्वास गर्न सकिन्छ। आजसम्म लखन थापा र जहरे चुमीलगायत ७ जनालाई मृत्यु दण्ड दिइएको भन्ने मात्र प्रचारमा आएको छ। बाँकी बलिदानीहरूचाहिँ उनै लखन थापाबाट उच्च सैन्य पद प्रदान गरिने प्रतिज्ञा गरिएका उनका सहयोद्धाहरू जहरे चुमी, विराज थापा मगर, जुठ्या थापा मगर, जीतमान गुरुङलाई मृत्युदण्ड दिइएको हुनसक्छ। अर्का अच्छामी उपथरका एक मगर पनि लखन थापासँगै मारिएको गोरखा बुङ्कोट क्षेत्रमा उनका सन्तानले चर्चा गर्ने गरेका छन्। खासगरी मगर लेखकहरू डा हर्षबहादुर बुडा, त्रिलोक थापा मगर, संजोग लाफा मगर लगायतले लेख्दै आएको लखन थापाको ऐतिहासिक प्रकरणमा उनी पुरानो गोरख गणको पूर्वकप्तान थिए भन्ने लेखनलाई पुष्टि गर्ने अर्को आधार उनको किल्ला तथा सैन्य शक्ति निर्माण पनि हो, जसको नेतृत्व उनी आफैंले गरेका थिए। सामान्य सिपाहीले यस्तो योजना निर्माण, सैन्य नेतृत्व तथा जनसमर्थन त्यो समयमा प्राप्त गर्न मुस्किल हुन्थ्यो। उनी अनुयायीहरूका लागि मान्य ब्यक्ति थिए। त्यसैले उनमा कुनै समय सैन्य अधिकारी भएको अनुभव थियो भन्ने अनुमान गर्न सकिन्छ। राजदरबारसँग सम्बन्ध राज्यको सम्पूर्ण शक्ति आफ्नो हातमा लिएर सर्वशक्तिमान हुन पुगेका तत्कालीन प्रधानमन्त्री जङ्बहादुर राणाविरुद्ध कोही पनि चूँसम्म बोल्ने आँट गर्दैनथे। त्यतिखेरका राजा राजेन्द्र आफैमा कमजोर प्रकृतिको हुनाले जङ्गबहादुरले राजालाई खोपाको देवता बनाइसकेका थिए। आफ्नो हातमा शक्ति आउँदा चुरुफुरु गर्ने महारानी राज्यलक्ष्मीबाट सम्पूर्ण शक्ति हरण गरेर उनलाई जङ्गबहादुरले काशीवासको प्रवन्ध मिलाइसकेका थिए। उनले नेपालको इतिहासमा रणबहादुरपछि महासन्काहा राजा सुरेन्द्रकी छोरीहरू आफ्ना छोराहरू जगतजङ्ग र जीतजङ्गका साथ र आफ्नी दुई छोरी युवराज त्रैलोक्यविक्रमसँग विवाह गरिदिएर शाही नातागोता गाँसिसकेका थिए। यस्तो अवस्थामा जङ्गबहादुरको हत्या गरेर वा अन्य तवरले सत्ता उखेल्न सके सुरेन्द्रका विकल्पमा उनका भाइ उपेन्द्र विक्रमलाई राजा थाप्ने योजना पनि धेरैले बनाएका थिए। लखनले पनि यहीँ योजना बनाएको प्रसंगमाथि परिसकेको छ। उपेन्द्रविक्रम विद्रोही स्वभावका थिए। उनीसँग राणाहरू पनि चिढिएका थिए। राजपरिवारका सदस्यहरूमा खुल्ला रुपमा राणाविरोधी देखिएकामध्ये युवराज त्रैलोक्यविक्रम पनि एक थिए। उनले राणाशासन अन्त्य नभइन्जेल श्रीपेच नलगाउने प्रण गरेका थिए। उनी राजा हुन नपाउँदै परलोक भए। लखन थापा कुनै बेला युवराज त्रैलोक्यविक्रम शाहका आठपहरिया (अङ्गरक्षक) थिए (तुलसीराम वैद्य र अरु (सम्पा) 'नेपालको सैनिक इतिहास' भाग२२०६५:३६४)। जङ्गबहादुर पनि युवराज सुरेन्द्रको अङ्गरक्षकबाट राजा राजेन्द्रको अङ्गरक्षकमा सरुवा हुँदा कप्तान दर्जामा थिए। पछि दरबारकै एक सुसारे पुतली मैयालाई हात लिएर उनी काजी पदमा पदोन्नत भएका हुन् (जबरा, २०६५:१२)। तत्कालीन राजा तथा युवराजको अङ्गरक्षक कप्तान पदको सैन्य अधिकारी हुने त्यसबेलाको प्रचलन हुँदा लखन थापा पनि कप्तान दर्जामै थिए भन्ने अनुमान गर्न त्यति गाह्रो छैन। अर्कोतिर गोरखाली परम्पराअनुसार ६ थरघर प्रभृतिअनुसार गोरखाका राना र थापा मगरहरूलाई उच्चपद दिने चलन थियो। अभिमानसिंह राना मगर कोतपर्वअघि जनरल पद पाउने मगर हुन्। यहीँ परम्परा जङ्गबहादुरले मिचे पनि एकाध मगरहरू कप्तान दर्जामा पुग्दा त्यहीँ पङ्तिमा लखन थापा परेका हुन सक्छन्। तर, यसको अभिलेख खोज्दा भेटिएन भन्ने तर्क आए के भन्न सकिन्छ भने विद्रोहीहरूको ज्यानै लिने सक्ने निरङ्कुश शासक जङ्गबहादुरलाई अभिलेख मेट्न त्यो बेला कुनै गाह्रो कामै थिएन। कहिले मारिएका थिए लखन थापा? लखन थापा फागुन २ गते मारिएका थिए भन्ने तर्क हालसम्म प्रचलित छ। यसको आधार के हो त? यसबारेमा यो लेखकले लखन थापाको मुहारचित्र बनाउनेदेखि उनलाई शहीद घोषणा गराउने अभियानमा सक्रिय तत्कालीन 'लाफा' पत्रिकाका सम्पादक प्रदीप थापा मगर (अमेरिका निवासी उनी हालः आफ्नो नाम प्रदीप परियार थापा लेख्छन्)सँग जिज्ञासा राखेको थियो। उनले बताएअनुसार लखन मारिएको साता दश दिनमा जङ्गबहादुर मरेको किम्वदन्तीको आधारमा फागुन २ मा लखन स्मृति दिवस मनाउन थालिएको हो। अहिलेसम्मको अनुश्रुतिअनुसार लखन थापाले आफूले मृत्यूदण्ड पाएको सात दिनपछि जङ्गबहादुरको मृत्यु हुनेछ भनी भविष्यवाणी गरेका थिए र जङ्गबहादुर मर्नुभन्दा सात दिनअघि लखन थापालाई झुण्ड्याएर मृत्युदण्ड दिएको हुनसक्छ भन्ने अनुमानको आधारमा लखन थापाले फागुन २ गते मृत्युदण्ड पाएको र त्यसैको आधारमा फागुन २ गतेलाई लखन स्मृति दिवसका रूपमा स्थापित गरियो। किम्वदन्तीलाई इतिहासको आधार बनाइयो भने यसले लखन थापाजस्ता ऐतिहासिक ब्यक्तित्त्वलाई न्याय गर्न सक्दैन। यो अनुमानमाथि विचार गरेर हेर्दा पनि लखन थापाको मृत्युदण्ड फागुन २ गते भएको तथ्यसम्मत देखिँदैन। इतिहासकार दिनेशराज पन्तले 'पूर्णिमा' पूर्णाङ्क ३३ (भदौ २०३२:४६) मा उल्लेख गरेअनुसार जङ्गबहादुर राणाको मृत्यु विसं १९३३ चान्द्रमासअनुसार फागुन शुक्ल द्वादशी उप्रान्त त्रयोदशीमा भएको हो। यसलाई सौर्यमासमा गणना गर्दा उनको मृत्यु विसं १९३३ फागुन १६ गते भएको देखिन्छ। 'म मरेको सात दिनपछि जङ्गबहादुरको पनि मृत्यु हुनेछ' भन्ने लखन थापाको भविष्यवाणी पूरा भएकै हो भने पनि लखन थापाको मृत्यु फागुन ९ गते भएको हुनुपर्छ। लखनलगायत उनका ६ जना साथीहरूलाई विसं १९३३ पुस महिनामा झुण्ड्याएर मृत्युदण्ड दिइएको इतिहासकार पुरुषोत्तमशम्शेर जबराले 'लुकेछिपेका प्रतिभाहरू' (२०६८:२७) मा) उल्लेख गरेका छन्। यसैगरी इतिहासकार ज्ञानमणि नेपालले पनि आफ्नो पुस्तक 'नेपालनिरुपण' (२०५५:३३९) लखन थापालगायत उनका मुख्य अनुयायीलाई विसं १९३३ पुस महिनामै मृत्युदण्ड दिइएको उल्लेख गरेका छन्। यताबाट हेर्दा लखन थापाले मृत्युदण्ड पाएको मिति विसं १९३३ पुस महिना देखिन आयो। यस्तो मिति उल्लेख गर्ने पुरुषोत्तमशम्शेर जबरा राणा शासनको पारिवारिक अन्तरकथाहरूलाई पनि निफनेर इतिहास लेख्ने इतिहासकार भएका हुँदा उनले उल्लेख गरेको लखन थापाको मृत्युदण्डको मितिलाई गम्भीरतापूर्वक नियाल्नु जरुरी देखिन्छ। लखन थापासम्बन्धी ऐतिहासिक तथ्यबारे गर्दा १९३३ सालमै गोरखकालीमा चढाइएको ठूलो घण्टबारे उल्लेख हुनु पनि जरुरी देखिन्छ। तुलसीराम वैद्य ('प्रथम शहीद' वर्ष १ अङ्क १२०६७:२७) र तुलसीराम वैद्य र धनबज्र बज्राचार्य ('गोरखाको ऐतिहासिक सामग्री'२०२९:३२३३) अनुसार लखन थापालाई मृत्युदण्ड दिइसकेपछि गोरखाका जनतालाई पुरस्कारस्वरुप केही रुपैयाँ दिदा सो रुपैयाँबाट लखन थापाकै नाममा घण्ट बनाएर चढाइयो। विसं १९३३ माघ सुदी ८ रोज ४ मा मेजर कप्तान शमशेरजङ्ग थापा क्षेत्री र सुब्बा वीरमान थापा क्षेत्रीमार्फत् गोरखा शहरका बासिन्दाको नाममा यो घण्ट चढाएको देखिन्छ। हिजो लखन थापाका बारेमा सरकारसमक्ष अर्जी पठाउने पनि उनै ब्यक्तिहरू रहेको हुँदा यो घण्ट लखन थापालाई दिइएको मृत्युदण्डप्रति प्रायश्चित गर्न चढाइएको हुनसक्ने अनुमान गर्न सकिन्छ। यताबाट हेर्दा विसं १९३३ को माघ वा माघअघि पुसमहिनामा नै लखन थापालाई मृत्युदण्ड दिइएको भन्ने आधार बलियो हुँदा उनको मृत्युदण्डको महिना फागुन होइन भन्ने तर्क बलियोसँग स्थापित गर्न सकिन्छ। गोरखामा दिवंगत आत्माहरूलाई पूजा गर्ने प्रचलनअनुसार पुसको पहिलो पञ्चमीमा लखन थापालगायतको पूजा गर्ने चलन रहिआएको छ। गोरखाका मगरहरू लखन थापा र उनका सहयोद्धाहरूलाई देवतामा परिणत भएको ठान्छन्। उनीहरूको स्मृतिमा गरिने पूजाको नाम 'भँयरी पूजा' हो। यो पूजालाई 'लखन्या पूजा' पनि भनिन्छ। यो पूजामा लखन थापालाई भयरी देवताका रूपमा पूजा गर्छन्। लखन थापाका सहयोद्धा जयसिंह चुमीका सन्तानले यो पूजा गर्दै आएका छन् (डा हर्षबहादुर बुडामगर, 'मगर जाति र उनको सामाजिक संस्कार'२०५३:२३)। लखन थापालाई मृत्युदण्ड पुस महिनामै दिइएको भन्ने भन्ने तर्कलाई स्थापित गर्न यताबाट पनि विचार गर्न सकिन्छ। त्यसैले शहीद लखन थापा मगरको स्मृति भँयरी पूजा हुने दिने पुस महिनाको पहिलो पञ्चमीमै गर्दा यसको ऐतिहासिक महत्त्व कायम हुने देखिन्छ।"
साइकलले जुराएको महिला स्वतन्त्रता,"ललितपुरको जावलाखेल राउन्ड बाउट वरिपरि छ हरियो साइकल लेन। सुन्दर गलामा हरियो नेकलेश सजिएजस्तै। त्यस सँगैको पार्कमा एकाबिहानै महिलाहरूको जमघट हुन्छ। पार्कको दृश्यले जो कोहीको मन तान्छ। पार्कमा एकाबिहानै साइकल चलाउने र सिक्दैसिकाउँदै गरेका महिलाको जमघट हुन्छ। अधिकांश ४० वर्ष उमेर कटेका महिलाहरू हुन्छन्। एकाबिहानैको जमघट र चहल पहलले पार्कको रौनक त बढाएको छ नै, सहरी क्षेत्रमा पार्क र खुला क्षेत्रको महत्व र आवश्यकता पनि दर्शाउँछ। महिलाहरू साइकल चलाउँदै साथी संगीमाझ मन खोलेर हाँस्ने, रमाउने र उन्मुक्त हुन्छन्। जावलाखेलको पार्क परिसर पनि हँसिलो झै देखिन्छ। ललितपुर महानगरपालिकाले साइकल लेनको निर्माण गर्यो। महिलालाई साइकल चलाउन सिक्नेसिकाउने सुरुवात गरिन् पाटनको इखापुखु निवासी साइकल अभियन्ता लक्ष्मी श्रेष्ठले। कोरोना महाव्याधी अघि नै सुरु गरेको उनको पहललाई पछि महेश्वर बिष्टले पनि पछ्याए। यो पहलले अभियानकै रूप लियो। वल्र्ड साइक्लिस्ट क्लब नेपाल र महिलाका लागि महिला अभियानले सहयोग र अपनोत्व लिए। यस अभियानमा अर्को महत्वपूर्ण पाटो पनि थपियो। साइक्लिस्ट तथा योग प्रशिक्षक कपिल शाही र पूर्ण अवालेले योग पनि सिकाउन थाले। अभियानले विस्तृत रूप लियो। जीवनका दुईतिहाइ बसन्तसम्म घरको चुलोहोचौका र चारदिवारमा गुम्सिएर बस्न बाध्य छन् कैयौं महिला। व्यक्तिगत रहर, इच्छा र स्वतन्त्रतालाई खुम्च्याउनुपर्दा जीवनमा धेरै नै निराश छन्। शारीरिक र मानसिक रोगको शिकार छन्। पितृसत्तात्मक सोच, समाज र सत्ताबाट जकडिएर स्वतन्त्रता कुण्ठित बनाइरहेका छन्। त्यसैकारण, ४० वर्षले नेटो नकाट्दै मुटुरोग, ब्लड प्रेसर, डाइबिटिज, थाइराइड, घुँडा खिइने, मोटोपना र मानसिक रोगबाट पीडित छन्। सहरी क्षेत्रका घरघरमै यस्ता महिला भेटिन्छन्। यी रोग नेपाली समाजका महामारी नै भइसकेका छन्। रोग, पीडा र सामाजिकसांस्कृतिक जकडबाट उन्मुक्तिका लागि साइकल सिक्ने र चलाउने गरे ओखतीको काम गर्न सक्छ। निर्धक्क साइकल सिक्छन् महिलाहरू सुरुवाती दिनमा लक्ष्मी श्रेष्ठ र महेश्वरी बिष्टले साइकल सिक्ने २३ जना महिला पाउन गाह्रो थियो। त्यसबेला साइकल सिक्न महिलाहरू लजाउँथे। सिक्न चाहनेहरू पनि झिसमिसेमा आएर सूर्य उदाउनु अघि नै घर फर्किन्थे। तर, आजभोलि त्यस्तो छैन। ४०५० महिला दैनिक सो जम्मा हुन्छन्। निर्धक्क साइकल चलाउँछन। ग्रुप राइड मा जान थालेका छन्। कुँजिएको स्वतन्त्रताको पखेटाले हावामा फैलावट लिए झै आत्माको उडानको गहन अनुभूति गर्न थालेका छन्। साइकलको गतिसँगै नारी आत्मा र नारी हृदयले जीवनको वास्तविक सुखानुभूति पाउँदै छ। साइक्लिस्ट साथीसंगत र सामाजिक अन्तरघुलनको प्रभावले धेरै अन्तरमुखी स्वभावका महिलाहरू खुल्न थालेका छन्। राष्ट्रिय जनगणना २०७८ अनुसार मुलुकको जनसंख्या २ करोड ९१ लाख ९२ हजार ४ सय ८० छ। महिलाको जनसंख्या १ करोड ४९ लाख १ हजार १ सय ६९ छ। जुन, जनसंख्याको ५१०४ प्रतिशत हो। पुरुषको १ करोड ४२ लाख २१ हजार ३ सय ११ जनसंख्या छ। पुरुषको ४८२६ प्रतिशत जनसंख्या छ। महिला संख्या ६ लाख ९ हजार ८ सय ५८ बढी छ। ललितपुर महानगरपालिकाको जनसंख्या २ लाख ९४ हजार ९८ छ। त्यसको दुई गुणा बढी त पुरुषभन्दा महिलाकै संख्या बढी छ। जनसंख्यालाई मात्र हेर्ने हो भने पनि नेपाल महिलाको देश हो। हुन त महिलालाई आधा आकाश भनिन्छ। तर, राज्य सत्तादेखि सामाजिक सत्तामा बर्चस्व पुरुषकै छ। समाज विभेदकारी पनि छ। भन्नलाई, महिलालाई देवीको रूप भनिन्छ। तर, महिनावारी, गर्भवती, सुत्केरी हुँदा देवीलाई छुन पनि दिइँदैन। सती, दाइजोप्रथा, झुमा, छाउपडी, बालविवाह, कमलहरी जस्ता कुप्रथाबाट यी नै देवीहरू पीडित बनाइन्छन्। महिला हक अधिकारको नाममा सरकारीगैरसरकारी संस्थाले करोडौं खर्च गर्छन्। तारे होटलमा कार्यशाला, सेमिनार र गोष्ठीहरू भइरहन्छन्। स्थानीय रूपमा भइरहने साइकल लगायतका अभियानले एनजिओआईएनजीओको चित्त नबुझ्ला। तर, करोडौंका एनजीओ संस्कृतिहरूभन्दा लक्ष्मी श्रेष्ठ, महेश्वरी बिष्ट, पूर्णीमा श्रेष्ठ, स्वयम्भूडल्लु साइकल पुचःहरूको प्रयासबाट कैयौं गुणा नतिजामूलक र प्रभावकारी काम भएका छन्। सयौं महिलाहरूले स्वस्थ जीवन र स्वतन्त्रताको प्रत्यक्ष अनुभूति गरिरहेका छन्। अर्कोतिर, नारीको सुन्दरताको व्यापारीकरण गरेर मिस नेपाल पेजेन्टहरू हुन्छन्। तर, मिस नेपालहरूले महिला स्वतन्त्रताका लागि खासै भूमिका खेलेको देखिँदैन। सयौं मिस सुन्दरीहरू केही समय मिडियामा छाउँछन्, यसै हराउँछन् पनि। मिस नेपालभन्दा महान कर्मबाट ती महिला साइकल अभियन्ताहरूले सुन्दरताको परिचय दिएका छन्। ०७९ सालको प्रतिनिधिसभा निर्वाचनमा प्रत्यक्षतर्फ १७५ सिटमा ९ जना मात्रै महिलाले चुनाव जित्नु पुरुषप्रधान राजनीतिले महिलालाई खुम्च्याएको देखाउँछ। स्थानीय तहमा ५५ हजार ६ सय ९९ महिला उम्मेदवार थिए। १४ हजार ४०२ महिला मात्रै निर्वाचित भए। ७५३ स्थानीय तहमध्ये २५ मा मात्रै महिलाको नेतृत्व छ। १२३ दलित महिला सदस्यको पद खाली हुँदा सीमान्तकृत महिला वर्गहरूको राजनीतिक समावेशीकरण अझै कति निरिह अवस्थामा छ भन्ने बुझाउँछ। गणतन्त्र स्थापनापछि विद्यादेवी भण्डारी २ पटक राष्ट्रपति भइन्। मुलुकले पहिलो महिला प्रधानन्यायाधीश पायो। महिला नै सभामुख पनि बने। हालका उपसभामुख इन्दिरा राना मगर साइक्लिस्ट हुन्। उनी, नेपाल साइकल सोसाइटीको संस्थापक बोर्ड सदस्य पनि हो। मन्त्रिपरिषद्मा ५ जना महिला मन्त्री छन् । निजामती सेवामा ६२ हजार ६ सय १४ अर्थात् (७२१४ प्रतिशत) पुरुष छन्। महिलाको संख्या २३ हजार ८ सय ५४ छ। जुन (२७५९ प्रतिशत) मात्रै हो। १० जिल्लामा मात्र महिला सिडीओ छन्। सूचीकृत बेरोजगारमा ४७६९ प्रतिशत अर्थात् (३,३७,७३१) महिला बेरोजगार छन् (राष्ट्रिय महिला आयोग)। संविधानको धारा ३८ मा महिला हकबारे व्यवस्था छ। संविधानमा स्पष्ट व्यवस्था भए पनि महिला पीडित छन्। सिमान्तकृत दलित, जनजाति, अपांग र यौनिक अलपसंख्यक महिलाहरूको अवस्था अझ दयनीय छ। महिला अधिकार र सशक्तीकरणका राष्ट्रिय प्रयासमा साइकल, योगा र स्वस्थ अभियानहरूलाई समाहित गराउनै पर्छ। जो साइकल चढ्न लजाउँथिन्, अब सिकाउन थालिन् लक्ष्मी श्रेष्ठलाई सानैदेखि साइकल चढ्ने रहर थियो। सन् २०१४ मा एक दिन घुम्दै जाँदा मंगलबजारमा साइकल र्यालीको ब्यानर देखिन्। रजिस्ट्रेसन स्टल पनि त्यही थियो। जहाँ सुरेश ताम्राकार र सुनिल शाक्य भेटिन्। लक्ष्मीले आफू फोटोपत्रकार भएको परिचय दिइन्। सुरेशले तपाईंजस्तै महिला टिममा आवश्यक भएको भन्दै लक्ष्मीलाई टिममा बस्न आग्रह गरे। स्वयम्भूदेखि नमोबुद्धसम्मको त्यो र्यालीमा मोटरसाइकलको पछाडि बसेर लक्ष्मीले फोटो खिच्ने जिम्मा पाइन्। साइकल चलाउने रहर छुट्टै थियो। त्यसैकारण र्यालीमा सहभागी एक जनाको साइकल मागेर फोटो खिचिन्। फेसबुकमा पोस्ट गरिन्। साथीहरूले साह्रै सुहाएको कमेन्ट गरे। उनको साइकल मोह झनै चुलियो। लक्ष्मीले पतिलाई साइकल किनिदिन आग्रह गरिन्। श्रीमान् र छोरीसँगै गएर साइकल किनेर पनि ल्याइन्। तर, कहिल्यै हाफ टिसर्ट र पाइन्ट नलगाएकी उनलाई साइकल चलाउन लाज लाग्यो। किनेको साइकल २ महिना त्यत्तिकै थन्कियो। रहरले किनेको साइकल थन्किएर खिया लगाउने भए कवाडीलाई बेचिदिने घुर्की पतिले लगाए। त्यसपछि भने लक्ष्मी साइकल कुदाउन थालिन। साइकल चलाउन थालेदेखि लक्ष्मी जहाँ पनि साइकलमै जान थालिन्। मोटो शरीर र कुर्ता लगाएर साइकल चलाउँदा कैयौंपटक लडिन पनि। बालकुमारीमा योग गर्न जाँदा साइकलबाट झर्ने क्रममा धेरैपटक लडेको उनले बताइन्। साइकल लिएर बाटामा निस्कँदा अरूले फर्कीफर्की हेर्ने गर्थे। बुहारीले पाइन्ट लगाएर साइकल चढ्ने गरेकाले हाम्रो नाक काटियो भनेर सासूले श्रीमान्लाई पनि कुरा लगाएकी थिइन्। तर, लक्ष्मीका पतिले साथ दिए। साइकल चलाउनु नराम्रो हैन, सके सबैले साइकल चलाउनु भनेर परिवारलाई सम्झाए। साइकल राइडमा धेरै साइक्लिस्टहरू देख्दा झनै हौसिएकी थिइन्। त्यस क्रममा भाइराजा डंगोल र कमला पुन भेटिन्। उनीहरूसँगै साइकल राइड गर्न थालिन्। थानकोट पनि नकटेकी उनी हेटौंडामा कोरा राइडमा भाग लिन गइन्। हेटौंडा पनि उनका लागि विदेश गए सरह भयो। तर, डर पनि लाग्थ्यो। कतै केही दुर्घटनामा परियो भने के होला भन्ने मनमा चिन्ता पनि थियो। तर, साथी सुरेश ताम्राकारले साहस र भरोसा दिन्थे। फोटोपत्रकार पेसा भएकाले बस र गाडीमा ओहोरदोहोर गर्न ढिला हुन्थ्यो। साइकल चलाउन थालेपछि भने समयमै काममा र घरमा पुग्न सहज भयो। गाडी भाडा आवश्यक परेन। पैसाको अभाव पनि कम हुँदै गयो। कोलेरेस्टोल, डाइबिटिज र थाइराइड रोगहरू पनि हराउँदै गए। दैनिक औषधिका लागि हुने खर्च पनि जोगियो। कैयौं सकारात्मक परिवर्तनहरू अनुभूति गरेपछि अरू महिलाहरूलाई पनि साइकल चलाउन सिकाउन थालिन्। उनीहरू पनि स्वस्थ र सक्रिय हुन भन्ने उनको चाहना थियो। आफ्नै पहलमा महिलालाई साइकल चलाउन सिकाउन थालिन्। आफ्नो महँगो साइकल अरूलाई सिक्न पनि दिन्थिन्। निःशुल्क सिकाउने गर्थिन्। उनको अचारको उद्यम पनि थियो। झोलामा क्यामेरा र अचारका प्याकेटशिशी जहिल्यै हुन्थे। साइकलबाट अचार डेलिभरी गर्न थालेपछि अतिरिक्त आम्दानी पनि भयो। यसले गर्दा अचारको बजार फस्टायो। ललितपुर महिला उद्यमी भेलामा उनी पनि सहभागी भइन्। फोटोपत्रकारिता, अचार उद्यम र महिलाहरूलाई निःशुल्क साइकल सिकाउने गरेको परिचय दिइन्। महिला विभागका प्रमुख महेश्वरी बिष्टले लक्ष्मीलाई सम्मान गर्दै साइकल सिकाउने काममा सहकार्यको अनुरोध गरिन्। उनकै सल्लाहमा जावलाखेलमा सुरु भयो साइकल सिकाउने अभियान। सुरुमा आफ्नै २ वटा साइकलबाट अभियान सुरु गरेकी थिइन्, लक्ष्मीले। साइकल चलाउन थालेपछि भने समयमै काममा र घरमा पुग्न सहज भयो। गाडी भाडा आवश्यक परेन। कोलरेस्टोल, डाइबिटिज र थाइराइड रोगहरू पनि हराउँदै गए। साइक्लिस्ट साथीसंगत र सामाजिक अन्तरघुलनको प्रभावले धेरै अन्तरमुखी स्वभावका महिलाहरू खुल्न थालेका छन्। मिस नेपालभन्दा महान कर्मबाट ती महिला साइकल अभियन्ताहरूले सुन्दरताको परिचय दिएका छन्। कैयौं सकारात्मक परिवर्तनहरू अनुभूति गरेपछि अरू महिलाहरूलाई पनि साइकल चलाउन सिकाउन थालिन्। फेसबुकमा साइकल सिकाउँदै गरेको पोस्ट पनि गरिरहिन्। त्यसपछि महिलाहरू थपिँदै गए। थप साइकल भाडामा लिइयो। पछि पसलवाला राजु महर्जनले निःशुल्क साइकल उपलब्ध गराए। पूर्ण अवाले, कपिल शाहीले पनि साइकल दिए। उर्मिला शाक्य पनि आफ्नै साइकलबाट सिकाउन थालिन्। त्यसपछि महेश्वरी बिष्टको अगुवाइमा महिलाको लागि महिला संस्था गठन भयो। स्वदेश विदेशमा रहेका आफन्त, साथीभाइ, दिदीबहिनीहरूको सहयोग र बर्थडे चन्दाबाट ११ वटा साइकल थप किनिए। जावलाखेल पार्कमा बिहान ६ बजेदेखि साइकल सिक्न आउने र सिकाउनेको भीड बढ्यो। कपिल शाही, पूर्ण अवाले, ज्ञान महर्जनले धेरै सहयोग गरे। सुरुमा साइकल सिक्न आउने महिला कुर्तासुरुवालमा आउने गर्थे। आजभोलि पनि निसंकोच पाइन्टमा देखिन थालेका छन्। साइकल चलाइरहेको फोटो खिँच्दा नखिच्नु है भन्दै पन्छिने महिलाहरू फोटो खिचाउन लालायित हुनथाले। अबेरसम्म सुतेर बस्ने महिलाहरू बिहानै ५ बजे जाउलाखेल पुगेर साइकल सिक्न थाले। घर व्यवहारबाट कहिल्यै फुर्सद नमिलेकाहरू साइकल र्यालीहरूमा भाग लिन थालेका छन्। कतिपय महिला उद्यमीलाई तालिम लिने र उत्पादनको बेचबिखन एवं मार्केटिङ गर्न साइकल ग्रुपले सहज बनायो। यसले उनीहरूमा इन्टरप्रेनरसिप र नेतृत्वको विकासमा सहयोग पुर्यायो। पति र छोराछोरीको साथमा मात्र सहरमा घुम्न निस्कने बाध्यतालाई तोडे। साइकल लिएर बिहानबिहान ललितपुर काठमाडौं र भक्तपुरका कैयौं गन्तव्यहरूको भ्रमण गर्न पाए। थानकोट नकटेकी लक्ष्मीले साइकलको माध्यमबाट देश घुम्ने अवसर पाइन्। विभिन्न साइकल इभेन्टहरूका लागि हेटौंडा, पोखरा, लुम्बिनी, सिन्धुली, जनकपुर, गढीमाई, उदयपुर, धरान पुगिन्। नेपालगञ्ज, ठाकुरद्वारा इभेन्टमा ३ पटक पुगिन्। विश्व साइकलयात्री पुष्कर शाहको संयोजकत्वमा भएको इभेन्टमा रारातालसम्म साइकलमा पुग्न सफल भइन्। मेचीमहाकाली राजमार्गमा साइकल यात्रा गरिन्। दार्जिलिङ, सिक्कीम ग्यान्टोकसम्म साइकलमा पुगिन्। इलामको चियाबगान र कुहिरोको उडानमा स्वर्ग पुगेको अनुभव गरिन्। उनलाई नजिकबाट चिनेकाहरूले भन्छन,् लक्ष्मीले जीउन जानेको छ। लक्ष्मीका अनुसार उनको टिमले र महिलाका लागि महिला समूहले लगभग १ हजार २ सय महिलाहरूलाई साइकल चलाउन सिकाइ सकेको छ। लगभग ४०० जनाले नियमित साइकल चलाउने गरेका छन्। साइकल चलाउने प्रायः ४० वर्षदेखि ७५ वर्ष उमेर समूहका छन्। चाकुपाटका ७५ वर्षीया हिरादेवी डैगोल र सानेपाका ७० वर्षकी रेखा कार्कीले साइकल चलाउन जानिन्। उनीहरूको ग्रुपमा ६० वर्षका महिला धेरै छन्। कतिपय महिलाहरूका छोरा बुहारी, छोरीहरू अमेरिका, बेलायत, अष्ट्रेलिया, जापानमा छन्। श्रीमान् बितेका एकल महिला पनि छन्। कतिपय आर्थिक रूपले सारै कमजोर र ज्यालादारी काम गर्नेहरू पनि छन्। यो अभियानका क्रममा लक्ष्मीले धेरै अपहेलना पनि सहनुपर्यो।  लेखक श्रेष्ठ साइकल अभियन्ता एवं नेपाल साइकल सोसाइटीका संस्थापक हुन् ।"
पुलिसले जित्यो प्रधानमन्त्री कप क्रिकेटको उपाधि,"काठमाडौं : प्रधानमन्त्री कप राष्ट्रिय क्रिकेट प्रतियोगिताको उपाधि नेपाल पुलिस क्लबले जितेको छ। कीर्तिपुरस्थित त्रिवि क्रिकेट मैदानमा आज भएको फाइनल मा पुलिसले अर्को विभागीय टोली त्रिभुवन आर्मी क्लबलाई ६ विकेटले पराजित गर्यो। उपाधि जितेको पुलिसले १० लाख रुपैयाँ प्राप्त गर्यो भने उपविजेता आर्मीले पाँच लाख रुपैयाँ प्राप्त गर्यो। आर्मीले दिएको एक सय ८२ रनको सामान्य लक्ष्य पुलिसले ३५ दशमलव पाँच ओभरमा चार विकेटको क्षतिमा पूरा गर्यो। पुलिसका लागि शंकर रानाले ४३ बलमा पाँच चौका र छ छक्काको मद्दतमा ६२ रन बनाए। त्यस्तै आरिफ शेखले २७, अमित श्रेष्ठले २८ र कुशल भुर्तेलले १४ रन बनाए। आर्मीका लागि जितेन्द्र मुखिया, कुशल मल्ल, सहाब आलम र बसिर अहमदले समान एकएक विकेट लिए। टस हारेर पहिले ब्याटिङको निम्तो पाएको आर्मीले ४९ दशमलव पाँच ओभरमा सबै विकेट गुमाउँदै एक सय ८१ रनको योगफल बनाएको थियो। उसका लागि विवेक यादवले ८१ बलमा सात चौका र एक छक्काको मद्दतले ६३ रन बनाए। त्यसैगरी सोमपाल कामीले ३९, इमरान शेखले २८, कुशल मल्लले १७ तथा जितेन्द्र मुखियाले अविजित १६ रन बनाए। पुलिसका लागि दीपेन्द्रसिंह ऐरी र ललितनारायण राजवंशीले समान तीनतीन विकेट लिए भने सागर ढकाल, कुशल भुर्तेल र करण केसीले समान एकएक विकेट लिए।"
राष्ट्रपति रनिङ शिल्डको उपाधि जनता माविलाई,"तानसेन : तानसेन नगरपालिकाको टुँडिखेलमा सञ्चालन भएको पाँचौ राष्ट्रपति रनिङ शिल्डको उपाधि जनता माध्यमिक विद्यालय जेभिटिले जितेको छ। जेभिटिलले ११ स्वर्ण, ९ रजत र ९ कास्य गरी २९ वटा पदकसहित उपाधि जितेको हो। १० स्वर्ण पदकसहित दमकडा नमुना माध्यमिक विद्यालय दोस्रो भएको छ। दमकडाले १० स्वर्ण, ९ रजत र ९ कास्यसहित २८ पदक जितेको छ। उपाधि हात पार्नका लागि जनता र दमकडा बीच निकै कडा प्रतिस्पर्धा भएको थियो। सरस्वती माविले १० पदक हात पार्दै प्रतियोगितामा तेस्रो भएको छ। सरस्वतीले १० स्वर्ण, ४ रजत र ५ कास्य पदक जितेको छ। प्रतियोगितामा तानसेन नगर भित्रका २७ वटा माध्यमिक विद्यालयका ६ सय २३ विद्यार्थीले ५ विधाका ५३ खेलमा ३ सय ८० पदकका लागि प्रतिस्पर्धा गरेका थिए। १० वटै पालिकामा रनिङ शिल्ड प्रतियोगिता सकिएकाले यही माघ २३ गतेदेखि तानसेनको टुँडिखेलमा पाँचौ जिल्ला स्तरीय राष्ट्रपति रनिङ शिल्ड प्रतियोगिता सञ्चालन हुने छ।"
ज्ञानमन्दिरले जित्यो नगरस्तरीय फुटबल प्रतियोगिताको उपाधि,"सिन्धुपाल्चोक : चौतारा साँगाचोकगढी नगरपालिका७ स्थित ज्ञानमन्दिर नमुना मावि मेलचौरले दोस्रो चौतारा स्पोर्टिङ क्लब नगरस्तरीय ७ ए साइड फुटबल प्रतियोगिताको उपाधि जितेको छ। चौतारास्थित मिनीरंगशालामा शनिबार सम्पन्न फाइनल खेलमा ज्ञानमन्दिरले सेतीदेवी मावि स्याउलेलाई पेनाल्टी सुटआउटमा २० गोलले पराजित गर्दै उपाधि जितेको हो। उपाधिसँगै विजेता ज्ञानमन्दिरले नगद ३० हजार रुपैयाँ पुरस्कार प्राप्त गर्यो भने उपविजेता बनेको सेतीदेवीले नगद २० हजार रुपैयाँमा चित्त बुझायो। यसअघि निर्धारित समयको खेल २२ को बराबरीमा सकिएको थियो। रोमाञ्चक तथा प्रतिस्पर्धात्मक फाइनलमा सुरुवाती अग्रता भने ज्ञानमन्दिरले लिएको थियो। आत्मघाती गोल खाएपछि पुनः ज्ञानमन्दिरले लिएको अग्रता खेलको अन्तिम समयमा गोल फर्काउँदै सेतीदेवीले बराबरीमा पुर्याएको थियो। पेनाल्टी सुटआउटमा ज्ञानमन्दिरका गोलरक्षक सन्देश दंगाल हिरो बने। उनले सेतीदेवीका दुई खेलाडीको पेनाल्टी उत्कृष्ट बचाउ गरेपछि उपाधि ज्ञानमन्दिरले उचाल्यो। खेलको म्यान अफ द म्याच जितेका दंगाल नै प्रतियोगिताको सर्वोत्कृष्ट गोलरक्षक चुनिँदै गोल्ड्रेन ग्लोब्स जिते। ज्ञानमन्दिरकै सगुन श्रेष्ठले प्रतियोगिताकै सर्वोत्कृष्ट खेलाडी घोषित भएर गोल्ड्रेन बल जित्दा उपविजेता सेतीदेवीका शुसन श्रेष्ठ उत्कृष्ट डिफेन्डर, विजेन श्रेष्ठ उत्कृष्ट स्ट्राइकर छानिए। सिद्धिगणेश मावि सानोसिरुवारीका सागर थापामगर उत्कृष्ट मिडफिल्डर चुनिँदा इर्खु माविका १० वर्षीय खेलाडी सुवास महतले इमर्जिङ प्लेयरको अवार्ड जिते। प्रतियोगिताभर सर्वाधिक ५ गोल गरेर ज्ञानमन्दिरका जोन श्रेष्ठले गोल्ड्रेन बुट जिते। सिद्धिगणेशले फेयरप्लेको अवार्ड हात पार्यो। उनीहरुले ट्रफी पुरस्कार पाए। प्रतियोगिताको विजेता विद्यालय तथा खेलाडीलाई नगरकी उपप्रमुख सीता थापा, सामाजिक विकास शाखाका संयोजक रामप्रसाद गौतम लगायतले ट्रफी, मेडल, प्रमाणपत्र र नगद पुरस्कार वितरण गरेका थिए। चौतारा स्पोर्टिङ क्लबद्वारा आयोजनामा तीन दिन चलेको चौतारा साँगाचोकगढी माविस्तरीय प्रतियोगितामा नगरभित्रका १४ विद्यालयले प्रतिस्पर्धा गरेका थिए।"
बिकु फेमिली कपको उपाधि कालोलाई,"बेनी : बेनीमा शनिबार सम्पन्न प्रथम बिकु फेमली कप फुटबल प्रतियोगिताको उपाधि आयोजकले जितेको छ। जलजला गाउँपालिका३ वारीबेनीको बिकु फेमली समूहको आयोजना र बेनी नगरपालिका७ को न्यु दोभान युवा क्लबको सहआयोजनामा चार दिनसम्म सञ्चालन भएको प्रतियोगितामा २४ टिमले सहभागिता जनाएका थिए। बेनीको खुल्ला मञ्चमा भएको फाइनलमा आयोजकको सेतो समूहलाई शून्यका विरुद्ध २ गोल गर्दै आयोजकको अर्को कालो समूहले उपाधि जितेको हो। बागलुङ सुधार गृहलाई एकका विरुद्ध दुई गोल गर्दै बेनीको एभरग्रिन युवा क्लब तेस्रो बनेको बिकु फेमलीका अध्यक्ष सुजन बुढाथोकीले बताए। प्रतियोगितामा विजेता, उपविजेता र तृतीयले कप, ट्रफी र मेडलसहित क्रमशः नगद एक लाख ४० हजार रुपैयाँ, ७७ हजार ७७७ रुपैयाँ र २२ हजार २२२ रुपैयाँ पुरस्कार प्राप्त गरेका छन्। बिकु फेमलीको कालो टिमका विकास लामा उत्कृष्ट खेलाडी, सेतोका पुर्णेश्वर कार्की उत्कृष्ट गोलरक्षक, कालोका पुरन छन्त्याल उत्कृष्ट डिफेण्डरको पुरस्कार पाए। बिकु कालोका दिनेश घर्तिमगरले सर्वाधिक चार गोल गरे। विभिन्न विधामा उत्कृष्ट खेलाडीहरूले नगद चार हजार ४४४ रुपैयाँ नगद सहित ट्रफी र मेडल प्राप्त गरे। प्रतियोगितामा फेयर प्ले अवार्ड प्राप्त गरेको कालिपुल युनाइटेड क्लबले नगद आठ हजार ८८८ रुपैयाँ र ट्रफी प्राप्त गरेको छ।"
थ्री स्टारलाई हराउँदै आर्मीले जित्यो आहा रारा गोल्डकपको उपाधि,"काठमाडौं : २३औं आहा रारा पोखरा गोल्डकपको उपाधि विभागीय टीम त्रिभुवन आर्मीले जितेको छ। पोखरा रंगशालामा शनिबार भएको फाइनल प्रतिस्पर्धामा पाँच पटकको उपाधि विजेता थ्री स्टारलाई ३० गोल अन्तरले पराजित गर्दै आर्मीले पहिलोपटक उपाधि जित्न सफल भएको हो। आर्मीलाई उपाधि दिलाउन जितेस्पीजंग कार्कीले खेलको ३८औं मिनेट, फत्तेमान घलेले ८३औं मिनेट र वसन्त जिम्वाले दोस्रो हाफको इन्जुरी टाइममा गोल गरेका थिए। जितसँगै आर्मीले १२ लाख एक हजार नगद पुरस्कार जितेको छ भने उपविजेतामा चित्त बुझाएको थ्रीस्टारले ६ लाख एक हजार प्राप्त गर्यो। सहारा क्लब पोखराको अयाोजनामा सम्पन्न प्रतियोगितामा एक विदेशीसहित १२ टोलीले प्रतिस्पर्धा गरेका थिए।"
नेपाल वायुुसेवा निगममा उपाध्यक्ष किन ?,"काठमाडौं : नेपाल सरकार मन्त्रिपरिषद्ले नेपाल वायुुसेवा निगममा उपाध्यक्ष नियुक्त गरेको छ। मन्त्रिपरिषदको बिहीबारको बैठकले निगमका सञ्चालक समिति सदस्य विक्रम राइलाई उपाध्यक्षमा नियुक्त गरेको हो। पर्यटनमन्त्री सुदन किरातीको सिफारिसमा राईलाई निगम उपाध्यक्षमा नियुक्त गरिएको बताइएको छ। मन्त्री किरातीले नै राईलाई निगम सञ्चालक समितिमा सदस्य बनाएका थिए। पर्यटन व्यवसायी राई कलेज सञ्चालक पनि हुन्। निगम सञ्चालनको करिब ६५ वर्षको इतिहासमा पहिलोपटक उपाध्यक्षको व्यवस्था गरिएको छ। यो नियुक्ति कार्यकारीको भएनभएको भने खुलाइएको छैन। नेपाल वायुसेवा निगम ऐन, २०१९ को दफा ४ को उपदफा ४ को व्यवस्थाअनुसार उपाध्यक्ष ल्याइएको हो। सञ्चालकहरू मध्येबाट नेपाल सरकारले समितिको अध्यक्ष र उपाध्यक्ष नियुक्त गर्न सक्नेछ। अध्यक्ष र उपाध्यक्षको हैसियतमा निजहरूको कार्यवधि नेपाल सरकारको इच्छाअनुसार हुनेछ। भनि व्यवस्था गरिएको छ। सोही ऐनलाई नै टेकेर निगममा उपाध्यक्ष नियुक्त गरिएको मन्त्रालयले जानकारी दिएको छ। दफा ४ को उपदफा ५ ले सरकारले चाहेमा उपाध्यक्षलाई पनि कार्यकारीको अधिकार सुम्पिन सक्ने उल्लेख छ। अहिले निगमका कार्यकारी अध्यक्षमा युवराज अधिकारी छन्। निगम र अधिकारीको समर्थनमा रहेका किराती पछिल्लो समयमा भने उनीसँग रुष्ट देखिन्छन्। अहिलेको व्यवस्थापन मात्रै निगमलाई अघि बढाउन पर्याप्त नभएको देखिएकोले उपाध्यक्ष ल्याएर सुधार गर्न खोजिएको मन्त्रालय स्रोत बताउँछ। कार्यकारी अध्यक्ष हुँदाहुँदै उपाध्यक्षको व्यवस्था गर्नुको औचित्यता नदेखिने निगम स्रोत बताउँछ। अब अध्यक्ष र उपाध्यक्ष भएपछि २ व्यवस्थापन हुन्छ। यसले झन् टकराव ल्याउँछ। स्रोतको भनाइ छ। यसअघि पनि निगममा कार्यकारी महाप्रबन्धक र अध्यक्ष नियुक्त भएका छन्। तर, ती, कार्यकालहरू फलदायी देखिँदैनन्। २०६७ सालतिर वरिष्ठ पाइलट केबी लिम्बु महाप्रबन्धक हुँदाहुँदै सुगरत्न कंसकार कार्यकारी अध्यक्षको जिम्मा दिइएको थियो। उक्त समयमा अध्यक्ष र महाप्रबन्धकबीच एकअर्काको विरुद्धमा अदालत जाँदा नै समय सकिएको थियो। पछि कंसाकार महाप्रबन्धक हुँदा मदन खरेललाई अध्यक्षको जिम्मा दिइयो। यसमा कंसकारले नै राजीनामा दिएर बाहिरिएका थिए। यस्तै, पछिल्लो समयमा डिमप्रसाद पौडेल महाप्रबन्धक हुँदाहुँदै युवराज अधिकारीलाई कार्यकारी अध्यक्षको जिम्मा दिइएको थियो। अहिले कार्यकारी अध्यक्ष अधिकारी हुँदै गर्दा राईलाई उपाध्यक्षमा नियुक्त गरिएको छ। निगममा २ वटा व्यवस्थापन कहिल्यै पनि जरुरी नहुने एक पूर्वमहाप्रबन्धक बताउँछन्। एउटा जंगलमा २ वटा बाघ कसरी बस्छ र भन्दै ती महाप्रबन्धकले २ कार्यकारीले संस्था सुधार्नेभन्दा पनि बिगार्ने तर्क गर्छन्। सही ठाउँमा सही नियुक्त दिन चुक्दा निगम झन् धरासयी बन्दै गएको उनले बताए।"
