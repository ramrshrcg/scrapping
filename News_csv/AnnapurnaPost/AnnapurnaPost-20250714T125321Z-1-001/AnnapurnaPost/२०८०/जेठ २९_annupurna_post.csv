शीर्षक,विवरण
सम्झनामा गोविन्द प्रधान,"दुई साताअघि संसार छोड्नु भएका सुपरिचित वरिष्ठ पत्रकार गोविन्दप्रसाद प्रधानको पहिचान अन्नपूर्ण पोस्ट्को संस्थापक सम्पादक तथा प्रकाशक हो। तर उहाँको परिचय यसमा मात्र सीमित थिएन। उहाँको पहिचान नेपालको एकमात्र समाचार समिति राष्ट्रिय समाचार समिति (रासस)सँग पनि जोडिएको थियो। उहाँ पञ्चायतकालमा र पञ्चायतपछि गरी दुई पटक राससमा आबद्ध रहनु भयो। पहिलो आबद्धताबारे मलाई जानकारी छैन, किनकि त्यतिखेर राससमा मेरो प्रवेश भइसकेको थिएन। दोस्रो आबद्धताबारे भने मसँग केही सम्झना छ। पञ्चायती व्यवस्थाको अवसानपछि देशमा भर्खर प्रजातन्त्रको पुनस्र्थापना भएको थियो। नेपाली कांग्रेसका सभापति कृष्णप्रसाद भट्टराईको नेतृत्वमा अन्तरिम सरकारले भर्खर देशको बागडोर सम्हालेको बेला थियो। करिब ५० दिनको पञ्चायत विरोधी जनआन्दोलन सफल भई व्यवस्था नै परिवर्तन भएकाले मुलुकभर जताततै अपार उत्साह र अपेक्षाका साथै अन्योल र अनिश्चय पनि व्याप्त थियो। यसबीच सरकारी स्वामित्वमा रहेका विभिन्न निकाय वा कार्यालयमा नेतृत्व एवं व्यवस्थापन परिवर्तनको लहर पनि चलिरहेको थियो। त्यतिखेर राससका अध्यक्ष तथा महाप्रबन्धकमा गोविन्दलाल राजभण्डारी कार्यरत हुनुहुन्थ्यो। संयोगवश उहाँको चारवर्षे कार्यकालको अवधि सकिने बेला भएको थियो तर त्यतिखेर देशको राजनीतिक माहोल भने बदलिएको थियो। त्यसैले उहाँको कार्यकाल थपिएन। यदि जनआन्दोलन असफल भई पञ्चायतले नै निरन्तरता पाएको भए सम्भवतः राजभण्डारीकै पदावधि थपिन्थ्यो भनेर राससमा हाम्रा अग्रज चर्चा गर्थे। राजभण्डारी पदमुक्त भएपछि राससको अध्यक्ष तथा महाप्रबन्धकको जिम्मेवारी लिएर गोविन्दप्रसाद प्रधान आउनुभयो। उहाँले पदबहाली गर्दा हामी सबैलाई भन्नुभएको थियो आई एम ब्याक टु होम। यसो भन्नुको कारण राससमा पहिला पनि धेरै वर्ष काम गरिसक्नु भएकाले उहाँका लागि रासस नौलो थिएन। निर्दल हटेर बहुदल आइसकेपछि पनि उहाँ राससको नेतृत्वमा आउन सम्भव हुनुको कारण पहिलेदेखि नै नेपाली कांग्रेससँग उहाँको निकटता थियो। त्यतिखेर हरेक वर्ष राससको एकजना पत्रकारलाई फ्रान्सेली समाचार संस्था एएफपीको पेरिसस्थित प्रधान कार्यालयमा फ्रान्सेली सरकारकै तर्फबाट पठाउने प्रथा थियो। उहाँ प्रमुख भएर राससमा पुनः आइसकेपछि एएफपीको कार्यक्रममा पेरिस जान इच्छुक राससका पत्रकारहरूले निवेदन दिनु भनी राससमा सूचना टाँसियो। मैले पनि निवेदन दिएँ। संयोगवश सन् १९९१ फेब्रुअरीदेखि अप्रिलसम्म पेरिस जाने अवसरका लागि मलाई छनोट गरियो। अर्को घटना पत्रकारिता जीवनसँग जोडिएको छ, जसलाई अन्यत्र पनि चर्चा गरेको छु। यो पनि उहाँ राससको नेतृत्वमा छँदाकै घटना हो। २०४८ वैशाखमा २०४७ को संविधानअनुसार पहिलो आमनिर्वाचन भयो। जसमा अनपेक्षित रूपमा स्वयं प्रधानमन्त्री कृष्णप्रसाद भट्टराईले पराजय भोग्नु पर्यो। परिणामतः गिरिजाप्रसाद कोइराला प्रधानमन्त्री बन्नुभयो। किसुनजीले चुनाव हार्नु, गिरिजाबाबुले चुनाव जितेर प्रधानमन्त्रीसमेत बन्नु र मदन भण्डारी सोही चुनावमा दुई ठाउँबाट अत्यधिक मत ल्याई नेपालको राजनीतिमा चम्केर उदाउनु त्यो चुनावले नेपालको राजनीतिमा ल्याएको एउटा ठूलो टर्निङ प्वाइन्ट थियो। यसबीच राजा वीरेन्द्रको शुभजन्मोत्सव नजिक आउँदै थियो। रोनास्ट (हालको नास्ट)को कार्यक्रम थियो, जसमा प्रमुख अतिथि प्रधानमन्त्री गिरिजाबाबु थिए। त्यस कार्यक्रमको समाचार सम्प्रेषण गर्न खटिएँ। कार्यक्रम सकेर कार्यालय आई समाचार लेखें र रासस बुलेटिनबाट उक्त कार्यक्रमको समाचार सम्प्रेषण भयो। साँझको समय थियो। रेडियो नेपालको कार्यालयमा सरकारी सञ्चारमाध्यमका प्रमुखहरूको बैठक बसिरहेको रहेछ। जसमा राससका गोविन्द प्रधान पनि हुनु स्वाभाविकै थियो। रेडियो नेपालका तत्कालीन हाकिम राससको बुलेटिन बैठकमै ल्याएर ल हेर्नुस् राससको समाचार भनेर कड्किए छन्। उनको आपत्ति प्रधानमन्त्रीको रोनास्टसम्बन्धी त्यही समाचारको एक वाक्यमा रहेछ, जो मैले लेखेको थिएँ। प्रधानमन्त्री कोइरालाले रोनास्टको कार्यक्रमलाई सम्बोधन गर्ने क्रममा राजाको शुभजन्मोत्सव तडकभडक गरेर भन्दा रोनास्टजस्तो संस्थाले रचनात्मक र दीर्घकालीन महत्त्वको काम गरेर मनाउनु उचित हुन्छ भनेका थिए। जो एक सकारात्मक कुरा थियो। तर त्यसलाई राजा र प्रधानमन्त्रीबीच फाटो ल्याउने, असमझदारी बढाउने गरी राससले समाचार लेखेको भनी अड्को थापिएछ। प्रधानजी तुरुन्तै रासस आई तत्कालीन प्रमुख समाचारदाता रामकृष्ण रेग्मीलाई बोलाए। त्यो कार्यक्रममा को रिपोर्टर गएको, समाचार कसले सम्पादन गरेको आदिबारे सोधपुछ गर्नुभयो। समाचार लेख्ने म र सम्पादन गर्ने लीलासिंह कर्मा काम सकेर घर पुगिसकेका थियौं। रेडियो नेपालले त्यो समाचार त पढ्यो तर त्यो वाक्य भने पढेन। भोलिपल्ट म र सम्पादक कर्माजीलाई अध्यक्षको कार्यकक्षमा बोलाइयो। र, रोनास्टको त्यो कार्यक्रममा प्रधानमन्त्री कोइरालाले ठ्याक्कै के भन्नु भएको थियो ? भनेर सोधियो। संयोगवश मैले रिपोर्टिङ गर्दा टेपरेकर्डर लिगेको थिएँ र त्यही खोलेर सुनाइदिएँ। जसमा गिरिजाबाबुले बोलेका कुरा प्रस्ट सुनिएको थियो र मैले लेखेको समाचार र उनले बोलेका कुरामा कुनै फरक थिएन। रेकर्ड सुनेपछि प्रधानजी खुसी हुनुभयो। त्यो टेपरेकर्ड लिएर तुरुन्तै रेडियो नेपालतिर लाग्नुभयो। हिजो अत्तो थाप्नेहरूलाई त्यो सुनाउनु भयो होला। फर्केर अफिस आएपछि मलाई टेपरेकर्ड फिर्ता दिँदै उहाँले बस्नेतजी तपाईंले म्याचुयर्ड काम गर्नु भएको रहेछ, के गर्ने यस्तै छ, पञ्चायतको ह्याङओभर गएको छैन मानिसहरूमा भनेर हाँस्नुभयो। उहाँको संकेत राससले राजा र प्रधानमन्त्रीबीच फाटो ल्याउने गरी समाचार दियो भनेर हिजो निराधार किचलो उठाउनेहरूप्रति लक्षित थियो। संयोग नै भन्नुपर्छ, राससका सबै समाचारदातालाई क्यासेटको चक्का लाग्ने, पेनटर्च ब्याट्रीले चल्ने, खल्तीमा अटाउने ताइवानी टेपरेकर्डर उपलब्ध गराउने महत्त्वपूर्ण कार्य प्रधानजीकै पहलमा भएको थियो। त्यतिखेर डानिडाको सहयोगमा केही टेपरेकर्डर र तीनवटा भिडियो क्यामेरा राससलाई प्राप्त भएको थियो। राससले सोही भिडियो क्यामेरा प्रयोग गरी पहिलोपटक रासस टीभी सेवा सुरु गरेको थियो। समयक्रममा गोविन्दप्रसाद प्रधान राससबाट बिदा हुनुभयो। त्यसपछि पनि उहाँसँग मेरो जम्काभेट भइरहन्थ्यो। विशेषगरी नेपाली कांग्रेसका कार्यक्रमहरूमा, जहाँ उहाँ आयोजक वा आमन्त्रित हुनुहुन्थ्यो, म समाचारदाता। सर्वमान्य नेता गणेशमानजीको निधन भएको केही वर्षपछि शोभाभगवती नजिक विष्णुमतीको किनारमा २०५४ सालमा गणेशमान सिंहको अर्घकदको सालिक अनावरण भयो। समाचार संकलन गर्न पुगें। त्यतिखेर भेट्दा उहाँले भनेको वाक्य अझै सम्झन्छु बस्नेतजी, तपाईं त राससको एसेट्स हो, रासस बीचैमा नछोड्नु होला। त्यतिखेर कतिपय राससकर्मीले बीचैमा रासस छोडेका थिए। सायद यही देखेर उहाँले भन्नुभएको होला। राससमा अवधि पूरा गरेरै मात्र बिदा लिएँ, त्यसमा गर्व छ। जहाँ भेटिँदा पनि उहाँ मुस्कानसहित बोल्नु हुन्थ्यो। उहाँप्रति हार्दिक श्रद्धाञ्जलि !"
उद्योग टिकाउने सूत्र,"सरकारले उद्योग सञ्चालनका लागि अनुकूलनको वातावरण बनाइदिनु पर्छ। उद्योग विस्तार हुन पूर्वाधारको विकास गर्नुपर्छ। जुन मुलुकमा उद्योग क्षेत्र मौलाउँछ त्यहाँको आर्थिक विकास चाँडो हुन्छ। उत्पादनमूलक उद्योगहरूको विकास भयो भने घरेलु उत्पादन र कुल गार्हस्थ्य उत्पादन (जीडीपी)मा योगदान पनि बढ्छ। रोजगारी सिर्जना हुन्छ। आर्थिक वृद्धिलाई बढावा दिन्छ। आयात प्रतिस्थापन र निर्यात प्रवद्र्धनमा सहयोग पुर्याउँछ। जसले व्यापार घाटा पनि घट्छ। तर, नेपालमा उत्पादनमूलक उद्योग अगाडि बढ्न सकेका छैनन्। यसो हुनुको पहिलो कारण उद्योगको व्यवस्थापन र सञ्चालन नीति नै हो। उद्योगका लागि पुँजी आवश्यक पर्छ। बैंक तथा वित्तीय संस्थाहरूले सहुलियतपूर्ण दरमा ब्याज उपलब्ध गराए भने उद्योग स्थापनामा पुँजी उपलब्धता सहज हुन्छ। घरकै पुँजी लगाएर कसैले उद्योग खोल्न सक्दैनन्। बैंकहरूले पनि उपभोग्य क्षेत्रमा कर्जा दिन्छन् तर, निर्माण क्षेत्रमा गाह्रो मान्छन्। त्यसैले पुँजीमा पहुँच अहिले महत्त्वपूर्ण छ। अर्को कारण कच्चा पदार्थको आपूर्ति हो। धेरैजसो उद्योगले कच्चा पदार्थ विदेशबाट ल्याउँछन्। नेपालभित्रै कच्चा पदार्थ उत्पादन गरेर प्रशोधन गर्न सकेका छैनन्। अधिकांश कच्चा पदार्थ बाहिरबाटै ल्याउनुपर्दा आपूर्तिमा समस्या छ। आयात गर्दा विदेशी मुद्रा चाहिन्छ। नेपालमा केही महिना अघिसम्म विदेशी सञ्चितिमा ह्रास आएको थियो। त्यसैले नेपाल राष्ट्र बैंकले अधिकांशमा मार्जिन तोकेर आयात प्रतिबन्ध गरेको थियो। यस्तै कारणले कच्चा पदार्थ आयात नहुँदा उद्योगहरूलाई असर गर्यो। सरकारले उद्योग सञ्चालनका लागि अनुकूलनको वातावरण बनाइदिनु पर्छ। उद्योग विस्तार हुन पूर्वाधारको विकास गर्नुपर्छ। बाटो, विद्युत्, पानी, ढल व्यवस्थापन, वातावरणीय अनुकूललगायतको सुविधा हुनुपर्छ। यसमा सरकारले सहयोग गरी दिनुपर्छ। हुन त सरकारले औद्योगिक क्षेत्र र करिडोर बनाउने भनेको छ। औद्योगिक क्षेत्र पूर्वाधार पनि राखेको हो। तर, भनेअनुसार भएको छैन। अहिले लोडसेडिङ नभए पनि उद्योगहरूले सबै सिफ्ट चालू गरेर चलाउन नसकेको अवस्था छ। विद्युत्को आपूर्ति अनियमित र अस्थिर छ। यसले उद्योग सञ्चालनमा कठिन बनाएको छ। यसतर्फ ध्यान छैन। अर्कोतर्फ यहाँ श्रमिक पनि चाहे जस्तो र खोजे जस्तो पाइँदैन। सीप सिक्यो कि विदेशै जाने स्थिति छ। उनीहरू नेपालकै उद्योगधन्दामा काम गरेर बस्दैनन्। ज्याला पनि कम पाउने भएकाले आकर्षण कम छ। जग्गाको उपलब्धता नभएकाले पनि निर्माण उद्योग सञ्चालनमा गाह्रो छ। यद्यपि सरकारले यस्तो समस्या समाधान गर्न औद्योगिक ग्राम, औद्योगिक करिडोर भनेर ल्याएको छ। तर, कार्यान्वयन हुन सकेको छैन। बल्ल बल्ल भैरहवामा झण्डै २ दशकपछि केहि उद्योग जान थालेका छन्। तर, तिनिहरूलाई अनिवार्य निर्यात गर्नु पर्छ भनेर सीमा तोकिएको छ। यो झन्झटले गर्दा कतिपय उद्योग जान मानेका छैनन्। निर्यात सहजिकरणसँग सम्बन्धित समस्याहरू पनि धेरै छन्। हाम्रा उत्पादनलाई प्रतिस्पर्धी बनाउन सके मात्रै निर्यात गर्न सकिन्छ। हामीले चिनमा भन्दा पनि भारतमा निर्यात गर्ने भनेर सोच्नुपर्ने अवस्था छ। तर, यसरी निर्यात गर्दा भारतले अन्तशुल्क लगायतको शुल्क लगाएर नेपालको उत्पादनलाई महंगो बनाइदिन्छ। त्यसमा पनि समस्या छ। उद्योग र व्यापारको घनिभुत सम्बन्ध हुन्छ। उत्पादित वस्तु आन्तरीक र बाह्य बजारमा निर्यात बढेर व्यापार घाटा कमहुनु पर्ने हो। तर, सबै बस्तु निर्यात गर्न सक्दैनौं। यसैले वाणिज्य मन्त्रालयले नेशनल ट्रेड ईन्टिग्रेशन स्ट्राटेजी पनि बनाउँदै छ। जहाँ जुन वस्तुको माग छ त्यसमा केन्द्रित हुनुपर्छ भन्ने यसको उद्देश्य हो। यसले निर्यातयोग्य वस्तुको सूचीलाई पुनःनिर्धारण गर्दैछ। गलैंचा, जडिबुटिजन्य उद्योगहरू, बहुमुलय पत्थर, सिमेन्ट रहेका छन्। हामीले उत्पादन गरेका सबै वस्तु निर्यात गर्न सक्दैनौं। नेपालमा खानीजन्य उद्योगबारे पहिले नै अन्वेषण गरिएको छ। प्रत्येक वर्ष बजेटमा फलाम, बहुमूल्य पत्थरलगायतको उत्खनन कार्य अगाडि बढाइनेछ भनिन्छ। तर, यहाँ अलिकति पनि केन्द्रीकृत भएन। बजेट भाषणले नवलपरासी र पर्वतमा फलाम खानी र सेरामिक्स, मकवानपुरमा ग्रेनाइट र अर्घाखाँचीमा चुनढुंगालगायतको अन्वेषण र उत्खनन कार्य अगाडि बढाउने बजेटमा भनिएको छ। बजेटमा आए पनि सरकारले कार्यान्वयन कत्तिको गर्न सक्छ भन्नेमा प्रश्न छ। सेवा क्षेत्रका उद्योगहरूको पनि यसमा ठूलो भूमिका हुन्छ। सूचना प्रविधि र नवप्रवद्र्धन, स्टार्टअपलाई सरकारले अघि सार्न खोजेको देखिन्छ। यसले केही आशा पलाउने वातावरण भने बनाएको छ। समग्रमा उद्योग, व्यापार र लगानीको क्षेत्रमा ठूलो अन्तरसम्बन्ध छ। लगानी नभई उद्योग हुँदैन। उद्योग नभई व्यापार हुँदैन। यी तीन वटै भएमात्रै उद्योग टिकाउ हुन्छ। किनभने यसले रोजगारी, आम्दानी, जीडीपी बढाउँछ र मान्छेको जीवनस्तर बढाउँछ। (ज्ञवाली, पूर्व उद्योगसचिव हुन्)"
संसद्जस्तो संसद्,"अब कुनै समिति वा संयन्त्रलाई डिफ्क्टो बनाएर संसद्लाई डिजुरेमा सीमित गर्ने अवस्था दोहोरिनु हुन्न। संघीय संसद्का पछिल्ला बैठकहरू रोचक बन्दै गएका छन्। खासगरी प्रतिनिधिसभाको बैठक निकै जीवन्त बनेको छ। प्रधानमन्त्रीको भारत भ्रमण र बजेटका सन्दर्भमा संसद्मा राम्रै तर्कवितर्क, घोचपेच र चर्काचर्की भए। अन्य कतिपय मुद्दामा पनि सत्तापक्ष र विपक्ष आम्नेसाम्ने भएका छन्। त्यसमा पनि सत्ताको नेतृत्व र विपक्षी मोर्चाको बीच हुने सबालजवाफ झनै आकर्षक बनेको छ। प्रधानमन्त्री र प्रमुख प्रतिपक्षी दलका नेता स्वयं संसद्को बहसमा जसरी समय दिएर उत्रिरहेका छन्, त्यसले संसद्को गरिमा निकै बढाएको छ। बहसमा आउने कतिपय शब्दावली र विषयवस्तु ग्राह्य छैनन्। त्यसमा सुधार जरुरी छ। अहिलेको प्रतिनिधिसभाले २०४८ सालको प्रतिनिधिसभाको झझल्को दिएको छ। कमी कमजोरी सच्याउनुपर्छ तर यो क्रम रोकिनु हुन्न। सांसदहरू अझ सिर्जनशील, बौद्धिक, परिपक्व र मुलुक तथा जनता केन्द्रित भएर अघि बढ्नु पर्छ। परम्परागत ढाँचामा अभ्यस्त र थकितजस्तो देखिन थालेका पुराना सांसदलाई मेहनती नयाँ सांसदले झक्झकाएका छन्। केही चुनौती पनि दिएका छन्। नयाँ दल र पुरानो दलका नयाँ सांसदको सिर्जनशीलता र ऊर्जाले संसद्लाई गति दिएको छ। पुराना सांसदले आफूमा रहेको मणि खोज्न प्रेरित गरेको छ। वास्तवमा ऊर्जाशील नयाँ सांसद, सशक्त प्रमुख प्रतिपक्ष र समन्वयकारी सभामुखकै कारण अहिलेको संसद् जीवन्त बनेको छ। संविधानबमोजिम नेपालको सार्वभौमसत्ता र राजकीय सत्ता नेपाली जनतामा निहित छ। त्यसको प्रयोग गर्ने जनताका प्रतिनिधिमार्फत हो। संसद् जनताको सार्वभौमसत्ता र राजकीय सत्ताको प्रयोग गर्ने थलो हो। संसद्को विशेषाधिकार यत्तिकै राखिएको होइन। संघीय संसद्का दुवै सदन र प्रदेशसभामा पूर्ण वाक स्वतन्त्रता हुन्छ। सदनमा व्यक्त गरेको धारणा वा मतलाई लिएर कुनै सदस्यलाई पक्राउ गर्न, थुनामा राख्न वा कुनै अदालतमा कारबाही चलाउन नपाइने व्यवस्था संविधानमा छ। सदनको कारबाहीलाई लिएर कुनै अदालतमा प्रश्न उठाउन नपाइने उल्लेख छ। विशेषाधिकारको हनन्लाई संसद्को अवहेलना मानिन्छ। सांसद र संसद्को यस्तो संवैधानिक विशेषाधिकारमाथि अंकुश लगाउनु हुन्न। त्यसो गरिएमा संसदीय अभ्यासको मर्ममाथि नै प्रहार हुनेछ। संविधानले प्रधानमन्त्री र मन्त्री सामूहिक रूपमा संघीय संसद्प्रति उत्तरदायी हुने व्यवस्था गरेको छ। संघीय मन्त्री आफ्नो मन्त्रालयको कामको लागि व्यक्तिगतरूपमा प्रधानमन्त्री र संघीय संसद्प्रति उत्तरदायी हुने व्यवस्था छ। यसैगरी मुख्यमन्त्री र प्रदेश मन्त्री प्रदेशसभाप्रति उत्तरदायी हुने व्यवस्था छ। संसद्मा प्रधानमन्त्री वा मन्त्रीलाई प्रश्न गरियो, प्रतिप्रश्न गरियो, पसिना छुटाइयो वा रोस्ट्रममा उभ्याइयो भनेर आत्तिनु हुन्न। यो आपत्तिको विषय होइन, संसद् र सांसदले आफ्नो दायित्व पूरा गरेको हो। विपक्षीको भनाइ ध्यानपूर्वक सुन्ने, रोस्ट्रममै रोकिँदा पनि संयम नगुमाइकन त्यसको तर्कसंगत जवाफ दिने प्रधानमन्त्रीको शैली प्रशंसनीय छ। यस्तै प्रधानमन्त्री र सरकारको बोली र व्यवहारलाई सूक्ष्मरूपमा निगरानी गरी आलोचनात्मक दृष्टिकोणसहित संसद्मा सशक्त रूपमा प्रस्तुत हुने प्रमुख प्रतिपक्षी नेताको शैली पनि उसैगरी प्रशंसायोग्य छ। सत्ता र विपक्षका सांसदहरू सजगता र सबल रूपमा प्रस्तुत हुने क्रम बढिरहेको छ। बोली खस्न नपाउँदै मत, मतान्तर र नियमापत्तिको जुन दृश्य देखिन थालेको छ, त्यसले सबैलाई सजग र सक्रिय बनाएको छ। तयारीका साथ आउने, गम्भीरतापूर्वक सुन्ने र मौका नचुकाउने सांसदहरूको शैली बढ्दै छ। यो सकारात्मक पक्ष हो। यसले संसद्प्रति मिडिया र आमनागरिकको ध्यान तानेको छ। नीति तथा कार्यक्रम, बजेट वक्तव्यलगायत सीमित समयमा देखिने संसद्को प्रत्यक्ष प्रसारण अहिले व्यावसायिक टेलिभिजनको प्राथमिकतामा छ। यसलाई जारी राख्नुपर्छ, रोकिन दिनु हुन्न। संसद्को जननी मानिने बेलायतको संसदीय अभ्यास पट्यारलाग्दो छैन। वेस्ट मिनिस्टरमा हुने बहस सधैं रोचकघोचक हुने गरेको छ। वर्तमान प्रधानमन्त्री ऋषि सुनकसँग सांसदले गरेको प्रश्नोत्तरलाई सन्दर्भको रूपमा लिन सकिन्छ। भारतीय संसद्मा पनि प्रधानमन्त्रीलाई माइक अघि उभ्याएर जवाफ मागिएका उदाहरण थुप्रै छन्। संसदीय परम्परामा यो सामान्य अभ्यास हो। विपक्षी दलका नेताले प्रधानमन्त्रीभन्दा अघि वा पछि बोल्ने परम्परा पनि अनौठो होइन। संसद्मा सांसदबीच कुटाकुट हुने वा सांसदले नै माइक कुर्सी आदि तोडफोड गर्ने दृश्य पनि संसदीय अभ्यासमा बेलाबेलामा देखिने गर्दछ। यो संसद्मा पनि कतै त्यस्ता दृश्य दोहोरिने त होइन, डर त्यसमा हो। हिंसात्मक प्रवृत्तिलाई कसैले पनि प्रश्रय दिनु हुन्न। संवादको दायरा हदैसम्म फराकिलो बनाउनु पर्छ। बहस र आलोचनाको ढोका खुला राख्नुपर्छ। तर, बहसलाई मर्यादित, सभ्य र सुसंस्कृत होस् भन्नेमा सबैले हेक्का राख्नुपर्छ। यसमा सभामुख बढी सजग हुनुपर्छ। तर, उनको एक्लो प्रयासले मात्र हुँदैन, सत्ता र विपक्षी दलका नेता तथा सांसदहरू पनि उत्तिकै सजग र सहयोगी हुनुपर्छ। संसद्मा बहस हुनुपर्छ। त्यसको उपादेयता पनि रहनुपर्छ। सरकार संसद्प्रति उत्तरदायी हुनुपर्छ। संसद्ले उठाएको विषयमा जवाफदेहिता र त्यसको सम्बोधन हुनुपर्छ। संसद्लाई गफ गर्ने थलोमात्र बनाउनु हुँदैन। संविधानले नचिनेको र जनताको म्यान्डेट नबोकेको कुनै संयन्त्र निर्णायक हुने र संसद् त्यसको लाचार छायाँ हुने प्रवृत्ति विगतमा धेरै पटक देखिएको छ। अब कुनै समिति वा संयन्त्रलाई डिफ्क्टो बनाएर संसद्लाई डिजुरेमा सीमित गर्ने अवस्था दोहोरिनु हुन्न। संसद्को काम संसद्ले नै गर्नुपर्छ। संसद् संसद्जस्तो हुन खोजेको छ। संसद्लाई संसद्जस्तै बन्न दिनुपर्छ। परम्परागत ढाँचामा अभ्यस्त र थकितजस्तो देखिन थालेका पुराना सांसदलाई मेहनती नयाँ सांसदले झक्झकाएका छन्, केही चुनौती पनि दिएका छन्। ऊर्जाशील नयाँ सांसद, सशक्त प्रमुख प्रतिपक्ष र समन्वयकारी सभामुखकै कारण संसद् जीवन्त बनेको छ।"
एशियन गेम्सका लागि छानिए प्रिन्स र रसिला,चारै खेलाडीको एशियन गेम्सको यात्रा पहिलो हो। काठमाडौं : प्रिन्स दाहाल र रसिला महर्जन यसै वर्षको सेप्टेम्बरमा चीनको गाङ्गजाउमा आयोजना हुने १९ औं एशियन गेम्सका लागि छनोट भएका छन् । नेपाल ब्याड्मिन्टन संघले निर्धारित दुई पुरुष र दुई महिलाको लागि देवीनगर ब्याडमिन्टन क्लबमा आयोजना गरेको छनोट प्रतियोगिताबाट दाहाल र महर्जनसहित सुनिल जोशी र जेशिका गुरुङ्ग छनोट भएका हुन्। वैकल्पिक खेलाडीमा पुरुष तर्फ बिष्णु कटुवाल र महिलातर्फ अनुमाया राई छनोट भएका छन्। चारै खेलाडीको एशियन गेम्सको यात्रा पहिलो हो। एशियन गेम्समा ब्याडमिन्टनको उपलब्धीलाइ हेर्ने हो भने पुरुष टिम इभेन्टसमा क्वाटरफाइनल सम्मको यात्रा तय गरेको छ। 'कोरियाको इन्चोनमा भएको १७ औं र इन्डोनेसियामा भएको १८ औं एशियन गेम्समा हामी पुरुष टीम इभेन्ट्समा क्वाटरफाइनलसम्म पुग्दै पाचौं स्थान हासिल गर्न सफल भएका छौँ। तर अहिले खेलाडीको स्तर राम्रो भएता पनि खेलाडीको कोटा कम भएकोले हामी टीम इभेन्ट्समा प्रतिस्पर्धा गर्न सक्दैनौं'अध्यक्ष रामजी बहादुर श्रेष्ठले भने। खेलाडिको स्तरलाई हेर्दा प्रिन्स जुनियरतर्फ विश्व नम्बर एक रहिसकेका छन्। यस्तै रसिला जुनियर युगलतर्फ विश्व छैटौं स्थानमा रहिसकेको संघका सचिव नविन विक्रम शाहले जानकारी गराए। छनोट हुन सफल खेलाडीहरुको मनोबल उच्च पार्ने क्रममा राष्ट्रिय खेलकुद परिषद्का सदस्य सचिव टंकलाल घिसिङले खेलाडीहरुलाई खादा लगाएर राम्रो नतिजा प्राप्त गर्न शुभकामना दिए।
साउथ एसियन चेस च्याम्पियनसिप भोलिदेखि,"काठमाडौं : नेपाल वुद्धिचाल (चेस) संघको आयोजनामा आगामी जेठ ३० देखि असार ४ गतेसम्म साउथ एसियन चेस च्याम्पियनसिप (एससिसी) आयोजना हुने भएको छ। नेपाल, भारत, माल्दिभ्स, बंगलादेश, भुटान, पाकिस्तान, श्रीलंका र अफगानीस्तानका खेलाडीको सहभागिता रहने दोश्रो साउथ एसियन च्याम्पियनसिपमा खुला तथा महिला गरी दुई स्वर्ण पदकका लागि प्रतिस्पर्धा हुनेछ। दुवै विधातर्फ प्रत्येक देशबाट समान एक जना, गत संस्करणका च्याम्पियन तथा आयोजकको हैसियतमा नेपालबाट थप एक एक गरी समान दश खेलाडीको सहभागिता रहनेछ। राउन्ड रोविन पद्दतिमा सम्पन्न हुने च्याम्पियनसिपको खुलातर्फ भारतीय इन्टरनेशनल मास्टर नुवइरशाह सेख तथा महिलातर्फ बंगलादेशकी वुमन इन्टरनेशनल मास्टर सुल्तान सरमीन सिरिन साबिक विजेता हुन्। प्रतियोगिता ललितपुरको गोदावरीस्थित होटेल भ्यु भृकुटीमा हुनेछ। नेपालबाट खुला स्पर्धामा वर्तमान राष्ट्रियच्याम्पियन फिडेमास्टर रुपेश जयसवाल र उपविजेता सुरवीर लामा तथा महिलातर्फ नेसनल च्याम्पियन वुमन फिडेमास्टर सुजना लोहनी तथा उपविजेता सुशिला गुरुङले प्रलिस्पर्धा गर्नेछन्। प्रतियोगिताको ड्र हुनेबेलासम्म कुनै देशका खेलाडी सहभागी नभएको अवस्थामा सो स्थानमा साउथ एशियन चेस काउन्सीलका अध्यक्षको परामर्शमा आयोजक राष्ट्रले खेलाडी सहभागी गराउनेछ। ४० लाख खर्च हुने अनुमान गरिएको च्याम्पियनसिपको कुल नगद पुरस्कार राशी पाँच लाख छ। खुलातर्फको विजेताले एक लाख ५० हजार, दोश्रो हुनेले एक लाख तथा तेश्रो हुनेले ५० हजार रुपैयाँ प्राप्त गर्नेछन्। यसैगरी महिलातर्फ विजेताले एक लाख, दोश्रो हुनेले ६० हजार तथा तेश्रो हुनेले ४० हजार नगद रुपैयाँ प्राप्त गर्नेछन्।"
एनओसी अध्यक्ष श्रेष्ठ र सर्टबीच भेटवार्ता,"काठमाडौं : नेपाल ओलम्पिक कमिटी (एनओसी) अध्यक्ष जीवनराम श्रेष्ठ र अन्तर्राष्ट्रिय चेस महासंघका लागि चेस विकास निर्देशशक निगेल सर्टबीच भेटवार्ता भएको छ। नेपाल चेस संघका अध्यक्ष विदुर गौतमसमेत उपस्थित कार्यक्रममा सर्ट र अध्यक्ष श्रेष्ठबीच ओलम्पिक मुभ्मेन्ट र चेस संघको कामबारे छलफल भएको थियो। इङ्ल्यान्डका पूर्व चेस खेलाडीसमेत रहेका सर्ट १९ वर्षको उमेरमा ग्रान्डमास्टर बनेका थिए। ग्रान्डमास्टर, स्तम्भकार, प्रशिक्षक तथा कमेन्टेटरसमेत रहेका सर्टसँग नेपाल चेस संघको भूमिकाको बारेमा पनि छलफल भएको श्रेष्ठको सचिवालयले जनाएको छ। ओलम्पिक कमिटीमा भएको छलफलमा एनओसीका महासचिव निलेन्द्रराज श्रेष्ठ, चेस संघका उपाध्यक्ष हरिकाजी महर्जन लगायतको पनि उपस्थिति थियो।"
गुरिल्ला रेस प्रतियोगिता हुने,"रुकुम पूर्व : तत्कालीन माओवादी आन्दोलनका बेला पूर्वी रुकुम र रोल्पा अन्तर्गतका पदमार्गमा सोही आन्दोलनका लडाकुहरूले प्रयोग गरेको बाटोमा द्वन्द्वको सम्झना स्वरुप छापामार अथवा गुरिल्ला रेस प्रतियोगिता हुने भएको छ। सशस्त्र युद्ध ताका तत्कालीन माओवादीले सिस्ने जलजला (सिज) अभियान सञ्चालन गरेको थियो। सिज अभियानकै विशेष क्षेत्र मानिएको स्थानहरूमा पाँचौं संस्करणको गुरिल्ला अल्ट्रा ट्रेल रेस असार २ गते हुने भएको हो। रुकुम पूर्वको भूमे गाउँपालिकामा हरेक वर्ष आयोजना हुने रेस यो वर्ष दुई वटा दूरीमा सञ्चालन हुन लागेको छ। ५२ किलोमिटर र १० किलोमिटर गरी दुई वटा दूरीमा रेस सञ्चालन हुन लागेको आयोजक भूमे गाउँपालिकाले जनाएको छ। ५२ किलोमिटर तर्फ विजेता पुरस्कार ५० हजार, उपविजेता ३० हजार, तेस्रोलाई १५ हजार र चौथो स्थान हाँसिल गर्नेलाई ८ हजार नगद पुरस्कारको व्यवस्था गरिएको छ। ऐतिहासिक थबाङ, जलजला लगायतका ठाउँलाई जोड्ने गरी पहिचान गरिएको मार्गमा यो दौड दौडाइने गरिएको छ। रेसमा प्रतिस्पर्धाका लागि देशका विभिन्न ठाउँबाट धावकहरू आउने गरेका छन्। पाँचौंदेखि दशौं स्थानसम्म हाँसिल गर्नेलाई ५ हजार नगद पुरस्कारको व्यवस्था गरिएको आयोजकले जनाएको छ। त्यस्तै १० किलोमिटर तर्फ विजेता पुरस्कार १० हजार, उपविजेता ७ हजार, तेस्रोलाई ५ हजार, चौंथो हुनेलाई २ हजार ५ सय तथा पाँचौं देखि दशौं स्थानसम्म प्राप्त गर्नेलाई समान १ हजार पुरस्कारको व्यवस्था छ। दूरी अनुसार पुरस्कार राशि फरक फरक रहेको छ भने महिला र पुरुषको पुरस्कार समान रहेको छ। दुवै दौड महतबाट सुरु हुने छन् भने खाबाङ बगरमा पुगेर सकिने छन्। ५२ किलोमिटर रेस महतबाट सुरु भई नैमाकेंगलाबाङहुल्वाङथोर्बाङगलच्योलघमचिनधंगनैजलजलाचलाबाङथवाङजुर्बाङपोर्पोछेडामारिङखाल्पातेखाबनङ हुँदै खाबाङ बगर पुगेर सकिने रेस संयोजक सुनिल रोका मगरले जानकारी दिएका छन्। त्यस्तै १० किलोमिटर रेस पनि महतबाटै सुरु भई स्यबाङपोसानो लेककोइचाखाबाङटिलामारिङखालपाटे हुँदै खाबाङ बगरमा पुगेर समाप्त हुने उहाँको भनाई छ। युद्ध पर्यटनको विकासका लागि भन्दै विगत ५ वर्षदेखि भूमे गाउँपालिकामा गुरिल्ला ट्रेल रेस आयोजना हुँदै आइरहेको छ।"
विनियोजन विधेयक बहुमतबाट स्वीकृत,"काठमाडौं : प्रतिनिधिसभामा विनियोजन विधेयक २०८० माथि विचार गरियोस् भन्ने प्रस्ताव बहुमतबाट स्वीकृत भएको छ। अर्थमन्त्री प्रकाशशरण महतले प्रतिनिधिसभाको आजको दोस्रो बैठकमा सभासमक्ष उक्त प्रस्ताव पेस गरेका हुन। विनियोजन बजेटका विभिन्न मन्त्रालय र सचिवालय शीर्षकमाथि यही जेठ ३२ देखि असार १२ गतेसम्म छलफलका लागि दिन तोकिएको सभामुख देवराज घिमिरेले सदनलाई जानकारी गराए। यसअघि उक्त प्रस्तावमाथिको छलफलमा सांसदहरुले उठाएका प्रश्नहरूको जवाफ दिँदै अर्थमन्त्री महतले बजेट विनियोजन गर्दा जनताको जीवनस्तर उकास्न, जनतालाई समृद्धि प्रदान गर्न, रोजगारी सिर्जना गर्न तथा उद्योग व्यवस्थाको प्रवद्र्धनका विषयलाई दृष्टिगत राखेर बजेट तर्जुमा गरिएको बताएका थिए। उनले स्वास्थ्य, शिक्षा, पूर्वाधार, शान्तिसुरक्षा र सुशासन प्रवर्द्धन गर्नेतर्फ उन्मुख गराउने हिसाबले बजेट विनियोजन गरेको बताए। उनले स्वास्थ्य बीमा, विभिन्न गहन प्रकृतिका रोगको उपचार र पछि परेको क्षेत्रका लागि बजेट सुस्पष्ट ढंगले विनियोजन गरेको स्पष्ट गरे। गरिबीको रेखामुनिका विपन्न नागरिकको तथ्यांक आएपछि थप बजेट विनियोजन गरिने स्पष्ट गर्दै उनले देश र जनताका लागि काम गर्ने भएकाले बजेटमा विभेद् नगरेको स्पष्ट पारे।"
वर्गीकरणसहितको किसानलाई परिचयपत्र,"काठमाडौं : सप्तरीको रूपनी गाउँपालिकाले वर्गीकरणसहितको किसान परिचयपत्र वितरण सुरु गरेको छ। पहिलो चरणमा ३९ किसानलाई परिचयपत्र प्रदान गरेको हो। गाउँपालिकाबाट उपलब्ध गराइने कृषिसँग सम्बन्धित सेवा सुविधालाई परिचयपत्रको आधारमा व्यवस्थित र प्राथमिकताको आधारमा वितरण गर्न सुरुवात गरेको हो। केही गाउँपालिकाले वर्गीकरणसहितको किसान परिचयपत्र वितरण गरेर सोहीअनुसार अनुदान, सेवासुविधा दिन थालिसकेका छन्। यसको उदाहरण हो ः छिमेकी जिल्ला उदयपुरको बेलका नगरपालिका र सिरहाको भगवानपुर गाउँपालिका र सखुवानन्कारकट्टी गाउँपालिका। यद्यपि कृषि तथा पशुपन्छी विकास मन्त्रालयले पनि देशभरबाट किसानको सूचीकरणको काम गरिरहेको छ। यद्यपि रूपनीको कृषि ऐन, २०७९ को परिच्छेद ३ को दफा ५ व्यवस्था गरेबमोजिम किसानको वर्गीकरण गरेर परिचयपत्र वितरण थालेको गाउँपालिकाका अध्यक्ष दिनेशकुमार यादव बताउँछन्। रूपनीका ६ वटा वडामा ३ हजार ९ सय ९९ घरधुरी छन्। जग्गाजमिन नभएका (भूमिहीन), सिमान्त र मजदुर किसान अधिक छन्। गाउँपालिकाको अनुमानित तथ्यांकअनुसार २ हजार ६ सय ४१ जना रहेको अनुमान छ। यसबाहेक साना किसान ६ सय ८२, मझौला ३ सय ७२ र ठूला ९० को हाराहारीमा रहेको अनुमान छ। पालिकाले पहिलो चरणमा ३९ जनालाई परिचयपत्र सुरु गरे पनि बाँकीलाई दिँदै जाने बताएको छ। मल, बिउ समयमा उपलब्ध नहुने र बालीमा सिँचाइको सुविधा नभएसम्म किसानलाई उत्पादनमा साह्रै कठिन भएको उनले दुःखेसो व्यक्त गरे। किसान महŒव यो परिचयपत्रबाट सरकारको सेवासुविधा पाउने अपेक्षा गर्छन्। अध्यक्ष यादव यो अभ्यासले सरकारको अगुवाइमा किसानको पहिचान, वर्गीकरण र परिचयपत्र उपलब्ध गराउन सहज हुने बताउँछन्। साथै, भूमिमा पहुँचको अवस्थासहितको किसानको यथार्थ तथ्यांक अभिलेखीकरण गर्न, किसानको पहिचान, वर्गीकरण र परिचयपत्रलाई तहगत सरकारका नीतिमा स्थापित गरी नीति निर्माण र कार्यान्वयन गराउन कार्यविधिमार्फत आधार तय गरेको उनको भनाइ छ। पछिल्लो समय कृषिले नधानेर किसानका छोराछोरी बिदेसिन बाध्य भएकोले अब खेतीलाई सुधारेर आधारभूत आवश्यकता पूरा गर्ने वातावरण दिनुपर्नेमा उनले जोड छ। यसैगरी किसान परिचयपत्र वितरण समारोहको प्रमुख अतिथिको रूपमा रहेकी राष्ट्रिय समावेशी आयोगको सदस्य विष्णुमाया ओझा आफूहरू किसानको हकहितका लागि समर्पित भएको भन्दै परिचयपत्रले किसानलाई अनुदानदेखि सेवासुविधामा न्याय पुग्ने बताइन्। यसैक्रममा राष्ट्रिय कृषक समूह महासंघ, नेपालका अध्यक्ष नवराज बस्नेतले कृषिको नाममा नीति, नियम बने तर किसानलाई अनुदानको पहुँच नभएको बताए। यसैले वर्गीकरणसहित किसान पचियपत्रमार्फत वितरण गर्दा न्यायोचित हुने उनको तर्क छ। त्यसैगरी राष्ट्रिय किसान आयोगका सदस्य तथा प्रवक्ता जीवन्ती पौडेल अर्थतन्त्रको मेरुदण्डको रूपमा रहेको कृषि क्षेत्र कमजोर रहेको भन्दै किसानको उचित मूल्यांकन हुनुपर्नेमा जोड दिन्छिन्। पौडेलका अनुसार सरकार किसानको हितमा थुप्रै काम गरेको व्याख्या गरे पनि व्यवहारमा देखिँदैन। किसानको मिहिनेत सडकमा फालिने काम भयो। उचित मूल्यांकन भएन। सरकारले तोक्ने समर्थन मूल्यको औचित्य हुनुपर्यो, उनले भनिन्। किसान वर्गीकरणका आधार किसानलाई भूस्वामित्व र कृषि कर्मवाट हुने आम्दानीको आधारमा भूमिहीन सिमान्तकृत र कृषि मजदुर किसान (रातो कार्ड), साना किसान (सेतो कार्ड), मझौला किसान (पहेंलो कार्ड) र ठूला किसान (नीलो कार्ड) गरी ४ वर्गमा परिचयपत्र वितरण गरिएको छ। भूमिको स्वामित्व नभएका वा ०१ हेक्टरभन्दा कम जमिन भएका वा खेती गर्ने वा कृषि मजदुरको रूपमा काम गर्ने गरी जीविकोपार्जन गर्ने किसान जसको वार्षिक कृषि आम्दानी अधिकतम १ लाख रुपैयाँसम्म हुन्छ ।"
आन्तरिक उत्पादनलाई संरक्षण गर्न उपभोग्य वस्तुमा कर लगाइएको हो : अर्थमन्त्री,"काठमाडौं : अर्थमन्त्री डा प्रकाशशरण महतले आन्तरिक उत्पादनलाई संरक्षण गर्न उपभोग्य वस्तुमा कर लगाइएको बताएका छन्। आर्थिक वर्ष २०८००८१ को राजश्व र व्ययको वार्षिक अनुमानमाथिको छलफलमा उठेका प्रश्नहरुको जवाफ दिँदै अर्थमन्त्री महतले आन्तरिक उत्पादनलाई संरक्षण गर्न उपभोग्य वस्तुमा कर लगाइएको स्पष्ट पारेका हुन्। उनले भने , उपभोग्य वस्तुमा कर लगाएको कुरा आएको छ । यहाँको चासो चिन्ता स्वभाविक हो । तर मेरो उद्देश्य आन्तरिक उत्पादनलाई संरक्षण गर्नु हो । अर्थमन्त्री महले आफ्नो उत्पादनलाई प्रोटेक्सन गर्न आयातित वस्तुमा कर लगाउनुपर्ने समेत बताए । उनले अर्थमन्त्री महतले अर्थमन्त्री भनेको नो म्यान नै हुनुपर्ने बताए । सबै कुरा एसएस भन्दै गए केही पनि बाँकी नरहने उनको भनाइ छ। महतले भने, 'साधन र स्रोत नहेरी उत्साहित भएर जे पनि गर्न थाल्यौं भने हामी थेग्न सक्दैनौं । एस एस भन्ने कुरा अरुलाई सुट गरे पनि अर्थमन्त्रीलाई गर्दैन । बजेटको आकार चालु वर्षको भन्दा २४० प्रतिशतले माइनस रहेको समेत उनले बताए।"
"सुनचाँदीको भाउ घट्यो,कतिमा हुँदैछ कारोबार ?",काठमाडौं : नेपाली बजारमा सुनचाँदीको भाउ घटेको छ। नेपाल सुनचाँदी व्यवसायी महासंघका अनुसार आज सुन १०० रुपैयाँले घटेर प्रतितोला १ लाख १२ हजार ४०० रुपैयाँमा खरिदबिक्री भएको छ। तेजाबी सुन १ लाख ११ हाजर ८५० रुपैयाँ पुगेको छ। अघिल्लो कारोबार दिन आइतबार सुन प्रतितोला १ लाख १२ हजार ५०० रुपैयाँमा कारोबार भएको थियो। सुनको मूल्य घटेसँगै चाँदीको भाउ पनि सस्तिएको छ। आज प्रतितोला चाँदी १४४५ रुपैयाँमा कारोबार भइरहेको महासंघले जनाएको छ। आइतबार चाँदी १४५५ रुपैयाँमा कारोबार भएको थियो।
"नेप्से परिसूचक ७७९ अंकले बढ्यो, कारोबार रकम बढेन","काठमाडौं : सेयर बजार सामान्य अंकले बढेको छ । आज नेप्से परिसूचक ७७९ अंकले वृद्धि भएर १९८७८७ विन्दुमा अडिएको छ। २८५ कम्पनीको ७४ लाख ५४ हजार ७ कित्ता सेयर २ अर्ब ८८ करोड ६५ लाख ९ हजार ४१५ रुपैयाँमा खरिदबिक्री भयो। कारोबार रकम आइतबारको तुलनामा घटेको छ। अघिल्लो कारोबार दिन आइतबार ३ अर्ब ४५ करोड ४३ लाख मूल्य बराबरको सेयर खरिदबिक्री भएको थियो। आज १२६ कम्पनीको मूल्य घट्दा ८९ को बढ्यो भने बाँकी ८ को मूल्य स्थिर रह्यो। सामान्य अंकले बढेको सेयर बजारमा पाँच कम्पनीको मूल्य सकारात्मक सर्किट लेभलमा कारोबार भयो। अभियान लघुवित्त वित्तीय, कालिञ्चोक दर्शन, भूगोल इनर्जी डेभलपमेन्ट कम्पनी,सिटी होटल र चन्द्रगिरि हिल्सको सेयर मूल्य सकारात्मक सर्किट लेभलमा कारोबार भयो। कारोबार रकमका आधारमा सोल्टी होटल शीर्षस्थानमा रह्यो। सो होटलको १५ करोड बढिको सेयर कारोबार भयो। हिमालयन डिस्टिलरीको १० करोड र शिव श्री हाइड्रोपावरको ९ करोड मूल्य बढिको सेयर कारोबार भयो। कारोबारमा आएका १३ उपसमूहमध्ये ७को मूल्य घट्यो भने बाँकी ६ को बढ्यो। बैंकिङ, होटल्स एन्ड टुरिजम,लाइफ इन्स्योरेन्स,मनु एन्ड प्रो,माइक्रो फाइनान्स र अदर्श उपसमूहको सूचक बढ्दा बाँकी ७ को मूल्य घटेको हो।"
यस वर्ष विपदबाट १२ लाख ५० हजार मानिस प्रभावित हुने प्रक्षेपण,"सबैभन्दा बढी मधेस प्रदेशमा चार लाख र कोसी प्रदेशमा तीन लाख मानिस प्रभावित हुने अनुमान गरिएको जनाइएको छ। काठमाडौं : यस वर्षको मनसुनबाट १२ लाख ५० हजार नागरिक प्रभावित हुने प्रक्षेपण गरिएको छ। राष्ट्रिय विपद् जोखिम न्यूनीकरण तथा व्यवस्थापन प्राधिकरणले विभिन्न वैज्ञानिक विष्लेषणका आधारमा गरिएको अध्ययनमा कूल दुई लाख ८६ हजार नौ सय ९८ घर धुरीका १२ लाख ५० हजार मानिस प्रभावित हुने आँकलन गरेको हो। सबैभन्दा बढी मधेस प्रदेशमा चार लाख र कोसी प्रदेशमा तीन लाख मानिस प्रभावित हुने अनुमान गरिएको जनाइएको छ। प्राधिकरणका अनुसार लुम्बिनी प्रदेशमा दुई लाख, बागमती प्रदेशमा एक लाख, सुदूरपश्चिम प्रदेशमा एक लाख ४७ हजार, गण्डकी प्रदेशमा ६९ हजार र कर्णाली प्रदेशमा ३५ हजार मानिस विपद्बाट प्रभावित हुने आँकलन गरिएको हो। गत वर्ष २० लाखि मानिस प्रभावित हुने आँकलन गरिएको थियो। मनसुन भित्रिन केही दिन मात्रै बाँकी रहेकाले पूर्वतयारी तथा प्रतिकार्यका काम तीव्ररुपमा अघि बढिरहेका छन्। विपद् व्यवस्थापनको आवश्यक पूर्वतयारी समन्वययात्मक काम तथा मनसुन पूर्वतयारी तथा प्रतिकार्य राष्ट्रिय कार्ययोजना निर्माण भएको पनि प्राधिकरणले जनाएको छ। कार्ययोजनामा मनसुनजन्य जोखिमको अवस्था विश्लेषण तथा प्रभाव आँकलनका साथै विभिन्न मन्त्रालय तथा विषयगत क्षेत्र, निजी क्षेत्र, मानवीय क्षेत्रमा काम गर्ने नेपाल रेडक्रसलगायत गैरसरकारी संस्थाको जिम्मेवारीका साथै खोज, उद्धार तथा राहत सामग्रीको मौज्दातीको विवरण समेटिएको छ। त्यसैगरी भण्डारण गरिएका आपत्कालीन उपकरण र सामग्रीको जानकारी उपलब्ध हुने स्रोत व्यवस्थापन प्रणाली गोदाम र खोज तथा उद्धारमा संलग्न हुने स्वयंसेवकको विवरण उपलब्ध हुने स्वयंसेवक व्यवस्थापन प्रणालीबारेमा कार्यविभाजन पनि गरिएको छ। पूर्वसूचना तथा पूर्वकार्यका लागि देशका ३४ स्थानमा स्मार्ट साइरन जडान, विपद् सामूहिक उद्धार सवारी तथा ए क्लास एम्बुलेन्स खरिद गरी सातवटै प्रदेश र काठमाडौँ उपत्यकामा एकएकवटा रहने व्यवस्था मिलाइएको प्राधिकरणले जनाएको छ। स्वयंसेवक प्रणालीमा हालसम्म एक लाख चार सय २२ जना सूचीकृत भइसकेका छन्। जल तथा मौसम विज्ञान विभागका अनुसार यस वर्षको मनसुनमा देशैभरि कम पानी पर्ने प्रक्षेपण गरिसकेको छ। सरदरभन्दा कम पानी पर्ने भएकाले अधिकतम तापक्रम विगतको भन्दा बढी हुने अनुमान पनि गरिएको छ। सामान्यतया जेठ अन्तिम साताबाट मनसुन नेपाल प्रवेश गर्दछ। जल तथा मौसम विज्ञान विभागका महानिर्देशक कमलराम जोशीले यस वर्षको मनसुन जेठ ३१ वा ३२ गते पूर्वबाट मनसुन प्रवेश गर्ने सम्भावना रहेको बताए। नेपालमा मनुसन सरदर एक सय दिन क्रियाशील हुने गरेको छ। उनले औषतभन्दा कम पानी पर्ने भन्ने कुरालार्इ पानीनै पर्दैन, विपद् नै आउँदैन भन्ने अर्थमा नबुझ्न अनुरोध गर्नुभएको छ। औषतभन्दा कम पर्ने भएकाले विपद्जन्य घटना भने निम्तिनसक्ने हुँदा तयारीका कामलाई तीव्रताका साथ अघि बढाउनुपर्ने बताए। नेपालमा बाढी, पहिरो र भारी वर्षा प्रमुख मनसुनजन्य विपद् हुन्। शीतलहर खडेरीले पनि प्रभाव पार्ने गरेकोमा यसपटक भने प्रतिमनसुनका समयमा तातो हावाको लहरले जनजीवन प्रभावित बनाएको छ। यो क्रम अहले पनि तयाईका जिल्लामा कायमै छ। मौसमविद् शान्ति कँडेलले यसपालि इलाम, धरान, नवलपुर, ओखलढुङ्गालगायतका क्षेत्रमा अधिकतम तापक्रमले रेकर्ड कायम गरेको छ। यसपालि केही दिनमा मनसुसन भित्रिएर केही पानी पर्ने भए पनि पुन तातोहावाको लहर बढ्ने भएकाले सचेत हुनुपर्ने उनले बताइन्। गृहमन्त्रालयले तातोहावाको लहरबाट मानिसलााई जोगाउने आवश्यक पर्ने उपाएका विषयमा ठोसठोस प्रस्ताव ल्याउन निर्देश गरिसकेको छ। रासस"
कृषि उद्यमी र किसानलाई प्रोत्साहित गर्न बैंकहरूलाई गर्भनर अधिकारीको निर्देशन,"वीरगन्ज : नेपाल राष्ट्र बैंकका गर्भनर महाप्रसाद अधिकारी कृषि उद्यमी र व्यावसायिक किसानलाई प्रोत्साहित गर्न बैंकर्सहरूलाई निर्देशन दिएका छन्। सोमबार वीरगन्जमा नेपाल राष्ट्र बैंकले आयोजना गरेको समसामयिक आर्थिक तथा बैंकिङ गतिविधि विषयक अन्तरक्रिया कार्यक्रममा सहभागी कृषि उद्यमी र किसान अगुवाहरूले बैंकहरूले कृषिजन्य उद्योग र व्यावसायिक कृषि कार्यकालागि ऋण लगानी गर्न आनाकानी गर्ने गरेको गुनासो गरेका थिए। उनीहरूको गुनासो सुनेपछि कार्यक्रममा सहभागी बैंकर्सहरूलाई निर्देशन दिँदै गर्भनर अधिकारीले यस्तो निर्देशन दिएका हुन्। गर्भनर अधिकारीले कृषि उद्यमी र व्यवसायिक कृषि गरिरहेका किसानलाई प्रोत्साहित गर्ने नीति राष्ट्र बैंकका साथै सरकारको पनि रहेको बताए। बैंकबाट कृषि कर्मका लागि ऋण लिन केही अप्ठ्याराहरू अझैपनि रहेको गुनासो आइरहेकाले त्यसप्रति ध्यान दिन उनले बैंकर्सहरूलाइ निर्देशन दिए। यद्यपि कृषि सहुलियतको ऋण दुरुपयोग हुन नदिनका लागि नेपाल राष्ट्र बैंकले केही कडाइसहितको नीति नियम बनाएको उनले स्पष्ट पारे। तर कृषि कर्मका लागि लिएको सहुलियतको ऋण अन्य प्रायोजनमा लगानी गरिएको पाइए त्यो राष्ट्र बैंकलाई सह्य नहुने चेतावनी पनि उनले दिए। सहुलियतको कृषि ऋणको दुरुपयोग नहोस् भन्नका लागि राष्ट्र बैंकले केहि कडा नीति बनाएको उनले प्रष्ट पारे। अधिकारीले पनि बैंकहरूको सेवा अहिलेपनि सोचेअनुसारको सहज र सरल हुन नसकेको स्वीकारे। उनले भने, व्यापक सुधारको आवश्यकता छ, त्यसमापनि मधेस प्रदेशमा बढी समस्या छ, हाम्रो उद्देश्य भनेको बैंकसम्म ग्राहकको पहुचँ सरल र सिधा हुनुपर्छ, बिचौलिया मार्फत हुनु हुँदैन , यसबारे बैंकर्सहरूले पनि ध्यान दिनुपर्छ।' कार्यक्रममा वीरगन्ज क्षेत्रमा कृषिजन्य उद्योग र फार्म सन्चालन गरेका तथा व्यावसायिक कृषि कर्म गर्दै आएका किसानहरूले बैंकहरूले कृषि क्षेत्रमा लगानी गर्न आनाकानी गर्दै आएको भन्दै गर्भनर अधिकारीको ध्यानाकर्षण गराएका थिए। उनीहरूले बैंकहरूले कृषिमा ऋण लगानी गर्नै नचाहने र ऋण दिएपनि आवश्यकता भन्दा निक्कै थोरै दिने गरेको लगायतका गुनासा गरेका थिए। ऋण लगानीका लागि बैंकहरूको प्रक्रिया पनि झन्झटिलो रहेको उनीहरूको दुखेसो थियो। साथै उनीहरूले कृषिजन्य उद्योग र कृषि कर्मका लागि बैंकहरूले लगानी गर्ने ऋणमा थप सहुलियत उपलब्ध गराउनुपर्ने माग पनि गरे।"
