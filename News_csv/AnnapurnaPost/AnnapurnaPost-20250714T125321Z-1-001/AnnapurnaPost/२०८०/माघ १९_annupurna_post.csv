शीर्षक,विवरण
"हिउँ पर्यो, पालमा कसरी बाँच्ने होला ?","हिउँदको चिसोमा पनि जेनतेन पालमा बास बसिरहेका छांै। फेरि हिउँ पर्यो। पानी पनि पर्यो। मुटु छेड्ने चिसो बढ्यो। तापक्रम माइनस डिग्रीमा झरेको छ। हातखुट्टा कठ्यांग्रिन थालेका छन्। हिमपात भइरहेकाले बाहिर निस्कन सकेका छैनौं। अब त, कसरी बाँच्ने होला ? भन्ने चिन्ता थपिएको छ। हिमपातले त्रिपालमा बस्दै आएका भूकम्पपीडित परिवारको बिजोग छ। बालबालिका, सुत्केरी, गर्भवती, वृद्धवृद्धा, अपांग, दीर्घरोगीलगायतका नागरिकहरूलाई चिसोले सताउन थालेको छ। विद्यालय खुल्न सकेका छैनन्। बाटोघाटो अवरुद्ध छन्। वस्तुभाउ गोठबाट बाहिर निकाल्न सकेका छैनौं। वस्तुभाउलाई घाँसपात कसरी गर्ने भन्ने चिन्ता पनि उस्तै छ। हिउँदे वर्षा र हिमपात नहुँदा यसपटक के खाएर बाँच्ने होला भन्ने चिन्तामा थियौं। हिउँदे बाली राम्रोसँग उम्रन पाएको थिएन। आकाशे पानी र हिमपातको भरमा खेतीपाती गर्नुपर्छ। हिमपात हुनु खुसीको कुरा पनि हो। लामो समयको खडेरीपछि भएको हिमपात र वर्षातले पाखोबारीलाई निकै फाइदा पुग्ने छ। बल्लतल्ल उम्रिएको हिउँदे बाली र फलफूलका बोटबिरुवा सुक्ने अवस्थामा थिए। हिमपात र पानी परेपछि ढिलै भए पनि निकै राहत भएको छ। केही दिन चिसोले सताएपनि हिमपातले बालीनाली र पर्यावरणमा फाइदा पुग्नेछ। (घर्ती, भेरी नगरपालिका२ का भूकम्पपीडित हुन्।)"
तिमी को हौ ?,"जीवनको अविच्छिन्न यात्राका क्रममा परिस्थितिजन्य एक मोड आउँछ। त्यहीँ मेरो सामु एउटा विशाल प्रश्न तेर्सिन्छ तिमी को हौ ? म प्रश्नको वजनले थिचिएर बीच बाटोमै थचारिन्छु। घोत्लिन्छु। अनि आफ्नै परिचय खोज्न दिमागी मन्थन सुरु गर्छु। यस प्रश्नको उत्तर उत्तिकै व्यापक छ जति अनन्त छ आकाश। हेर्नुस् न ! मैले आजसम्म म को हुँ भनेर आफैंलाई सोध्नु परेन। तर, आज विवश भएँ। सोधखोज गर्नैपर्ने भयो। प्रश्न उठ्यो मेरो परिचयमाथि। मेरो पहिचानमाथि। मलाई मेरो पहिचान छुट्ट्याउन आमाबुवाले एउटा नाम दिएका छन्। तर, यो नामले कसले चिन्लान र मलाई ? यो नामधारण गरी मैले त्यस्तो केही विशिष्ट र स्मरणयोग्य कुनै काम गरेको भए पो ! न कुनै कुकर्म गरेको छु। ताकी नराम्रै नामले भए पनि चिनोस्। त्यसकारण यो नाम लिनुको कुनै तुक छैन। मेरो अस्तित्वको अर्को पाटो छ एक छोरानाति, दाजुभाइ, पतिपिता, भान्जाभतिजा, ज्वाइँभेना आदि। यो त नाताको सामान्य परिचय भयो। मानिस भई यो पृथ्वी लोकमा जन्मने जो कोहीले स्वतः प्राप्त गर्छन् यो पहिचान। कुनै ठूलो युद्ध जित्नु परेन। न त कुनै ठूलो पराक्रम नै प्रदर्शन गर्नुपर्छ। म अझै अर्को गहकिलो परिचय खोज्न घोत्लिएँ। अनि मेरो जात मेरो अलग पहिचान, मेरो बासस्थान, नागरिकताका आधारमा म एक नेपाली। हो यो पनि मेरो पहिचान हो। नेपाल मेरो देश। नेपाली मेरो भाषा। म नेपाली। मेरा पुर्खा देशको गरिमा बढ्ने थुप्रै गर्विलो काम गरेर गएका छन्। हो म नेपाली हुनुमा गौरव गर्छु। म नेपाली नै हुँ। मेरो सबभन्दा ठूलो पहिचान नेपालीपन हो। मैले निश्चय गरेँ, छाती फुकाएर नेपाली हुँ भन्ने। तर फेरि मेरो मनमा अनेक विचार अनि शंका उब्जिन थाले। आफूलाई नै प्रतिप्रश्न गर्न थालेँ। के मैले आफूलाई नेपाली भनेर परिचय दिँदा केही फरक त पर्दैन ? राम्रो नराम्रो के होला ? यस्तै सोच्दै थिएँ। एउटा पुरानो कुराको सम्झना आयो। त्यसले झस्कायो। नेपालमा त केही फरक पर्दैन। तर परदेशमा फरक पर्ने रहेछ। धेरै पहिलेको कुरा। सन् १९९७। ओहेर अन्तर्राष्ट्रिय विमानस्थल सिकागोको अध्यागमन क्षेत्र। म नेपालीको हैसियतले हरियो राहदानी (रातो होइन) बोकेर फूर्तिसाथ अघि बढ्दै थिएँ। एक सुरक्षागार्डले रोकेर मेरो राहदानी हेर्न माग्यो। मैले गर्वसाथ खल्तीबाट झिकेर दिएँ। उसले आफ्नो हातमा भएको नेपालको नक्सा अंकित मानचित्र हेर्न थाल्यो। नेपालको नक्सा अंकित क्षेत्रमा रातो घेरा लगाइएको थियो। रातो घेराभित्र पर्ने मुलुकका राहदानीधारी शंकास्पद हुन्छन् र तिनीहरूले गहन चेकजाँच पास गर्नुपर्ने हुँदो रहेछ। उसले मलाई रातो बत्ती बलेको गेटतिर संकेत गर्यो। मेरो घमण्ड चकनाचुर भयो। म त्यहाँको रातो बत्तीभन्दा रातो अनुहार पार्दै लुसुलुसु भन्सार जाँच गराउन त्यो गेटभित्र छिरेँ। ट्रान्सपरेन्सी इन्टरनेसनल नेपालले हिजोअस्ति नयाँ प्रतिवेदन सार्वजनिक गर्यो। अति भ्रष्टाचार हुने मुलुकको सूचीमा रहँदै आएको नेपालले एक अंक सुधार गरेको समाचार पढेँ। एक अंककोे सुधार हुनु स्वागतयोग्य कुरा हो। तर, धेरै भ्रष्टाचार हुने मुलुकको सूचीमा रहिरहनु हामी नेपाली अति भ्रष्टाचारी नै छौं भन्ने त देखाइरह्यो। यो सूचीबाट हट्ने कुनै उपाय छैन ? मेरो अबुझ दिमागमा एउटा बुद्धि सुझ्यो। त्यो सहज उपाय के भने ट्रान्सपरेन्सी इन्टरनेसनल नेपालको प्रतिवेदनलाई नै अमान्य घोषित गर्ने। लामो गनगन नै रहँदैन। होइन भने हाम्रा मन्त्रीहरू विदेशतिर भिक्षापात्र लिई भिक्षां देही भनी सहयोगको याचना गर्न जाँदा रित्तो हात फर्कनुपर्ने जोखिम बढ्न सक्छ। तिमीहरूलाई दिएर के गर्ने, यो पैसा तिम्रो देशसम्म पुग्ला नपुग्ला भन्ने प्रश्न उठ्न सक्छ। त्यसमाथि एन्टी मनि लाउन्डरिङको ग्रे एरियाको जोखिम बाँकी नै छ। अर्थशास्त्रीहरू भन्छन् वैदेशिक ऋणबिना देश नचल्ने अवस्था छ। यस्तै अवस्था रहिरहने हो भने आन्तरिक ऋण पनि नउठ्ने हुन सक्छ। सरकार कमजोर भयो, देश भ्रष्टाचारमा चुर्लुम्मै डुब्यो, प्रशासनिक संयन्त्र बेकम्मा भयो, दैनिक कार्य सञ्चालन नै हुन सकेन, व्यवस्थापनमै कमजोरी भयो भने देश कसरी चल्छ ? देश त चलायमान हुनुपर्छ नभए असफल भइन्छ। देशको असफलतालाई बृहत् रूपमा अथ्र्याउन सकिन्छ। भद्रगोल, अशान्ति, अस्थिरता, लुटपाट, हिंसा, अराजकता जे पनि हुन सक्छ। यसको परिणाम भयावह हुन सक्छ। नेपालको अस्तित्वमाथि नै खतरा उत्पन्न हुन सक्छ। आफू नेपाली हुँ भनी गर्व गर्ने मैले नेपालको रक्षा गर्ने जिम्मेवारी पनि वहन गर्नुपर्छ। यो गर्छु त्यो गर्छु भनी धाक लाएर हिँडने अनि देश भड्खालोमा झर्न लाग्दा कता गए म सुरक्षित हुन्छु भनी दाउ हेरी बस्ने। शरणार्थीको फाराम भरी गोजीमा तयारी अवस्थामा राख्ने हो भने म केको नेपाली ? म नालायक, गद्दार, अनि देशद्रोही कहलिन्छु। सोच्दै थिएँ झल्यास्स होसमा आएँ। परको चिया पसलको रेडियोमा गीत गुञ्जिरहेको थियो। राष्ट्रकवि माधवप्रसाद घिमिरेको रचना, नातिकाजीको संगीत र स्वरमा। नेपाली हामी रहुँला कहाँ नेपालै नरहे उचाइ हाम्रो चुलिन्छ कहाँ हिमालै नरहे। तराई हाम्रो सुनका टुक्रा हिमाल हीराको माटो र पानी पहिलो धन धर्तीका छोराको ए कहाँबाट संसार हेर्छौ संझ्यालै नरहे। दसैं र तिहार रमाइलो हाम्रो चुट्का र ख्यालीले हृदय हाम्रो जुर्मुराउँछ जितको झ्यालीले बैंसको तालमा नाचौला कहाँ मादलै नरहे। ए कति राम्रो बिहानी पख घामको रेखी हो सभ्यता पैलो संसारमा फैलियो हिमालदेखि हो ब्युँझाउँला कहाँ पूर्वको पहिलो उज्यालै नरहे। नेपाली हामी रहुँला कहाँ नेपालै नरहे।।"
सच्चिन समुदायमा,"कांग्रेस यो अभियानमार्फत निष्कर्ष, सच्चिने पाटो र रोडम्याप तयार गरी अघि बढ्नेछ। हाम्रो पार्टी कांग्रेस यतिबेला (माघ १३ देखि २६ गतेसम्म) समुदायमा कांग्रेस अभियानमा छ। जसका लागि केन्द्रीय प्रतिनिधिहरू जिल्लाजिल्लामा खटिएका छन्। यो मूलतः वडाकेन्द्रित अभियान हो। जनताका कुरा सुन्ने अभियान हो। अहिलेको सन्दर्भमा जनताका चाहना के छन् ? स्थानीय तहमा जति पनि जनप्रतिनिधि छन् उनीहरूले कस्ता काम गरिरहेका छन् ? सँगसँगै उनीहरूका गुनासा, सल्लाह र सुझावसहितको अपेक्षा सुन्ने कार्यक्रम हो। अर्कातर्फ समाजमा विभिन्न समुदाय छन्। जस्तैः कोही किसान छन्। कोही मजदुर छन्। कोही कुनै न कुनै व्यवसाय गरेर बसेका छन्। राज्यले उनीहरूलाई कस्तो किसिमको सुविधा दियो भने बढी लाभ प्राप्त गर्छन् ? पार्टीगत हिसाबमा पनि पहिलाका घोषणापत्रहरू अनुसार सम्बोधन भइरहेको छ कि छैन ? यी सम्पूर्ण कुराहरूको वस्तुस्थिति र मुलुकलाई कसरी समृद्धिको बाटोमा अघि बढाउन सकिन्छ भन्ने बुझ्नु यस अभियानको उद्देश्य हो। अहिले वास्तवमा राजनीतिक दलहरू (मुख्य रूपमा नेतृत्व)ले जनतालाई दिनुपर्ने सुविधा र जनतासँग जोडिनुपर्ने कतिपय कुरामा ल्याकिङ र ग्यापिङ भएजस्तो अवस्था छ। जसकारण पार्टीहरूप्रति एक प्रकार वितृष्णाजस्तो देखिएको छ। त्यसलाई कांग्रेसले नै सम्बोधन गर्नपार लगाउन सक्छ भन्ने प्रत्याभूति आमसमुदायलाई दिलाउन आवश्यक छ। किनकि, राजनीतिक स्थायित्व भएन भने मुलुकले फड्को मार्न सक्दैन। हामीले धेरै किसिमका परिवर्तन ल्याइसक्यौं। अहिले जुन किसिमको संविधान छ यसलाई बचाउनुपर्ने कुरा छ। यसको पूर्ण कार्यान्वयन कसरी गर्न सकिन्छ भन्ने हो। कतिपय ठाउँमा संघीयताको बर्खिलापमा पनि आवाज उठिरहेको छ। धर्मनिरपेक्षताको सन्दर्भमा कतिपय आवाज उठिरहेको छ। तर, यो सम्पूर्ण कुरालाई नचलाइकन मुलुकलाई समृद्ध बनाउन केके गर्नुपर्छ भन्ने नै मुख्य कुरा हो। १ नम्बर प्रदेशको हकमा त पहिचानको मुद्दा पनि उठिरहेको छ। कांग्रेसले यो विषयमा के गर्दै छ भनेर हामीले जनतालाई बुझाउन सक्नुपर्छ। कांग्रेस भनेको लोकतान्त्रिक पार्टी हो। लोकतान्त्रिक परिपाटीमा मात्रै सबै किसिमको पहिचान, अधिकार, संस्कृतिलगायतको जगेर्ना गर्ने काम हुन्छ। यस्ता विषयमा पार्टीले पहिले गरेका कामबारे सुनाउने क्रम पनि अभियानमा चलिरहेको छ। मुलुकको शक्तिशाली, भरपर्दो र परिवर्तनमा अग्रणी भूमिका निर्वाह गर्ने पार्टी कांग्रेस नै हो। यो कुरा बुझाउँदै अघि बढ्नुपर्ने आवश्यक ठानेरै पार्टीले अहिले समुदायमा कांग्रेस कार्यक्रम ल्याएको हो। अर्कातर्फ कुनै पनि राजनीतिक दलमा व्यक्तिवादी चरित्र हाबी हुँदै गएको छ। मुलुकको विषयमा गम्भीर भएर सोच्नेभन्दा पनि व्यक्ति आफू कसरी बलियो हुने भन्ने प्रवृत्ति बढी देखिन्छ। नेताहरूमा आफू कसरी अघि बढ्ने, कसरी शक्तिमा आउने भन्ने धारणा विकास भएको महसुस जनताले गरिरहेका छन्। हामी नै यस्तो परिस्थितिलाई चिरेर अघि बढ्नुपर्ने बेला भएको छ। मुलुकलाई समृद्ध बनाउन तपाईं पनि अगाडि बढ्नुपर्छ, म पनि अगाडि बढ्नुपर्छ, सम्पूर्ण समुदायको भविष्य यसमा छ, युवाहरूको भविष्य यसमा छ भन्ने देखाउन पनि यो अभियान हो। नयाँ पार्टीहरू आउँदै गर्दा पनि कतिपयका त हविगत देखिसक्यौं। ती दलका नेतृत्वमा व्यक्तिवादी चरित्र देखिसकियो। अब यसरी हुँदैन, हामी नै सच्चिनुपर्छ। कतिपय कमीकमजोरी नभएको होइन भएकै हो। अब आत्मालोचना गर्दै मुलुकलाई समृद्धिको बाटोमा लग्नुपर्छ भनिरहँदा पार्टीको सिद्धान्त, आदर्श, मूल्य र मान्यता जनताकै हुन् है भनेर बुझाउन पनि आवश्यक छ। खासगरी यो अभियान सच्चिन र सच्याइनका लागि हो। हामीले वडावडामा कार्यक्रम सञ्चालन गरिरहेका छौं। किनकि, बहुसंख्यक ठाउँमा हाम्रै पार्टीबाट निर्वाचित जनप्रतिनिधिले नेतृत्व गरिरहेका छन्। ती नेतृत्वले सही काम गरेका छन् कि गलत ? जनताले बोल्ने आवाज त्यही जनप्रतिनिधिलाई सुनाउँदै र योयो कारणले तिमी सच्चिनुपर्छ भन्ने हो। राम्रो काम गरेको छ भने प्रोत्साहन दिँदै अघि बढ्ने हो। यसकारण सुझाव, अपेक्षा र गुनासालगायत सम्पूर्ण कुरा अभियानका क्रममा सुन्ने काम हुन्छ। सुन्ने भनेपछि त्यहाँ त सबै कुरा आउँछन्। जो अल्छे कार्यकर्ता छन् उनीहरूले विरोध गर्नु स्वाभाविक हो। त्यत्तिकै गफ गर्नु र काम गर्नुमा त फरक हुन्छ नै। कसैलाई काम गर्न जान अल्छी लाग्न सक्छ। तर, संगठनमा रहेका जो कोही पार्टीको कार्यक्रमलाई सफल बनाउन लाग्नै पर्छ। कांग्रेस गलत होइन, यो पार्टीमार्फत नै निकास र विकास गर्न सकिन्छ भन्ने उद्देश्यसहित समुदायमा जाँदै गर्दा आफू सच्चिने नै बाटो हो। अब सच्चिनुको विकल्प छैन। जो सच्चिन प्रयास गर्दैन उसलाई त पार्टीको महाधिवेशनमार्फत व्यवस्थापन हुने नै भयो। नेतृत्वले पनि जनताका आवाज सुन्नका लागि नै यो अभियान सञ्चालन गरिएको हो। महासमिति र नीति महाधिवेशन पनि नजिक आउँदै गर्दा त्यहाँ पनि यी कुरा उठ्छन्। यी कुरा उठाएर पार्टी योयो तरिकाले अगाडि बढ्नुपर्छ भन्ने त हुन्छ नै। किसानको मर्म र भावना पनि बुझ्नुपर्यो। जस्तो कि अहिले दूध, घिउ, छुर्पी नबिक्ने समस्याबाट इलामसहित देशभरका दुग्ध किसान प्रताडित छन्। अनुदानचाहिँ झोलावाल किसानले पाइरहेका छन्। वास्तविक किसानले पाइरहेका छैनन्। किसानका यस्ता समस्या सम्बोधन नगर्ने हो भने उनीहरूका आयस्रोत गुमेर पहाडी गाउँहरू अझै उजाड बन्ने सम्भावना छ। विकास निर्माणका कार्यमा भ्रष्टाचार देखिएको छ। भ्रष्टाचार अन्त्य गर्न कडाभन्दा कडा अभियान चाल्नुपर्ने सुझाव जनताबाट आइरहेको छ। यस्तै, विद्यार्थी, मजदुरका कुरा छन्। सहकारी संस्थामा लागेका व्यक्तिहरूका समस्या छन्। तसर्थ सबैसबै मान्छेहरूको भावना र चाहना सम्बोधन गरी अघि बढ्न यो अभियान चलाइएको हो। हाम्रो पार्टी यसमार्फत निष्कर्ष, सच्चिने पाटो र रोडम्याप तयार गरी अघि बढ्नुपर्छ र बढ्छ भन्ने लाग्छ। (कांग्रेस युवा नेता कुमाल संविधानसभा सदस्य हुन्।)"
नेपाल भारतसँग १३२ रनले पराजित,"काठमाडौं : नेपाल भारतसँग १३२ रनले पराजित भएको छ। आइसीसी यु१९ विश्वकपमा नेपाल १६५ रनमै अलआउट भएपछि भारत विजयी बनेको हो। नेपालका लागि कप्तान देव खनालले सर्वाधिक ३३ रन बनाए। त्यस्तै ओपनर दीपक बोहोराले २२ र अर्जुन कुमालले २६ रन बनाए। त्यस्तै विशाल विक्रम केसी र गुल्शन झा एकएक रन बनाउँदा दीपक डुम्रे र दीपेश कँडेल शून्यमै पेभेलियन फर्किएका थिए। त्यस्तै सुवास भण्डारी ५ रन बनाउँदा दुर्गेश गुप्ता २९ र आकाश चन्द १८ रनमा अविजित रहे। भारतका लागि साउमी पाण्डेले ४ विकेट लिए। यसअघि टस जितेर ब्याटिङ गरेको भारतले निर्धारित ओभरको खेलमा ५ विकेट गुमाएर २९७ रन बनाएको थियो। भारतका लागि कप्तान उदय सहरन र सचिन धासले शतकीय इनिङ खेलेका थिए। उदय १०० र सचिन ११६ रन बनाएर पेभेलियन फर्किएका थिए। त्यस्तै आदर्श सिंहले २१, अर्शिन कुलकर्नीले १८ र प्रियंशु मोलियाले १९ रन बनाए। मुसिर खान ९ रनमा अविजित रहे। फितलो फिल्डिङ गरेको नेपालका लागि गुल्शन झाले ३ विकेट लिए भने आकाश चन्दले एक विकेट लिए। नेपालले सुपर सिक्सको पहिलो खेलमा बंगलादेशसँग ५ विकेटले पराजित भएको थियो।"
नेपाललाई भारतले दियो २९८ रनको लक्ष्य,"काठमाडौं : आइसीसी यु१९ विश्वकपमा भारतले नेपाललाई २९८ रनको लक्ष्य प्रस्तुत गरेको छ। टस जितेर ब्याटिङ गरको भारतले निर्धारित ओभरको खेलमा ५ विकेट गुमाएर २९७ रन बनाएको हो। भारतका लागि कप्तान उदय सहरन र सचिन धासले शतकीय इनिङ खेलेका थिए। उदय १०० र सचिन ११६ रन बनाएर पेभेलियन फर्किएका थिए। त्यस्तै आदर्श सिंहले २१, अर्शिन कुलकर्नीले १८ र प्रियंशु मोलियाले १९ रन बनाए। मुसिर खान ९ रनमा अविजित रहे। फितलो फिल्डिङ गरेको नेपालका लागि गुल्शन झाले ३ विकेट लिए भने आकाश चन्दले एक विकेट लिए। नेपालले सुपर सिक्सको पहिलो खेलमा बंगलादेशसँग ५ विकेटले पराजित भएको थियो।"
टाइगर प्यालेसले बुझायो ५४ करोड बक्यौता,"चितवन : टाइगर प्यालेसले सरकारलाई राजस्वबापतको ५४ करोड रुपैयाँ बक्यौता बुझाएको छ। बक्यौता रकम तिरेर होटलले नवीकरण भएको टाइगर्स प्यालेसका अध्यक्ष बुद्धिसागर सुवेदीले बताए। भैरहवाको कोटिहवामा रहेको प्यालेसमा पाँच सय मजदुर आबद्ध छन्। यसले मुलुककै पर्यटनमा नयाँ आयाम ल्याउनेछ। हामी उत्साहित छौं, सुवेदीले भने, सबै समाधान गरेर अब प्यालेस लयमा फर्किएको छ। नयाँ व्यवस्थापनले जिम्मा लिए पनि राम्ररी सञ्चालन हुन सकेको थिएन। सरकारलाई बक्यौता रकम तिरेपछि अब प्यालेसले गति लिने प्रमुख कार्यकारी दीपक लेखकले बताए। प्यालेसमा मजदुरको विवाद पनि समाधान भएको छ। क्यासिनो सञ्चालन अनुमति लिएको छ। होटल पहिल्यै सञ्चालन गरेका हौं। नवीकरणले थप तयारीको बाटो खुलेको छ, लेखकले भने, अब केही समयपछि क्यासिनो पनि सञ्चालनमा ल्याउँदैछौं। एसएचएल म्यानेजमेन्ट सर्भिसेज कम्पनीले सन्ङरिला र टाइगर प्यालेस भैरहवामा गरी दुई क्यासिनोको सञ्चालन गरेको थियो। कोभिड संक्रमणका कारण बन्द भएको क्यासिनोको लाइसेन्स टाइगर प्यालेसले लिएको हो। करिब ६ महिनाको प्रयासपछि लाइसेन्स खुलेको हो। सर्वाेच्च अदालतमा परेको २ सय ६० वटा विचाराधीन मुद्दा पनि फिर्ता भएको छ। २ सय ६४ मजदुरले मुद्दा दायर गरेका थिए। संयुक्त संघर्ष समितिसँग वार्ता गरेर समाधान गरिएको हो। मजदुरलाई पुनः रोजगारीमा फिर्ता हुने वा गोल्डेन ह्यान्डसेकको विकल्पमा सहमति गरेपछि मजदुरले मुद्दा फिर्ता लिएका हुन्। प्यालेस गैरआवासीय नेपालीले सञ्चालन गरेको सबैभन्दा ठूलो व्यवसाय हो। गत असारमा पाँच अर्ब रुपैयाँको लगानीमा खरिद गरिएको हो। १ सय २ कोठा रहेको प्यालेस १५ बिघा जमिनमा फैलिएको छ।"
छुसाङमा पर्यटक सूचना बोर्ड,"मुस्ताङ : चीनको स्वशासित क्षेत्र तिब्बतसँग सीमाना जोडिएको उपल्लो मुस्ताङ जाने प्रवेशद्वारनजिक आइतबार पर्यटक लक्षित सूचना बोर्ड राखिएको छ। अन्नपूर्ण संरक्षण क्षेत्र तथा निषेधित तथा नियन्त्रित क्षेत्र उपल्लो मुस्ताङ जाने पहुँचमार्ग सडकमा आन्तरिक तथा बाह्य पर्यटकले पालना गर्नुपर्ने नियम उल्लेख गरिएको सूचना बोर्ड राखिएको हो। राष्ट्रिय प्रकृति संरक्षण कोष, अन्नपूर्ण संरक्षण क्षेत्र आयोजना, इलाका संरक्षण कार्यालय मुस्ताङ र जिल्ला प्रहरी कार्यालय मुस्ताङको संयुक्त आयोजनामा बारागुङ मुक्तिक्षेत्र३ छुसाङस्थित इलाका प्रहरी कार्यालय छुसाङमा पर्यटक सूचना बोर्ड राखिएको जिल्ला प्रहरी कार्यालय मुस्ताङका प्रहरी नायब उपरीक्षक भोजराज पाण्डेले जानकारी दिए। उपल्लो मुस्ताङको लोमान्थाङलगायतका निषेधित तथा नियन्त्रित क्षेत्र तथा उपल्लो मुस्ताङको संरक्षण क्षेत्रमा भ्रमणमा जाने पर्यटकलाई लक्षित गरी पर्यटक सूचना बोर्ड स्थापना गरिएको प्रहरी नायब उपरीक्षक पाण्डेले बताए। भारतीका नेपाली भाषी पर्यटकले आफू नेपाली पर्यटक भन्दै जाने गरेको पाइएकाले उपल्लो मुस्ताङको प्रवेशद्वार छुसाङमा पर्यटक सूचना बोर्ड राख्नु परेको जिल्ला प्रहरी कार्यालय मुस्ताङको भनाइ छ। उपल्लो मुस्ताङ जाने पर्यटकले नेपाल सरकार अध्यागमन विभागबाट १० दिनका लागि पाँच सय डलर रोयल्टी तिरेपछि मात्र प्रवेश अनुमति पाउने नियम छ। अवैध रूपमा उपल्लो मुस्ताङ जाने विदेश पर्यटकलाई प्रहरीबाट पक्राउ गरिन्छ। यसअघि गत मंसिरमा म्याग्दी र मुस्ताङको प्रवेशद्वार घाँसामा पर्यटक सूचना बोर्ड स्थापना गरिएको थियो। अन्नपूर्ण संरक्षणअन्तर्गत मुस्ताङ भ्रमण गर्ने पर्यटकलाई आवश्यक सूचना दिएर यात्रालाई सहज बनाउन सूचना बोर्ड राखिएको हो। संरक्षण क्षेत्र भ्रमण गर्ने पर्यटकले प्रवेश शुल्क नतिरी आउँदा दोब्बर जरिबाना तिर्नुपर्ने अवस्था रहेकाले सोको जानकारी दिन सूचना बोर्ड प्रभावकारी हुने विश्वास गरिएको छ। संरक्षित क्षेत्रको भ्रमण गर्दा प्रवेश अनुमतिपत्र हुनुपर्ने, संरक्षित क्षेत्र तथा निषेधित तथा नियन्त्रित क्षेत्रमा हेलिकप्टर उडानअवतरण, फिल्म तथा डकुमेन्ट्री खिच्न, ड्रोन उडाएर फोटो भिडियो खिच्न अनिवार्य पूर्वअनुमति लिनुपर्ने उल्लेख छ।"
सुन्तला कुहिनुमा रफ हेन्डलिङ,"अर्घाखाँची : अर्घाखाँचीको पाणिनिमा शीत भण्डारमा राखेका सुन्तला रफ हेन्डलिङ र ट्रिटमेन्ट नमिलेका कारण हरियो र नीलो ढुसीले कुहिएको अनुसन्धानबाट पत्ता लागेको छ। पाणिनि गाउँपालिका२ पोखराथोकमा रहेको शिवशक्ति शीत भण्डारमा पणेनाको सिम्ले र पोखराथोकका कृषकले राखेको ९० टनमध्ये ६३ टन सुन्तलाका दानामा ढुसी लागेको थियो। सुन्तला नष्ट भएपछि नेपाल कृषि अनुसन्धान परिषद्का वरिष्ठ वैज्ञानिक उमेश आचार्यको टोलीले स्थलगत अनुसन्धान गरेको थियो। वैज्ञानिक अनुसन्धानपछि सुन्तला मुख्य गरी हरियो र नीलो ढुसीको कारणले गर्दा सुन्तला नष्ट भएको निष्कर्ष रहेको कृषि ज्ञान केन्द्र अर्घाखाँचीका प्रमुख बुद्धिराज घिमिरेले बताए। भण्डारण गर्दा प्राविधिक त्रुटि रहेको, खुला हातले पन्जा नलगाई शीत भएको समयमा टिपिएको, भण्डारण गर्दा घरलाई निर्मलीकरण सोडियम हाइपोक्लोराइडको मात्रा कम राखेको जसका कारण अघिल्ला वर्षको ढुसीका जीवाणु नष्ट नभएको अनुसन्धानपछि पत्ता लागेको छ। सुन्तलालाई पटकपटक हातले छुँदा ढुसीले बढी आक्रमण गरेको, भण्डारण घरको तापक्रम र आद्रता पनि नमिलेको देखिएको वैज्ञानिक टोलीको प्रतिवेदनमा उल्लेख गरिएको छ। सुन्तला टिप्दा आधा हरियो र आधा पाकेको टिप्नु पर्नेमा सबै पाकेका सुन्तला टिपेको, हातको बढी प्रयोग भएको, हातका कारण बढी ढुसी लागेको निष्कर्ष छ। सुन्तला कसरी र किन कुहियो भनेर आइतबार नेपाल कृषि अनुसन्धान परिषद्का वरिष्ठ वैज्ञानिक उमेश आचार्य, कृषि विकास निर्देशनालय बुटबलका बाली संरक्षण अधिकृत मिलन गैरे, कृषि विकास निर्देशनालय बुटबलका बागबानी अधिकृत सुनयना बराली र कृषि ज्ञान केन्द्र अर्घाखाँचीका प्रमुख बुद्धिराज घिमिरेको टोलीले स्थलगत रूपमा शीत भण्डारणमा पुगी सुन्तला कुहिएको बारेमा अनुसन्धान गरेको थियो।"
सिँचाइबाट उत्पादित विद्युत् राष्ट्रिय प्रसारण लाइनमा,"टीकापुर : राष्ट्रिय गौरवको रानीजमरा, कुलरिया सिँचाइ आयोजनाअन्तर्गत कैलालीको कटासेमा उत्पादित विद्युत् राष्ट्रिय प्रसारण लाइनमा जोडिएको छ। आयोजनाले जानकी गाउँपालिका ९ स्थित कटासेमा निर्माण गरेको विद्युत् गृहबाट उत्पादित ४७१ मेगावाट विद्युत् राष्ट्रिय प्रसारण लाइनमा जोडिएको हो। विद्युत् लम्कीस्थित प्रसारण केन्द्रबाट राष्ट्रिय प्रसारण लाइनमा जोडिएको छ। विगतका वर्षदेखि पूर्वी कैलालीमा बाहै्रमहिना सिँचाइ सुविधा पुर्याउने उद्देश्यले सुरु गरिएको आयोजनाले पाँच वर्षदेखि विद्युत् उत्पादनका लागि निर्माण थालेको थियो। गत महिना विद्युत् उत्पादन परीक्षण गरिएकोमा अन्य पूर्वाधार तयार गरेर मंगलबारदेखि राष्ट्रिय प्रसारण लाइनमा जोडिएको आयोजनाका इन्जिनियर वीरसिंह धामीले बताए। विद्युत् उत्पादन एक महिनाअगाडि नै परीक्षण गरिएको भए पनि केही प्राविधिक काम बाँकी रहेको थियो, इन्जिनियर धामीले भने, मंगलबारदेखि पावर हाउसबाट उत्पादित विद्युत् लम्कीस्थित प्रसारण केन्द्रबाट राष्ट्रिय ग्रिडमा जडान गरेका छौं। कर्णाली नदीको चिसापानीबाट मुख्य इन्टेकमार्फत रानीजमरा, कुलरिया सिँचाइ आयोजनामा बग्ने नहरबाट उत्पादित विद्युत् एकनासको उत्पादन हुने आयोजनाले जनाएको छ। पश्चिमको महेन्द्रनगरदेखि लमहीसम्मको एउटामात्रै पावरहाउस हो। इन्जिनियर धामीले भने, आयोजना यो क्षेत्रका लागि निकै गौरवको क्षण हो, हामीले वार्षिक ४२ गिगावाट विद्युत् ऊर्जा उत्पादन हुने अनुमान गरेका छौं। आयोजनाका सिनियर डिभिजन इन्जिनियर टोपबहादुर खत्रीले गत मंसिर अन्तिमदेखि विद्युत् उत्पादन सुरु गरिएको बताए। तराई क्षेत्रको सिँचाइ आयोजना भए पनि परियोजनामा बिजुलीसमेत उत्पादन भएपछि स्थानीयहरू दंग छन्। तराई क्षेत्रमा पनि आठ मिटरबराबरको हेड (उचाइ) प्राप्त भएपछि बिजुली उत्पादन गर्न सकिन्छ भन्ने कुरा प्रमाणित भएको छ, इन्जिनियर खत्रीले भने, सिँचाइ नहरमा पानी उपलब्ध निरन्तर हुँदा बिजुली पनि उत्पादन नियमित हुन्छ। कैलालीको पूर्वीक्षेत्रमा रानीजमरा र कुलरिया कुला प्रणालीबाट १४ हजार ३ सय हेक्टरमा सिँचाइ सुविधा पुगेको छ। लम्की शाखा नहर निर्माण सकिएसँगै थप ६ हजार हेक्टरमा सिँचाइ सुविधा पुर्याउने उद्देश्य आयोजनाको छ। आयोजनाका शाखा तथा उपशाखाहरूमा कुलो प्रणाली विस्तारका लागि समेत काम भइरहेका छन्। झन्डै १ सय ५० वर्षअघिदेखि कर्णाली नदीबाट अस्थायी मुहान निर्माण गर्दै बर्सेनि रानीजमरा र कुलरिया नदीमा पानी ल्याउने गरिन्थ्यो। आयोजनाले पहिलो चरण २०६७०६८ देखि २०७४०७५ मा विश्व बैंकको १२ अर्ब ३७ करोड ७५ लाख रुपैयाँ लागतमा निर्माण कार्य गरेको छ। दोस्रो चरण २०७४०७५ देखि २०८००८१ मा थप १५ अर्ब ३२ करोड ४९ लाख रुपैयाँ छुट्ट्याएको छ। हाल दोस्रो चरणका निर्माण कार्यहरू धमाधम भइरहेका छन्।"
