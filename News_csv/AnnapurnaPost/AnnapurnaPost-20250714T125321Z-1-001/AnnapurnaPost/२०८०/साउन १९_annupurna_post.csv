शीर्षक,विवरण
सी सेक्सन डेलिभरी : निजी अस्पतालको ब्यापार,"विश्व स्वास्थ संगठनले गर्भवती सेवा लिन आउने कूल संख्यामध्ये १५ प्रतिशतको मात्रै 'सी सेक्सन' अर्थात् शल्यक्रिया हुने मापदण्ड तय गरेपनि पछिल्लो समय शल्यक्रियामार्फत् बच्चा जन्माउनेको संख्या महामारीजस्तै फैलिएको छ। नर्मल डेलिभरी हुँदा बढी पीडा हुने र शल्यक्रियामार्फत् बच्चा जन्माउँदा सहज हुने भ्रमले गर्दा अहिले शल्यक्रियामार्फत् बच्चा जन्माउनेको सख्या ह्वात्तै बढेको छ। यसमा पनि शिक्षित महिला नै बढी आकर्षित भइदिँदा निजी अस्पतालहरूले भने राम्रो आम्दानी हुने ब्यापारको रूपमा लिएको पाइन्छ। अहिले नेपालका निजी अस्पतालमा भर्ना हुने अधिकांश गर्भवती महिलाले शल्यक्रियामार्फत् नै बच्चा जन्माउने गरेका छन्। चिकित्सकले विभिन्न बाहानामा शल्यक्रियामार्फत् नै बच्चा जन्माउने सहज निर्णय लिने गरेको पाइएको छ। यसले गर्दा एकातर्फ महिलाको प्रजनन स्वास्थ्यमा असर पारिरहेको छ। अर्कोतर्फ बच्चाको स्वास्थ्यमा समेत नकारात्मक असर पारिरहेको छ। आमा र बच्चाको स्वास्थ्यको प्रवाह नै नगरी आफ्नो स्वार्थका लागि निजी अस्पतालका चिकित्सकले सहजै शल्यक्रियामार्फत् बच्चा जन्माउन सुझाउने गरेका छन्। केही समयअघि सुशीला (नाम परिवर्तन) पहिलो पटक गर्भवती भइन्। उनको स्वास्थ्य अवस्था सामान्य थियो। तैपनि सामान्य तरिकाले सुत्केरी हुन उनी डराइन्। उनले आफ्नो डाक्टरसँग परामर्शसमेत लिइन्। डाक्टरले नर्मलभन्दा शल्यक्रियामार्फत् बच्चा जन्माउनुमा फाइदा देखाइदिए। उनले शल्यक्रियामार्फत् बच्चा त जन्माइन्, तर अस्पतालको बिल देख्दा उनको होस उड्यो। उनलाई फ्रन्ट्लाइन अस्पतालको प्राइभेट क्याबिनमा दुई रातमात्रै राख्दा दुई लाखको बिल भराइएको थियो। डाक्टरको शल्यक्रिया शुल्कमात्रै एक लाखको थियो। त्यस्तै मेडिसिटी अस्पतालमा सामान्य अवस्थामै शल्यक्रियामार्फत् बच्चा जन्माएकी शर्मिला (नाम परिवर्तन)को पनि तीन रात अस्पताल बस्दा झन्डै चार लाखको बिल थमाइएको थियो। यी त भए महँगा र ठूला अस्पतालका कुरा। सामान्य निजी अस्पतालमा पनि कम्तीमा एक लाख हाराहारीको बिल थमाउने गरिन्छ। नेपालका निजी आस्पतालमा विपन्न वर्गलाई शल्यक्रियामार्फत् बच्चा जन्माउनुपरेमा असम्भवजस्तै देखिन्छ। सरकारी अस्पतालका क्याबिन भने अस्तब्यस्त हुँदा बिरामीले सास्ती खेप्नुपरेको छ। थापाथली प्रसुतिगृहमा अत्याधुनिक प्रविधि र दक्ष चिकित्सक भए पनि त्यहाँ फोहोर र अस्तव्यस्त हुने भएकाले शिक्षित र सम्पन्न वर्ग त्यहाँ सेवा लिन पुग्ने गरेका छैनन्। सम्बन्धित निकायले समयमै सरकारी अस्पताललाई अझै ब्यवस्थित गरेर नर्मल डेलिभरीलाई प्रोत्साहन गर्ने खालका नीति लिनु जरुरी देखिएको छ। यसो नगर्ने हो भने निजी अस्पतालको ब्यापारले महिला र बच्चाको स्वास्थ्यमा खेलवाड गरिरहने देखिएको छ। शल्यक्रियामार्फत् बच्चा जन्माउँदा आमाको शरीरमा त दीर्घकालीन असर छँदैछ, त्यसमाथि बच्चालाई आमाको बिगौती दूध एक घण्टाभित्र नखुवाइ अस्पतालले बजारमा पाइने ल्याक्टोजिन खुवाइदिँदा बच्चाको स्वास्थ्यमा समेत खेलवाड भइरहेको पाइएको छ। बच्चा जन्मिने वितिकै आमाको न्यानो अंगालोमा राखिदिने र जतिसक्दो चाँडै अमाको बिगौती दूध खुवाउनैपर्ने विश्व स्वास्थ संगठनले स्पष्ट भनिरहँदा पनि शल्यक्रियामार्फत् जन्मिएका बच्चालाई निजी अस्पतालले त्यो ब्यवस्था गरेको पाइएको छैन। बरु २४ घण्टा बच्चालाई एनआईसीयुमा राखेर अनुगमन गरेपछि मात्रै आमासँग दिने गरिएको छ। यसले गर्दा पनि आमा र बच्चाबीचको आत्मीयतामा कमि हुने गरेको पाइएको छ। स्तनपान गराउन कठिन हुने भएकाले आमाको दूध कम आउने, बच्चा स्तनपान गर्न नमान्ने, बजारको फर्मुला दुधमै बानी पर्नेजस्ता सम्स्या हुने गरेका छन्। यसले गर्दा बच्चाको शारीरिक विकासमा समेत असर गरेको छ। यसरी हेर्दा शल्यक्रियामार्फत् बच्चा जन्माउनुका बेफाइदाहरू धेरै देखिएका छन्। एकातिर आर्थिक पाटो, अर्कोतर्फ आमा र बच्चाको स्वास्थ्यका दृष्टिकोणले पनि नर्मल डेलिभरीका फाइदाहरू धेरै छन्। तसर्थ, जटिल अवस्थामा मात्र शल्यक्रिया गर्नुपर्ने कुरा गर्भवती महिलाहरूले बुझ्न आवश्यक छ। चिकित्सकले पनि नयाँ गर्भवती महिलालाई नर्मल डेलिभरीका लागि प्रोत्साहन गर्न र यसका फाइदाबारे जानकारी दिन जरुरी छ। शिक्षित महिलाहरू आफैं पनि मानसिक र शारीरिकरूपमा तयार हुने हो भने निजी अस्पतालले मनलाग्दी बिल भराउन पाउने छैनन्।"
खै डिजिटल डिप्लोमेसी ?,"अमेरिकी राष्ट्रपति बाराक ओबामा डेढ दशक (सन् २००९ हाराहारी) अघि नै ट्विटर खाता खोल्ने पहिलो राजनीतिक नेता मानिन्छन्। सन् २०१८ मा अमेरिकी राष्ट्रपति डोनाल्ड ट्रम्प ट्विटरमा सर्वाधिक फलोअर्स भएका विश्वका लोकप्रिय नेता बनेका थिए। त्यसबेला उनका फलोअर्स ५ करोड २० लाख (५२ मिलियन) थिए। भारतीय प्रधानमन्त्री नरेन्द्र मोदी पनि ट्विटरमा लार्जेस्ट फलोअर्स का रूपमा एसियाका नेता बनेका थिए। त्यसबेला अर्थात् सन् २०१९ मा ४ करोड २० लाख (४२ मिलियन) रहेका उनका फलोअर्स यतिबेला ९ करोड ६ लाख छन्। एक तथ्यांकले सन् २०१९ मै १ सय ७९ सरकार प्रमुख र विदेश मन्त्रीहरूको ट्विटर एकाउन्ट रहेको सार्वजनिक गरेको थियो। सन् २०२३ मा विश्वमा ३९ करोड ६५ लाख नागरिकले ट्विटर चलाउँछन्। सन् २०२२ को अप्रिलदेखि २०२३ को अप्रिलसम्मको एक वर्षमा मात्रै विश्वमा १५ करोड सोसल मिडिया युजर्स बढेको तथ्यांक छ। यो अनुपातले सामाजिक सञ्जाल प्रयोगकर्ताको फ्लो सर्वत्र गुणात्मक रूपमा बढेको अनुमान सहजै गर्न सकिन्छ। सन् २०१९ मा विश्वमा दुई अर्ब ७० करोड (२७ बिलियन) मानिस सोसल मिडिया प्रयोगकर्ता रहेकोमा चार वर्षमै यो संख्या झन्डै दोब्बर भएको देखिन्छ। अर्थात् सन् २०२३ सम्ममा सोसल मिडिया प्रयोगकर्ताको संख्या ४ अर्ब ८० करोड पुगेको छ। यो संख्या भनेको विश्वको जनसंख्याको ५९९ प्रतिशत र इन्टेरनेट प्रयोगकर्ताको ९२७ प्रतिशत हो। ग्लासम्यान, भर्गिर र हम्र्यान्स र विगान्डले भनेका छन्, सामाजिक सञ्जालले सार्वजनिक कूटनीतिका लागि अवसरहरूको झ्याल खोल्छ किनकि यसले राष्ट्रिय सिमानाहरू पार गर्ने आमजनता र विशिष्ट व्यक्तित्वहरूसँगको संलग्नतालाई सक्षम बनाउँछ। सम्भवतः ओबामा, ट्रम्प र मोदी सञ्जालकै कारण राष्ट्रिय घेरा तोड्न विश्वव्यापी पहुँचमा पुग्न सफल भएका हुन्। यो सन्दर्भमा यतिमा सीमित छैन। उनीहरूले सोसल मिडियाको एउटा अंग ट्विटरबाटै संसारभर विकास कूटनीतिको ढोका खोले र फराकिलो संसार बनाए। विदेश नीतिमा राष्ट्र प्रमुखहरूको ट्विटले ठूलो प्रभाव पार्दो रहेछ भन्ने तथ्य माथि प्रस्तुत तथ्यांकले पुष्टि गरेका छन्। कोर्नेलियू ब्जोलाले डिजिटल डिप्लोमेसीलाई द स्टेट अफ आर्ट भनेर निचोड निकालेका छन्। एक दशकको डिजिटल डिप्लोमेसी हेर्ने हो भने डिजिलाइजेसनको प्रक्रियाबाट कूटनीतिक गतिविधि तीव्र हुने देखिन्छ। यस्तो गतिविधिका क्षेत्र थपिँदै जानेछन् जसले गर्दा आउँदा वर्षहरूमा यसको प्रभाव व्यापक हुने निश्चित छ। किनकि विकास र समृद्धि हरेक देशको गन्तव्य हो। यहाँ विकास सहायतमार्फत गरिने कूटनीति विकास कूटनीतिको अवधारणा हो भन्न खोजिएको छ। सार्वजनिक कूटनीतिको एक हिस्सा यसले सफ्ट पावर स्रोतहरूका कारण आफ्ना उद्देश्यहरू पूरा गर्छ। अति कम विकसित राष्ट्रबाट विकासशील नेपाल बन्न अझै तीन वर्ष कुनु पर्नेछ। डिप्लोमेसीमा कमजोर भएकै कारण पाँच वर्षअघि आएको अवसर हामी नेपालीले गुमाएका थियौं। अझ डिजिटल डिप्लोमेसीमा फड्को मार्न नेपालका सरकार प्रमुखहरूलाई कति समय लाग्ला ? यही मेसोमा एउटा सूचक सोसल मिडियाको प्रयोग चुरो कुरोमार्फत पंक्तिकारले चिहाउने प्रयास गरेको छ। ट्विटरमा खासगरी फलोअर्सबाट यसको निर्धारण गर्ने चलन छ। नेपालको सन्दर्भ विश्वका गन्यमान्य व्यक्तित्वसँग तुलना गर्न त खोजिएको होइन तर प्रस्तुत गर्न खोजिएको तथ्यांकले दिनको संकेत बिहानीले गर्छ भने झैं गर्नेछ। किनकि यो २१औं शताब्दी सूचनाप्रविधिको अत्याधुनिक युग मानिन्छ। राष्ट्रपति रामचन्द्र पौडेलले सन् २०१४ मा ट्विटर अकाउन्ट खोलेका छन् जसमा १ लाख ६६ हजार ६ सय छन्। नेपाल समाजवादी पार्टीका सभापति एवं पूर्वप्रधानमन्त्री डा बाबुराम भट्टराईको ट्विटर (सन् २०१३) फलोअर्स १४ लाख छन्। नेकपा एमालेका अध्यक्ष एवं पूर्वप्रधानमन्त्री केपी शर्मा ओलीको ट्विटर (सन् २०१४) फलोअर्स ८ लाख ५१ हजार ६ सय छन्। पुष्पकमल दाहालले तेस्रो ट्विटर पीएमओ नेपाल नाममा सन् २०१५ मा खोलेका छन्। उनका फलोअर्स ७ लाख २ हजार २ सय छन्। नेपाली कांग्रेसका सभापति एवं पूर्वप्रधानमन्त्री शेरबहादुर देउवाको ट्विर फलोअर्स ४ लाख ४२ हजार छन्। ओलीले ब्यानर तस्बिरमा सत्यसँग नलड्ने र शक्तिसँग नझुक्ने वाक्यांश लेखेका छन्। अरू राष्ट्रप्रमुखको ब्यानरमा तस्बिर छन्। देउवाले ब्यानर तस्बिरमा राष्ट्रपति विद्यादेवी भण्डारीसँग प्रधानमन्त्री बन्दा शपथ खाँदै गरेको दृश्य राखेका छन्। ट्रम्पले भने आफ्नो दक्षिणपन्थी जनवादी सन्देश फैलाउन ट्विटरलाई शक्ति रणनीतिको रणनीतिक साधनका रूपमा प्रयोग गरेको पाइन्छ। प्रधानमन्त्री भइसकेका नेपालका राष्ट्रप्रमुखहरूले सोसल मिडिया प्रभावकारी बनाउन सके हित देश र नागरिककै लागि हुने पक्का छ। मोदीले सन् २०१४ मेमा उनको पार्टीले चुनाव जित्दा ट्विटरको इतिहासमा भारतमा सबैभन्दा धेरै रिट्विटस् पठाए। उनले एक आधुनिक र प्रगतिशील भारतलाई बाँकी संसारमा प्रस्तुत गर्न सोसल मिडिया प्रयोग गर्छन्। सामाजिक सञ्जालमा धेरै विकल्प भए पनि बौद्धिक व्यक्तिले ट्विटरमार्फत खासगरि आफ्ना सबैभन्दा महŒवपूर्ण मुद्दाहरू प्रस्तुत गर्ने गर्छन्। सरकारका मन्त्री र राजदूतहरू मात्र होइन, राष्ट्र प्रमुखहरू (प्रधानमन्त्री, राष्ट्रपतिहरू) पनि यसको प्रयोग सुझबुझका साथ गर्छन् भन्ने तथ्यांक प्रस्तुत भइसकेको छ। खासगरी ट्विटरमा डाइनामिक कन्टेन्ट जस्तै फोटो, भिडियोहरू र बुँदागत प्रस्तुति सहज तरिकाले गर्ने गरेको पाइन्छ। यसकारण यो सर्वाधिक लोकप्रिय छ। युवाको जमात फेसबुकमा बढी थियो। पछिल्लो समय भने ट्विटरमा जोडिएका छन् र राष्ट्रप्रमुखहरूबाट प्रभावित पनि छन्। यसले डिजिटल कूटनीतिमा युवालाई जोड्न राष्ट्र प्रमुखहरूलाई सहज भएको छ। डिजिटल कूटनीतिले देशको विदेश नीति लक्ष्यहरू प्राप्त गर्न र आफ्नो ब्रान्डसँगै प्रतिष्ठा व्यवस्थापन गर्न खासगरी ट्विटरको खास प्रयोग भइरहेछ। प्रयोग गर्न सहज, क्षणभरमै विश्वभर सूचना सम्प्रेषण हुने र कम लागतमा काम हुने भएपछि सोसल मिडिया अत्यधिक खपत भइरहेको पाइन्छ। ओबामाले अमेरिकी नीतिहरूको समर्थन र कानुनहरूको प्रचार गर्न ट्विटर प्रयोग गर्ने गरेको पाइन्छ। उनले अर्थतन्त्र र रोजगारी आदि विषयमा नागरिकलाई सूचना र जवाफ दिन ट्विट गर्ने गरेका छन्। मोदीले पनि मुख्यतः स्वप्रवद्र्धन र मतदाताहरूसँग प्रत्यक्ष सम्बन्ध स्थापित गर्न पनि ट्विटर प्रयोग गर्ने गर्छन्। ट्विटर कूटनीतिमार्फत राज्यका प्रमुखहरूले कूटनीतिक पहुँच र सार्वजनिक कूटनीति सञ्चालन गर्न प्रयोग गर्छन्। नेपालले डिजिटल डिप्लोम्यासी प्रयोग गरेर आफूलाई विकास र समृद्धिमा अब्बल कायम गर्न अब भने चुक्नु हुँदैन।"
हरे निजामती !,"निजामती कर्मचारी बुद्धिमान्, मतिमान र प्रज्ञावान् हुन सकेमात्र ऊ स्वयं, निजामती सेवा र राष्ट्रको समेत हित हुने छ। देशमा निजामती सेवाको ठूलो संगठन छ। एउटा बृहदाकार निजामती समाज छ। तुलनात्मक रूपमा सक्षम र निष्पक्ष मानिएको लोकसेवा आयोग क्रियाशील छ। किन्तु सम्यक रूपमा निजामती संस्कृतिको स्थापना हुन सकेको पाइँदैन। निजामती समाजलाई राजनीतिले अन्योलमा राखेको छ। भरोसाभन्दा डर र निराशा ज्यादा छ। समग्र निजामती संस्था आम रूपमा भयाक्रान्त छ। यति हुँदाहँदै पनि नियमहीनताको प्रवृत्ति भने दिनप्रतिदिन बढिरहेको छ। राणाको समयमा तत्कालीन शासनको आवश्यकता परिपूर्ति गर्न खडा गरिएको प्रशासन सक्षम थियो। २०१३ सालमा कानुनी रूपमा संगठित भएको निजामती सेवा तत्पश्चात् पञ्चायत प्रणालीको अभिलाषा पूरा गर्न पनि सफलै भयो। त्यस बखतमा सापेक्षरूपमा सक्षम, अनुशासित र योग्य प्रशासकहरू थिए। अन्तिम शक्तिको रूपमा राजाले सबै कुरा हेरिरहेका छन् भन्ने विश्वास थियो। राजाले न्याय र अन्यायको छ्यानविवेक राख्छन् भन्ने धारणा पनि थियो। राज्यको नुन खाने वर्गमा सामान्यतया निष्ठा, बफादारी र लाज थियो। आज मुलुकको रंगरूप बदलिएको छ। संघीय लोकतान्त्रिक गणतन्त्र नेपालको राजनीतिले जनतामा समृद्धिको भोक जगाइदिने काम त गयो तर समुचित रूपमा शासनको बागडोर सम्हाल्न जानेन। विकास विकास भन्दाभन्दै उल्टै परिस्थिति यस्तो आइदियो कि यता खेतबारी बाँझा छन् भने उता काम गर्न सक्ने युवावर्ग बेरोजगार छ। निजामती सेवामा प्रवेशका लागि निर्धारण गरिएको पाठ्यक्रम घोकन्ते किसिमको छ। सेवा प्रवेशपछि परीक्षाको तयारीका सिलसिलामा पढेका कुराको व्यावहारिक उपयोगिता छैन। प्रशिक्षणलाई कार्यसम्पादनसँग आबद्ध गराउन सकिएको छैन। प्रशिक्षण मूलतः पदोन्नति पद्धतिसँग आबद्ध हुन पुगेको छ। निजामती सेवा यस्तो अपमिश्रण हुन पुग्यो कि कहिले खराब वस्तुमा असल वस्तु मिसाएजस्तो। कहिले असल वस्तुमा खराब वस्तु मिसाएजस्तो। यस्तो सम्मिश्रण जहाँ इमान्दारी र बेइमानी एउटै घोलमा घोलिनुपर्ने। राजनीतिको प्रशासन र प्रशासनको राजनीतिमा अन्तर्घुलनले यस्तो हुन गएको हो। यहाँ निजामती सेवाको असल र सुदो मान्छे पनि अपयशमा पर्ने सम्भावना प्रबल छ। हिलोमा पसेपछि को चोखो को बिटुलो ? भ्रष्टाचारका विरुद्धमा त साराका सारा समवेत चिच्याइरहेका छन् यहाँ। राजनीतिका भिन्न कित्ताहरू एकआपसमा भ्रष्टाचारको आरोप लगाउँदै कोराकोर गर्नमा निमग्न छन्। सायद उनीहरू जनताले तिनका कुरा पत्याउँछन् भन्ने सोच्दा हुन्। किनकि यहाँका उच्चपदस्थ नेताहरू आत्ममुग्धतामा मदहोस छन्। निर्णय गर्ने तहका सर्वाेच्च पदाधिकारीहरू निर्दाेष र निर्मल मानिने, किन्तु निर्णय प्रक्रियाभन्दा धेरै टाढा रहेको कर्मचारी कारबाहीमा परेको देख्दा तमाम निजामती समाज क्षुब्ध भयो। आवश्यक निर्णयार्थ फाइल अगाडि मात्र बढाउने कर्मचारी पक्राउ पर्दा कर्मचारीहरू अत्तालिनु स्वाभाविक थियो। किनकि कुत्सित मनसाय राखेर अपद्रव्य आर्जन गर्दिनँ भन्ने सोच राख्ने कर्मचारीले पनि फाइलमा सहीछाप गर्दिनँ भनेर साध्य चल्दैन। कुन फाइलभित्र कलुषित भावना लुकेर बसेको छ भन्ने कुरा पनि थाहा हुने कुरा भएन। इमान्दार कर्मचारी अनाहकको अवगाल र अपवादमा पर्ने भय व्याप्त छ। निकट अतीतमा सेवा प्रवेश गरेका आशालाग्दा प्रतिभाशाली युवाले सामाजिक सञ्जालमा जागिर छाडेर बिदेसिने खालका मनसाय राख्न थालेका छन्। कसैबाट अब हाजिरीबाहेक अन्यत्र सही नगर्ने कुरा पनि आए। सेवामा भएका मेधावी कर्मचारीहरूको यस्तो बाध्यात्मक अभिव्यक्तिले गर्दा थप प्रतिभा पलायन हुने सम्भावना बढेको छ। निकट भविष्यमा निजामती सेवा क्षमाताहीनहरूले भरिभराउ हुने अवस्थालाई नकार्न सकिन्न। सेवा नै उराठलाग्दो, अनाकर्षक र बदनाम छ आज। निजामती सेवाभित्रको मेधा, आभा र प्रतिष्ठामा उल्लेखनीय क्षति भएको छ। हालका केही वर्षयता आफूलाई निजामती सेवक हुँ भनेर परिचय दिन पनि लजाउनुपर्ने परिस्थिति कसरी सिर्जना भयो ? यो विषम परिस्थितिमा निजामती सेवाको उच्च स्थानमा आसीन मानिसहरू निद्राबाट ब्युँझनु आवश्यक छ। पूर्वसचिव शारदाप्रसाद त्रितालको शब्दमा अहिले हामी जुन बाटोमा गइरहेका छौं, प्रशासनिक सुधार यस्तो तरिकाले सम्भव छैन। नेपालको निजामती प्रशासन प्रक्रियाभन्दा षड्यन्त्रको सिद्धान्तले चल्न थाल्यो। सानो उमेरमा ठूलो उन्नति गरेका विद्वान् पूर्वमुख्यसचिव विमल कोइराला भन्नुहुन्छ, दूरगामी नकारात्मक असर पर्ने खालका धेरै निर्णय गर्नबाट रोक्न सकियो तर निजामती सेवालाई नयाँ ढंगले परिचालन गर्नुपर्छ भन्ने कुरामा राजनीतिबाट सहयोग पाइएन। नेपालका निजामती कर्मचारी आठ वर्षदेखि अलपत्र संघीय निजामती सेवा ऐन ल्याऊ भन्ने माग राखेर आन्दोलन गर्न बाध्य छन्। बहिरो राजनीति आफ्नो हिसाबकिताब मिल्याउनमै व्यस्त छ। उता सारा मुलुकी प्रशासन भने सर्वत्र अस्तव्यस्त छ। मिडिया सक्रिय छ। सामाजिक सञ्जाल तत्पर र चनाखो छ। निजामती कर्मचारीको गतिविधिउपर चारैतिरबाट निगरानी हुन्छ। निजामती सेवाका कर्मचारीहरूले आफू र परिवारको इज्जतको ख्याल राख्नुपर्छ। राष्ट्रको नाममा शपथ खाएको निजामती कर्मचारी निजामती सेवा र सर्वाेपरि नेपाल राष्ट्रको प्रतिष्ठा अभिवृद्धिमा सरिक हुनुपर्छ। राम्रो योग्यता र सुझबुझ भएका अधिकृतहरूसमेत क्षणिक लोभ, आशक्ति र उन्मादमा उम्लेको देख्दा उदेक लाग्छ। क्षणिक उत्तेजनामा अक्षम्य कर्म गरेर समस्त जीवन पश्चात्तापका साथै अपसोच, ग्लानी, निराशा र उदासीमा बिताउनुपर्ने गरी भूल गरेको देख्दा अचम्म लाग्छ। कर्तव्यपालनका सिलसिलामा दिनदशा बिग्रनाले परिबन्द या भूलवश हुन गएको गल्ती देखाएर अभियोग लाग्दा कमसेकम आफ्नो अन्तःस्करणले स्वयंलाई निरपराध मानेको हुन्छ। परन्तु जानीजानी एउटा मूर्ख हरिलम्फुले झैं मदिराको नशा, यौवनको उन्माद या पैसाको तुजुकमा गर्न गएको गल्तीमा त उसकै अन्तरात्माले पनि क्षमा गर्दैन। भूत, वर्तमान र सुदूर भविष्यसम्मको परिणामबारे सजग र सचेत भएर कार्यसम्पादन गर्ने क्षमतालाई प्रज्ञा भनिन्छ। निजामती कर्मचारी बुद्धिमान्, मतिमान र प्रज्ञावान् हुन सकेमात्र ऊ स्वयं, निजामती सेवा र राष्ट्रको समेत हित हुने स्पष्ट छ।"
पूर्वकप्तान ज्ञानेन्द्र मल्लले अन्तर्राष्ट्रिय क्रिकेटबाट लिए सन्यास,"काठमाडौं : राष्ट्रिय क्रिकेट टोलीका सदस्य एवं पूर्व कप्तान ज्ञानेन्द्र मल्लले सन्यासको घोषणा गरेका छन्। काठमाडौंमा पत्रकार सम्मेलन गर्दै उनले अन्तर्राष्ट्रिय क्रिकेटबाट सन्यास लिएका हुन्। उनले यससँगै आफ्नो फरक यात्राको आरम्भ भएको बताए। 'क्रिकेटमा कुनै बेला मैले पनि कसैलाई रिप्लेस गरेको थिएँ होला। यो मेरो समय हो। त्यसैले अन्तर्राष्ट्रिय क्रिकेटको यात्रालाई बिराम लगाउने र एउटा फरक यात्रा आरम्भ गर्ने निर्णय गरेको छु,' उनले भने। उनले प्याराफिटबाट जितको लागि प्रेरणा दिइने दर्शक र परिवारप्रति आभार प्रकट गरे। उनले यो समय विदाई नभएर नयाँ यात्राको अध्याय भएको प्रस्ट्याए। 'कुनै विवाद वा कारणले सन्यास लिएको होइन। सायद यो सही समय हो। त्यसैले मैले सन्यास लिएँ। म आजकै दिनदेखि सन्यास लिएको हुँ,' उनले भने। उनले पूर्व कप्तान पारस खड्कालाई पनि स्मरण गरे। 'कुनै बेला पारस खड्का र मेरो जोडीको चर्चा हुन्थ्यो। म पारसजीलाई पनि धन्यवाद दिन चाहन्छु,' उनले भने।"
अन्डरबिलिङले कालाबजारीको त्रास,"गोरखा : पालुङटार नगरपालिका ९, मीरकोटकी सपना खत्री गोरखा बजारभरि जिरा नपाएर खोज्दै एक मसला पसलमा पुगिन्। त्यहाँ अहिलेको जिराको भाउ सुनेर उनी छक्क परिन्। दुई महिनाअघि र अहिलेको भाउमा आकाश पातालको फरक भइसकेछ, उनी भन्छिन्, जेठमा एक किलोको चार सय रुपैयाँ थियो, अहिले तेब्बर बढेर १२ सय पुगिसकेछ। चाडबाड आइराछ। अब कसले किन्न सक्छ यति महँगो जिरा ? महँगो भएर पो बजारमा पाइन छाडेको रहेछ कि के हो ? उनले भनेजस्तै अहिले गोरखा बजारका थोक तथा किराना पसलमा जिरा पाइँदैन। अहिले मूल्य तेब्बर पुगेपछि जिरा बिक्री गर्न छाडेको व्यापारीहरू बताउँछन्। मैले त जिरा बेच्न छाडिसकेँ, गोरखा उद्योग वाणिज्य संघका अध्यक्षसमेत रहेका खाद्यान्न व्यापारी कृष्णकुमार श्रेष्ठ भन्छन्, जेठसम्म प्रतिकिलो ३ सय ५० रुपैयाँ पथ्र्यो। त्यसपछि जतिपटक मगायो, त्यति पटक बढेर आयो। अहिले त पाकेटको ११ सय ८० रुपैयाँ पुगेको छ। ग्राहकले पनि किन्नै छोडिसके। समस्या यत्तिमै सीमित छैन। कालाबजारी गरेको आरोपमा हत्कडी लाग्ला भन्ने डरले जिरा बेच्न छाडेको उनको भनाइ छ। किन्दा जति महँगो परेको छ, बेच्दा पनि त्यति नै महँगोमा बेचौंला, तर सामानको बिल पाए त हुन्थ्यो, बिलै दिँदैनन्, श्रेष्ठले भने, बिल नभएको सामान कसरी बेच्ने ? बजार अनुगमन आयो भने के देखाउने ? भ्याटबिल माग्यौं भने प्रतिकिलो ४ सय ५० रुपैयाँ हुन्छ, तर हामीले ११ सय ८० तिरेका हुन्छौं। हामीले प्रतिकिलो १२ सयमा बेच्नुपर्छ। बजार अनुगमन भयो भने साँच्चै कालाबजारी त हामीले नै गरेको आरोप लाग्ला भन्ने डर भयो। चिनी, धनियाँ, काजु, किसमिसको पनि बिल नपाइने उनको भनाइ छ। यस्तो समस्या संघका अध्यक्ष श्रेष्ठको मात्र होइन, गोरखाका ठूला भनिएका थोक तथा किराना पसलहरू सबैको साझा हो। जिरामा अन्डर बिलिङ भएको त धेरै पहिलेदेखि हो, तर अहिले अचाक्ली नै भयो, त्यही भएर हामीले जिरा नबेचेको धेरै भइसक्यो, खोप्लाङी सप्लायर्सका मनकाजी श्रेष्ठ भन्छन्, चिनीमा पनि अन्डर बिलिङको साह्रै समस्या छ। प्रतिक्विन्टल हामीलाई ९ हजार ४ सय रुपैयाँ लगाउँछन्, तर बिलमा जम्मा ९ हजार ५० मात्रै हुन्छ। भन्सारमै साँठगाँठ हुँदो रहेछ। बाध्यतामा परेर बिनाबिलको सामान बेच्नु परेको मसला तथा किराना व्यवसायी संघ गोरखाका अध्यक्ष अरविन्दकुमार गुप्ता गुनासो गर्छन्। अहिले मसला पसलमा अनुगमन आयो भने कसैसँग पनि सही बिल छैन, उनी भन्छन्, यो समस्या हाम्रो जिल्लामा मात्र होइन। देशभरि सबैतिर यस्तै हो। बोर्डरमा पनि यस्तै हो। यो अन्डर बिलिङको समस्या धेरै ठूलो छ। धनियाँको प्रतिकिलोको २ सय रुपैयाँ तिर्नुपरेको, तर भ्याट बिलमा प्रतिकिलो १ सय ५२ रुपैयाँ, खुर्सानीको ४ सय ५० तिर्नु परेको छ। तर बिलमा ३ सय रुपैयाँ मात्र रहेको उनले बताए। यो समस्याको जरो भन्सार कार्यालय नै रहेको वीरगन्जका थोक बिक्रेताको भनाइ छ। अन्डरबिलिङको समस्या जुन उठेको छ, त्यो सत्य हो। अन्डरबिलिङ मात्र होइन, ओभरबिलिङको पनि समस्या उस्तै छ, थोक बिक्रेता लक्ष्मीनारायण अग्रवाल भन्छन्, यो राज्यले नै मिलाउन लाग्नुपर्छ। अन्डरबिलिङ र ओभरबिलिङको बेथिति बढ्न थालेपछि आफूले जिराको व्यापार छाडेको उनले बताए। भारतमा जिराको भाउ घटबढ हुँदा सरकारले त्यसको भन्सार दर समायोजन नगर्दा यस्तो समस्या आएको अर्का व्यापारी प्रदीपकुमार अग्रवालको भनाइ छ। भारतमा जिराको भाउ बढेर ३ सय आईसी भइसकेको छ, तर नेपाल सरकारले एक वर्षअघिकै दररेट कायम गरेको छ। उनी भन्छन्, त्यसैले अन्डरबिलिङ गर्नु परेको हो। यो समस्या सरकारले समाधान गर्नुपर्ने हो। हामीले उब्जाएको समस्या होइन। भन्सार, राजस्व कार्यालय र व्यापारीको मिलेमतोमा अन्डरबिलिङ र ओभरबिलिङको समस्या पैदा भएको व्यापारीहरूको भनाइ छ। अन्डरबिलिङका कारण राजस्वमा अर्बौं घाटा लाग्ने गरेको व्यापारीको गुनासो छ। यसबारेमा आफूलाई जानकारी नभएको गोरखाका सहायक प्रमुख जिल्ला अधिकारी पुष्कर रानामगरको भनाइ छ। यसबारे बजार र माथिल्लो निकायमा बुझ्ने उनले बताए।"
सहकारीले दिएका पीडैपीडा,"काठमाडौं : आर्थिक अवस्था सामान्य भएका नेपालीको बाध्यता नै हो परिवारको शिक्षा र स्वास्थ्यका लागि पैसाको जोहो गर्नु। सबैभन्दा बढी खर्च यहीँ हुन्छ भनेर कमाएको केही रकम बैंक वा सहकारीलगायतका वित्तीय संस्थामा उनीहरू जम्मा गर्छन्, आवश्यक परेको समय प्रयोग गर्छन्। तर, त्यहीँ जम्मा गरेको पैसा आवश्यक परेको समयमा निकाल्न नपाए अवस्था के होला ? अहिले सहकारी पीडितको अवस्था हेरे उत्तर पाइन्छ। केहीले राम्रो ब्याज आउने आसले पनि सहकारी रोजे। ब्याज त परै जाओस, दुःख गरेर कमाएको पैसा पनि सहकारीले फिर्ता नदिएपछि सर्वसाधारण एकाएक सडकमा पुगेका छन्। उनीहरूको एउटै माग छ सहकारीले हाम्रो पैसा फिर्ता गरोस्। लाखौं सहकारी पीडितहरूले निक्षेप रकमको साँवा र ब्याज अबिलम्ब फिर्ता गर्न माग गर्दै काठमाडौंको माइतीघरबाट जुलुस निकाल्दै बिहीबार आन्दोलन गरे। बिजुलीबजारमा पूरै सडक कब्जा गर्नेक्रममा सहकारी पीडित र प्रहरीबीच मुठभेड भएर दुई जना सहकारी पीडित घाइतेसमेत भए। लामो समयदेखि पीडितले उठाएको आवाज सरकारले नसुनेको भन्दै उनीहरू आन्दोलित भएका थिए। उनीहरूले सहकारी संस्थालाई राष्ट्र बैंकको निगरानी र नियन्त्रणमा राख्ने व्यवस्था गर्नुपर्ने, बचकर्ताको साँवा तथा ब्याज रकम फिर्ता गर्नुपर्ने, सहकारी सञ्चालकका परिवार र कर्मचारीको सम्पत्ति रोक्का गर्नुपर्ने मागसहित प्ले कार्ड बोकेर दबाबमूलक र्याली निकाले। सहकारीपीडित मध्येकै एक नेपाली चलचित्रकी पहिलो नायिका भुवन चन्द सहकारीले गरेको व्यवहारमा दुःख लागेको बताउँछिन्। भन्छिन्, सहकारी पीडितको यस्तो अवस्था हँुदा पनि सरकार किन मौन छ ? नेपालभर सहकारीबाट ठगिएका निक्षेपकर्ताहरू एकबद्ध भएर आन्दोलन गरे। सहकारीपीडित बचतकर्ता महासंघको संयोजक हरिश्चन्द्र श्रेष्ठ ६३ दिनदेखि निरन्तर धर्ना र रिले अनशनमा रहेको बताउँछन्। १ सय ६ वटा सहकारीका पीडित सहकारीहरू रहेको यस आन्दोलनमा उनीहरूको समस्यालाई समाधान गर्न एकजुट भएको उनले बताए। उनका अनुसार मुलुकभर करिब ३२ हजार सहकारी दर्तामा छन्। यसमध्ये ३० हजार सहकारीमा समस्या आउँदा १४ हजार सहकारी संकटमा छन् र ८ हजार सहकारीले पूर्णरूपमा निक्षेपकर्ताको पैसा फिर्ता गरेका छैनन्, उनले भने। १८ प्रतिशत ब्याज पाउने आसमा ९० लाख रुपैयाँ मुद्दतीमा राखेका थिए। तर, साँवा ब्याज नआएको १२ वर्ष भयो। यसबिच २०६९ साल भदौमा उनीहरूले पैसा दिन नसक्ने भनेको सुनेपछि लिन जाँदा कहिल्यै दिएनन्। यसलगत्तै आन्दोलन, जुलुस गरियो सञ्चालकलाई जेल हालियो, सर्वोच्चमा मुद्दा दायर गरियो र जितियो पनि तर पैसा पाइएन, श्रेष्ठले सुनाए। संयोजक श्रेष्ठ ओरियन्टल सहकारीबाट ठगिएका व्यक्ति हुन्। २०५४ सालदेखि दैनिक रूपमा पैसा जम्मा गर्दै जानेक्रममा १ लाख पुगेपछि बढी ब्याज आउँछ भनेर मुद्दतीमा सार्दै गएका थिए। यसो गर्दै जानेक्रममा उनले ९० लाख रुपैयाँ जम्मा भएको थियो तर १२ वर्षदेखि साँवा ब्याज पाएका छैनन्। करिब ८ हजार सहकारीले पूर्ण रूपमा पैसा नदिएको देख्दा करिब ६५ अर्ब रुपैयाँ साँवा मात्रै उठ्न बाँकी रहेको अझ ब्याज जोडेको छैन। हामीहरूले ३ चरणमा सहकारी मन्त्रीसँग कुरा गरिसकेका छौं तर, निकासा निक्लिएको छैन, उनको भनाइ छ। यद्यपि बिहीबार सहकारी पीडितको दबाबमूलक आन्दोलनले सरकारको ध्यानाकर्षण भएको छ। सरकारले सहकारी पीडितसँग सातबुँदे सम्झौता गरेको छ। वास्तवमा सञ्चालकको बदमासी र गैरजिम्मेवारीका कारण सहकारीमा समस्याले विकराल रूप लिँदै गएको हो। सञ्चालकले मनपरी ऋण चलाउने, साँवा, ब्याज नतिर्ने र अन्धाधुन्ध घरजग्गामा लगानी गर्दा सहकारी धराशायी हुने क्रम बढ्यो। देशभर २९ हजार ८ सय ८६ सहकारी छन्। अधिकांश सहकारी काठमाडौंमा छन्। सहकारी विभागका रजिस्टार घिमिरेका अनुसार ७५ प्रतिशत बढी सहकारी निक्षेप फिर्ता गर्न नसक्ने स्थितिमा पुगेका छन्। जसले गर्दा सदस्यको बिल्लीबाठ भएको छ। ३० हजारसम्म जम्मा गरेका सदस्यले पनि निक्षेप फिर्ता पाउन सकेका छैनन्। ३ करोड निक्षेप राखेका एक सदस्य ५ हजार रुपैयाँ पनि फिर्ता नपाएको गुनासो गर्छन्। अहिलेसम्म १० वटा खरेज भएका छन् भने ५ सय बढीको उजुरी परेको छ। देशभरका १ सय ३५ सहकारी जटिल समस्यामा पर्दा ५७ वटा कारबाही सिफारिसमा परेका छन्। काठमाडौं उपत्यकामा मात्रै कुलमध्ये ७५ प्रतिशतभन्दा बढी सहकारी धराशायी भएका छन्। विषयका आधारमा बचत तथा ऋण ३९, कृषि सहकारी ३८, बहुउद्देश्यीय सहकारी १३ र अन्य सहकारी १० प्रतिशत छन्। तर, सबैले खुलेआम बचत तथा ऋण मात्रै गर्दा समस्या आएको जानकारी बताउँछन्। उनका अनुसार देशभरको सहकारीले १० खर्बको कारोबार गर्छन्। ४ खर्ब ७७ अर्ब ९६ करोड निक्षेप संकलन गरी ४ खर्ब २६ अर्ब २६ करोड कर्जा प्रवाह गरेका छन्। सेयर पुँजी १ खर्ब पुगेको छ। पछिल्लो समय एकपछि अर्को गर्दै सहकारी संस्था धराशायी बन्दै गएका छन्। कति सहकारीका त सञ्चालक नै फरार छन्। सय बढी सहकारी कार्यालयमा ताला लागेको छ। सहमति भयो, बेथा उस्तै सरकार र सहकारीपीडितबीच सात बुँदे सम्झौता भएको छ। तर, यो सम्झौताले पीडितको समस्या समाधान हुनेमा पीडितकै आशंका छ। सिंहदरबारमा बिहीबार भूमि व्यवस्था, सहकारी तथा गरिबी निवारणमन्त्री रञ्जिता श्रेष्ठ, सचिव गोकर्णमणि दुवाडी, सहकारी विभागका रजिष्ट्रार नवराज घिमिरे र पीडितबीच छलफल भएको थियो। छलफलबाट सहकारी संस्थाका बचतकर्ताको बचत फिर्तालाई सुरक्षा प्रदान गर्न तत्काल बचत तथा कर्जा सुरक्षण कोष स्थापनाका लागि मन्त्रालयले प्रक्रिया अगाडि बढाउने सहमति भएको सहकारी विभागका सूचना अधिकारी टोलराज उपाध्यायले जानकारी दिए। सहकारी संस्थाबाट भएको कर्जा असुली प्रक्रियालाई छिटोछरितो र प्रभावकारी बनाउन कर्जा सूचना केन्द्र र कर्जा असुली न्यायाधीकरणको स्थापना गर्न मन्त्रालयले तत्काल कार्य प्रक्रिया अगाडि बढाउने निर्णय भएको छ। सहकारी क्षेत्र सुधार सुझाव कार्यदलमा अनशनधर्नामा रहेका सहकारी संस्थाका बचतकर्ताको समेत प्रतिनिधित्व गराउन धेरैमा तीन जनासम्म प्रतिनिधि आमन्त्रित सदस्यका रूपमा समावेश गर्ने सहमति भएको छ, उनले भने। यस्तै सहकारी क्षेत्रको सुधार गर्न विद्यमान कानुनी व्यवस्थाभित्र तत्काल सुधार गर्न सकिने र कानुन संशोधन गर्नुपर्ने भए त्यस्तो विषयमा समेत तत्काल मन्त्रालय, सहकारी विभाग र समस्याग्रस्त व्यवस्थापन समितिबाट आवश्यक गृहकार्य अघि बढाउने सहमति भएको छ। सहकारीपीडित बचतकर्ता माइतीघरमण्डलामा दुई महिनादेखि अनशनधर्नामा बस्दै आएका थिए। सहमतिअनुसार ओरेन्टललगायत समस्याग्रस्त घोषित सहकारी संस्थाको तर्फबाट बचतकर्तालाई रकम फिर्ता गर्दा स्पष्ट कार्ययोजना बनाई कार्यान्वयन गर्न समस्याग्रस्त सहकारी व्यवस्थापन समितिसँग मन्त्रालयले समन्वय गर्ने निर्णय भएको छ। गलैंचा बेचेको पैसा आउला फर्केर ? गिरबहादुर कटुवाल कालीकोटबाट ९ वर्षदेखि काठमाडौंमा आएर घरघरमा गलैंचा डुलाउँदै बेचिखाने गरेको छु। श्रीमतीले पनि डोकोमा साग बेच्ने गर्छिन्। यसरी जोहो गरेको थोरैथोरै पैसालाई न्युरोडस्थित खुसी सहकारीमा राख्दै आयौं। सहकारीमा २०७८ कात्तिक २४ गतेबाट मुद्दती निक्षेपमा ४ लाख ५५ हजार राखेको थिए। ५५ हजार बल्ल तल्ल उठ्यो तर ४ लाख उठाउन सकिएन। सहकारीमा कैलालीतिरकै बहिनीले लौन दाइ पैसा जम्मा गरिदिनुस् भने अनि विश्वासले पैसा राखियो। दिनभर दुःख गरेर बेलुका चुलो बाल्नुपर्छ। त्यही पनि दिनको सय, ५ सय गरेर जम्मा गरियो। हामीले त पैसा जम्मा गरेर दशैंमा मिठो खाने राम्रो लाउने हो। केटाकेटीलाई राम्रै शिक्षा दिन भनेर सहरी आइयो। उनीहरूलाई भोलि भविष्यमा सजिलो होला भनेको तर भएको पैसा सहकारीले ठग्यो। मैले सहकारीमा पहिलो पटक राखेको सुरुमै फसेँ। म जस्तै कालीकोट, जुम्लाका दुःख गरेर जोहो गरेका १५ जना जति पनि यसमा पीडित छन्। सबैको ६५ हजारदेखि माथी लाखौं लाख डुबेको छ। ब्याजको लोभमा डुब्यो ६० लाख विद्या कारञ्ज्य सञ्चय कोषबाट ऋण लिएर कलंकीमा घर बनाइयो। पछि ऋण तिर्न गाह्रो भयो र छोराछोरीलाई पढाउन पनि धेरै पैसा खाँचो परेकाले घर बेचियो। घर बेचेर आमाको घरमा बसेका छौं। घर बेचेर ऋण चुक्ता गरेपछिको बाँकी र आफ्नो सञ्चय कोषको केही पैसा गरेर ६० लाख सोल्टीमोडस्थित सिभिल सहकारीमा राखेँ। मैले राखेको ३ वर्षमै यस्तो हविगत भयो। सुरुमा राम्रो ब्याज पाइने भनेर १५ प्रतिशतमा ब्याज लगाएपछि आम्दानी पनि हुन्छ अरूको कमाइ छैन भनेर राखियो। परिवारमा म एक्लैले नर्सिङ काम गरेर कमाएर घर धान्दै आएको छु। सम्पत्तिको नाममा भएको त्यो पैसा हो। अब छोरीलाई विदेश पढ्न पठाउनु छ तर भएको पैसा फसेकाले जुटाउन सकेको छैन। यो अवस्थाले गर्दा छोरीलाई समेत डिप्रेसनको अवस्था आयो। घर बेचेको ५० लाख ओरेन्टियलमा भासियो मधुसूदन प्याकुरेल बत्तीसपुतलीको स्थानीय बासिन्दा हुँ। मेरो घर बेचेको करिब ५० लाख जति ओरेन्टियल सहकारीमा फसेको छ। यसैले १२ वर्षदेखि पीडितहको समूहमा लड्दै आएका छौं। राष्ट्रपति कार्यालयदेखि प्रधानमन्त्री कार्यालय, सरकारी निकायमा गएर गुनासो राखिसक्यौं। तर, पीडितलाई सहयोग गर्नुको ठाउँमा पीडक सुधीर बस्नेत र सञ्चालकहरूलाई नै सरकारले सहयोग गर्यो। किनभने त्यो सहकारी राजनीतिक संरक्षणबाट चलेका तिनीहरूलाई सरकारले कारबाही गरेन। सरकारले ४ वटा समस्याग्रस्त सहकारी समिति खडा गर्यो, आफ्नै मान्छे राख्यो। तर, यति लामो समय बित्दा पनि न सहकारी विभागले काम गर्छ नत समस्याग्रस्त समितिले पनि काम गरेन। उल्टै सरकारले पीडितलाई भन्दा पीडकलाई नै सहयोग गरेर हामीलाई झन अफ्ठेरोमा राख्ने काम भयो। फकाएर ९ लाख लगे, सहकारी बेपत्ता भए मेन्दोमाया तामाङ, काभ्रेको फूलबारी दाप्चा , हाल जडिबुटी मैले रोयल गोरखा सहकारीमा पटकपटक गरेर साढे १८ लाख मुद्दतीमा जम्मा गरेको थिए। यसमा मैले माइतीले दिएको जग्गा बेचेका पैसामध्ये ८ लाख रुपैयाँ राखेको थिए। मेरो नातिनी विदेश जाने भनेर ल्याएको ९ लाख रुपैयाँ मैले त्यही सहकारीमा ३ महिनाका लागि मात्रै भनेर राखिदिएको थिएँ। तर, पैसा ३ महिनापछि दिँदै दिएन। अझ दिदीको छोरीलाई पनि त्यही सहकारीमा राख भनेर डेढ लाख राखिन्। सबै साँवा ब्याज डुब्यो। राखेको पनि धेरै भएको छैन। पैसा राखेको १ वर्ष नहुँदै सहकारी भाग्यो। फोन गर्दा उठाउँदैन। मलाई सहकारीमा पैसा राख्न एक जना कर्मचारीले फकाइफकाइ लग्यो। अहिले देखा पर्दैन। मेरो आफन्तको पनि मैले राम्रो ब्याज आउँछ रे राख भनेपछि राखेका हुन्। मलाई सबैको थाप्लामा आउँछ। सहकारीबाट आएन भने मैले कसरी तिर्नु। आउन छाड्यो घर व्यवहार चलाउने ब्याज चन्द्रकुमार गदाल, घर धरान, बसाइ टीकाथली धरानमा मुख्य कार्यालय रहेको बराह सहकारीमा मैले लगभग २० लाख रुपैयाँ जम्मा गरेको थिए। यो सहकारीको शाखा न्युरोडमा पनि थियो। श्रीमतीको नामबाट निक्षेपमा राखेको करिब ३ वर्ष भयो। सहकारीमा पैसा राख्नलाई श्रीमतीका दिदीबहिनीले बहकाय। सुरुमा १६ प्रतिशत ब्याज दिएको थियो। पछि फेरि पैसा थप्नुस् १८ प्रतिशत ब्याज दिन्छु भनेर लोभ्याइ दियो। धरानमा जग्गा बेचेको पैसामध्येबाट केही रकम सहकारीमा राख्यौं। भएको पैसा राखियो सुरुमा त ब्याजबापतको आम्दानीबाट घरव्यवहार भरथेक हुन्थ्यो। निरन्तर आम्दानीको स्रोत छैन। कहिलेकाहीँं किताबहरू सम्पादन गर्छु। यसबाट जति आम्दानी हुन्छ त्यसले दैनिक गुजारा चलाउँदै आएको छु। अझ छोराछोरीलाई आफन्तहरूले हेर्दिएका छन्। यो सहकारीले धेरैलाई अर्बौं तिर्नुपर्ने छ। सहकारीले अहिल अलि लगानी पनि गर्यो तर त्यहाँका ८१० जना कर्मचारीले मनपरि खर्च गरे, चोरे। सहकारीमा आर्थिक अनुशासन नै भएन। कोही भागे कोही अझै छन्। हाम्रा अगाडि हाम्रै पैसा खाएकाहरू चिल्ला गाडी चढेर हिँड्छन्। बंगलामा बस्छन्। हामीलाई मर्कामा पारेर उनीहरूले मोजमस्ती गर्नु भएन नि ! अझ मैले चिनेजनेका आफन्तीका करोडभन्दा माथी राखेका पनि छन्। बुढेसकालको जोहो सबै डुब्यो धनी कुँवर, घर अछाम, बसाइ बसुन्धरा छोरीले कमाएको पैसाबाट थोरैथोरै गरेर आमालाई बुढेसकालमा खर्च गर्न सजिलो हुन्छ भनेर बसुन्धराको उत्तम फाइनान्समा पैसा जम्मा गर्दिएकी थिइन्। मेरो नाममा खाता खोलिदिएर राखेको थाहा थिएन। पछि छोरीले आमा तपाईंको नाममा सहकारीमा खाता खोलेर पैसा जम्मा गर्दिएको छु पछि बुढी भएपछि खानुपर्छ भनिन्। त्यतिबेला हामी कता हुन्छौं तपाईंलाई झिकेर खान सजिलो हुन्छ भन्थिन्। उसले मेरो नाममा जम्मा गर्दै जाँदा ४ लाख पुगेको रहेछ। छोरीको नामको १० लाख रुपैयाँ जम्मा भाको छ। कान्छी बुहारीले पनि थोरैथोरै गरेर १ लाख रुपैयाँ जम्मा गरेकी छन्। हामी सबै परिवारको बचत गरेको पैसा फस्यो। सहकारीले ठगेर भाग्दा हामी फन्दामा पर्यौं। हामीलाई यस्तो धोखा भयो। अहिले खल्तीमा बचेको पैसा एक रुपैयाँ छैन। दैनिक गुजारा चलाउन नुन, तेल, खाद्यान्न, तरकारी सबै किनेर खानुपर्छ। भएको पैसा चलाउँछु भन्ने बेला यता न उता भैयो। दिनको दिन आन्दोलनमा आउँछौं। एकपटक र्यालीमा आयो भने २४ दिन उठ्नै सकिन्न। श्रीमान् छोराछोरी सानै हुँदा बित्नु भयो। दुःख गरेर गाउँघरमा हुर्काएँ। यो ठाउँमा आएर छोराछोरीले दिएको पनि सहकारीले ठग्दा खान पाइन्। दुःख गरेर कमाएको पैसा नपाउँदा साह्रै चिन्तामा छौं।"
कर्णालीमा चार प्रतिशतमा मात्रै जीवन बिमाको पहुँच,"दैलेख : कर्णालीको कुल जनसंख्याको ४ प्रतिशत नागरिक जीवन बिमाको पहुँचमा रहेको पाइएको छ। राष्ट्रिय जनगणना २०७८ अनुसार कर्णाली प्रदेशको कुल जनसंख्या १६ लाख ८८ हजार चार सय १२ छ। नेपाल बिमा प्राधिकरण कर्णाली प्रदेश कार्यालयको तथ्यांक अनुसार गत जेठ मसान्तसम्म कर्णालीका चार प्रतिशत नागरिक मात्रै बिमाको पहुँचमा छन्। बिमा शुल्क संकलनको अवस्थाका आधारमा कर्णालीमा जीवन बिमा गर्ने नागरिकको संख्या न्यून रहेको कार्यालयले जनाएको छ। यो संख्या देशका सात प्रदेशको तुलनामा सबैभन्दा कम हो। प्रदेशगत तथ्यांकमा बागमतीमा सबैभन्दा बढी ४४९ प्रतिशत नागरिक जीवन बिमाको पहुँचमा छन्। कर्णालीमा सक्रिय जीवन बिमालेखको संख्या दुई लाख १७ हजार ६ सय ५० रहेको प्राधिकरणको कर्णाली प्रदेश कार्यालय प्रमुख पदमप्रसाद सोडारीले बताए। प्राधिकरणले कर्णालीवासीमा बिमाको पहुँच अभिवृद्धि गर्न जीवन तथा निर्जीवन बिमकसँग नियमित छलफल, बिमा अभिकर्ता, सर्भेयर तथा क्षति मूल्यांकनकर्तासँग अन्तरक्रिया, स्थानीय सरकार, जिसस, प्रहरी लगायतसँग छलफल तथा अन्तरक्रिया कार्यक्रमहरू गरिरहेका छौँ, सोडारीले भने। कर्णालीका १० वटै जिल्लामा जीवन बिमकको शाखा र उपशाखा कार्यालयसहित एक सय १० वटा रहेको तथ्यांक छ। सोडारीका अनुसार निर्जीवन बिमा गर्ने संख्या पनि कर्णालीमा न्यून छ। बिमा शुल्क संकलनको आधारमा कर्णालीमा निर्जीवन बिमाको पहुँच १४ प्रतिशतमात्रै छ। सम्पति, सामून्द्रिक, मोटर, कृषि बाली, लद्यु तथा विविधसहित कर्णालीमा ५६ हजार ८ सय ९२ निर्जीवन बिमालेख रहेको सोडारीले बताए। उनका अनुसार गत पौष मसान्तसम्मको कर्णालीमा निर्जीवन बिमकको संख्या शाखा र उपशाखासहित ४५ वटा छन्। कर्णालीमा बिमा क्षेत्रमा थुप्रै चुनौतीहरू रहेको सोडारीको भनाई छ। पत्रकारहरूसँगको छलफलमा सोडारीले भने कर्णालीमा जनचेतनाको कमी, प्रदेशमा बिमा नीति तथा कानून नहुनु, भौगोलिक कठिनाइ, वित्तीय शिक्षाको अभाव, बेरोजगारी तथा न्यून आयस्तर लगायतका चुनौती छ। कर्णालीमा वित्तीय क्षेत्रमा वित्तीय क्षेत्रमा काम गर्ने संघ संस्थाहरूको न्यून उपस्थिति, वित्तीय क्षेत्रमा काम गर्ने संस्थाहरूमा समन्वयको अभाव रहेको सोडारीको भनाइ छ। प्राधिकरणले कर्णालीमा बीमितको हितमा काम गरिरहेको उनको दाबी छ। कर्णाली प्रदेश सरकारका आर्थिक मामिला तथा योजना मन्त्री बेदराज सिंहले बिमालाई शहर बजारमा मात्र केन्द्रित नगरि गाउँगाउँसम्म पुर्याउनुपर्ने बताए। उनले कर्णालीका दुरदराजका नागरिकसम्म बिमाको पहुँच विस्तार गर्न प्रदेश सरकारले सहयोग र सहजीकरण गर्ने बताए। कर्णालीमा बिमा क्षेत्रमा देखिएका समस्याहरू समाधानका लागि आवश्यक सहयोग प्रदेश सरकारले गर्ने मन्त्री सिंहको भनाइ छ। कर्णाली प्रदेश सरकारले नेपालमै पहिलो पटक कर्णालीका सबै नागरिकको दुर्घटना बिमा गरिसकेको छ। प्रदेश सरकारले २०७६ मा विपद् जोखिम विरुद्ध सम्पूर्ण कर्णालीवासीको सामूहिक दुर्घटना बिमा गरेको थियो। चालु आर्थिक वर्षमा प्रदेश सरकारले सम्पूर्ण कर्णालीवासी, राष्ट्रसेवक र गैरसरकारी संघसंस्थामा कार्यरत कर्मचारीको सामूहिक विपद् जोखिम दुर्घटना बिमा कार्यक्रमलाई निरन्तरता दिएको छ। विपदबाट हुनसक्ने सम्भावित जोखिम हस्तान्तरण गर्न सरकारी बिमा कम्पनीमार्फत कर्णाली प्रदेशभित्रका घरहरूको बिमा गर्न प्रदेश सरकारले पाँच करोड रुपैयाँ विनियोजन गरेको छ।"
