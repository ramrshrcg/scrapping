शीर्षक,विवरण
प्रहरी समायोजनका समस्या,"प्रहरीलाई सबैले चलाउन र नियन्त्रणमा लिन खोज्ने तर जवाफदेहिता नलिने प्रवृत्तिा बढ्दो छ। राम्रो काम हुँदा जस लिन सबै अघि सर्ने तर नराम्रो हुँदा प्रहरीलाई थुपार्ने चलन छ। प्रहरी समायोजनको विषय संवेदनशील विषय हुन्छ। संविधानमै व्यवस्था भएकाले पनि प्रहरीलाई समायोजन गर्नुपर्ने दबाबमा सरकार तथा संगठन दुवै हुन्छन्। समायोजन बाध्यकारी तर निर्णय गर्न नसकेको अवस्थामा छ अहिले। प्रहरी चेन अफ कमान्डमा चल्ने संगठन हो। संविधानमा प्रहरी समायोजन विषय समेटिए पनि यसलाई कार्यान्वयन गर्ने विषयमा संवेदनशील र सजकता अपनाउनुपर्छ। नागरिकलाई छिटो सेवा प्रवाह गर्न तथा सुशासन प्रदान गर्न, अपराध नियन्त्रणलगायतका विभिन्न विषयमा संविधानले प्रहरी समायोजनको परिकल्पना गरेको हो। प्रहरीलाई प्रदेशमा लगेर तीनतर्फको कमान्डको संरचनाभित्र पार्ने प्रयास भएको छ। यो नेपालको भौगोलिक अवस्था, स्रोतसाधन तथा प्रहरीको पुलिसिङ गर्नुपर्ने विषयमा अप्ठ्यारो छ। अन्य देशको शक्ति विकेन्द्रीकरण जनसंख्या, स्रोतसाधनलगायतका अवस्था हेरेर गर्ने गरिन्छ। तर, नेपालमा भौगोलिक स्थितिको आधारमा प्रदेशहरू छुट्ट्याइएका छन्। हाम्रो खुला सिमाना भएकाले पनि अपराध र ट्रान्सबोर्डर समस्या देखिइरहन्छ। अपराधीलाई सुपुर्दगी गर्ने कानुनसमेत नभएको नेपालमा अपराध अनुसन्धानमा नीतिगत समस्या आउने गर्छन्। ठूला अपराधमा विभिन्न इकाइका प्रहरीको सहकार्यमै अनुसन्धान गर्नुपर्ने अवस्था हुन्छ। प्रदेशको विभिन्न निकायको मातहतमा गएको प्रहरीको शक्ति खण्डित हुन्छ। राजनीतिक दबाबमा पर्ने सम्भावना हुन्छ। नेपाल प्रहरीको काम र सामथ्र्यमा समेत ह्रास आउँछ। गम्भीर अपराध र ठूला आर्थिक अपराध तस्कर, ड्रग होस् या साइवर अपराधमा पनि प्रदेशको स्रोतसाधनले नभ्याउने अवस्था छ। आवश्यक प्राविधिक सामग्री तथा दक्ष जनशक्तिको अभाव देखिने सम्भावना हुन्छ। समायोजनमा गएका प्रहरीलाई सिडिओ मातहत राख्ने वा प्रदेश सरकार मातहत राख्ने टुंगो लागिसकेको छैन। आईजीपीको कमान्ड कन्ट्रोलमा प्रहरी संगठन हुँदा मात्रै यसको महŒव र नियम लागू हुन्छ। नैतिक अनुशासनमा रहन्छ। तर कमान्ड पावर खण्डित हुँदा संगठनको चेनअफ कमान्डको सिस्टम नै धराशायी हुने सम्भावना छ। प्रहरीलाई सबैले प्रयोग गर्न खोज्ने, आफ्नो मातहतमा राख्ने तर जिम्मेवारी र जवाफदेहिता लिन नखोज्ने प्रवृत्ति देखा पर्छ। यसले शान्तिसुरक्षामा प्रत्यक्ष असर पर्छ। हरेक प्रदेशको बेग्लाबेग्लै नीतिनियम हुँदा यसले प्रहरीको समानतामा पनि प्रत्यक्ष असर पर्छ। प्रहरीबीचको काम, कर्तव्य र जिम्मेवारी, प्राथमिकतामा भने यसले असर गर्छ। प्रदेशअनुसारको प्राथमिकता फरकफरक हुन्छ। कुनै प्रदेशमा शान्ति सुरक्षामा खलल पुगेमा थप बल कसले पठाउने ? कुन प्रदेशबाट मगाउने ? जिम्मा कसले लिने ? हामी संयुक्त राष्ट्रसंघको सदस्य राष्ट्र हौं। अन्तर्राष्ट्रियस्तरमा हामीले केही प्रतिबद्धता गरेका छौं। यी प्रतिबद्धता पूरा गर्नबाट पछि हट्न मिल्दैन। संगठनले केन्द्रीय स्तरबाट अन्य मुलुकसँग गर्ने निश्चित व्यवहार हुन्छ। यी व्यवहारका विषयमा प्रदेशस्तरीय नै तादत्म्यता हुन जरुरी छ। प्रदेशबीच सहकार्य भएन भने समस्या हुन्छ किनकि यसमा देशकै इज्जतको कुरा जोडिएको छ। अन्तर्राष्ट्रिय स्तरमा नेपाल प्रहरीको बेग्लै छवि छ। यो छविलाई कायम राख्न पनि प्रहरीमा एकल कमान्ड जरुरी हो। नेपाल प्रहरीको कार्यक्षेत्रकै विषय पनि अस्पष्ट छ। प्रहरी नियमावलीमा लेखिएभन्दा धेरैवटा जिम्मेवारी प्रहरीले लिएको छ। प्रहरीको भूमिका निजामती सेवा ऐनले स्पष्ट व्याख्या गर्न जरुरी छ। संघीय प्रहरी ऐनले पनि प्रहरीका जिम्मेवारी र कार्यक्षेत्र स्पष्ट पार्न आवश्यक छ। अन्तर्राष्ट्रिय स्तरमा नेपाल प्रहरीको एक बेग्लै छवि छ। यो इज्जत छोटो समयमा प्राप्त गरेको हैन। लामो समयको काम, कर्तव्य र जिम्मेवारीले प्राप्त गरेको हो। अपराध अनुसन्धानमा खरो उत्रन तथा संगठित अपराध न्यूनीकरणमा नेपाल प्रहरीले राम्रो दक्खल राख्छ। प्रहरी समायोजन भएर प्रदेशमा जानेबित्तिकै संगठित अपराधलाई गर्ने उनीहरूको कार्यक्षमता र अनुसन्धानमा ह्रास आउन सक्छ। यसले प्रहरीको अन्तर्राष्ट्रिय छविसमेत धुमिलिन सक्छ। साथै प्रहरीमा अविश्वसनीयता पनि बढ्न सक्छ। जसले देशकै इज्जतमा आँच आउन सम्भावना छ। प्रहरी समायोजनको विषयमा संविधानले नेपाल प्रहरीकै नेतृत्व रहने भनेको छ। तर आईजीपीले नहेर्ने हो भने कस्को जिम्मामा रहने ? सीडीओको नेतृत्वमा भएको प्रहरीले आईजीपीको चेन अफ कमान्ड मान्छ भन्ने छैन। फेरि सीडीओले प्रहरी संगठनको नियम र अनुशासनको विषयमा जानकार छ भन्न पनि त सकिन्न। प्रहरीलाई सबैले चलाउन खोज्ने, नियन्त्रणमा लिन खोज्ने तर जवाफदेहिता नलिने प्रवृत्ति बढ्दो छ। राम्रो काम हुँदा जश लिन सबै अघि सर्ने तर नराम्रो हुँदा प्रहरीलाई थुपार्ने चलन छ। यसले संगठनमा विचलन ल्याउँछ। नैराश्यता ल्याउँछ। सरकारले नेपाल प्रहरी र सशस्त्र प्रहरीको त कार्यक्षेत्र राम्रोसँग छुट्ट्याउन सकेको छैन। बेलाबेलामा विवाद देखिन्छ। पछिल्लो समय एयरपोर्टको भन्सारमा विवाद देखिएको थियो। निजामती सेवा ऐनले सीडीओको भूमिकामा स्पष्ट व्यवस्था गर्नुपर्यो। प्रदेशले प्रदेशअन्तर्गत सीडीओ हुन्छ भनेका छन् तर गृह मन्त्रालयले गृहअन्तर्गत हुनुपर्छ भनेको छ। संघीय प्रहरी ऐनले के के अनुसन्धान गर्ने, सीआईबीको भूमिका के हुने ? अपराध अनुसन्धान गर्न जाँदा घटनास्थल विभिन्न प्रदेशमा परेको हुन्छ। यसको संरक्षण कसले गर्ने ? घटनास्थल सुरक्षित नभएर प्रमाण नष्ट हुने सम्भावना प्रबल हुन्छ। यसले अपराध अनुसन्धानमा समेत प्रत्यक्ष असर पुर्याउँछ। अपराध अनुसन्धान नै असफल हुन्छ। प्रहरी समायोजन गर्दा यस्ता विभिन्न विषय समेट्नुपर्ने हुन्छ नै। त्यसैले अप्ठ्यारो छ। अन्य मुलुकमा चलेको संघीयताको नक्कल गर्न खोज्दैछौं। हाम्रो माटो र अवस्था, जनसंख्या सुहाउँदो संघीयता र प्रणाली हुन जरुरी छ। खुल्ला सिमानाले गर्दा पनि प्रहरीलाई सुरक्षा चुनौती छ। वीरगन्ज, विराटनगर र भैरहवाका जुन सीमा नाका छन्, जसले खाद्यान्न आपूर्ति गर्छन्। जरुरी सामान आपूर्ति गर्ने विषयमा राजमार्गमा कुनै समस्या भयो भने त्यहाँदेखि काठमाडौंसम्म वा अन्य जिल्लासम्म सप्लाई गर्ने व्यवस्थामा एउटै किसिमको नियमकानुन हुनुपर्छ। एउटै कमान्डले स्थिति कन्ट्रोल गर्नुपर्ने हुँदा राजमार्ग खुलाउन नसक्ने अवस्था हुन सक्छ। प्रहरी समायोजनमा डीआईजीसम्मलाई लैजाने भन्ने छ। उहाँहरूको वृत्ति विकासका लागि पनि एउटा एसएसपी प्रदेशमा दुई ठाउँमा मात्रै बस्न पाउँछ। ६६ वर्ष एउटा एसएसपी एउटै प्रदेशमा बस्ने स्थिति पनि हुँदैन। प्रदेशमा कता जाने ? डीआईजीको सरुवा कता गर्ने ? बाँकी एसएसपी, एसपीहरू एउटै प्रदेशमा अटाउन पर्ने बाध्यात्मक परिस्थिति आउँछ। प्रहरी भर्नामा पनि समस्या हुन सक्ने अवस्था छ। प्रदेशबाटै नयाँ भर्ना हुन थालेपछि प्रदेशमै तालिम केन्द्र अब्बल हुनुपर्यो। यो तत्कालै सम्भव छैन। सीमित ठाउँमा मात्रै भर्ती केन्द्र र तालिम केन्द्र छन्। प्रदेशमा नयाँ भर्ना तत्काल गर्ने हो भने अहिलेका प्रहरीलाई कहाँ लैजाने हो ? कसरी समायोजन गर्ने हो ? विभिन्न समस्या देखा पर्छन्। तत्काल समायोजनभन्दा पनि आवश्यक कानुन निर्माण गरेर मात्रै यो प्रक्रिया सुरु गर्न जरुरी हुन्छ। प्रहरी सेवा अनुशासनमा रहनुपर्ने फोर्स हो। यसलाई समायोजन गर्दा धेरै विषयमा विचार गर्न जरुरी छ। हैन भने संगठनमा नै नराम्रो असर देखा पर्न सक्छ। (खनाल, नेपाल प्रहरीका पूर्वआईजीपी हुन्।) यो पनि पढ्नुहोस प्रहरी समायोजनमा सकस प्रहरी समायोजन पेचिलो प्रहरी समायोजन विवादको समाधान अन्तिम चरणमा"
मिलेर सिध्याओ,"उनले भनें, विषयको ज्ञान नै नभएको मान्छे किन जान लागेको बेकारमा। अरू सांसद होलान् त्यसो भए त्यस विषयमा ज्ञान भएका ? प्रष्ट्याउँदै भनें, त्यसो हैन। जे भए पनि घुम्न पाइन्छ, डलरमा भत्ताा पाइन्छ। उपलब्धि नै हुन्छ। मलाई सुपर्णखासँग मित्रता तोडेर नयाँ आफू सुहाउँदो मित्र बनाउँदा फाइदा नै भएको हो। उनीजस्तो सिद्धान्तनिष्ठ, इमान्दार मानिस मेरा लागि के काम ? त्यसमाथि सधैं मेरै आलोचना गर्छन्। त्यसैले उनी अचेल न मकहाँ आउँछन्, न म उनीकहाँ जान्छु। त्यति हुँदाहुँदै पनि अचम्म यस्तो भयो कि मलाई मनको कुनामा कता कता उनको याद आउन थाल्यो। शायद बालसखा भएर होला। उनको सम्झना मार्न खोज्दा पनि सकिएन। अति भएर राति नै भेट्न गएँ। अघिपछि त उनीलाई भेट्नै गाह्रो। उनले प्रसन्नता देखाएरै मेरो स्वागत गरे। उनको मनमा कुनै विषादको त्यान्द्रो देखिएन। स्वागत गर्दै कोठामा लगेर भने, खुसी लाग्यो तिमी आयौ। मैले मुस्कुराउँदै भनें, हेर, आज एउटा खुसीको कुरा तिमीलाई सुनाउँछु। त्यसै भएर म आएको। उनले भने, के कुरा हो भनन। मैले हौसिँदै भनें, हेर, नेपालका केही ठाउँमा बाँदरले किसानलाई बाली खाएर र तहसनहस गरेर अत्यन्त दुःख दिइरहेको त तिमीले पनि थाहा पाएकै छौ। बिचरा किसान कति दुःख, कष्ट भोगिरहेका छन्। अब तिनका दुःख, कष्ट तथा वेदना हामीबाहेक अरू को छ र बुझ्ने ? त्यसैले हामी केही सांसद तिनका पिर दूर गर्न विदेश भ्रमणमा जाँदै छौं। कुरा नसकिँदै सुपर्णखाले सोधे, हैन, बाँदरले दुःख दिएको ठाउँमा सम्बन्धित विशेषज्ञ लिएर गै त्यसको समाधान दिनुपर्नेमा विदेश गएर के गर्ने त ? ती बाँदरलाई विदेश निर्यात गर्ने हो ? फेरि निर्यात नै गर्ने हो भने पनि सांसद किन जानुपर्यो र ? एक दुईजना कर्मचारी गए हुन्न ? उनको अबुझपन बुझेर मलाई हाँसो उठ्यो। तैपनि आफूलाई सम्हालेर नहाँसी भनें, कस्तो कुरा नबुझेको ? बाँदर निर्यात गर्न पनि कहीं हामी जान्छौं त ! कुरो बुझाउन त, उनले भने। गमक्क पर्दै भनें, बाँदरको बन्ध्याकरण गर्ने विषयमा अध्ययन गर्न जान लागेको पो त। कत्रो गहन जिम्मेवारी लिएर जान परेको छ। चानचुने हो र ! उनले खिसी गर्दै भने, ए, बन्ध्याकरण विषयमा अध्ययन गर्ने ? तिमीले त्यो विषय अध्ययन गरेका थियौ र ? मैले त कहिले थाहा पाइनँ। तिमीले पशुचिकित्सा पनि पढ्या थियौ ? बालशखाले त सबै कुरा भन्छन् भन्ठान्या त तिमीले यस्तो राम्रो कुरा पनि मलाई थाहा दिएका रहेनछौ। कस्तो गोप्य राख्न सकेको। विद्या हासिल गरेको कुरा पनि गोप्य राख्नुपर्छ र ? हत्तेरी, कस्तो कुरा नबुझेको ! मेरो कुन कुरा तिमीसँग गोप्य राखेको छु, ल भन त ? पढेको कुरा त झन् के गोप्य राख्थें ?, मैले भनें। ल, भैगो। स्वअध्ययन त अवश्य गरेका होलाऊ ! उनले अझै जिज्ञासा राखे। केको स्वअध्ययन ! मलाई चाख नलाग्ने त्यस्तो विषय म किन अध्ययन गर्थें। चाख लाग्नेले पढ्ने बेग्लै कुरा हो।, मैले प्रस्ट्याएँ। उनले भनें, विषयको ज्ञान नै नभएको मान्छे किन जान लागेको बेकारमा। अरू सांसद होलान् त्यसो भए त्यस विषयमा ज्ञान भएका ? मैले अझ प्रष्ट्याउँदै भनें, त्यसो हैन। जे भए पनि घुम्न पाइन्छ, डलरमा भत्ता पाइन्छ। एउटा उपलब्धि नै हुन्छ नि। तिमीलाई कि देशलाई ?, छोटकरीमा उनले व्यंग्य कसे। मैले पनि जवाफ दिहालें, एउटा सांसदलाई उपलब्धि भएपछि देशलाई उपलब्धि भएन र ? मेरो कुराले उनी सनक्क सन्किए। रौद्र रूप धारण गरे। उनको अनुहार देखेर डर पनि लाग्यो। सम्झाउने चेष्टा गर्दै भनें, आवेशमा नआउन। उनी सम्हालिए। एकछिन चुप्प लागे। अनि सम्हालिएरै भने, हेर, त्यो विषय अति आवश्यक त हुँदै हो। पहिलो कुरा त्यो विषयको ज्ञाता यहाँ छन् कि छैनन् खोज्नु पथ्र्यो। त्यो नभए सम्बन्धित कर्मचारी दुईतीनजना पठाए पुग्थ्यो। उनीहरूले राम्ररी सिकेर आउँथे। देशलाई ज्ञान र खर्च दुवै कुराले फाइदा हुन्थ्यो। दोस्रो कुरा सांसदले त नीति निर्माण गर्ने हो। बन्ध्याकरण हेर्न जाने हैन। मलाई तिम्रो कुरा चित्त बुझेन यो त अत्तो न पत्तो गोविन्द गाई आँखाको औषधि नाइटामा लाई भन्ने उखान जस्तो भो। अब म सम्हालिन सकिनँ। भनें, तिमीलाई मेरो हरेक कुराको विरोध गर्नुपर्छ ? यसो घुम्न पाउँछ साथीले अलिकति भए पनि रकम पाउँछ भनेर खुसी हुनु त परै जावस्, खाली विरोध गर्ने। तिमी पनि मित्र ? उनले पनि रिसाएरै भने, खाऊ, खाऊ। यो देश तिमीहरूको लागि दुहुनो गाई हो, सकेसम्म दोहन गर। रगत रहुञ्जेल दोहन गर। नमरुञ्जेल दोहन गर। यत्तिकै लागि रहेछ तिमीहरूले राजनीति गरेको। मेरो पनि धैर्यको बाँध टुट्ला जस्तो भयो। यसपालि जुरुक्क उठेर बोल्दै नबोली हिँड्ने पालो मेरो भयो।"
जलवायु परिवर्तनको असरप्रति सजग होऔं,"जलवायु परिवर्तनमा नेपालको प्रमुख भूमिका छैन। तर, जलवायु परिवर्तनबाट उत्पन्न हुन सक्ने स्वास्थ समस्याबाट भने नेपाल अछुतो रहने अवस्था छैन। बर्सेनि देखिँदै आइरहेका मौसमी संक्रामक रोगहरू झेल्नु त परेकै थियो। अब पुराना संक्रामक रोगहरूले पुनरागमन गरिरहेको संकेतहरू देखिन सुरु भइसकेको छ। अनुसन्धान गरौं हाल डेंगु पहाडी क्षेत्रमा मात्र नभई हिमाली भेगमा समेत देखिन थालेको भन्ने सरकारी तथ्यांकले देखाउँछ। अब लामखुट्टे कुनै ठाउँ विशेषमा मात्र सीमित नभएको देखिन्छ। यसको पुष्टि गर्न थप अध्ययन अनुसन्धानबाट गर्न भने आवश्यक छ। डेंगु भाइरसलगायत अन्य भाइरसका बारेमा अनुसन्धान गर्नु अति आवश्यक छ। जनावरबाट सर्ने जोखिम जलवायु परिवर्तनले जंगली जनावरको बासस्थान अथवा आहारमा प्रत्यक्ष तथा अप्रत्यक्ष रूपमा प्रभाव परिरहेको छ। मानिस र जनावरबीचको सामिप्यता पनि बढ्दै गएको छ। जनावरबाट मान्छेमा सर्ने संक्रमणहरूको जोखिम बढ्दै गइरहेको छ। नेपालमा रेबिज रोग संक्रमित कुकुरको टोकाइबाट मात्र नभई जंगलबाट आउने स्यालको टोकाइबाट पनि हुने गरेको छ। पहिचानमा ढिलाइ नगरौं फरक भौगोलिक स्थानमा संक्रमण देखिए पनि सोको पहिचान, उपचार र रोकथाममा ढिलाइ गर्नुहुँदैन। समयमै पहिचान गरी रोकथाममा ध्यान दिनु जरुरी छ। यसो गर्न सके स्वास्थ्य जोखिमसँग डराउनु पर्दैन। मानवीय क्षति पनि हुन पाउँदैन। योजना बनाएर कार्यान्वयन गरौं जलवायुमा देखिन सक्ने परिवर्तनबाट विभिन्न स्वास्थ समस्याहरू देखिएका छन्। भविष्यमा नयाँनयाँ स्वास्थ्य समस्याहरू उत्पन्न हुने जोखिम पनि उक्तिकै छ। त्यसैले पूर्वतयारीका साथ योजना बनाइ कार्यान्वयनमा ध्यान दिनु आवश्यक भइसकेको छ। (डा पुन, शुक्रराज ट्रोपिकल तथा सरुवा रोग अस्पताल टेकुका क्लिनिकल रिसर्च युनिट संयोजक हुन्।)"
राष्ट्रपति रनिङ शिल्ड प्रतियोगिताको उपाधि छेडागाडलाई,"जाजरकोट : जाजरकोटको कार्कीगाँउमा भएको जिल्ला स्तरीय १४ औं राष्ट्रपति रनिङ शिल्ड प्रतियोगिताको उपाधि पुनः छेडागाड नगरपालिकाले जितेको छ। गत वर्षको शिल्ड विजेता छेडागाड नगरपालिकाले यसपटकको शिल्ड पनि उचालेको हो। छेडागाड नगरपालिका कार्कीगाँउ स्थित नारायणी माविको खेल मैदानमा सोमबार सम्पन्न प्रतियोगितामा १० स्वर्ण, १० रजत र ११ कास्य गरी जम्मा ३१ पदकसहित छेडागाड नगरपालिका प्रथम भएको हो। प्रतियोगितामा ९ स्वर्ण, ५ रजत र २ कास्यसहित शिवालय गाउँपालिकाले दोस्रो स्थान हासिल गरेको छ भने ८ स्वर्ण २ रजत र ६ कास्य सहित भेरी नगरपालिकाले तृतीय स्थान हासिल गरेको छ। नलगाड नगरपालिकाले १ स्वर्ण, ५ रजत र ६ कास्य जितेको छ भने बारेकोट गाउँपालिकाले १ स्वर्ण, ६ रजत र २ कास्य जितेको छ। त्यसैगरी कुशे गाउँपालिकाले १ स्वर्ण, २ रजत र ४ कास्य जितेको छ जिल्लाका ७ वटा पालिकामध्ये ६ वटा पालिकाले प्रतियोगितामा सहभागिता जनाएका थिए। बजेट अभाव रहेको भन्दै जुनिचादे गाउँपालिकाले भने प्रतियोगितामा सहभागी जनाएन। प्रतियोगितामा भलिबल, कबड्डी, मार्सल आर्ट र एथलेटिक्स तर्फका खेलहरूमा अन्तरपालिकाबीच प्रतिस्पर्धा गराइएको थियो। जिल्ला स्तरीय प्रतियोगितामा पालिकाबाट छनौट कक्षा ८ देखि १२ सम्मका १८ वर्षमुनिका ३ सय ५० बढी विद्यार्थी खेलाडी सहभागी भएका जिल्ला खेलकुद विकास समितिका अध्यक्ष नरबहादुर बस्नेतले जानकारी दिए।"
अनिल साहले क्यानडाविरुद्ध हाने शतक,काठमाडौं : अनिल साहले क्यानडाविरुद्ध शतक प्रहार गरेका छन्। टियु क्रिकेट मैदानमा एक दिवसी खेलको अन्तिम खेलमा अनिलले ११६ बलमा शतक प्रहार गरेका हुन्। उनले ११ चौका र १ छक्कासहित १०० रन बनाएका हुन्। अनिलको यो पहिलो अन्तर्राष्ट्रिय शतक हो। यसअघि क्यानडाविरुद्धकै खेलमा अनिलले कीर्तिमानी अर्धशतक प्रहार गरेका थिए। उनले १९ बलमै ५० रन बनाएर कीर्तिमान बनाएका थिए।
भीम सार्कीले पनि हाने शतक,काठमाडौं : भीम सार्कीले क्यानडाविरुद्ध शतक प्रहार गरेका छन्। टीयु क्रिकेट मैदानमा क्यानडाविरुद्धको अन्तिम एक दिवसीयमा भीमले शतक प्रहार गरेका हुन्। उनले १२७ बलमा ११ चौका र १ छक्कासहित १०० रन बनाएका हुन्। यसअघि ओपनर अनिल साहले शतक प्रहार गरेका थिए।
क्यानडाले नेपाललाई दियो २३३ रनको लक्ष्य,"काठमाडौं : नेपालविरुद्ध क्यानडाले २३३ रनको लक्ष्य प्रस्तुत गरेको छ। त्रिवि क्रिकेट मैदानमा सोमबार नेपालविरुद्ध जारी एकदिवसीय सिरिजको अन्तिम तथा तेस्रो खेलमा क्यानडाले निर्धारित ओभरमा ८ विकेटको क्षतिमा २३२ रन बनाएको हो। टस हारेर पहिला ब्याटिङको निम्तो पाएको क्यानडाका लागि नभनीत धालीवालले सर्वाधिक ५० रन बनाए। त्यसैगरी निखिल दुत्तले ४५ रन र हर्ष ठाकरले २९ रन, श्रेयास मोभाले २५ बनाए। साद बिन जफरले ३१ रन बनाएर अविजित रहे। अन्यले दोहोरो अंक जोड्न सकेनन्। नेपालका लागि ओडिआईमा डेब्यु गरेका हेमन्त धामीले ३ विकेट, कुशल मल्लले २ विकेट, ललितनारायण राजवंशी र आकाश चन्दले ११ विकेट लिए। नेपालले केहीबेरमा जवाफि ब्याटिङ गर्नेछ। क्यानडाविरुद्धको एकदिवसीय सिरिजमा नेपाललाई क्लिन स्विप गर्ने मौका रहेको छ। नेपालले सिरिजको पहिलो खेलमा ७ रन र दोस्रो खेलमा ४ विकेटले जित हात पारेको थियो।"
अनिल साहको लगातार दोस्रो अर्धशतक,काठमाडौं : अनिल साहले लगातार दोस्रो अर्धशतक प्रहार गरेका छन्। क्यानडाविरुद्धको अन्तिम एक दिवसीय खेलमा अनिलले ५१ बलमा अर्धशतक प्रहार गरेका हुन्। यसअघि उनले शनिबार राष्ट्रिय टोलीमा पुनरागमन गर्दै क्यानडाविरुद्ध कीर्तिमानी अर्धशतक प्रहार गरेका थिए। उनले १९ बलमै ५० रन बनाएका थिए। नेपालले क्यानडाले दिएको २३३ रनको लक्ष्य पछ्याइरहेको छ। १७ ओभरको खेलमा नेपालले एक विकेटको क्षतिमा ९७ रन बनाएर खेलिरहेको छ। नेपालका लागि अनिल ५४ र भीम सार्की २४ रन बनाएर खेलिरहेका छन्। यसअघि कुशल भुर्तेल १३ रन बनाएर आउट भएका थिए।
"क्यानडाविरुद्ध नेपाललाई चौथो सफलता, ललितले लिए विकेट","काठमाडौं : क्यानडाविरुद्धको एकदिवसीय सिरिजमा नेपाललाई चौथो सफलता मिलेको छ। नेपाललाई ललितनारायण राजवंशीले चौथो सफलता दिलाएका हुन्। २६ औं ओभरको अन्तिम बलमा ललितको बलमा नवनीत धालिवाललाई आकाश चन्दले क्याच आउट गराएका हुन्। यस अगाडि कुशल मल्लले निकोलस किर्तोनलाई, श्रीमन्थ विजयेन्तेलाई आकाश चन्दको बलमा कप्तान रोहित पौडेलले क्याच गरेका थिए। त्यसैगरी पाली सिनियर राष्ट्रिय क्रिकेट टोलीबाट ओडीआई डेब्यु गरेका बलर हेमन्त धामीले क्यानडाको पहिलो विकेट लिए। आरोन जोनसोन धामीको बलमा देव खनालबाट क्याच आउट भएका हुन्। ३० ओभरको समाप्तिमा अहिले क्यानडा ४ विकेटको क्षतिमा १०९ रन बनाएर खेलिरहेको छ। टस हारेर क्यानडाले ब्याटिङको निम्तो पाएको हो।"
"शतक प्रहार गरेका अनिल भन्छन् अट्याकिङ खेलेको होइन, रियाक्ट गरेको हो","काठमाडौं : क्यानडाविरुद्ध शतक प्रहार गरेपछि अनिल साहको चर्चा झनै चुलिएको छ। शनिबार क्यानडाविरुद्ध कीर्तिमानी अर्धशतक प्रहार गरेपछि अनिलले राष्ट्रिय टोलीमा उत्कृष्ट पुनरागमन गरेका थिए। दोस्रो खेलमै उनले शतक प्रहार गर्दै आफूलाई अब्बल ब्याटरको रूपमा छाप छोडेका छन्। टियु क्रिकेट मैदानमा सोमबार उत्कृष्ट सुरुवात गरेका अनिलले मध्यक्रममा सम्हालिएर खेलेका थिए। उत्कृष्ट फिनिसिङ गर्दै अनिलले शतक प्रहार गरे। १२४ बल खेलेका अनिलले १२ चौका र २ छक्काको मद्दतमा ११२ रनमा अविजित रहे। यहाँसम्म आइपुग्न धेरै 'हार्ड वर्क' गरेको आयोजित पत्रकार सम्मेलनमा अनिलले बताए। राष्ट्रिय टोलीमा यसअघि दुई खेल खेलेको उनले स्मरण गरे। तर टिममा नपर्दा आफूले गरेको मेहनत भनिसाध्य नभएको उनले बताए। 'राष्ट्रिय टोलीमा छिटो आए कि ढिलो थाहा भएन। तर पाँच वर्षका दौरानमा मैले दुई खेलमात्र खेले। यसबीचमा मैले धेरै हार्ड वर्क गरे। नेटमा धेरै अभ्यास गरे। त्यही मेहनतले आज खेल्न सजिलो भएको छ,' उनले भने। उनले मैदानमा उत्रिसकेपछि टिमलाई जिताउनु नै ठूलो जिम्मेवारी हुनेगरेको बताए। उनले शतक प्रहार गर्न पाएकोमा खुसी व्यक्त गरे। 'खुसी छु। टिमको लागि जति धेरै रन बनाउन सक्यो, त्यति राम्रो हो नि। अरु खेल पनि बाँकी छन्। हेर्दै जाउँ कस्तो हुन्छ,' उनले भने। 'मैले अट्याकिङ खेलेको होइन, रियाक्ट गरेको हो। दिमागलाई शून्यमा राखेर सर्ट हेरेर रियाक्ट गरेको हुँ अनिल साह। अनिलको पारीलाई सबैले अट्याकिङ भनेर ब्यख्या गरे। पहिलो खेलमा पनि कप्तान रोहित पौडेलले 'टी२० खेलिरहनुभाथ्यो कि क्या हो दाइ' भनेर जिस्काएका थिए। अनिलले जता हाने पनि बाउन्ड्री जान थालेपछि त्यसरी खेलेको बताएका थिए। अनिलले आफूले अट्याकिङ नखेलेको प्रष्ट पारेका थिए। आफूले जोडले नभई प्लेसमेन्ट हेरेरमात्रै हान्ने गरेको उनको प्रतिक्रिया थियो। 'मैले अट्याकिङ खेलेको होइन, रियाक्ट गरेको हो। दिमागलाई शून्यमा राखेर सर्ट हेरेर रियाक्ट गरेको हुँ,' उनले भने। उनले टिमको रणनीति पनि 'वान बल ब्याटल' रहेको भन्दै जोसुकै बलर आए पनि दिमागलाई एक ठाउँमा राखेर हान्नेगरेको बताए। उनले रन बन्दा र नबन्दा दिमागलाई कसरी सन्तुलित राख्ने विषय आफ्नो लागि मुख्य कुरा भएको बताए। 'अहिले रन बनिरहेको छ। पछि रन नबन्न पनि सक्छ। बन्दा कसरी र नबन्दा कसरी दिमागलाई ठीक ठाउँमा राख्ने भन्ने पनि मुख्य कुरा छ मेरो लागि,' उनले भने। उनले शतक बनाउँदा भीम सार्कीले ठूलो सहयोग गरेको बताए। 'शतक बनाउन भीमले पनि धेरै सहयोग गरे। उनले लामो इनिङ खेल्नुपर्छ भन्थे। हामी दुवै फोकस भएर खेल्यौं। अनि नतिजा पनि हाम्रो पक्षमा आयो,' उनले भने। तेस्रो नम्बरमा आएर शतक प्रहार गरेका भीमले आफ्नो लागि अवसर भएको बताए। खेलाडीलाई हरेक म्याच महत्वपूर्ण हुनेगरेको उनको भनाइ छ। उनले सबै खेलाडी नहुँदासमेत जितिरहेको भन्दै नेपालको खेल एकदमै राम्रो बताएको बताए।"
क्यानडाविरुद्धको एकदिवसीय सिरिज क्लिन स्विपगर्ने लक्ष्यमा नेपाल,"काठमाडौं : क्यानडाविरुद्धको एकदिवसीय सिरिजको अन्तिम तथा तेस्रो खेलमा नेपालले क्लिन स्विपगर्ने लक्ष्य राखेको छ। त्रिवि क्रिकेट मैदानमा आज बिहान सवा ९ बजेबाट सुरु हुने खेलमा नेपालले क्लिन स्विपगरेर सिरिजको उपाधि हासिल गर्ने लक्ष्यमा रहँदा क्यानडा भने पहिलो जितको खोजीमा रहनेछ। नेपालको रोहित पौडेल र क्यानडाको साद बिन जाफरले कप्तानी गर्दैछन्। नेपालले डब्लुसीएल लिग टूको तयारी स्वरुप आयोजना गरेको सिरिज खेल्न क्यानडाको टीम नेपाल आएको हो। क्यानडासँगको खेलमा नेपालले युवा खेलाडीले मैदानमा उतारेको थियो। आकाश चन्द, सूर्य तामाङ, रिजन ढकाल र अनिल शाहलगायतका युवा खेलाडी शानदार प्रदर्शन गरेका थिए। क्यानडाविरुद्धको आजको खेलमा स्क्वाडमा परेका हेमन्त धामीले खेल्न पाउने सम्भावना रहेको छ। घरेलु दर्शक र समर्थक ठूलो संख्यामा उपस्थित भएपछि क्यानडाको टीम र क्यानडाका मुख्य प्रशिक्षक पुबुदु दाशानायकेले दबाब महसुस गरिरहेका छन्। नेपालले सिरिजको पहिलो खेलमा नेपालले ७ रन र दोस्रो खेलमा ४ विकेटको जित हात पारेको थियो। नेपालले लगातार अन्तर्राष्ट्रिय प्रतियोगिता खेल्ने भएको छ। नेपालले फेब्रुअरी १५ देखि २५ सम्म टियु क्रीकेट मैदानमा नेदरल्यान्ड्स र नामिबियासँग लिग२ अन्तर्गत त्रिकोणात्मक सिरिज खेल्दैछ। त्यसलगत्तै नेपालले नेदरल्यान्ड्स र नामिबियासँग फेब्रुअरी २७ देखि ५ मार्चसम्म टि२० सिरिज खेल्ने नेपाल क्रिकेट संघ (क्यान) ले जनाएको छ।"
क्यानडाविरुद्ध भीम सार्कीको अर्धशतक,काठमाडौं : भीम सार्कीले क्यानडाविरुद्ध अर्धशतक प्रहार गरेका छन्। टीयु क्रिकेट मैदानमा क्यानडाविरुद्धको अन्तिम एक दिवसीयमा भीमले अर्धशतक प्रहार गरेका हुन्। उनले ७८ बलमा ५ चौकासहित ५० रन कटाएका हुन्। भीमको एक दिवसीय अन्तर्राष्ट्रियमा यो चौथो अर्धशतक हो। यसअघि ओपनर अनिल साहले अर्धशतक प्रहार गरेका थिए। क्यानडाले दिएको २३३ रनको लक्ष्य पछ्याएको नेपालले ३२ ओभरको समाप्तिमा एक विकेटको क्षतिमा १५० रन बनाएर खेलिरहेको छ। अनिल ७७ रनमा अविजित छन्। कुशल भुर्तेल भने १३ रन बनाएर आउट भएका थिए।
नेपालले क्यानडाविरुद्धको शृङ्खला गर्यो क्लिन स्वीप,काठमाडौं : नेपालले क्यानडाविरुद्धको एक दिवसीय शृङ्खला क्लीन स्वीप गरेको छ। अनिल साह र भीम सार्कीको कीर्तिमानी साझेदारीसँगै नेपालले क्यानडाविरुद्धको अन्तिम खेलमा ९ विकेटको शानदार जित हात पारेको हो। नेपालका लागि अनिल र भीमले शतक प्रहार गरे। ओपनर अनिलले १२४ बलमा १२ चौका र २ छक्कासहित ११२ रनमा अविजित रहे भने १२९ बल खेलेका भीम ११ चौका र १ छक्कासहित १०१ रनमा अविजित रहे। यसअघि ओपनर कुशल भुर्तेल १३ रन बनाएर आउट भएका थिए। नेपालले पहिलो खेलमा ७ रनको रोमाञ्चक जित हात पारेको थियो भने दोस्रो खेल ४ विकेटले जितेको थियो। त्यस्तै नेपालले फागुन ३ गतेदेखि आइसीसी लिग २ को खेल खेल्दैछ। नेपालले नामिबिया र नेदरल्यान्ड्ससँग आइसीसी लिग २ को खेल खेल्नेछ। त्यसलगत्तै नामिबिया र नेदरल्यान्ड्ससँगै टी२० सिरिज खेल्नेछ।
ओडीआईमा डेब्यु गरेका हेमन्त धामीले लिए क्यानडाको पहिलो विकेट,काठमाडौं : नेपाली सिनियर राष्ट्रिय क्रिकेट टोलीबाट ओडीआई डेब्यु गरेका बलर हेमन्त धामीले क्यानडाको पहिलो विकेट लिएका छन् । क्यानडाविरुद्ध सोमबार भएको तेस्रो ओडीआई खेलमा धामीको बलमा आरोन जोनसोन आउट भएका हुन्। उनी दोस्रो ओभरको चौथो बलमा देव खनालबाट क्याच आउट भए। चार ओभरको समाप्तिमा अहिले क्यानडा १ विकेटको क्षतिमा ११ रन बनाएर खेलिरहेको छ। टस हारेर क्यानडाले ब्याटिङको निम्तो पाएको हो। यस अगाडि धामीले चोटका कारण आइसीसी यू १९ विश्वकप खेल गुमाएका थिए। तर क्यानडासँगको खेलमा नेपालले युवा खेलाडीले मैदानमा उतारेको छ।
"क्यानडाविरुद्ध नेपालले टस जित्यो, पहिले फिल्डिङ गर्ने","काठमाडौं : क्यानडाविरुद्धको एकदिवसीय सिरिजमा नेपालले टस जितेर फिल्डिङ रोजेको छ। त्रिवि क्रिकेट मैदानमा नेपालका कप्तान रोहित पौडेलले क्यानडालाई ब्याटिङको निम्तो दिएका हुन्। नेपालको पौडेल र क्यानडाको साद बिन जाफरले कप्तानी गरेका छन्। नेपालले डब्लुसीएल लिग टूको तयारी स्वरुप आयोजना गरेको सिरिज खेल्न क्यानडाको टीम नेपाल आएको हो। क्यानडाविरुद्धको एकदिवसीय सिरिजको अन्तिम तथा तेस्रो खेलमा नेपालले क्लिन स्विपगर्ने लक्ष्यमा रहँदा क्यानडा भने पहिलो जितको खोजीमा रहनेछ। घरेलु दर्शक र समर्थक ठूलो संख्यामा उपस्थित भएपछि क्यानडाको टीम र क्यानडाका मुख्य प्रशिक्षक पुबुदु दाशानायकेले दबाब महसुस गरिरहेका छन्। आजको खेलमा हेमन्त धामीले डेब्यु गर्ने भएका छन्। सोमपाल कामी, आसिफ शेख, सुर्य तामाङ, रिजन ढकाल बेञ्चमा रहेका छन्। नेपालले सिरिजको पहिलो खेलमा नेपालले ७ रन र दोस्रो खेलमा ४ विकेटको जित हात पारेको थियो। नेपालको प्लेइङ ११ : अनिल शाह, कुशल भुर्तेल, रोहित पौडेल (कप्तान), देव खनाल, भीम सार्की, कुशल मल्ल, आरिफ शेख, पवन सर्राफ, आकाश चन्द, ललित नारायण राजवंशी, हेमन्त धामी नेपालले लगातार अन्तर्राष्ट्रिय प्रतियोगिता खेल्ने भएको छ। नेपालले फेब्रुअरी १५ देखि २५ सम्म टियु क्रीकेट मैदानमा नेदरल्यान्ड्स र नामिबियासँग लिग२ अन्तर्गत त्रिकोणात्मक सिरिज खेल्दैछ। त्यसलगत्तै नेपालले नेदरल्यान्ड्स र नामिबियासँग फेब्रुअरी २७ देखि ५ मार्चसम्म टि२० सिरिज खेल्ने नेपाल क्रिकेट संघ (क्यान) ले जनाएको छ।"
आर्थिक अनुशासन नभए अर्थतन्त्र सुध्रिन्न : अर्थमन्त्री,"काठमाडौं :अर्थमन्त्री डा प्रकाशशरण महतले मुलुकको आर्थिक अवस्था सुध्रिदै गएको बताएका छन् । अर्थमन्त्रालयले सोमबार आयोजना गरेको पत्रकार सम्मेलनमा बजेटकाे अर्ध वार्षिक समीक्षा गर्दै अर्थमन्त्री महतले राजस्व वृद्धिदर ९ दशमल ६७ प्रतिशतले बढेको बताए । जुन यसअघि ऋणात्मक थियो । 'राजस्व संकलन वृद्धि हुने गरी सरकारले काम गरिरहेको छ ,'अर्थमन्त्रीले भने,' राजस्व बढाउनेबारे सरकारले समिति नै गठन गरेर अध्ययन गरिररहेको छ।' उनले विदेशी सहयोग समेत बढने दावी गरे । विदेशी लगानीको वातावरण समेत बन्दै गएको उनको भनाइ छ। केन्द्र सरकारसँग बजेट धेरै छैन, बजेट स्थानीय तह र प्रदेश तहमा बाँडिएको छ ,तर विकास माग्न चाँहि सबैजना केन्द्रमा आउनुहुन्छ , 'अर्थमन्त्री महतले भने,'विकास खोज्न प्रदेश र स्थानीय तहमा पनि जानुपर्यो । लक्ष्यअनुरुपको आम्दानी हुने अवस्था नभएको भन्दै अर्थमन्त्री महतले अर्थतन्त्र सुधार्न आर्थिक अनुशासन जरुरी रहेको जिकिर गरे।"
"कोकिल मिडियाको कारोबार रोक्का गर्ने विज्ञापन बोर्डको निर्णय, दस हजार जरिवाना तिराइयो","काठमाडौं : विज्ञापन बोर्डले 'कोकिल मिडिया' एजेन्सीलाई कारबाही गरेको छ। मनपरी सेवा शुल्क तोकेपछि बोर्डको बैठकले कोकिल मिडियालाई १० हजार जरिवानासहित असार मसान्तसम्म कारोबार रोक्का गर्ने निर्णय गरेको हो। नसर्ने रोग रोकथाम तथा नियन्त्रणसम्बन्धी विज्ञापन प्रसारण गर्न राष्ट्रिय स्वास्थ्य शिक्षा, सूचना तथा सञ्चार केन्द्रसँग उक्त एजेन्सीले गत असोज १२ मा गरेको सम्झौतामा विपरीत शुल्क लिने तयारी गरेको पाइएको छ। बोर्डका प्रवक्ता निशानराज गौतमका अनुसार कोकिल मिडियाले उल्लेखित रकमभन्दा अत्यधिक सेवा शुल्क लिनेगरी विज्ञापन प्रसारणको आदेश दिएको पाइएकाले कारबाही गरिएको बताए। कोकिलले केन्द्रसँग विज्ञापन प्रसारणबापत प्रति स्पट रु१०६।६१ मा सम्झौता गरी एफएम रेडियोमा प्रति स्पट रु ११ । ११ मा प्रसारण आदेश दिई प्रति स्पट रु९८।५० अर्थात् ९८६५८ प्रतिशत सेवा शुल्क लिने तयारी गरेको पाइएपछि बोर्डले कारवाहीको गरेको प्रवक्ता गौतमले बताए। त्यतिमात्र होइन, कोकिल मिडियाले ५२ वटा एफएम रेडियोबाट विज्ञापन प्रसारण गर्नुपर्नेमा २० वटा एफएम रेडियोमा मात्र विज्ञापन प्रसारणको आदेश दिएको पाइएको छ। 'बोर्डको माघ १९ गते बसेको बैठकले विज्ञापन (नियमन गर्ने) नियमावली २०७७ (पहिलो संशोधनसमेत) को नियम ११ख को उपनियम (१) बमोजिम २०८१ साल असार मसान्तसम्म उक्त एजेन्सीको विज्ञापन कारोबार रोक्का राख्ने र सो अवधिसम्म उक्त एजेन्सीलाई विज्ञापन बोर्डमा सूचीकरणसमेत नगर्ने निर्णय गरेको छ। कोकिल मिडियाले अत्याधिक सेवा शुल्क राखी कालोबजारी गरेको छानविनका क्रममा पाइएपछि कारबाही गरिएको हो,' बोर्डले जारी गरेको विज्ञप्तिमा भनिएको छ। मनपरी शुल्क लिने तयारी गरेपछि एफएम रेडियोहरूले गत असोज १८ गते विज्ञापन बोर्डमा उजुरी दिएका थिए। उक्त उजुरीउपर छानविन गर्न बोर्डले असोज २३ गते तीन सदस्यीय छानविन समिति बनाएर अनुसन्धान गरेको थियो। अनुसन्धानको क्रममा अत्याधिक सेवा शुल्क लिने, तोकिएका सबै सञ्चार माध्यममा विज्ञापन प्रसारण नगर्ने तथा नियमानुसार सूचीकृत भएका विज्ञापन एजेन्सी र सञ्चारमाध्यमसँग मात्र विज्ञापन कारोबार गर्नुपर्नेमा त्यसो गरेको नपाइएपछि कोकिल मिडियालाई कारबाही गरिएको बोर्डले जनाएको छ।"
"वैदेशिक रोजगारीमा जानेको संख्यामा कमि, रेमिट्यान्समा वृद्धि","काठमाडौं : आर्थिक वर्ष २०८०८१ को ६ महिनामा रेमिट्यान्स आयातमा वृद्धि भएको छ। यस अविधिमा ७ खर्ब ३३ अर्ब २२ करोड रुपैयाँ रेमिट्यान्स नेपाल भित्रिएको हो। आर्थिक वर्ष २०८०८१ को बजेटकोअर्धवार्षिक मूल्यांकन प्रतिवेदनअनुसार विप्रेषण आप्रवाह २५३ प्रतिशतले वृद्धि भएको हो। समीक्षा अवधिमा खुद ट्रान्सफर २४ प्रतिशतले वृद्धि भई ७ खर्ब ९९ अर्ब ५१ करोड पुगेको छ। अघिल्लो वर्षको सोही अवधिमा यस्तो ट्रान्सफर २२७ प्रतिशतले बढेको थियो। समीक्षा अवधिमा वैदेशिक रोजगारीका लागि अन्तिम श्रम स्वीकृति (संस्थागत तथा व्यक्तिगतनयाँ) लिने नेपालीको संख्या २४६ प्रतिशतले कमी आई २ लाख ७ हजार ९ सय ७० कायम भएको छ। त्यसैगरी, वैदेशिक रोजगारीका लागि पुनः श्रम स्वीकृति लिने नेपालीको संख्या समीक्षा अवधिमा ५ प्रतिशतले कमी भई १ लाख ३५ हजार ४ सय ३५ पुगेको प्रतिवेदमा उल्लेख छ। अघिल्लो वर्षको सोही अवधिमा यस्तो संख्या ९५ प्रतिशतले बढेको थियो। यसरी वैदेशिक रोजगारीमा जानेको संख्या अघिल्लो वर्षको ६ महिनाको तुलनामा १७९ प्रतिशतले घटेको छ।"
६ महिनामा ५ लाख ६० हजार विदेशी पर्यटकले नेपाल घुमे,काठमाडौं : नेपालमा विदेशी पर्यटकको आगमन बढेको छ। सोमबार सार्वजनिक भएको आर्थिक वर्ष २०८०८१ को बजेटको अर्धवार्षिक मूल्यांकन प्रतिवेदनअनुसार नेपालमा पर्यटक आगमन बढेको देखिएको हो। प्रतिवेदन अनुसार आर्थिक वर्ष २०८०८१ को पौष महिनासम्ममा ५ लाख ६० हजार विदेशी पर्यटकले नेपाल भ्रमण गरेका छन्। गत आर्थिक वर्षको यसै अवधिमा यो संख्या ३ लाख ८४ हजार मात्र रहेको थियो।
धान उत्पादन २ दशमलव ६ प्रतिशत घट्यो (अर्धवार्षिक मूल्यांकन प्रतिवेदनसहित),काठमाडौं : आर्थिक वर्ष २०८००८१ को प्रथम ६ महिनाको अवधिमा गत वर्षको तुलनामा धान उत्पादन घटेको छ। यसअवधिमा ४ दशमलव ३ प्रतिशत धान उत्पादन भएको हो। जुन गत वर्षभन्दा २६ प्रतिशत कम हो। नेपाल राष्ट्र बैंकले सोमबार सार्वजनिक गरेको आर्थिक वर्ष २०८००८१ को बजेटको अर्धवार्षिक मूल्यांकन प्रतिवेदनमा सो अवधिमा धान उत्पादन ४३ प्रतिशतले बढेको उल्लेख छ। जुन गत आर्थिक वर्षको यस अवधिमा ६ दशमलव ९ प्रतिशतले बढेको थियो। चालु आर्थिक वर्षको पुस महिनासम्ममा शोधान्तर स्थितिमा उल्लेख्य सुधार भएको छ। अघिल्लो वर्ष ९२ अर्ब १५ करोड बचत रहेको शोधान्तर स्थित अहिले २ अर्ब ७३ करोडले बचतमा रहेको छ। यसैगरी सो अवधिमा उपभोक्ता मूल्य सूचांकमा आधारित औसत मुद्रास्फीति ६४७ प्रतिशत रहेको छ। पूर्ण पाठ:
"ठेकेदार दोषी छैनन्, ठेक्का लगाउने बढी दोषी छन् : अर्थमन्त्री","काठमाडौं : अर्थमन्त्री प्रकाशशरण महतले गलत मान्छेहरूले ठेक्का दिँदा राज्यमाथि दायित्व बढेको बताएका छन्। सोमबार सिंहदरवारमा भएको पत्रकार सम्मेलनमा उनले ठेकेदारहरूलाई बचाउ गर्दै राज्य संयन्त्रमाथि नै प्रश्न उठाएका हुन्। 'ठेकेदारले काम गरे, त्यो उनीहरूको दोष होइन। स्रोत नभई जसले ठेक्का दिए उनीहरूको दोष हो,' उनले भने। कतिपय योजनाको मिति पुग्दासमेत पूरा हुन नसकेको र ठेकेदारहरूले समेत काम गरेको रकम नपाएको सन्दर्भमा अर्थमन्त्री महतले सो कुरा बताएका हुन्। उनले कुनै पनि काम भन्नेलाई नभएर गर्नलाई भन्ने गरेको बताए। तर राज्यका कतिपय नीतिले समस्या पैदा गर्ने गरेको उनको भनाइ छ। 'कतिपय हाम्रै नीतिका कारण काम गर्न समस्या पैदा हुन्छ। समस्या हुने ठाउँहरूमा सुधारका काम भइरहेको छ। धेरै सुधारका कार्यक्रम कार्यान्वयनमा पनि लगेका छौं। सुधारका इन्डिकेटर छिट्टै देखिन्छ,' उनले भने।"
"नेप्से परिसूचक १३ अंकले बढ्यो, साढे ३ अर्बको सेयर कारोबार","काठमाडौं : यो साता पनि सेयर बजारमा उचारचढाव देखिएको छ। पहिलो कारोबार दिन आइतबार १०५० अंकले घटेको नेप्से आज १३ अंक बढिले वृद्धि भएको छ। आज नेप्से परिसूचक १३७० अंकले बढेर २०९९५२ विन्दुमा कायम भएको छ। सेन्सेटिभ इण्डेक्स ०३० प्रतिशतले बढेर ३७५८८ विन्दुमा पुगेको छ। नेप्से बढेपनि कारोबार रकम भने अघिल्लो कारोबार दिनभन्दा घटेको छ। यसदिन ३१४ कम्पनीको ९९ लाख १ हजार ६५२ कित्ता सेयर ३ अर्ब ५० करोड ४८ लाख १८ हजार ७३० रुपैयाँमा खरिदबिक्री भए। आइतबार ४ अर्ब बढि रुपैयाँको सेयर कारोबार भएको थियो। दोहोरो अंकले बढेको सेयर बजारमा चार कम्पनीको मूल्य सकारात्मक सर्किट लेभलमा कारोबार भयो। बोटलर्स नेपाल, समाज लघुवित्त वित्तीय,कुथेली बुखारी स्माल हाइड्रोपावर र चिर्खुवा हाइड्रोपावरको सेयर सकारात्मक सर्किट लेभलमा कारोबार भएको हो। ३ अर्ब बढि मूल्यको सेयर कारोबार भएको बजारमा एनआईसी एसिया ग्रोथ फण्ड२ का लगानीकर्ताले भने गुमाए। सो कम्पनीको ८८९ प्रतिशतले घटेको हो। कारोबार रकमका आधारमा हिमालयन रिइन्स्योरेन्स अग्रस्थानमा रह्यो। सो कम्पनीको २३ करोड बढि मूल्यको सेयर कारोबार भयो। यसैगरी एनआरएन इन्फ्रास्टक्चर एन्ड डेभलपमेन्टले १६ करोड,एनआईसी एसिया बैंकले १३ करोड,नेपाल इन्स्योरेन्सले ११ करोड र सोनापुरले १० करोड मूल्य बराबरको सेयर कारोबार गरे। १२ उपसमूहको सूचक सकारात्मक देखिदा एक उपसमूहको सूचक मात्रै ओरालो लागेको हो। मनु एण्ड प्रो उपसमूहको सूचक सर्वाधिक २२२ प्रतिशतले बढेको हो। आज कारोबारमा आएका कम्पनीमध्ये १९९ को मूल्य बढ्दा ४५ वटाको घट्यो भने बाँकी ४ को मूल्य स्थिर ह्यो।"
"निर्यात ७२ प्रतिशत, आयात ३८ प्रतिशतले घट्यो",काठमाडौं : आर्थिक वर्ष २०८००८१ को पहिलो ६ महिनामा निर्यात र आयातमा कमी आएको छ। पुस महिनाको अवधिमा कूल वस्तु निर्यातमा ७२ प्रतिशत र आयातमा ३८ प्रतिशतले कमी आएको हो। अर्थमन्त्रालयमा आयोजित पत्रकार सम्मेलनमा अर्थमन्त्री डाप्रकाशशरण महतले निर्यातमा कमी हुनुमा उत्पादन कम्पनीहरूले गति लिन नसक्नु् नै मुख्य कारण रहेको बताए। अर्थमन्त्री महतले आयातमा कमीबारे सम्बन्धित निकायसँग छलफल भइरहेको जानकारी दिए। यसैगरी यो अवधिमा २४ अर्ब ४८ करोड मूल्य बराबरको थप धितोपत्र सूचीकृत भएको छ। बजार पूँजीकरण ३३ खर्ब ३० अर्ब ७५ करोड रहेको अवस्था रहेको उक्त प्रतिवेदनमा उल्लेख छ। यो अवधिमा विप्रेषण आप्रवाह (नेपाली मुद्रा) २५३० प्रतिशतले बढेको छ। यो ७ अर्ब ३३ अर्ब २२ करोड पुगेको अवस्था हो। अघिल्लो वर्षको सोही अवधिमा विप्रेषण आप्रवाह २४३ प्रतिशत बढेको थियो।
स्वाहाकारी बनेका सहकारी,"बैंकिङ पहुँच गाउँगाउँमा नपुग्दा पनि सहकारी चलाउने र नियत खराब भएकाहरूले फाइदा लुटेका हुन् भन्ने सरकारले बुझ्नुपर्छ। संविधानले नै सहकारीलाई पनि नेपाली अर्थतन्त्रको एउटा खम्बा मानेको छ। देशभर ३२ हजार सहकारी संस्था छन्। तर ती सहकारी अर्थतन्त्रको खम्बा हुनुको साटो अर्थतन्त्र खल्बल्याउने र सदाचार भाँड्ने संस्था भएका छन्। सीमित व्यक्तिको मुठीमा संस्था राखेर सर्वसाधारणको अर्बाैं रुपैयाँ अपचलन भएको छ। सरकारले घोषणा गरेका १६ वटा समस्याग्रस्त सहकारीमा मात्रै सर्वसाधारणको १३ अर्ब १४ करोड रुपैयाँ डुबेको छ। तर समस्या पक्कै त्यतिमा सीमित छैन। सरकारको नियमन यति फितलो छ कि कहाँ कसले के गरिरहेको छ भन्ने भेउ नै ऊ पाउँदैन। आज सहकारीहरूमा बचत ४ खर्ब ७८ अर्ब रुपैयाँ छ, त्यसको सुरक्षाको भरपर्दाे संयन्त्र सरकारसँग छैन। अर्बौं रुपैयाँसम्म एकै व्यक्ति र समूहबाट सहकारीको रकम अपचलन भएको छ, त्यतिका बेरसम्म पनि सरकारले केही थाहा पाएन। किनभने सरकारले सहकारीहरूलाई लगाम बिना नै चल्न दियो। सर्वसाधारणले खाइनखाइ गरेको बचत संकलन गर्ने र लुट्ने ध्याउन्न भएकाहरूले सहरसहरमा सहकारी खोले। त्यसरी एकै व्यक्ति र समूहलाई सहरैपिच्छे सहकारी खोल्न दिनु नै हुँदैनथ्यो। त्यसका लागि नियमनको बाटो सरकार बनाउन चुकेकै हो। त्यसकै फाइदा लुटधन्दाको नियत भएकाहरूले उठाए। दसनंग्रा खियाएर सर्वसाधारणले गरेको बचत त्यसरी लुटेर भागेकाहरू सबैलाई पनि प्रहरीले अझै पक्रन सकेको छैन। लाखौं नागरिकको बिचल्ली सरकार टुलुटुली हेरेर बसेको छ। बचत सहकारीमा राखेर फिर्ता नपाउँदा कैयौं उपचारबाट बञ्चितमात्रै भएका छैनन्, थप बिरामी पनि परेका छन् र कतिको ज्यानै पनि गइसकेको छ। यति संवेदनशील मुद्दा सल्टाउने सरकारी प्रयास अझै पनि चित्तबुझ्दो गरी अघि बढेको आभास पीडितले गरेका छैनन्। छिटोभन्दा छिटो फरार सहकारी सञ्चालकहरूलाई पक्रने र उनीहरूले ठगीको रकम असुलेर बचतकर्तालाई फिर्ताको चाँजो मिलाउने दायित्व सरकारको हो। र, सहकारी भनेको निश्चित समूहका व्यक्तिहरूको सामूहिक हितका लागि काम गर्ने संस्थाका रूपमा सीमित गर्ने गरी नियमनको कानुनी र व्यावहारिक मेसो पनि सरकारले मिलाउनुपर्छ। उत्पादनमा केन्द्रित गराउने नियम सहकारीलाई चाहिन्छ न कि बचत तथा ऋणको काम गर्ने। बचत र ऋणको काम बैंक वित्तीय संस्थाले गर्नुपर्छ। बैंकिङ पहुँच गाउँगाउँमा नपुग्दा पनि सहकारी चलाउने र नियत खराब भएकाहरूले फाइदा लुटेका हुन् भन्ने सरकारले बुझ्नुपर्छ। सहकारीलाई स्वाहाकारी बन्न दिनु हुँदैन। यो पनि पढ्नुहोस १५ सहकारी समस्याग्रस्त, जोखिममा डेढ अर्ब सरकारलाई एमालेको प्रश्न : बैंकले मिटरब्याजीको काम गर्छ, सहकारीले बचतकर्ताको रकम खाएको छ, खै कारबाही ? ५ सय सहकारी डुब्दै, नियमनमा लापरबाही"
सूचीकृत कम्पनीमा विदेशी लगानी कत्तिको बढ्ला ?,"राष्ट्र बैंकले विदेशी लगानी तथा विदेशी ऋण व्यवस्थापन विनियमावली २०७८ मा संशोधन गरी नेप्सेमा सूचीकृत कम्पनीसँगै रुग्ण कम्पनीमा हुने विदेशी लगानीमा बाटो खुला गरेको छ। काठमाडौं : नेपाल राष्ट्र बैंकबाट पूर्वस्वीकृित लिने झन्झट हटेपछि नेपाल स्टक एक्सचेन्ज (नेप्से)मा सूचीकृत कम्पनीमा विदेशी लगानी आकर्षण बढ्ने अपेक्षा गरिएको छ। हाल नेप्सेमा २ सय ४९ वटा सूचीकृत धितोपत्र छ। यस्तै प्रमोटर सेयरमा २ सय ८३ कम्पनी सूचीकृत छन्। जसमा बैंक तथा वित्तीय संस्था, बिमा, जलविद्युत्, होटल, सिमेन्ट उद्योगलगायतका विभिन्न समूहगत कम्पनी सूचीकृत रहेका छन्। यसरी नेप्सेमा सूचीकृत भएका कम्पनीका हकमा वैदेशिक लगानी ल्याउन केन्द्रीय बैंकबाट पूर्वस्वीकृति लिन नपर्ने व्यवस्था भएको छ। यद्यपि राष्ट्र बैंकले नेप्सेमा सूचीकृत कम्पनीसहित तीन क्षेत्रमा वैदेशिक लगानी ल्याउन बाटो खुला गरेको छ। केन्द्रीय बैंकले सूचीकृत कम्पनीमा लगानी गर्न सहज बनाइदिएको हो। यसले नेप्सेको दोस्रो बजारको टीएमएसमा रहेर खरिद तथा बिक्रीमा प्रवेश गर्ने भनेको होइन। यद्यपि यसले सूचीकृत कम्पनी भएकोमा विदेशी लगानीको वातावरण भित्रिन सहयोग गर्दा अप्रत्यक्ष रूपमा भने पुँजी बजारका लागि सकारात्मक सन्देश हो। राष्ट्र बैंकले शुक्रबार विदेशी लगानी तथा विदेशी ऋण व्यवस्थापन विनियमावली २०७८ मा संशोधन नेप्सेमा सूचीकृत कम्पनीसँगै रुग्ण कम्पनीमा हुने विदेशी लगानीमा बाटो खुला गरेको हो। यसअनुसार अब नेपाल स्टक एक्सचेन्ज (नेप्से)मा सूचीकृत कम्पनीले लगानी भित्र्याउन चाहेका राष्ट्र बैंकको स्वीकृति लिनु पर्दैन। जसअन्तर्गत भनिएको छ, केन्द्रीय बैंकले तोकेको अवस्थामा सेयर स्वामित्व परिवर्तन भई गरिने विदेशी लगानीमा राष्ट्र बैंकको स्वीकृति आवश्यक पर्ने छैन। सोका लागि उपविनियम (१) र (२) को प्रक्रिया पुर्याई सम्बन्धित कम्पनी वा उद्योगको खातामा विदेशी लगानीबापतको रकम जम्मा हुनेछ। उक्त व्यवस्थाअनुसार अब नेपाली उद्योगमा कायम रहेका कुल नेपाली सेयरधनीको सेयर धारण अनुपात नघट्ने गरी हुने विदेशी लगानी, धितोपत्र बजारमा सूचीकृत कम्पनीमा हुने विदेशी लगानी र औद्योगिक व्यवसाय ऐन, २०७६ बमोजिमको रुग्ण उद्योगका लागि विदेशी लगानी भित्र्याउन पूर्वस्वीकृत लिनु पर्दैन। तर यसबाहेकका अन्य क्षेत्रमा भने सेयर स्वामित्व परिवर्तन भई गरिने विदेशी लगानीबापतको विदेशी मुद्रा नेपाल पठाउन वा भित्र्याउन राष्ट्र बैंकको पूर्वस्वीकृति लिनुपर्नेछ। सोका लागि विदेशी लगानी हुने उद्योगकम्पनी वा विदेशी लगानीकर्ताले तोकिएअनुसार उल्लिखित कागजातसाथ एकाइमा निवदेन पेस गर्नुपर्नेछ। यसैक्रममा राष्ट्र बैंकका प्रवक्ता डागुणाकर भट्ट यो व्यवस्थाले नेपालको पुँजीबजारको विकासलाई सहयोग पुर्याउनेछ। वैदेशिक पुँजी भित्र्याउन पनि यसले सहयोग हुने र गैरआवासीय नेपालीलाई नेपालमा गर्ने लगानीमा पनि प्रोत्साहन गर्न खोजिएको बताउँछन्। उनी भन्छन्, यसले वैदेशिक पुँजी आप्रवाह भित्र्याउन मद्दत पुग्छ। लगानीकर्तालाई प्रक्रियागत झन्झट नहोस् भनेर सजिलो बनाइदिएको हो। लगानी गर्दा सहज गरेपछि प्रतिफल फिर्ता लैजानमा त्यस्तो समस्या नहुने उनको भनाइ छ। किनभने अहिलेसम्ममा लगानी गरेकाहरूले प्रक्रिया अपनाएर लाभांश फिर्ता लगिरहेकै छन्। यसर्थ यो व्यवस्थाले झन्झट हटाएर सहजीकरण गर्न खोजिएको डा भट्ट बताउँछन्। केन्द्रीय बैंकले गरेको यो व्यवस्थाले विशेष गरेर विदेशी कम्पनीको प्राइभेट इक्विटी भेन्चर क्यापिटलहरू जस्तै डोल्मा, बिजनेस अक्सिजनलगायतका कम्पनीलाई सहज हुने देखिन्छ। किनभने यी कम्पनीले बिजनेसबाट आएको लगानीले नेपालको नेप्सेमा सूचीकृत कम्पनीमा पैसा हालिरहेका छन्। उनीहरूले खरिद बिक्री गर्न राष्ट्र बैंकमा स्वीकृत लिन गइरहनु पथ्र्यो, प्रक्रियागत झन्झटहरू थियो। अब त्यस्ता कम्पनीले राष्ट्र बैंकमा स्वीकृति लिन नपर्दा थप आकर्षित तथा लाभान्वित हुने देखिन्छ। यद्यपि यस्ता कम्पनीहरू प्रायः दीर्घकालीन रूपमा लगानी गरेर नबस्ने र ५६ वर्षमा बाहिरिने प्रवृत्ति देखिएको गैरआवासीय नेपालीनेपाल विकास कोषका प्रमुख कार्यकारी अधिकृत (सीईओ) अनलराज भट्टराई बताउँछन्। उनका अनुसार ती कम्पनीको सेयर बिक्री गरेर बाहिरिँदा थुप्रै प्रक्रियाहरू थिए, अहिले राष्ट्र बैंकले यस्ता झन्झटिला प्रक्रियामा सहजीकरण गर्दिएको छ। यस्तै, बाहिरबाट पैसा आउँदा विदेशी विनिमयका कारणले तलमाथि हुँदा कहिलेकाहीँ अप्ठ्यारो पथ्र्यो। अब राष्ट्र बैंकको यो व्यवस्थाले सहजीकरण गरेको छ। यदि कम्पनीले सेयर संरचना परिवर्तन नभएमा अर्थात् जसले जति बेच्न खोजेको हो, त्यति नै खरिदबिक्री हुने हो। आज कसैले एक लाख कित्ता सेयर खरिद गरेको छ, अब उसले १० हजार कित्ता सेयर चाहिँ बेच्छु भन्न पाउँदैन, सीईओ भट्टराईले अन्नपूर्णसँग भने। यदि ठूलाठूला लगानीकर्ता आएका छन् भने ती कम्पनीलाई धेरै सजिलो हुने भट्टराई बताउँछन्। बाहिरबाट लगानी ल्याउनका लागि सेयर संरचना परिवर्तन नहुने अवस्थामा लगानी ल्याउन अर्थात् भित्र्याउन फरक नपर्ने भन्ने हो। यद्यपि पहिला पनि यस्तो व्यवस्था थियो, तर केवल अहिले स्वीकृत प्रक्रियामा मात्रै खुकुलो बनाइदिएको हो। वैदेशिक लगानी अनुमोदन (अप्रुबल) को प्रक्रिया त गर्नै पर्छ। राष्ट्र बैंक भनेको अन्तिम लेखांकन गर्ने ठाउँमात्रै हो। नेपालमा कानुनी रूपमा लगानी स्वीकृति विदेशी लगानी तथा प्रविधि हस्तान्तरण ऐन (फिटा) अन्तर्गत हुन्छ। ६ करोड रुपैयाँसम्म उद्योग विभागबाट र त्यसमाथि लगानी बोर्डबाट स्वीकृत लिनैपर्छ र राष्ट्र बैंकमा अन्तिममा गएर लेखांकन गर्ने र कुनै केशमा पूर्वस्वीकृति लिनुपर्ने हो। राष्ट्र बैंकले नियमन गर्ने बैंक तथा वित्तीय संस्थाका लागि केन्द्रीय बैंकले नै गर्छ। नेपाल स्टक एक्सचेन्ज (नेप्से)को दोस्रो बजारमा संस्थागत सेयर खरिदका लागि पनि फिटाअन्तर्गत नै जानुपर्ने उनले बताए। सीईओ भट्टराई भन्छन्, अहिले हामीले गैरआवासीय नेपालीको लगानीका लागि नेपाल सरकारबाट ब्ल्याङकेट स्वीकृत लिएर यसअनुसार काम गर्दैछौं। प्रक्रिया सबै राम्रो छ। तर अर्को निकायबाट स्वीकृत भएपछि फेरि राष्ट्र बैंकमा स्वीकृत लिन जानु परेन भन्ने मात्रै हो।, तर कुनै एक सूचीकृत बैंकमा विदेशी बैंकले सेयर राखेको छ भने त्यो खरिदबिक्री गर्न राष्ट्र बैंकबाट स्वीकृत लिनु परेन। नियामकीय स्वीकृति बैंकहरूले लिनै पर्यो तर अब सेयर खरिद बिक्रीलाई भने स्वीकृत लिनु परेन। केन्द्रीय बैंकको नियमनमा नपरेका जलविद्युत्, होटललगायतका सूचीकृत कम्पनीको सेयर खरिदका लागि सहज हुने हो। यदि नेपालभित्र भएको सेयर संरचना परिवर्तन नहुने हो र विदेशी पैसा नै ल्याएर विदेशी मुद्रामा खरिदबिक्री गर्ने हो भने अब राष्ट्र बैंकले स्वीकृति गरिरहनु परेन। केन्द्रीय बैंकबाट नलिए पनि रकमको सीमाअनुसार उद्योग विभाग वा लगानी बोर्डबाट स्वीकृति लिनु नै पर्छ। यी दुई ठाउँबाट स्वीकृति लिएपछि राष्ट्र बैंकबाट लिन नपर्ने व्यवस्था पहिल्यै गर्नुपर्ने तर ढिलै गरे पनि अब सहजीकरण हुने भट्टराईले औंल्याए। यो व्यवस्थाले पुँजीबजारलाई बढाउने भन्नेजस्ता प्रत्यक्ष मतलव राख्दैन। यता सेयर विज्ञ दुर्गानन्द झा राष्ट्र बैंकले झन्झटिलो व्यवस्था हटाएको सकारात्मक पक्ष भएको बताउँछन्। उनका अनुसार विदेशी लगानी भएका एसबीआई बैंक, एभरेस्ट बैंक, स्ट्यान्डर्ड चार्टर्ड, युनिलिभरजस्ता कम्पनी दोस्रो बजारमा सूचीकृत छन् भने तिनीहरूकोमा नेपालीको सेयर होल्डरको अनुपात भने परिवर्तन हुनु भएन। यो परिवर्तन भएन भने प्रक्रियागत रूपमा यो व्यवस्था धेरै सहज भएको उनको भनाइ छ। यसले सूचीकृत कम्पनीको नाममा विदेशी लगानी भित्रिन प्रोत्साहन हुन्छ। विदेशी मुद्रा भित्रिँदा माग पक्ष बलियो बन्दै जान्छ। यसले बजारमा राम्रै काम गर्न मद्दत पुग्छ। गैरआवासीय नेपालीले पनि सूचीकृत कम्पनीको दोस्रो बजारमा लगानी गर्दा प्रमोटर र पब्लिक कम्पनीको रेसियो नबिग्रनेगरी लगानी गर्न पाइने भनेको छ, उनले अन्नपूर्णसँग भने, यस आधारमा गर्दा माहोल राम्रो बन्छ। भारतमा पनि सूचीकृत कम्पनीमा विदेशी लगानीकर्ताले राम्रो लगानी गरेका छन्। त्यस्ता कम्पनीहरू यत्तिकै आउँदैनन्। मुलुकको स्थिरतालगायतका सबै पक्षहरू हेर्छन्। वैदेशिक लगानी भित्र्याउनमा मात्रै सहजीकरण गरेर भएन लगानी फिर्ता (रिप्याट्रेसन)मा समस्या नहुने व्यवस्था गर्न पनि सेयर विज्ञ झा सुझाव दिन्छन्। नेपाल धितोपत्र बोर्डले पनि गैरआवासीय नेपालीलाई लगानी गर्न दिनेबारे एक अध्ययन गरेको थियो। पुँजीबजारलाई अझै राम्रो बनाउन यस्तो अध्ययन मात्रै गरेर नहुने यसलाई नीतिगत व्यवस्था गरेर अघि बढाउन जरुरी भएको औंल्याए। यसैबीच आगामी वैशाख १६ र १७ मा नेपालमा तेस्रो लगानी सम्मेलन पनि हुँदैछ। यसबेला अब बोर्डले पनि छिटो काम गरे राम्रै सन्देश जाने भन्दै सेबोनको ध्यानाकर्षण गरे। यसैक्रममा नेपाल धितोपत्र बोर्डका हाल अध्यक्षको जिम्मेवारी सम्हालेका कार्यकारी निर्देशक डा नवराज अधिकारी गैरआवासीय नेपालीबाट विदेशी लगानी भित्र्याउन सकेसम्म खुकुलो, सहजीकरणको व्यवस्था हुनुपर्नेमा जोड दिएको बताउँछन्। डाअधिकारी भन्छन्, धितोपत्र बोर्डको ऐन, नियमावली, निर्देशिकामा व्यवस्था गर्ने नै हो। विदेशी लगानीलाई अवरोध गर्ने खालको व्यवस्था हुनु भएन। एनआरएनलाई संस्थागत लगानीकर्ताको रूपमा भूमिका रहोस् भन्ने चाहेका छौं। बोर्डले गैरआवासीय नेपालीको लगानी भित्र्याउन अध्ययन गरेर तयार प्रतिवेदन तत्कालीन अध्यक्ष रमेश हमाललाई बुझाइसकेको उनले जनाए। यो व्यवस्थाले नेपालको पुँजीबजारको विकासलाई सहयोग पुर्याउनेछ। वैदेशिक पुँजी भित्र्याउन पनि यसले सहयोग हुने र गैरआवासीय नेपालीलाई नेपालमा गर्ने लगानीमा पनि प्रोत्साहन गर्न खोजिएको हो। लगानीकर्तालाई प्रक्रियागत झन्झट नहोस् भनेर सजिलो बनाइदिएको हो। डागुणाकर भट्ट, प्रवक्ता, नेपाल राष्ट्र बैंक गैरआवासीय नेपालीबाट विदेशी लगानी भित्र्याउन सकेसम्म खुकुलो, सहजीकरणको व्यवस्था हुनुपर्नेमा जोड दिएका छौं। विदेशी लगानीलाई अवरोध गर्ने खालको व्यवस्था हुनु भएन। एनआरएनलाई संस्थागत लगानीकर्ताको रूपमा भूमिका रहोस् भन्ने चाहेका छौं। डा नवराज अधिकारी, कामु कार्यकारी निर्देशक, नेपाल धितोपत्र बोर्ड बाहिरबाट लगानी ल्याउनका लागि सेयर संरचना परिवर्तन नहुने अवस्थामा लगानी ल्याउन अर्थात् भित्र्याउन फरक नपर्ने भन्ने हो। यद्यपि पहिला पनि यस्तो व्यवस्था थियो, तर केवल अहिले स्वीकृत प्रक्रियामा मात्रै खुकुलो बनाइदिएको हो। अर्को निकायबाट स्वीकृत भएपछि फेरि राष्ट्र बैंकमा लिन जानु परेन भन्ने मात्रै हो। नेपाल स्टक एक्सचेन्ज (नेप्से)को दोस्रो बजारमा संस्थागत सेयर खरिदका लागि पनि फिटाअन्तर्गत नै जानुपर्छ। अनलराज भट्टराई, सीईओ, गैरआवासीय नेपालीनेपाल विकास कोष राष्ट्र बैंकले झन्झटिलो व्यवस्था हटाएको सकारात्मक पक्ष हो। यसले सूचीकृत कम्पनीको नाममा विदेशी लगानी भित्रिन प्रोत्साहन हुन्छ। विदेशी मुद्रा भित्रिँदा माग पक्ष बलियो बन्दै जान्छ। यसले बजारमा राम्रै काम गर्न मद्दत पुग्छ। गैरआवासीय नेपालीले पनि सूचीकृत कम्पनीको दोस्रो बजारमा लगानी गर्दा प्रमोटर र पब्लिक कम्पनीको रेसियो नबिग्रनेगरी लगानी गर्न पाइने भनेको छ। यस आधारमा गर्दा माहोल राम्रो बन्छ। दुर्गानन्द झा, सेयर विज्ञ"
बोनसपछि ८० प्रतिशत हकप्रद,"काठमाडौं : हिमालयन रिइन्सुरेन्सले बोनस सेयर प्रस्ताव पारित गर्न फागुन २० गते वार्षिक साधारणसभा बोलाएको छ। सभा राष्ट्रिय सभागृह प्रदर्शनीमार्ग काठमाडौंमा बिहान ११ बजे सुरु हुनेछ। सभाले कम्पनीको सञ्चालक समितिले प्रस्ताव गरेअनुसार आर्थिक वर्ष २०७९०८० को नाफाबाट सेयरधनीलाई ४ प्रतिशत बोनस सेयर र कर प्रयोजनका लागि ०२१ प्रतिशत नगद गरी कुल ४२१ प्रतिशत लाभांश वितरण गर्ने प्रस्ताव पारित गर्नेछ। साथै, सभामा आर्थिक वर्ष २०७९८० को वार्षिक प्रतिवेदन, नाफानोक्सान तथा नगद प्रवाह विषयमा पनि छलफल हुनेछ। यसैगरी आर्थिक वर्ष २०८०८१ का लागि लेखापरीक्षक नियुक्ति गर्ने र निजको पारिश्रमिक निर्धारण गर्ने अर्को एजेन्डा पनि छ। यता बोनस सेयर वितरणपश्चात् कायम हुने पुँजीमा ८० प्रतिशत हकप्रद सेयर निष्कासन गर्ने सम्बन्धमा विशेष प्रस्ताव पेस हुनेछ। सभा प्रयोजनका लागि कम्पनीले फागुन ७ गते बुक क्लोज हुनेछ। तसर्थ, फागुन ६ गतेसम्म कायम सेयरधनीले सभामा भाग लिन र प्रस्तावित लाभांश पाउन सक्नेछन्। नियामक निकाय बिमा प्राधिकरणले पुनर्बिमा कम्पनीहरूको न्यूनतम चुक्तापुँजी २० अर्ब पुर्याउन निर्देशन दिएपछि हिमालयनले हकप्रदको बाटो रोजेको हो। प्राधिकरणको निर्देशनअनुसार पुनर्बिमा कम्पनीले २०८१ माघ मसान्तअघि चुक्ता पुँजी २० अर्ब रुपैयाँ पुर्याउनु पर्नेछ।"
डीडीए नहुँदा पुनर्निर्माणमा ढिलाइ,"भूकम्प गएको सय दिन बितिसक्दा पनि सरकारले स्थायी पुनर्निर्माणको काम अघि बढाउन सकेको छैन। पुनर्निर्माणमा भइरहेको ढिलाइले भूकम्पपीडित थप मर्कामा परेका छन्। जाजरकोट : भूकम्पले पुर्याएको क्षतिको विस्तृत विवरण डिटेल ड्यामेज एसेसमेन्ट (डीडीए) नहुँदा पुनर्निर्माणको काम अघि बढ्न सकेको छैन। जाजरकोटको रामीडाँडालाई केन्द्रबिन्दु बनाएर गएको भूकम्पबाट भएको क्षतिको अहिलेसम्म डीडीए हुन सकेको छैन। भूकम्प गएको सय दिन बितिसक्दा पनि सरकारले स्थायी पुनर्निर्माणको काम अघि बढाउन सकेको छैन। सरकारले अस्थायी आवास बनाउने अलमल गर्दा विपद् जोखिम न्यूनीकरण तथा व्यवस्थापन प्राधिकरणले डीडीएको काम नहुँदा पुनर्निर्माणमा ढिलाइ भएको हो। पुनर्निर्माणमा भइरहेको ढिलाइले भूकम्पपीडित थप मर्कामा परेका छन्। जाजरकोटका प्रमुख जिल्ला अधिकारी सुरेश सुनारले पुनर्निर्माणको काममा ढिलाइ भएको स्वीकार गरे। डीडीए संकलनको काम र पुनर्निर्माणका आवश्यक कार्यविधि नबन्दा अहिलेसम्म पुनर्निर्माणको काम अघि बढ्न नसकेको प्रजिअ सुनारले बताए। उनले स्थायी पुनर्निर्माणको कार्यविधि तत्काल ल्याउन विपद् जोखिम न्यूनीकरण तथा व्यवस्थापन प्राधिकरणसँग आग्रह गरिएको बताए। हिउँद सकिन लाग्दासम्म पनि लाभग्राही कायम भएका आधाभन्दा बढी जाजरकोटका भूकम्पपीडितले अस्थायी आवास बनाउन सकेका छैनन्। जिल्लामा हालसम्म कायम भएका ४२ हजार ५ सय २४ लाभग्राहीमध्ये १९ हजार ७ सय १ जनाले मात्र अस्थायी आवास निर्माण गरेका छन्। करिब २३ हजार अस्थायी आवास बन्न बाँकी छ। ३२ हजार ९ सय ८ जनाले सम्झौता गरेकोमा ३१ हजार ९ सय ६१ लाभग्राहीको खातामा पहिलो किस्ताको रकम पठाइएको जिल्ला प्रशासन कार्यालय जाजरकोटले जनाएको छ। १० हजार ५ सय ६३ परिवारले पहिलो किस्ताको रकमसमेत पाउन सकेका छैनन्। सरकारले अस्थायी आवास बनाउने अलमल गर्दा विपद् जोखिम न्यूनीकरण तथा व्यवस्थापन प्राधिकरणले डीडीएको काम नहुँदा पुनर्निर्माणमा ढिलाइ भएको हो। जिल्ला विपद् न्यूनीकरण तथा व्यवस्थापन समितिले पालिकाको खातामा पहिलो किस्ताका लागि रकम पठाइसकेको भएपछि पालिका र बैंकको ढिलासुस्तीले १० हजार बढी परिवारले पहिलो किस्ताकै रकम पाउन नसकेको छेडागाड नगरपालिका१३ का शान्तबहादुर बस्नेतले बताए। पहिलो किस्ता पाएका पीडितले पनि अस्थायी आवास बनाउन अलमल गरिरहेको उनले बताए। उनका अनुसार केही पीडित मजदुरीका लागि कालापार (भारत) गएका छन्। गाउँमा कामदार नै पाइँदैनन्। जसले गर्दा अस्थायी आवास निर्माणमा ढिलाइ भइरहेको छ। हिउँदको चिसोमा भूकम्पपीडित त्रिपालमै रात कटाउन बाध्य छन्। सरकारी ढिलासुस्ती र प्रक्रियागत झन्झटका कारण अस्थायी आवास निर्माणका साथै पुनर्निर्माणमा ढिलाइ भइरहेको बारेकोट४ का मालबहादुर सिंहले बताए। जिल्ला प्रशासन कार्यालयका अनुसार भेरी नगरपालिकामा १ हजार ७ सय, नलगाडमा ७ हजार ५ सय १७ वटा आवास निर्माण भएका छन्। छेडागाडमा २ हजार ६ सय १५, बारेकोटमा ३ हजार १ सय ३७, कुशेमा २ हजार ५ सय ८५, जुनीचाँदेमा ५ सय ७२ र शिवालय गाउँपालिकामा १ हजार ५ सय ७५ अस्थायी आवास निर्माण भएका छन्। अहिलेसम्म सरकारी बजेटबाट १८ हजार ९ सय २३ र संघसंस्थाले ७ सय ७८ अस्थायी आवास निर्माण गरेको र करिब १० हजार अस्थायी आवास निर्माणाधीन रहेको प्रमुख जिल्ला अधिकारी सुरेश सुनारले बताए। पालिकाको खातामा रकम जम्मा भए पनि लाभग्राहीले नपाउँदा पीडित अझै त्रिपालमुनि बस्न बाध्य छन्। पीडितका लागि आएको रकम झन्झटिलो प्रक्रिया र बैंकले समयमा निकासा नदिँदा पीडितहरू झन् समस्यामा परेका छन्। भूकम्पपछिको पुनर्निर्माण र पुनस्र्थापनामा ढिलाइ भएको भेरी नगरपालिका४ का राजेन्द्रविक्रम शाहले बताए। उनले पुनर्निर्माणमा सरकार उदासीन रहेको भन्दै तत्काल पुनर्निर्माणका काम सुरु गर्नुपर्ने सुझाव दिए। उनले भूकम्पपीडितको वर्गीकरणा गरी सोहीअनुसार आवश्यक सहायता प्रदान गर्नुपर्नेमा जोड दिँदै निजी आवास, सरकारी भवन, विद्यालय भवन र ऐतिहासिक दरबारलगायत पुरातात्विक संरचनाको पुनर्निर्माणमा सरकार उदासीन रहेको आरोप लगाए। पीडित परिवार त्रिपालमै बस्नुपर्ने अवस्थाको अन्त्य कहिले हुन्छ ?, उनले सरकारसँग प्रश्न गरे। बैंकहरूको ढिलासुस्ती, स्थानीय तहको अलमल, अस्पष्ट कार्यविधि र प्रक्रियागत झन्झटलगायतका कारण पुनर्निर्माणमा ढिलाइ भएको बताउँदै भेरी नगरपालिका४ का अर्का पीडित बालकुमार शर्माले तत्काल स्थायी पुनर्निर्माणको काम थाल्न आग्रह गरे। त्रिपालबाट अस्थायी आवासमै सार्न ढिलाइ भइरहेको छ। केही महिनापछि वर्षा सुरु हुन्छ। त्योभन्दा अघि नै स्थायी पुनर्निर्माणका काम अघि बढाउन सकेनौं भने पीडितको अवस्था झन विजोग हुन्छ, उनले भने, पुनर्निर्माणको काममा ढिलो नगरौं। स्थायी पुनर्निर्माणको प्रक्रिया छिटो सञ्चालन गरौं। अहिलेसम्म दोस्रो किस्ताको रकम कुनै पनि पालिकाले वितरण गर्न सकेका छैनन्। अस्थायी आवास बनेपछि दोस्रो किस्ता २५ हजार रुपैयाँ दिने प्रावधान छ। पुनर्निर्माणको प्रक्रिया अघि नबढ्दा दुई दर्जन बढी सरकारी कार्यालय र दुई सय बढी विद्यालय समस्यामा छन्। केही संघसंस्थाको पहलमा बनाइएका सिकाइ केन्द्र र भूकम्पले चर्चिएकै जोखिमपूर्ण भवनबाट कक्षा सञ्चालन भइरहेको शिक्षा विकास तथा समन्वय इकाई प्रमुख रमेश मल्लले बताए। यस्तै ऐतिहासिक जाजरकोट दरबार, शिवालय मन्दिर, कालिका मन्दिरलगायतका पुरातात्विक सम्पदाहरू पनि पुनर्निर्माणको पर्खाइमा छन्।"
