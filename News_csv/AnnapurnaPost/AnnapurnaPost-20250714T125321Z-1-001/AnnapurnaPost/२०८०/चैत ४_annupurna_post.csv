शीर्षक,विवरण
समर्थन मूल्य तोकिनु पनि सहुलियत हो,"कृषि पेसामा आकर्षित गर्न सरकारले विभिन्न सहुलियत दिँदै आएको छ। किसानका लागि न्यूनतम समर्थन मूल्य समयमा तोकिदिनु पनि एक प्रकारको सहुलियत हो। न्यूनतम समर्थन मूल्यले नाफा सुनिश्चितता गर्छ। नाफाको सुनिश्चितता भएमा मानिसलाई काम गर्न जाँगर चल्छ र बढीभन्दा बढी उत्पादन गर्न अग्रसर हुन्छन्। जसले आपूर्तिको शृंखला अटुट राख्न मद्दत पुर्याउँछ भने बजार मूल्यलाई पनि नियन्त्रण गर्छ। उपभोक्ताले सस्तोमा उपभोग गर्न पाउँछन् भने मूल्यमा देखिने उतारचढावलाई सन्तुलन कायम गर्छ। नेपाल राष्ट्र बैंकले बैंकमा अधिक तरलता भएको अवस्थामा रकम खिच्ने र बजारमा तरलता कम भएको अवस्थामा रकम पठाउने औजार प्रयोग गरेजस्तै खाद्यान्नको मामिलामा पनि अधिक उत्पादन भएको अवस्थामा किसानको फसल सरकारले ग्यारेन्टी गरेको मूल्यमा खरिद गरी मौज्दात राख्ने र कम भएको अवस्थामा बजारमा पठाउने संयन्त्र बनाउन सकिएमा उत्पादक र उपभोक्ता दुवैलाई फाइदा पुग्नेछ। न्यूनतम समर्थन मूल्यको गणना गर्ने विभिन्न फ्याक्टर छन्। जस्तै उत्पादन लागत मूल्य, उत्पादनका साधनहरूको मूल्यमा आएको परिवर्तन, बजार मूल्यको प्रवृत्ति, माग र आपूर्तिका स्थितिको विशेष भूमिका रहन्छ। कृषि विभागअन्तर्गत रहेको बजार विकास, आर्थिक विश्लेषण तथा तथ्यांक शाखाले केही फसलको उत्पादन लागत अनुमान गरी निश्चित प्रतिशत नाफा र ढुवानी भाडा थपेर कृषि तथा पशुपन्छी मन्त्रालयमार्फत मन्त्रिपरिषद्मा पेस गरी न्यूनतम मूल्य घोषणा गर्ने गरेको छ। न्यूनतम समर्थन मूल्यको समयमै घोषणा र त्यसको पारदर्शिताले किसानमा आत्मविश्वास जागृत हुन्छ। त्यही आत्मविश्वासलाई टिकाइ राख्न सके कृषिमा क्रान्ति ल्याउन सकिन्छ। छिमेकी देश भारतमा न्यूनतम समर्थन मूल्य सिफारिस गर्न कृषि तथा किसान कल्याण मन्त्रालयअन्तर्गत स्थायी संरचना कृषि लागत तथा मूल्य आयोगको व्यवस्था गरेको छ। (शर्मा, राष्ट्रिय तथ्यांक कार्यालयका निर्देशक हुन्।)"
छाड्ने छैन म त !,"हैन, आफू संलग्न देखिने गरी थोडा जो गर्छु र म। एउटा न एउटा बिंगा लगाएर कानुनी तरिकाले सजाय दिने हो नि ! जेलमा सडेपछि बल्ल चाल पाउँछन्। अकस्मात यो सोच आउन पुगेकोमा म मख्ख पर्छु। मित्र रोक्न खोज्दै थिए, म भने खुसी हुँदै हिँडे। हुुन त बालशाखा हुन् तर के गर्ने सधैं मेरो आलोचना गर्छन्। मलाई सुधार्न खोज्छन्। उनी सुध्रिएको कि म ? मलाई त मै सुध्रिए जस्तो लाग्छ। उनी सुध्रिएको भए त्यो हविगत कसरी हुन्थ्यो उनको। मुस्किल मुस्किलले डाडुपन्यु हल्लाउन पाउँछन् उनका घरमा। रिस त उठ्छ नि उनीसँग। तर, बालशाखा ! आँत जोडिएजस्तो। रिसाएर पनि धर पाउँदिनँ। त्यसमाथि बिना कुनै स्वार्थ मेरो कुरा पूरै सुनिदिन्छन्। त्यति विधि धैर्यता छ उनीमा। बिनास्वार्थ बिनाआश अचेल त्यसरी अर्काको कुरा सुनिदिने मान्छे कहाँ भेटिन्छ र ! अस्ति म सन्केर हिँडेकोमा त्यसैले नमजा पनि लागिरहेथ्यो। भैगो, जाउँ भनेर म उनको घरतिर लस्किएँ। पहिला जस्तै बेरोकटोक उनका कोठामा पसें। उनले मुस्कुराउँदै स्वागत गरे, अस्तिको कुरा बिर्सिए झैं गरेर। उनले मुख खोल्नुभन्दा अगाडि सुरु गरेँ, हेर न, मान्छेहरू सामाजिक सञ्जालमा होस् वा भाषणमा, अचेल मेरै खेदो खन्छन्। मेरो मात्र हो र मेरो परिवारको समेत खेदो खन्छन्, आलोचना गर्छन्। त्यो पनि अत्यन्त कटु शब्दले। कम्ता रिस उठ्छ र ? कम्ता चित्त दुख्छ र मेरो ? त्यस्तो गर्न त पाइँदैन नि। उनले मुस्कुराएर भने, हेर, जति आलोचना भयो त्यति आफू ठूलो मान्छे भएछु भन्ने ठानेर मक्ख पर न। साना मान्छेको कसले आलोचना गर्छ र ? त्यसमाथि लोकतन्त्रमा त बोल्न पाइन्छ नि ! अलि कड्किएर भनेँ, बोल्न पाइन्छ भन्दैमा अर्काको हुर्मत नैं निमिट्यान्न पार्ने गरी बोल्न लेख्न पाइन्छ ? बिचरा मेरा निमुखा परिवारलाई समेत छाडेका हैनन्। हेर न मैले तिनलाई जान्या छु। म केसम्म गर्न सक्छु भन्ने तिनलाई देखाइदिनेछु। उनले सम्झाउँदै भने, आवेशमा नआउ न मित्र। आवेशमा कुनै काम नगर। त्यसको प्रतिफल राम्रो हुँदैन। क्रोधित मुद्रामा मैले भनें, राम्रो भए हुन्छ, नभए हुँदैन। म छाड्नेवाला छैन। उनले नरम भएर सम्झाए, हेर, मित्र भएकाले मैले तिमीलाई त्यसो भनेको हुँ। मेरो बालसखामाथि कुनै विपद् नआओस् भनेर बुझाउन खोझ्दैछु, तिमी त्यस्सै जंगिन्छौ। आफूलाई सम्हाल्दै भनेँ, ल तिमी आफैं भनन मित्र। त्यत्रो बद्ख्वाईं, त्यत्रो बेइज्जत गर्दा पनि चुप्प लागेर बस्नेँ ? मित्रले भने, हेर, जनताले सबै निगरानी गरिराखेका हुन्छन्। तिम्रो न कुनै उद्योगधन्दा छ न कुनै व्यवसाय। हिजो तिम्रो गति के थियो आज के छ ? तिम्रो हिजोको रहनसहन र आजकोमा आकाशजमिन फरक भैसक्यो। अनि आलोचना गर्दैनन् त ?सम्हालिएरै भनेँ, हैन, जोगी हुन मैले राजनीति गरेको हो र ? तिमी नैं भन त मैले चाहिँ जिन्दगीभर दुःखै पाइरहनु पर्ने ? उनले सरल भावले भने, चोखो व्यापार व्यवसाय गरेर बस्नु पथ्र्यो नि त। राजनीतिमा लागेर त्यसो गर्नु हुँदैनथ्यो। हेर, कस्ता कस्ता सपनाको पछ्यौरी ओढाएर मन जित्यौ। अहिले त्यही कुरा भुल्न त भएन नि ! मजाले जवाफ दिन मन लाग्यो। भनिदिएँ, हेर, तिमी मेरा मित्र हौ। तिमीले मलाई जे भन्ने पनि हक छ। त्यसमाथि तिमीले समाजमा मेरो बदख्वाई गरेका पनि छैनौ। तिनीहरूलाई त म छाड्दै छाड्दिनँ। मेरो अथवा मेरो परिवारको बिरोध गर्नु भनेको लोकतन्त्रको बिरोध गर्नु हो। त्यस्तालाई त्यसै कहाँ छाड्छु र म ? पहिले पहिले भए म जस्तोलाई त परै जावस् परिवारलाई समेत केही भन्न पाइँदैनथ्यो। सजाय भैहाल्थ्यो। अहिले कस्तो अराजकता हो। यसै छाड्ने हो भने अराजकता झन् झन् बढ्छ। मैले सजाय त दिनै पर्छ। सुरुमै सजाय दिनुभन्दा धम्की दिएर हेरौं। त्यसले काम भयो भने व्यर्थमा किन सजाय तोक्नु। मित्रले उदेक माने झैं गरी भने, धम्की दिने रे ! कस्तो गैरजिम्मेदार कुरा गर्छौ तिमी ? तिम्रो स्तरको मान्छेले त्यसो गर्नु हुन्छ ? मैले सजिलै भनिदिएँ, मैले दिने हो र ? मेरा आफन्तले दिन्छन् नि ! उनले सुझाव दिए, हेर, लोकतन्त्रमा त्यस्ता काम गर्यौ भने झन् बदनाम हुन्छौं। नगर त्यस्तो काम। लेख्दा बोल्दा पनि धम्की र सजायका कुरा गर्न हुन्छ ? त्यस्तो काम नगर मित्र। हैन, आफू संलग्न देखिनेगरी थोडा जो गर्छु र म। एउटा न एउटा बिंगा लगाएर कानुनी तरिकाले सजाय दिने हो नि ! जेलमा सडेपछि बल्ल चाल पाउँछन्। अकस्मात यो सोच आउन पुगेकोमा म मख्ख पर्छु। मेरा मित्रले त्यसो नगर्न कति सम्झाए। म चैं यही सोचलाई यथार्थमा बदल्ने निश्चय गरेर मख्ख पर्दै हिँडेँ। मित्र रोक्न खोज्दै थिए, म भने खुसी हुँदै हिँडे।"
मन्त्रीहरूको सतही स्टन्टबाजी,"राजनीतिले नागरिकमाझ हरहिसाबले आकर्षण निर्माण गर्नुपर्छ, कसैलाई अछुत बनाउनुहुँदैन। तरल संवैधानिक व्यवस्था र राजनीतिका थुप्रै छिद्रको फाइदा उठाएर देशमा निरन्तर सरकार फेरबदल भइरहने प्रथा नयाँ होइन। आमनागरिक यस बेथितिसँग ज्ञात अथवा जानकारमात्र छैनन् कि आहात पनि छन्। भारतमा नरेन्द्र मोदीले प्रधानमन्त्रीको पद धारण गरेको पछिल्लो १० वर्षमा नेपालमा आठपटक प्रधानमन्त्रीको शपथ र १२ पटक विश्वासको मत लिइएको छ। मोदी भारतीय स्वतन्त्रतापछिको ७७ वर्षमा १४औं र नेपालमा बहुदल पुनस्र्थापना भएपछिको ३४ वर्षमा सातौं भारतीय प्रधानमन्त्री हुन्। सोही ३४ वर्षमा प्रचण्ड ३०औं सरकार प्रमुख हुन्। भारतमा पछिल्लो २७ वर्ष हरेक सरकारले पूर्ण कार्यकाल बिताएको छ। नेपालमा दुइटा सरकारबाहेक औसत एक वर्षमा सरकार फेरिएका छन्। अहिले पनि अनायसै र अप्रत्यासित हिसाबले सरकार फेरियो। केही विश्लेषकले यसलाई सर्जिकल स्ट्राइक पनि भने। तर, सरकार फेरिए पनि यसको संस्कार फेरिन्छ फेरिँदैन भन्ने हेर्न बाँकी नै छ। सबै मन्त्रीले सरकारलाई आम नागरिकको सरकार बनाउन पहल गर्ने भनेका छन्। नयाँ पुराना सबैको हुटहुटी उस्तै देखिन्छ। उनीहरूसँग हुटहुटी मात्र छ कि हिम्मत र हैसियत पनि छ ? यो भनेचाहिँ आउँदा दिनमा देखिएला। तर, केही नयाँ गर्ने भनेर सतही स्टन्टबाजीवाला निर्णयको होडबाजी गर्दै मन्त्रीहरू नागरिक आकर्षण लिन खोजीरहेका देखिन्छन्। यस्तै क्रममा नवनियुक्त शिक्षा मन्त्रीबाट केही निर्णय भएको अपुष्ट समचारहरू बाहिरिएका छन्। शिक्षकहरूले राजनीतिक दलको सदस्यता लिन नपाउने र लिएमा स्वतः पेशाबाट बर्खास्ती हुने भन्ने पनि हल्ला चलेको छ। नेपालको शिक्षा भयावह र दुर्घटना उन्मुख मोडमा छ। यसको सामान्य उपचारमात्र हैन, सघन शल्यक्रिया नै गर्नुपर्छ। तर, यदाकदा केही शिक्षकले कुनै एक वा अर्को राजनीतिक दलको सदस्यता लिएकै कारणले बिग्रिएको भने होइन। आम शिक्षकले परिणाम दिन नसकेकाले वा दिनुपर्ने बाध्यता सिर्जना नगरिएकाले हो। सरकारी शिक्षक तथा कर्मचारी र राजनीतिकर्मीले अनिवार्य सरकारी स्कुलमा मात्र आफ्ना सन्तानलाई अध्ययन गराउनुपर्ने कानुन बनाए स्वतः समस्या समाधान हुन्छ। सबको ध्यान सार्वजनिक शिक्षाको उन्नयनमा एकीकृत हुन्छ। किनभने सन्ततिको भविष्य सपार्न कसैले कुनै कसरत बाँकी राख्दैन। नागरिकमा राजनीतिक चेतना र आस्था हुनु अस्वाभाविक हैन। देशको सर्वोच्च कानुनले कतै रोकेको छैन। मौलिक हकको सूचीमा संविधानको घारा ११ मा उल्लेखित स्वतन्त्रताको हकभित्र प्रत्येक नागरिकलाई राजनीतिक दल खोल्न पाउनेसम्म अधिकार दिइएको छ। राजनीतिक दलसम्बन्धि व्यवस्थामा यसको प्रतिकुल हुने गरी कुनै कानुन बनाइने छैन भनेर उल्लेख छ। शिक्षक विद्यालय जाँदा दलको सदस्य भएर जानु भएन, पक्षधरता राख्नु भएन। परिणाम देखिने गरी काम गर्न सक्नुपर्यो। विद्यालयको स्त्तरोन्नति र सफलताका लागि उच्च योगदान गर्नुपर्यो। उच्च उपस्थितिसहित कम्तीमा आफूले अध्यापन गरेको विषयमा ८० प्रतिशत विद्यार्थी उत्तीर्ण गराएको, विषय पुस्तक लेखेको, प्रतिवर्ष एकदेखि दुई रिसर्च आर्टिकल प्रकाशन गरेको, राष्ट्रिय तथा अन्तर्राष्ट्रिय कार्यशाला तथा गोष्ठीमा कार्यपत्र प्रस्तुत गरेको अनिवार्य हुनुपर्यो। शोध अनुसन्धान र नविनतम तथा नवप्रवद्र्धनात्मक शिक्षण अभ्यासमा कहलिनुपर्यो। शिष्य तथा सरोकारवालाको मुल्यांकनमा कम्तीमा ८० प्रतिशत प्राप्तांक पाएको हुनुपर्यो। पूर्णनिष्ठा र निष्पक्षतासाथ कार्यसम्पादन गरेको हुनुपर्यो। विषयसँग सम्बन्धित क्षेत्रमा विचारहरू प्रवाह गरेको लगायत अन्य पाठकसामु तथ्यगत अनि सन्तुलित विचारहरूलाई निरन्तर सम्प्रषेण गरेको हुनुपर्यो। राजनीतिक दलप्रति झुकाव अथवा सहानुभूति छैन भन्नेबित्तिाकै स्वतः उच्च कार्यसम्पादन क्षमता छ भन्ने प्रमाणित हुँदैन। हामी बिरालोको मूल्यांकन उसको रूप अथवा रंगबाट गर्न खोज्दै छौं, कार्यसम्पादनबाट हैन। शिक्षकलाई यस्ता आधारमा मापन गरौं। उसले पाएको शैक्षिक जिम्मेवारीमा कुनै लापरवाही वा कमजोरी अथवा सम्झौता गरेमा पो कारबाही गर्ने होला। विद्यालय र शैक्षिक संस्थाभित्र राजनीति गर्न खोजेमा, राजनीतिक गन्ध अथवा प्रभाव देखाउन खोजेमा चाहिँ त्यस्तामाथि निर्ममतापुर्वक कठोर कदम चाल्ने होला। शिक्षक भएर पुरा गर्नुपर्ने अपेक्षित मापदण्ड र नतिजा पूरा गरी उच्च सक्षमतासाथ जिम्मेवारी वहनपछि बाँकी समय कानुनले प्रतिबन्धित नगरेको र अनैतिक तथा असामाजिक नहुने विधामा कामै गर्न नपाउने हो र ? विद्यालयभित्र योग्य शिक्षक बन र राजनीतिलाई विद्यालय बाहिर लौजाउ भन्ने हो कि सदस्यता नलिएरै भ्रातृ संगठनका नाममा मनमौजी र उन्मुक्त हिसाबले राजनीति गर्ने प्रबृत्तिलाई आँखा चिम्लिने हो ? यस्तै सतही अभ्यासले गर्दा कामचाहिँ गर वा नगर तर सदस्यता चाहिँ नलेउ भन्ने भाष्य बनेको हैन र ? योग्यताको मापन भनको दलप्रति झुकाव नराख्नुचाहिँ हो कि, शिक्षक भएर गर्नु पर्ने सबै शैक्षिक र प्राज्ञिक दायित्व पूरा गर्नु र सक्षमता प्रमाणित गर्नुचाहिँ हो ? नीतिगत गल्ती यहिँनेर छ। बिरालो कालो अथवा सेतो जे भए पनि हुन्छ, मुसा मार्नु पर्यो। मेरो कोट कालो छैन भन्नुको अर्थ सेतो नै छ भन्ने हँुदैन। राजनीतिक दलप्रति झुकाव अथवा सहानुभूति छैन भन्नेबित्तिकै स्वतः उच्च कार्यसम्पादन क्षमता छ भन्ने प्रमाणित हुँदैन। हामी बिरालोको मूल्यांकन उसको रूप अथवा रंगबाट गर्न खोज्दैछौं, कार्यसम्पादनबाट हैन। राजनीतिमा पपुलर च्वाइस नै र्यासनल चोइस हुँदैन। अहिले भएका शिक्षक र कर्मचारीमा देखिने गरी राजनीतिक दलको सदस्यता त छैन तर कार्यसम्पादन र परिणाम कस्तो छ, कसैलाई दुविधा छ र ? मानवको बहुकार्य क्षमता अर्थात् मल्टी टास्किङलाई धन्यवाद भन्नुपर्छ। समय अनुसार फरक भुमिका हुनसक्छ। एउटाले अर्कोलाई नकारात्मक प्रभाव पार्नु हुँदैन, कुनै भुमिका कमजोर हुनुहँुदैन। मानिस कविता लेख्दा कवि हो, हलो जोत्दा हली हो। कविता लेख्दा हलो जोतेमा, हलो जोत्दा कविता लेखेमा चाहिँ दुबैतिर बिग्रन्छ। अहिले भएको पनि यही हो। कर्मचारी र शिक्षक विद्यालय अथवा अफिसमा पनि राजनीतिक दलको सदस्य भएर पुग्छन्। त्यहाँ जाँदा विशुद्घ र निष्ठावान शिक्षक र कर्मचारी भएर पुग्नुपर्यो। जिम्मेवारीमा दत्तचित्त रहनुपर्यो। राजनीतिक दलको सदस्यता लेओस् वा नलेओस् तर विद्यालयभित्र राजनीति नगर्ने र नसहनेचाहिँ अनिवार्य हुनुपर्यो। विद्यालयमा रहँदा अब्बल, उदाहरणीय र योग्य शिक्षक बन्नु पर्यो। नियमित अध्ययन, अनुसन्धान, प्रकाशन, तालिम, गोष्ठी, लेखन लगायतका शैक्षिक र प्राज्ञिक चरित्र एवं आचरण स्थापित गरेको देखिनुपर्यो। शैक्षिक गतिविधि तथा प्राज्ञिक कार्यमा अब्बलता प्रमाणित गर्न सकेकाहरूले अलिकति समय अन्यन्त्र पनि समर्पण गर्न चाहेमा यसलाई अछुत बनाउने सोच पुर्वाग्रही हुन्छ। नयाँ भनिएका दल र नेतृत्वको समेत अवधारणा पुरातनपन्थी नै भएको ठहर्छ। असल र क्षमतावान् शिक्षकको मापन तयार गरौं, यसका सूचांक बनाऔं। त्यस्तो हुन नसकेमा वा नखोजेमा कारबाही गरौं। तर, असल र योग्य शिक्षकका मापदण्ड पूरा गरेमा अतिरिक्त समयको कुनै अन्य अनुबन्धनलाई अछुतो प्रमाणित नगरौं। ती सूचांकमा अब्बल ठहरिएका शिक्षकमात्र राजनीतिक दलको सदस्यता लिन योग्य हुने भन्ने अभ्यास विकास गरौं। राजनीतिले नागरिकमाझ हरहिसाबले आकर्षण निर्माण गर्नुपर्छ, कसैलाई अछुत बनाउनु हुँदैन।"
इशान कप फुटसल सुरु,"काठमाडौं : कर्मचारी खेलकुद प्रतिष्ठान नेपाल (इशान) को आयोजनामा इशान कप तेस्रो फुटसल प्रतियोगिता शनिबारदेखि सुरु भएको छ। प्रतियोगिताको मुख्य प्रायोजक राष्ट्रिय वाणिज्य बैंकका उपकार्यकारी प्रमुख देवेन्द्ररमन खनाल र आयोजक इशानका अध्यक्ष रामविनय श्रेष्ठले एक कार्यक्रमबीच संयुक्त रूपमा उद्घाटन गरे। पहिलो दिन समूह चरणका २१ खेल सम्पन्न भए। त्यसमा १९ खेलको नतिजा निस्कियो भने २ खेल बराबरीमा टुंगियो। नेपाल वायुसेवा निगम ए ले नागरिक उड्डयन प्राधिकरणलाई १०, नेपाल बैंकले नेपाल विद्युत् प्राधिकरण ए लाई ५२, एभरेष्ट बैंकले नेपाल टेलिभिजन (एटीभी) लाई ३०, काठमाडौं उपत्यका खानेपानी लिमिटेड (केयूकेएल) ले एनएलजी इन्स्योरेन्सलाई ३०, सीटीईभीटीले राष्ट्रिय वाणिज्य बैंकलाई २०, नेपाल इन्भेष्टमेन्ट मेगा बैंकले जनक शिक्षा सामग्री केन्द्रलाई ३२, नेपाल आयल निगमले माछापुच्छ्रे बैंकलाई ४३, कृषि विकास बैंकले वायुसेवा निगम बी लाई ५०, वायुसेवा निगम ए ले नागरिक लगानी कोषलाई १०, एनएलजीले एनटीभीलाई ७३ र केयूकेएलले एभरेष्टलाई २० ले पराजित गरे। सोल्टीमोडस्थित चैत्य फुटसलमा भइरहेको प्रतियोगिताको समूह चरणको अन्य खेलमा नेपाल इन्भेस्टमेन्ट मेगा बैंकले सीटीईभीटीलाई २०, राष्ट्रिय वाणिज्य बैंकले जनक शिक्षालाई १०, आयल निगमले कृषि विकास बैंकलाई २०, विद्युत् प्राधिकरण बी ले माछापुच्छ्रेलाई २१, नेपाल बैंकले नागरिक लगानी कोषलाई ३०, एभरेस्टले एनएलजीलाई २१, सीटीईभीटीले जनक शिक्षालाई ३१ र विद्युत् प्राधिकरण बी ले कृषि विकास बैंकलाई २१ ले हराए। नागरिक उड्डयनले नेपाल बैंकसँग ११ तथा विद्युत्प्राधिकरण ए सँग २२ गोलको बराबरी खेल्यो। प्रतियोगितामा १६ संस्थाका १८ टिमले लिग कम नकआउट आधारमा खेलिरहेका छन्। वायुसेवाव निगम र विद्युत् प्राधिकरणको समान २२ टिम सहभागी छन्। शीर्ष तीन स्थान हात पार्ने टिमले क्रमशः ५० हजार, ३० हजार र २० हजार नगद पुरस्कार प्राप्त गर्ने छन्। फाइनल सोमबार हुनेछ।"
पोखरालाई पर्यटकीय राजधानी घोषणासँगै खेलकुदको पूर्वाधार विकासमा ध्यान दिनुपर्छ,"पोखरा : नेकपा एमालेका महासचिव शंकर पोखरेलले पोखरालाई पर्यटकीय राजधानी घोषणासँगै खेलकुदको पूर्वाधार विकासमा राज्यले ध्यान दिनुपर्नेमा बताएका छन्। लेखनाथमा नेकोस खेल महोत्सवको शनिबार उद्घाटन गर्दै उनले खेलप्रति युवालाई आकर्षण गर्न महोत्सवले महत्त्वपूर्ण भूमिका निर्वाह गर्ने बताएका हुन्। उनले भने,पोखरामा राष्ट्रिय र अन्तराष्ट्रिय खेल आयोजना गर्न सक्ने संरचना बनाउन सक्दा पर्यटन क्षेत्रको विकास हुन्छ। उनले मुलुक अप्ठेरो अवस्थाबाट गुज्रिरहेको बेला नयाँ सत्ता समीकरण बनेको स्पष्ट पारे। पोखरेलले भने,जनतामा निराशा बढिरहेको अवस्था छ। मुलुकलाई सही दिशातर्फ फर्काउनु पर्छ भनेर नयाँ राजनीतिक यात्रा आरम्भ भएको छ। आन्तरिक र बाह्य पर्यटनको प्रवर्द्धधन, स्थानीय कला संस्कृतिको जगेर्ना गर्ने उद्देश्यले आयोजित प्रतियोगिता चैत्र ११ गतेसम्म सञ्चालन हुने नेपाल खेलकुद महासंघ कोषाध्यक्ष एवम् प्रवक्ता उज्वल सुवेदीले जानकारी दिए । महोत्सवमा फुटबल, ब्याडमिन्टन, तेक्वान्दो, एथ्लेटिक, खुल्ला महिला स्लो स्कुटर रेस, गण्डकी प्रदेश स्तरीय तेक्वान्दो प्रतियोगिता, कास्की जिल्लास्तरीय विद्यालयस्तरीय नृत्य प्रतियोगिता, संघसंस्था स्तरीय झाँकी प्रदर्शनी प्रतियोगिता र लोक दोहोरी प्रतियोगिता हुने सुवेदीले बताए। खेल महोत्सवमा फुटबल प्रतियोगिता तर्फ सर्वाधिक पुरस्कार रहेको छ। विजेता टिमले नगद रु ३ लाख ३ हजार ३ सय ३३ र उप विजेता टिमले १ लाख ७७ हजार ७ सय ७७ सहित शिल्ड, मेडल र प्रमाण पत्र प्राप्त गर्ने आयोजकले जनाएको छ।"
हरिहर भवनको मन्त्री निवासलाई खेलाडीहरूका लागि आवास बनाइने,काठमाडौं : पुल्चोकस्थित हरिहर भवनमा रहेको मन्त्री निवासलाई खेलाडी आवास बनाइने भएको छ। युवा तथा खेलकुद मन्त्री विराज भक्त श्रेष्ठले मन्त्री निवासलाई खेलाडी आवास बनाउने योजना अघि बढाइएको बताएका छन्। राष्ट्रिय स्वतन्त्र पार्टीले सामाजिक सञ्जालमार्फत् उक्त योजना सार्वजनिक गरेको छ। यसअघि राष्ट्रिय खेलकुद परिषदले मन्त्री निवासलाई खेलाडी आवास बनाउन प्रस्ताव गरेको थियो। परिषद्का सदस्यसचिव एवं समितिका संयोजक टंकलाल घिसिङले राज्यले नेपालमा आयोजित अन्तर्राष्ट्रिय तथा नेपालले भाग लिएका विभिन्न प्रतियोगितामा बन्द प्रशिक्षणका दौरान होटल तथा बसोबास खर्चबापत ठूलो धनराशि खर्च गर्दै आएको भन्दै बाध्यात्मक अवस्था अन्त्य गर्न प्रस्ताव अघि सारेको बताएका थिए। घिसिङले मन्त्री निवासलाई खेलाडी आवासमा विकास गर्न सके विभिन्न खेलका खेलाडीको बन्द प्रशिक्षणका बेला एउटै होटलमा खेलाडीलाई राख्न नसक्ने अवस्थाको अन्त्य हुने उनको भनाइ थियो।
दोस्रो जीत निकाल्दै पर्सा जीतपुरसिमरा क्रिकेट कपको फाइनलमा प्रवेश,"सिमरा : पर्सा क्रिकेट संघ जीतपुरसिमरा टी२० क्रिकेट कपको फाइनलमा प्रवेश गरेको छ। जीतपुरसिमरा ४ औराहस्थित सेज क्रिकेट मैदानमा आइतबार भएको खेलमा कलैया क्रिकेट क्लबलाई पराजित गर्दै पर्सा समूहको विजेताका रुपमा फाइनलमा प्रवेश गरेको हो। लगातार दोस्रो जीतका साथ फाइनलमा प्रवेश गर्ने क्रममा पर्साले कलैयालाई ५ विकेटले पराजित गरेको हो। यसअघि शनिबार भएको पहिलो खेलमा पर्साले आयोजक जीतपुरसिमरा स्पोर्टस् क्लबलाई ७७ रनले पराजित गरेको थियो। दुई खेल जितेको पर्सा समूह ए को विजेताका रुपमा फाइलनमा गरेको छ। राष्ट्रिय टोलीका सदस्य अनिलकुमार साह सम्मिलित कलैयालाई पराजित गर्ने क्रममा पर्साले उत्कृष्ट प्रदर्शन गरेको थियो। टस जितेर ब्याटिङ रोजेको कलैयाविरुद्ध पर्साका बलर हावी भए। पर्साले १६४ ओभरमा सम्पूर्ण विकेट लिँदा कलैयाले ७९ रन जोडेको थियो। कलैयाका लागि अनिलकुमार साह र साहिल पटेलले ११११, भुलावन सहनीले १० र सेराज हवारीले अविजित १४ रन बनाउँदा अन्य ब्याटर चल्न सकेनन्। कलैयालाई सस्तैमा समेटने क्रममा पर्साका अनुज चौहानले तीन विकेट लिए। अनुजले ९ बलमा पाँच रन दिँदै कलैयाको तीन विकेट लिएका थिए। पर्साका चन्दन राम र सम्साद मन्सुरीले समान दुईदुई विकेट लिँदा वसिम मन्सुरी, सोनु शर्मा, अल्फाज मन्सुरीले एकएक विकेट लिए। ८० रनको लक्ष्य पछ्याउन मैदानमा उत्रिएको पर्साले पाँच विकेट गुमाउँदै १९औं ओभरमा जीत निकालेको थियो। पर्साका लागि अनुज चौहानले सर्वाधिक ३० रन बनाए। खेलमा अविजित रहेका उनले ३९ बलमा दुई चौका र एक छक्का प्रहार गर्दै टिमलाई जीत नजिक पुर्याएका थिए। पहिलो ओभरमै विकेट गुमाएर खराब सुरुवात गरेको पर्साको इनिङ असाब हुसेन र सुरज पटेलले सम्हालेका थिए। असाबले १० र सुरजले १९ रन बनाए। कलैयाका लागि त्रितराज दासले दुई विकेट लिए। दास शनिबार सम्पन्न कोशी टी२० च्याम्पियनसिपको उपाधि नेपाल आर्मीले जित्दा प्लेयर अफ दि टुर्नामेन्ट घोषित भएका थिए। कलैयाका लागि अन्य दुई विकेट भुलावन सहनी र शंकर पौडेलले लिए। पर्साका जीतमा उत्कृष्ट प्रदर्शन गरेका अनुज चौहान प्लेयर अफ दि म्याच समेत घोषित भए। उनलाई शुभारम्भ कलेजका संचालक डा राहुल झाले पुरस्कार वितरण गरेका थिए। प्रतियोगिता अन्तर्गत सोमबार समूह ए को अन्तिम खेलमा कलैया क्रिकेट क्लब र आयोजक भिड्नेछन्। दुवै टिम प्रतियोगिताको उपाधि होडबाट बाहिरिसकेका छन्। अभियान नेपालको आयोजना र जीतपुरसिमरा उपमहानगरपालिकाको मुख्य सहयोगमा आयोजित प्रतियोगिताको विजेताले एक लाख र उपविजेताले ५० हजार नगद प्राप्त गर्नेछन्। चैत्र १० गतेसम्म सञ्चालन हुने प्रतियोगितामा बारा, पर्सा, मकवानपुर, भैरहवा, जनकपुरका ६ टिम सहभागी छन्।"
"नेप्सेमा दोहोरो अंकको गिरावट, ३ अर्बको सेयर कारोबार","काठमाडौं : साताको पहिलो कारोबार दिन नेप्से परिसूचक दोहोरो अंकले घटेको छ। नेप्से परिसूचक १०६२ अंकले घटेर २०७०२५ विन्दुमा कायम भएको हो। सेन्सेटिभ इन्डेक्स १५५ अंकले घटेर ३६८२५ विन्दुमा अडिएको छ। यसदिन ३०४ कम्पनीको ८४ लाख ६ हजार ७६ कित्ता सेयर ३ अर्ब ३८ करोड ७९ लाख ८० हजार ३८४ रुपैयाँमा खरिदबिक्री भए। दोहोरो अंकले घटेको बजारमा एउटा कम्पनीको मूल्य सकारात्मक सर्किट लेभलमा कारोबार भयो। सप्तकोशी डेभलपमेन्ट बैंकको सेयर १० प्रतिशतले बढेको हो। गुराँस लघुवित्त वित्तीय संस्थाको ९५६ प्रतिशतले बढ्दा मानुषी लघुवित्त वित्तीय संस्थाको ८७५ प्रतिशत,स्वाबलम्बन लघुवित्त वित्तीयको ७४३ र ग्रीन डेभलपमेन्ट बैंकको ६७८ प्रतिशतले सेयर मूल्य बढेको हो। कारोबार रकमका आधारमा शिवम् सिमेन्ट शीर्ष स्थानमा रह्यो। सो कम्पनीको ४१ करोड ६४ लाख १७ हजार ६८० रुपैयाँको कारोबार भयो। सोनापुरको २३ करोड,अपर तामाकोशीको १३ करोड, घोराही सिमेन्टको ११ करोड र गुराँस फाइनान्सको १० करोड मूल्य बराबरको सेयर कारोबार भयो। कारोबारमा आएका उपसमूहमध्ये ३ बाहेक अन्यको सूचक नकारात्मक देखिएका छन्। डेभलपमेन्ट बैंक,फाइनान्स र मनु एन्ड प्रोबाहेक अन्य उपसमूहका सूचक नकारात्मक देखिएका हुन्। कारोबारमा आएका ८४ कम्पनीको मूल्य बढ्दा १५० को मूल्य ओरालो लाग्यो भने १० वटाको मूल्य स्थिर रह्यो।"
"झन् दबाबमा अर्थतन्त्र, कालोसूचीमा पर्ने दोब्बरले बढे","काठमाडौं : कोभिड१९ महामारी यता ओरालो लागेको नेपालको अर्थतन्त्र यतिबेला झन् मारमा परेको छ। तथ्यांकमा बाह्य क्षेत्रमा सुधार देखिए पनि आन्तरिक क्षेत्र भने खोक्रो देखिएको छ। बैंक तथा वित्तीय संस्थामा ऋण नतिर्ने र चेक बाउन्स हुने प्रवृत्ति ह्वात्तै बढ्दा कर्जा सूचना केन्द्रको कालोसूचीको आकार बढेको छ। मुलुकको समग्र अर्थतन्त्रका यो गतिलो संकेत नभएको अर्थविद्हरू बताउँछन्। अर्थतन्त्रमा संकट छाएसँगै ऋण तिर्न नसक्दा कालोसूचीमा पर्ने ऋणिको संख्या धमाधम बढिरहेको कर्जा सूचना केन्द्रको तथ्यांकले देखाउँछ। समयमा ऋण नतिर्ने र पैसै नभएको खाताको चेक काट्ने अर्थात् चेक बाउन्सको संख्या विगतका वर्षभन्दा दोब्बरले बढेको पाइएको छ। कर्जा सूचना केन्द्रका प्रवक्ता विजय कुँवर पछिल्लो ५ वर्षदेखि प्रत्येक वर्ष कालोसूचीमा पर्नेको संख्या तीव्र गतिमा बढेको बताउँछन्। कालोसूचीमा पर्नेको संख्या बढ्नेक्रम कोभिडसँगै सुरु भएको हो। यसअघि यो क्रम एकनासले बढे पनि कोभिडपछि दोब्बर बढेको छ, उनले भने। केन्द्रले सञ्चालनमा रहेका २० वाणिज्य बैंक, १७ विकास बैंक, १८ वित्त कम्पनी, ५७ लघुवित्त, १ पूर्वाधार विकास बैंक, ५ सहकारी संस्था, १० हायर पर्चेज कम्पनी र १ अन्य कम्पनीको तथ्यांकलाई कालोसूचीमा राख्ने गरेको छ। यसको तथ्यांकअनुसार पनि आव २०७९८० मा ३४ हजार ८१ थपिँदा अहिलेसम्म ५६ हजार ५ सय ९८ पुगेको छ। तर, गत आर्थिक वर्षको संख्या चालु आवको आठ महिनामै दोब्बर हाराहारीमा पुगेको छ। २०८०८१ को चैत १ गतेसम्ममा कालोसूचीमा २९ हजार ९ सय ३२ थपिएर १ लाख ६ हजार ५ सय ७९ पुगिसकेको छ। यस अवधिमा ७ हजार ९ सय १३ कालोसूचीबाट हटेका छन्। कालोसूचीबाट हट्नेको संख्याभन्दा कालोसूचीमा पर्नेको संख्या ४ गुणा अधिक छ। गत वर्षको संख्या चालु आवको आधा समयमै भइसकेकाले यो वर्ष ६० हजार कालोसूचीमा पर्ने अनुमान गर्छन्, केन्द्रका प्रवक्ता कुँवर। कोभिड प्रभावपछि कर्जा प्रवाहमा फुकुवा भयो। व्यवसाय फस्टाउने आशामा लगानी बढाउँदा स्थिति बिग्रँदा कालोसूचीमा पर्नेको संख्या बढेको हो, उनले भने। विभिन्न बैंक तथा वित्तीय संस्थाको कालोसूचीमा पर्नेहरू लाखौं भइसकेको छ। २०४६ फागुन २१ गतेदेखि कालोसूचीमा परेका अधिकांश व्यक्ति, फर्म तथा कम्पनीहरू अझै पनि कालोसूचीमै छन्। उनीहरूले अझैसम्म कर्जा चुक्ता गरेका छैनन्। यसरी लामो समयसम्म कर्जा नतिरेर कालोसूचीमा पर्नेमध्येका एक हुन्, राधाकृष्ण प्रसाद कलवार। उनले विभिन्न समयमा ७ पटकसम्म आधादर्जन कम्पनीको नाममा लिएको कर्जा नतिरेपछि कालोसूचीमा परेका थिए। कलवारले विभिन्न बैंकबाट ओम लघु खाद्य उद्योग, शोभा इन्टरप्राइजेज, दुर्गा दाल एन्ड ओइल मिल र माइती काष्ठ उद्योगका नाममा लिएको कर्जा नतिरेपछि कर्जा सूचना केन्द्रमा आएको आवेदनको आधारमा २०४७ असार ३१ मा कालोसूचीमा राखिएको थियो। यससँगै कलवार र रमेशकुमार गुप्ताले संयुक्त रूपमा सञ्चालन गरेको देवी खाद्य उद्योग, विन्धवासिनी खाद्य उद्योग, दुर्गालाल एन्ड ओइल मिलको नाममा लिएको कर्जा नतिरेपछि २०६३ जेठ २८ देखि कालोसूचीमा परे। यसैगरी कर्जा नतिरेर कालोसूचीमा परेका अर्का व्यक्ति हुन्, उमेशचन्द्र जैन । जैनले विभिन्न ४ कम्पनीका नाममा कर्जा लिएका थिए। विभिन्न कम्पनीका नाममा विभिन्न बैंकबाट लिएका कर्जा जैनले अहिलेसम्म नतिर्दा कालोसूचीबाट हट्न सकेका छैनन्। जैनले काठमाडौं अटोमोबाइल डिष्ट्रिब्युटर्सको नाममा कर्जा नतिरेपछि २०४७ वैशाख ३ मा कालोसूचीमा राखिएको थियो। काठमाडौं मोटर्स कम्पनीको नाममा लिएको कर्जा पनि नतिरेपछि २०४८ फागुन ४ मा पनि कालोसूचीमा परे। सोही कम्पनीको नाममा अर्को बैंकको कर्जा चुक्ता नगरेपछि २०४९ भदौ १४ मा केन्द्रले उनलाई कालोसूचीमा राखेको थियो। काठमाडौं अटोमोबाइल डिष्ट्रिब्युटर्सकै नामबाट अर्को बैंकबाट लिएको कर्जा उनले नतिरेपछि कालोसूचीमा परेका थिए। यस्तै स्थिति अहिले थुप्रै व्यक्ति र व्यवसायीहरूले भोग्नु परेको छ। अधिकांश ऋणिको लगानी जग्गामा परेको छ। जग्गाको मूल्य अधिक बढ्दा खासै बिक्री भएको पाइँदैन। वित्तीय संस्थाबाट लिएको ऋण जग्गामा फस्दा खराब ऋणिको संख्या बढेको पूर्व बैंकर भुवन दाहाल बताउँछन्। यस्तो अवस्था नियन्त्रण गर्न जग्गाको मूल्य घटेर कारोबार बढ्नुपर्छ। यसो भयो भने मात्रै बैंकहरूको निस्क्रिय कर्जा कम हुन्छ र कालोसूचीमा पर्नेे समस्या पनि केही हदसम्म नियन्त्रण हुन्छ, उनले भने। बैंक तथा वित्तीय संस्थामा जम्मा गरेको सर्वसाधारणको रकमबाटै ऋण प्रवाह हुने हो। वित्तीय संस्थाबाट ऋण लगेर तिर्दिनँ भनेर आन्दोलन गरेर उन्मुक्ति नपाइने उनले बताए। ऋण लिएपछि तिर्नुपर्छ। धितो नलिएको ऋणिहरू भागे पनि धितो छ भने भाग्दैनन्, दाहालले भने। पछिल्लो समय आर्थिक गतिविधि सुस्त भएको र बैंकहरूमा निस्क्रिय कर्जाको आकार पनि बढेकाले कालोसूचीमा पर्नेको संख्या बढेको नेपाल राष्ट्र बैंकका डेपुटी गभर्नर बमबहादुर मिश्र बताउँछन्। राष्ट्र बैंकले अर्थतन्त्र चलायमान बनाउन विभिन्न कर्जामा पुनर्तालिकीकरण र पुनर्संरचनाको व्यवस्था ल्याएको छ। यसले केही हदसम्म राहात दिएको छ, डेपुटी गभर्नर मिश्रले भने, लामो समयदेखि निर्माण क्षेत्र पनि सुस्ताएको छ। व्यवसायको चक्र खण्डित भएको छ। आर्थिक गतिविधि चलायमान नहुँदा संकुचनले यस्तो स्थिति आएको हो। यसलाई कम गर्न राष्ट्र बैंकले मुद्रास्फीतको दायरा र ब्याजदर कम गर्ने काम गरेको उनले बताए। अहिले ब्याजदर घट्दो क्रममा छ। बजारमा तरलता अधिक भएकाले १ खर्बभन्दा बढी रकम राष्ट्र बैंकले तानेको छ। आवश्यक पैसा लगानी गर्न बैंकहरूलाई दिइराखेका छौं। यससँगै व्यवसायीहरूको आत्मविश्वास बढाउन पनि आवश्यक छ, मिश्रले भने । अर्थतन्त्रका बाह्य सूचक राम्रो देखिए पनि त्यो दिगो नभएको अर्थविद् डा चन्द्रमणि अधिकारी दाबी गर्छन्। उनका अनुसार मुलुकमा भुक्तानी प्रणाली टुटेको छ। केही सहकारी सञ्चालकले बेइमानी गरेकाले समग्र सहकारी बदनाम भएको छ। कतिपय लघुवित्त पनि सिद्धान्तविपरीत चलेकाले विकृतिहरू देखा परेको हो। यी सबै कारणले अविश्वास बढेको छ। सहकारी क्षेत्र ठप्प भएपछिको प्रभाव लघुवित्त र बैंक तथा वित्तीय क्षेत्रमा परेको छ। कतिपयले बैंकबाट ऋण लिएर लघुवित्त र लघुवित्तबाट लिएर सहकारीमा तिर्ने गरेका छन्। पहिले यो चक्र टुटेको छ। ऋण लिएकाले भुक्तानी गर्न नसक्ने अवस्था सिर्जना भएको छ, उनले भने, अहिले अधिकांशको व्यवसाय नचलेका कारण भुक्तानी प्रणाली बिग्रिएको छ। जसका कारण कालोसूचीमा पर्नेको संख्या पनि ह्वात्तै बढेको छ। कतिपयले समयमा ऋण तिर्न सकेका छैनन्। खातामा पैसा नभएको चेक काटेर दिँदा चेक बाउन्स हुने प्रवृत्ति बढेको छ। डा अधिकारीका अनुसार आन्तरिक वृद्धि नहुँदा अहिले अर्थतन्त्र मन्दीको मारमा परेको छ। उनी भन्छन्, भएको पैसा निस्क्रिय रूपमा बसेको छ। मूल्यवृद्धि औसतमा घटेको देखिएको छ। तर, खाद्यवस्तुको मूल्य औसतभन्दा बढेको छ। यसले मध्यम तथा तल्लो वर्ग प्रभावित हुन्छन्। मन्दीको मापन आर्थिक वृद्धिबाट हुन्छ। पछिल्लो समय आर्थिक वृद्धि भएको छैन। यसकारण आन्तरिक अर्थतन्त्र कमजोर छ। यस्तै हुने हो भने सन् २०२५ सम्ममा पनि अर्थतन्त्र लयमा पुग्ने सम्भावना रहेको बताउँदै अधिकारीले यो समस्या समाधानका लागि आन्तरिक लगानीसँगै स्वदेशी उत्पादन बढाउन सुझाव दिए। कालोसूचीमा कुन वर्ष कति थपिए ? बर्सेनि कालोसूचीमा पर्नेको संख्या बढ्दै गएको छ। विगत १० वर्षमा हजारौं कालोसूचीमा थपिएका छन्। आर्थिक वर्ष २०६८६९ सम्ममा २ हजार ५ सय १६ जना रहेकोमा सोही वर्षको अन्त्यसम्म २ हजार ६ सय ३७ जना पुगेको थियो। त्यसपछि आव २०६९७० मा ६ सय ९० थपिए भने पछिल्लो आवमा यो वृद्धि दोब्बर बढेको छ। आव २०७६७७ सम्ममा १२ हजार २ सय ९१ पुगेको कालोसूची त्यसपछि २०७७७८ मा १६ हजार ९ सय ८७, २०७८७९मा २९ हजार ७ सय ८०, २०७९८० मा ५६ हजार ५ सय ९८ पुगेको छ। चालु आव २०८०८१ को चैत पहिलो सातासम्ममा कालोसूचीमा पर्नेको संख्या १ लाख ६ हजार ५ सय ७९ पुगेको छ। कालोसूचीमा पर्नेमा ७० प्रतिशत चेक बाउन्स केन्द्रका प्रवक्ता कुँवर १०० जनामा ७० प्रतिशत चेक बाउन्स र ३० प्रतिशत ऋण नतिरका कारण कालोसूचीमा पर्ने गरेको बताउँछन् । आर्थिक वर्ष २०७९८० सम्ममा बैंक तथा वित्तीय संस्थामा कारोबार गर्ने २९ हजार ३ सय चेक बाउन्स गरेपछि कालोसूचीमा परेका थिए भने ४ हजार ७ सय ५६ ले ऋण नतिर्दा कालोसूचीमा परे। यस्तै चेक बाउन्स गरेका मात्रै २०७८७९ मा ५ हजार ६ सय, २०७७७८ मा ४ हजार ९ सय, २०७६७७ मा ३ हजार ४ सय कालोसूचीमा परेका छन्। बैंकबाट ऋण लिएकाभन्दा पनि बाउन्स चेकका कारण कालोसूचीमा पर्नेको संख्या अधिक देखिएको छ। चेक बाउन्सका कारण मात्रै अहिले दैनिक औसत २ सय हाराहारीमा कालोसूचीमा पर्ने गरेका छन्। स्थिति हेर्दा न्यूनतम २५ सयको रुपैयाँ बराबरको चेक पनि बाउन्स भएर कालोसूचीमा आउने गरेको उनले जानकारी दिए। उनकाअनुसार अधिकतम एउटै व्यक्तिको छुट्टाछुट्टै गरेर १ करोड रुपैयाँसम्मको चेक बाउन्स हुने गरी ठगेका छन्। चेक बाउन्सको यस्तो स्थितिले मान्छेहरू कतिपय नियतबस र कतिपयलाई परिस्थितिले बाध्य बनाएको भन्ने देखिन्छ। बैंकबाट ऋण लिएर लेनदेन गर्दाको चेकभन्दा पनि सर्वसाधारणले एकआपसमा गरेको लेनदेनले चेक बाउन्स भोगेको देखिन्छ। खातामा पैसा छैन तर चेक दिएर पन्छिने प्रवृत्तिले पनि चेक बाउन्स बढेको हो। कालोसूचीमा ऋणीभन्दा बढी चेक बाउन्स गर्नेहरू पर्नुको कारण राष्ट्र बैंकले जारी गरेको निर्देशिकाले सीमा बढाएकाले पनि हुनसक्छ। केन्द्रीय बैंकले पहिला १० लाख रुपैयाँभन्दा माथिकोलाई कालोसूचीमा राख्ने भनिएको थियो। तर, पछि रकमको सीमा हटाइयो। यसपछि जतिसुकै रकमको चेक बाउन्स भए पनि कालोसूचीमा राख्ने भनियो। यस्तो व्यवस्था गरेपछि २ हजार ५ सयदेखि कै साना रकमको चेक बाउन्स हुनेहरूले आवेदन दिँदा कालोसूचीको संख्या बढेको उनले जानकारी दिए। खातावालामा पनि जनचेतनाको कमी छ। पैसा बैंकमा जम्मा नगरी कसैलाई चेक दिएँ भने कालोसूचीमा परिन्छ भन्ने कतीपयलाई ज्ञानै छैन भने कतिले नियतबस नै गर्छन्। अझ यसोभए केके सजाय हुन्छ भन्ने कुरा थाहा नपाउदा पनि पैसा नभएको खाताको चेक काटिएको हुनसक्छ, उनले अन्नपूर्णसँग भने। एकपटक कालोसूचीमा परेपछि सो व्यक्तिलाई केन्द्रको बेवसाइडबाट हटाइन्छ। तर, पनि १० औं वर्षसम्म आन्तरिक प्रणालीमा भने रहिरहँदा बैंक तथा वित्तीय संस्थासँगसँग कर्जा लिन जाँदा सबै थाहा हुने उनले बताए। यसर्थ चेककै कारण कालोसूचीमा पर्नबाट जोगिन आम सर्वसाधारणलाई उनले सजग गराए। आमनिक्षेपकर्ताको पैसा लिएर कर्जा प्रवाह गर्ने भएकाले सुरक्षित हुन जरुरी भएकाले बैंकको लगानी नडुबोस भन्नका लागि कालोसूचीको व्यवस्थाले मद्दत मिल्ने राष्ट्र बैंकको भनाइ छ। यता बैंकर्सहरू पनि पछिल्लो समय कर्जा नतिरेका भन्दा पनि चेक बाउन्स गर्ने बढेको बताउँछन्। कालोसूचीमा यसरी परिन्छ र हट्न पनि सकिन्छ नेपाल राष्ट्र बैंकले प्रवाहित कर्जालाई वर्गीकरण गरेको छ। जस्मा प्रवाहित कर्जा असल १२५ प्रतिशत, वाच लिस्ट ५ प्रतिशत, शंकास्पद २५ प्रतिशत, कमसल ५० प्रतिशत र खराब कर्जामा सतप्रतिशत प्रोभिजन गर्नुपर्ने गरी ५ वर्गमा राखेको छ। कर्जा प्रवाह भएर ३ महिनासम्म असल कर्जाको वर्गीकरणमा परेको कर्जा त्यसपछि पनि साँवा ब्याज भुक्तानी नहुँदा निस्क्रिय कर्जा (नन पर्फरिङ लोनएनपिएल)मा गणना हुन्छ। ऋणको भाखा नाखेपछि बैंककले पटकपटक सूचित गर्छ। यसपछि ३५ दिने सूचना निकाल्छ। यसबाट पनि नभएपछि कालोसूचीमा राखिदिन्छ। पछि कालोसूचीबाट हट्नका लागि नियमअनुसार सबै ऋणको साँवा, ब्याज र जरिवाना चुक्तामात्रै बैंकको सिफारसिमा फुकुवा हुन पाइन्छ। ऋण लिएकाहरू आफैं सचेत नहँुदा कालोसूचीमा परेको थाहै नपाएको भन्न आउने गरेकोे केन्द्रका प्रवक्ता कुँवर बताउँछन्। ऋण लिएपछि समयमा भुक्तानी नगरेपछि अफ्ठेरो पर्छ। एउटै खातावालाको नामको चेक ३ पटकसम्म बाउन्सभएपछि चेक लिएरआउने व्यक्तिले उजुरी गरेको आधारमा बैंकले कालोसूचीको लागि केन्द्रमा सिफरीस गर्ने गर्छ। गलत चेक दिएको ६ महिनासम्म पनि खातामा पैसा नभएर ३ पटकसम्म चेक बाउन्स भएमा कालोसूचीमा राख्न सक्ने प्रावधान छ भन्नेबारे आम सर्वसाधारण सजग हुन उनले अनुरोध गरे। कर्जा नतिर्दा, संयुक्त कर्जा लिएर डिलाइ गर्दा र बाउन्स हुने चेक दिँदा आफैंलाई भोलि के अफ्ठेरो पर्छ भनेर वित्तीय ज्ञान राख्न जरुरी छ। यस्तै ज्ञानको कमीले कालोसूचीमा पर्न भएन। ग्राहकले केवाइसी पनि अपडेट गरे बैंकको जानकारी समयमा आउँछ। नम्बर फेरेको बार बैंकलाई जानकारी नदिँदा पनि असर पर्छ, उनले भने। जीवनमा एक पटक कालोसूचीमा परेर तीरेर बेवसाइडको कालोसूचीबाट हटेको भए पनि प्रणालीले क्रेडिट रिपोर्टमा हटेको अवधि देखाउछ। तर, रिपोर्टमा हटेको देखाउँछ। यसले ऋणीलाई फेरि कर्जा लिन बैंकले आनाकानी गर्नसक्छ। यसबारे ऋणीहरूले गुनासो गर्ने गरेका छन्। चुक्ता भएपछि कालोसूचीमा हटेको कुरा पनि नराख्न भन्छन तर यसमा बैंकहरू मान्दैनन्। एक पटक बदमास गरेकाले अर्कोपटक पनि गर्न सक्छ कि भनेर बैंकले हटेको सूचीपनि हेर्ने गर्छ। बढ्दै खराब कर्जाको आकार पछिल्लो समय आर्थिक मन्दी र कर्जा लिन पहिलाको भन्दा कडाइ हुदा बैंकमा लगानीयोग्य पुँजी थुप्रिएको छ। खराब कर्जाको आकार बढेर कर्जा नोक्सानी व्यवस्था (प्रोभिजन) बढेकाले बैंकहरूको नाफासमेत घटेको छ। समग्रमा २० वाणिज्य बैंकहरूको निस्क्रिय कर्जा (एनपीएल) चालु आर्थिक वर्षको दोस्रो त्रैमासमा औसतमा बढेर ३२७ प्रतिशत पुगेको छ। जबकी गत वर्षको सोही अवधिमा समग्रमा वाणिज्य बैंकको एनपीएल औसत २२९ प्रतिशत मात्रै थियो। बैंकहरूको एनपीएल वार्षिक ०९८ प्रतिशत विन्दुले बढेको छ। यसअवधिमा सबै बैंकको कुल कर्जामा निस्क्रिय कर्जा (नन परफर्मिङ लोन) नियन्त्रणमा आउन सकेको छैन। अधिकांश बैंकको बढेको छ। नेपाल राष्ट्र बैंकले बैंकको कुल कर्जाको ५ प्रतिशत माथी कर्जा खराब हुन थाले समस्याग्रस्त घोषणा गर्ने नीतिगत व्यवस्था छ। अधिकांश बैंकहरूले समयमै एनपीएल घटाउनु पर्ने चुनौती छ। समग्रमा मुलुकमा आर्थिक मन्दीले गर्दा बैंकहरूको कर्जा असुलीमा समस्या आएसँगै खराब कर्जाको आार बढेको बैंकरहरूको भनाइ छ। पछिल्लो समय बैंकहरूको कर्जा उठ्न नसक्दा धेरै धितो लिलामीमा निकालेका पनि देखिन्छ।। लिलामीमा निकालेको धितोसमेत बिक्री नभएपछि बैंकहरू आफैंले सकारी रहेका थिए। यसले गर्दा बैंकहरूको गैरबैंकिङ सम्पत्तिको आकार पनि बढ्दै गएका बताउँछन्। कालोसूचीमा परेका केकेबाट बञ्चित हुन्छन् ? नेपालमा बैंकहरूको बढ्दो निष्क्रिय कर्जा नियन्त्रण गर्ने उद्देश्यले सन् १९८९ मा कर्जा सूचना केन्द्र को स्थापना गरिएको थियो। बैंक तथा वित्तीय संस्थाहरूले प्रवाह गर्ने कर्जासम्बन्धी सूचनाको अभिलेख राख्न यसले महत्वपूर्ण भूमिका निर्वाह गरिरहेको छ। ऋण लिने व्यक्तिले लिएको ऋणको रकमका साथै उसको र साक्षीको ठेगानासहितको तीनपुस्ते विवरण यस कार्यालयमा सुरक्षित हुन्छ। कुनै एक बैंक तथा वित्तीय संस्थामा लिएको ऋण नतिरेको खण्डमा ऋणी कालोसूचीमा पर्छ। कर्जा निष्क्रिय भएका वा भाखा नाघेका, फरार ऋणी र चेक बाउन्स दिएको भन्दै ग्राहकले निवेदन दिएपछि बैंक तथा वित्तीय संस्थाहरूले कालोसूचीमा राख्न कर्जा सूचना केन्द्रलाई परिपत्र गर्ने गर्छन्। सोही आधारमा केन्द्रले त्यस्ता ऋणीलाई कालोसूचीमा राख्ने गर्छन्। कर्जा सूचना केन्द्रले कालोसूचीमा राखेपछि आगामी दिनमा कुनै पनि बैंक तथा वित्तीय संस्थाबाट पाइने सेवा सुविधामा बन्देज हुन सक्छ। यसबाट कुनै एउटा बैंक वा वित्तीय संस्थाको ऋण रकम नतिरी कालोसूचीमा परेको व्यक्तिले अर्को बैंक तथा वित्तीय संस्थाबाट पुनः कर्जा पाउन सक्दैन। कालोसूचीमा परेको व्यक्तिले राज्यबाट पाउने विभिन्न किसिमका सुविधासमेत नपाउन सक्छ। आर्थिक गतिविधि सुस्त छ। बैंकहरूमा निस्क्रिय कर्जाको आकार पनि बढेकाले कालोसूचीको संख्या धेरै हुन गएको हुनसक्छ। यद्यपि राष्ट्र बैंकले अर्थतन्त्र चलायमान बनाउन विभिन्न कर्जामा पुनर्तालिकीकरण तथा पुनर्संरचनाको व्यवस्था ल्याएको हो। यसले केही हदसम्म राहत दिएकै छ। बमबहादुर मिश्र, डेपुटी गभर्नर, नेपाल राष्ट्र बैंक अर्थतन्त्रका बाह्य सूचक राम्रो देखिए पनि दिगो छैन। यतिबेला मुलुकमा भुक्तानी प्रणाली टुटेको छ। आन्तरिक वृद्धि नहुँदा अर्थतन्त्र मन्दीको अवस्थामा छ। पैसा निस्क्रिय भएर बसेको छ। मूल्यवृद्धि समग्र औसतमा घटेको देखिएको छ तर, खाद्यवस्तुको मूल्य औसतभन्दा माथि छ। यसले गर्दा मध्यम र तल्लो वर्ग प्रभावित हुने छन्। मन्दीको मापन आर्थिक वृद्धिबाट हुन्छ। तर, आर्थिक वृद्धि भएकै छैन। यसकारण आन्तरिक अर्थतन्त्र कमजोर छ। यस्तै हुने हो भने सन् २०२५ सम्ममा पनि अर्थतन्त्र लयमा पुग्ने सम्भावना देखिँदैन। यो समस्या समाधानका लागि आन्तरिक लगानी बढाएर स्वदेशी उत्पादन बढाउनै पर्छ।  डा चन्द्रमणि अधिकारी, अर्थविद् अधिकांश लगानी जग्गामा गरिएको छ। यसको मूल्य अधिक हुँदा बिक्री नभएकाले पनि खराब ऋणिको संख्या बढेको छ। परिणाम स्वरूप कालोसूचीमा पर्ने ऋणिहरू पछिल्लो समय अधिक छन्। जग्गाको मूल्य घटेर कारोबार बढ्यो भने मात्रै बैंकहरूको निस्क्रिय कर्जा कम हुन्छ र कालोसूचीमा पर्नेे समस्या पनि नियन्त्रण हुनसक्छ। भुवन दाहाल , पूर्वबैंकर पछिल्लो ५ वर्षयता कालोसूचीमा पर्ने गति बढ्दो छ। कालोसूचीको संख्या बढ्नेक्रम कोभिडसँगै सुरु भएको हो। यसअघि एकनास रूपमा बढे पनि कोभिडपछि कालोसूची दोब्बर भएको छ। यही गतिमा बढ्ने हो भने चालु आवमा मात्रै ६० हजार कालोसूचीमा थपिने देखिन्छ। विजय कुँवर, प्रवक्ता, कर्जा सूचना केन्द्र"
स्वदेशी काठको उत्पादन र उपभोगमा जोड,"विदेशी काठ आयातलाई तत्काल रोकी स्वदेशी काठको उत्पादन र उपभोग बढाउने नीति कार्यान्वयन गर्न सामुदायिक वन उपभोक्ता महासंघको माग। तानसेन : सामुदायिक वन उपभोक्ता महासंघको केन्द्रीय बैठकले विदेशी काठ आयातलाई तत्काल रोकी स्वदेशी काठको उत्पादन र उपभोग बढाउने नीति कार्यान्वयन गर्ने सरकारसँग माग गरेको छ। पाल्पामा बसेको वन उपभोक्ता महासंघको केन्द्रीय बैठकले विदेशबाट अर्बौं रुपैयाँको काठ आयात भइरहेको तर स्वदेशका वन तथा आफ्ना खेतबारीका समेत काठहरू जनताले प्रयोग गर्न नपाउँदा उपभोक्ताहरूमा निराशा छाएको ठहर बैठकले गरेको छ। वनमा काठको उत्पादन बढाउन, उपभोक्तालाई वनप्रति जिम्मेवार बनाउन, सरकारले तत्काल विदेशी काठ आयात रोकी स्वदेशी उत्पादन र उपभोग बढाउनु पर्नेमा महासंघको बैठकले जोड दिएको हो। केन्द्रीय बैठकले १८ बुँदे पाल्पा घोषणापत्र जारी गर्दै समुदायलाई अपनत्व, रोजगारी आय आर्जन हुने गरी वन ऐन नियम कानुन बनाउन सरकारसँग माग गरेको छ। संविधान र संघीय कानुनविपरीत हुनेगरी प्रदेश सरकारहरूले उपभोक्ता समूहमा लगाउँदै आएको गैरकानुनी कर हटाउन बैठकले माग गरेको छ। प्रदेश सरकारले उपभोक्ता समूहबाट गैरकानुनी रूपमा संकलन गर्दै आएको शुल्क संकलनमा रोक लगाउने गरी सर्वोच्च अदालतबाट अन्तरिम आदेश कार्यान्वयन गर्न प्रदेशहरूलाई पत्राचार गरे पनि कार्यान्वयन भएकोले तत्काल कार्यान्वयन गर्न महासंघले आग्रह गरेको छ। सरकारका वार्षिक नीति तथा कार्यक्रममा क्षमता विकासका कार्यक्रम, सुरक्षाका साधन स्रोत, इन्सुरेन्स, अग्निरेखा निर्माण, जनचेतना, राहत, उचित क्षतिपूर्तिका लागि बजेट विनियोजन गर्नसमेत बैठकले आग्रह गरेको छ। वनलाई डँढेलोबाट जोगाई वायु प्रदूषण र आगलागीबाट हुने जनधनको क्षतिलाई कम गर्नका लागि आम उपभोक्तालगायत सबै सरोकारवाला समक्ष महासंघले आह्वान गरेको छ। बैठकले दिगो वन व्यवस्थापनको राष्ट्रिय मापदण्डसहितको कार्यविधि तत्काल लागू गर्नसमेत माग गरेको छ। सामुदायिक वनमा पर्यापर्यटन विकास गर्ने कार्यमा विभिन्न स्थानीय तहबाट हस्तक्षेपकारी भूमिका देखिएको भन्दै महासंघको ध्यानाकर्षण गराएको छ। सामुदायिक वनले सञ्चालन गर्दै आएका पर्यापर्यटन कार्यक्रमहरू निजी क्षेत्रलाई सुम्पिने गरी स्थानीय तहबाट प्रकाशन गरिएका सम्पूर्ण बोलपत्र आह्वान तत्काल रद्द गर्न महासंघले आग्रह गरेको छ। वन नियमावली २०७९ मा गरिएका विभिन्न व्यवस्थाहरू संघीय वन ऐन २०७६ र प्रदेशका वन ऐन, नियमावली र आर्थिक ऐनसँग बाझिएका र नियमावलीमा गरिएका कैयौं व्यवस्था वन अभियानलाई अवरोध गर्ने किसिमका आएकोमा ऐन, नियम तत्काल संशोधन गर्न महासंघले माग गरेको छ। बैठकले राष्ट्रिय निकुञ्ज तथा वन्यजन्तु संरक्षण ऐन २०२९ तत्काल खारेज गरी समुदाय मैत्री ऐन बनाउन र मध्यवर्ती सामुदायिक वनहरूलाई सामुदायिक वनमा रूपान्तरण गर्न माग गरेको छ। जलवायु परिवर्तन न्यूनीकरण र अनुकूलनमा सहयोग गर्ने दातृ निकायहरूले समेत सामुदायिक वन उपभोक्ता समूह लागयतका स्थानीय समुदायमार्फत जलवायु वित्त परिचान नगरी सरोकार नै नभएका सरकारी निकाय र नाफामूलक क्षेत्रलाई प्रवेश गराएर जलवायु वित्तको दुरुपयोग गर्ने कार्य गरिँदै आएकाले तत्काल रोक्न बैठकले माग गरेको छ। बैठकले वन्यजन्तुको कारण धनजनको ठूलो क्षति भएको हुँदा वन्यजन्तुको व्यवस्थापन गरी राहत र उचित क्षतिपूर्तिको व्यवस्था गर्दै वन्यजन्तुबाट हुने आतंक तत्काल बन्द गर्नसमेत बैठकले माग गरेको छ। सामुदायिक वन उपभोक्ता समूहरूलाई पान नम्बर लिनका लागि अन्तिम एक आर्थिक वर्षको लेखापरीक्षण प्रतिवेदनको आधारमा सहज रूपले पान नम्बर लिन पाउने व्यवस्थाका लागि नेपाल सरकारसँग माग गरेको छ।"
अर्थतन्त्रमा केही शिथिलता छ तर हामी संकटमा छैनौं : अर्थमन्त्री पुन,"काठमाडौं : अर्थमन्त्री वर्षमान पुनले अर्थतन्त्रमा केही शिथिलता भएपनि संकटमा नरहेको बताएका छन् । नागरिक लगानी कोषको ३४औं वार्षिकोत्सवका अवसरमा आइतबार राजधानीमा आयोजित कार्यक्रममा मन्त्री पुनले अर्थतन्त्रका सूचक पछाडि रहे पनि समग्रमा अर्थतन्त्र संकटबाहिर रहेको बताएका हुन्। विकसित भनिएका र नेपालभन्दा विकास र अर्थतन्त्रमा धेरै अगाडि बढिसकेका संसारका कुनै पनि मुलुक समस्यारहित नरहेको उल्ले गरे। पुनले भने, नेतृत्वले संकटकै समयमा आफ्नो क्षमता र आत्मविश्वास देखाउनुपर्छ। एक वर्षभन्दा बढीका लागि वस्तु तथा सेवाको आयात धान्ने विदेशी मुद्रा सञ्चिती रहेको, बैंकहरुमा लगानी योग्य रकम (तरलता) पर्याप्त रहेको तथा विप्रेषणमा नयाँ रेकर्ड कायम हुनुले आगामी दिनमा नेपाली अर्थतन्त्रको भविष्य राम्रो रहेको संकेत दिने उनको भनाइ थियो । गत वर्ष ७ महिनाका लागि मात्र धान्ने विदेशी मुद्राको सञ्चिती हुँदा ऋंलका हुन्छ भनिएको थियो । सरकार सञ्चालन गरिहरेको राजनीतिक नेतृत्वले त्यतिबेला हामी ऋलंकाको बाटोमा छैनौं भनेर आस्वस्त पारेको थियो, पुनले भने, बैंकिङ तरलता बढेर बैंकहरु लगानीको क्षेत्र खोजिरहेका छन् । उनले पछिल्लो समय धितोपत्र बजारमा सकारात्मक संकेत देखिएको दाबी गरे। मन्त्री पुनले ६० लाख जनसंख्या संलग्न धितोपत्र बजारमा सुधारका लागि आफूले सरोकारवालासँग सुझाव मागेको र सुझावहरु पर्याप्त भइरहेको जनाए । विगतमा अर्थतन्त्र संकटमा रहेका बेला लिइएका कतिपय नीतिमा खुकुलो बनाउने गरी मन्त्रालय र नियामक निकायबीच छलफल चलिरहेको जानकारी मन्त्री पुनले दिए । नेपालमा चर्चाका लागि धेरै सकारात्मक विषय भए पनि नकारात्मक पक्षका बारेमा मात्र बढी चर्चा हुने गरेको टिप्पणी उनले गरे । नेपालमा केही छैन, केही हुँदैन भन्ने हल्ला गरिनु दुःख रहेको उनको भनाई छ । राम्रोलाई राम्रो भनेर बाँकी सुधारमा लाग्नुपर्नेमा निराशा बाँड्ने काम धेरै भयो,पुनले भने । यद्यपि राजनीति, राजनीतिज्ञ, कर्मचारीतन्त्र, न्यायालय तथा सामाजिक जीवनका अरु क्षेत्रहरुले आफूबारे उठेका प्रश्नको जवाफ दिनुपर्ने मन्त्री पुनले बताए ।"
सुडानमा ५० लाख भोकमरीको जोखिममा,न्युयोर्क (एजेन्सी) : संयुक्त राष्ट्रसंघले सुडानका जनतालाई भोकमरीबाट बचाउन त्यहाँको युद्धरत समूहसँग मानवीय राहत वितरणका लागि अनुमति मागेको छ। सुडानमा जारी युद्धका कारण देशलाई टुक्र्याउने मात्रै नभई करिब ५० लाख सुडानीले भोकमरीको सामना गर्नुपर्ने राष्ट्रसंघले जनाएको छ। सुडानका सेना प्रमुख अब्दुल फताह अल बुरहान र उनका पूर्वसहयोगी मोहमद हमदान डग्लोले गत अप्रिलदेखि सशस्त्र संघर्ष गर्दै आएका छन्। जसमा दसौं हजारको ज्यान गइसकेको छ भने महत्वपूर्ण पूर्वाधार ध्वस्त पारेको छ। युद्धका कारण सुडानको अर्थतन्त्र पनि धराशायी बनेको छ। जसका कारण मानवीय संकटसँगै अनिकाल लाग्ने राष्ट्रसंघले जनाएको छ। राष्ट्रसंघका मानवीय सहायता प्रमुख मार्टिन ग्रिफिथ्सले सुरक्षा परिषद्लाई लेखेको पत्रमा करिब एक करोड ८० लाख सुडानीले खाद्य असुरक्षाको सामना गरिरहेको उल्लेख गर्दै आगामी महिना देशका विभिन्न भागमा करिब ५० लाख मानिस विनाशकारी खाद्य असुरक्षामा फस्ने चेतावनी दिएका छन्। उनका अनुसार डार्फरका २ लाख ४० हजारसहित करिब सात लाख ३० हजार सुडानी बालबालिका कुपोषणबाट ग्रसित छन्।
