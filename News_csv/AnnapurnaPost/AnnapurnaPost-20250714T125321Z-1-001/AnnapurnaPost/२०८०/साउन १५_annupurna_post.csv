शीर्षक,विवरण
सधैं उपेक्षामा नेपाली खेलकुद,"देशको राष्ट्रिय झण्डा बोकेर खेल्ने खेलाडीहरूलाई सम्मानका साथ बाँच्ने वातावरण बनाउन मन्त्रालय गम्भीर हुनुपर्छ। अमेरिकी राष्ट्रपति बाराक ओबामाले २०१७ को जनवरीमा ह्वाइट हाउसमा एउटा विशेष कार्यक्रम आयोजना गरे। जहाँ यो उनको अन्तिम कार्यक्रम थियो, २० जनवरीबाट उनले यो स्थान डोनाल्ड ट्रम्पलाई सुम्पिए। त्यो विशेष कार्यक्रममा ओबामाले ४५ मिनेट सम्बोधन गरेका थिए। र यी ४५ मिनेटको सम्बोधनमा ओबामाले तीन मिनेट खेलकुदबारे बोले। आठवर्षे कार्यकाल सकेर ह्वाइट हाउसबाट निस्किँदै गर्दा ओबामाले खेलकुदबारे प्रसंग निकाल्दै भनेका थिए देशमा यति धेरै राजनीतिका कुरा छन्, तिमी किन खेलकुदको कुरा गरेर समय व्यतित गर्छांै भन्ने प्रश्न मलाई बारम्बार गरिन्छ। त्यसको जवाफ ह्वाइट हाउसको त्यो अन्तिम सम्बोधनमा ओबामा स्वयंले दिएका थिए इतिहासलाई हेर्नुहोस्, राजनीतिक रूपमा नै किन नहोस्। देशमा निकै ठूलो विभाजन हुँदा खेलकुदले नै त्यो विभाजनलाई हटाएको छ, खेलकुद एउटा संस्कृति हो जसले देशको सोचलाई नै परिवर्तन गर्न सक्छ र हामीमा देशलाई थप समृद्ध बनाउन उत्साह थप्न सक्छ। ओबामाले आफ्नो कार्यकालमा खेलकुदलाई राम्रो प्राथमिकता दिएका थिए, त्यसकारण अमेरिकी खेलकुद जगत्ले उनलाई सधैं सम्मान गर्छन्। ओबामा आफैं पनि बास्केटबल, टेबलटेनिस र गल्फ खेल्ने गर्थे र विशेष रुचिसमेत राख्थे। विडम्बना ! नेपालमा अहिलेसम्म खेलकुद क्षेत्रले न आफूले सोचेजस्तो राजनीतिक नेतृत्व पाउन सकेको छ, न खेलकुदमैत्री नीति बनेको छ। कतिसम्म भने नेपालमा पछिल्ला केही वर्षयता खेलाडीहरू सम्मानसाथ यहाँ बस्न र बाँच्न सक्ने आधार बन्न नसकेका कारण सयौं खेलाडीहरू विदेश पलायन भएको समाचार दैनिक आइरहेका छन्। केही खेलहरूमा नेपालले पनि अन्तर्राष्ट्रिय स्तरमा राम्रो गरिरहेको छ तर उपलब्धिको तुलनामा नेपालमा खेलाडीप्रति राज्यबाट गरिने व्यवहार विकसित मुलुकको तुलनामा नगन्य छ। छिमेकी देश भारतमा क्रिकेट खेलाडीको सम्मान, इज्जत र प्रतिष्ठा उच्च ओहोदामा पुगेका व्यक्तिहरूभन्दा राम्रो छ। त्यस्तै, युरोपेली र अफ्रिकी देशका फुटबल खेलाडीको अवस्था कुनै राजनीतिज्ञको भन्दा कम छैन। तर नेपालमा खेलकुदमा जीवन बिताएका खेलाडीहरूलाई राज्यले गर्ने सम्मानमा कञ्जुस्याइँ गरेको आभास हुन्छ। त्यसो त नेपालमा सरकार गठन गर्दा पनि खेलकुद क्षेत्रलाई बेवास्ता गरेको र युवा तथा खेलकुद मन्त्रालयमा बलहरूको चासो कम हुने कुराले संकेत गर्छ। सरकार गठन हुँदा बारम्बार युवा तथा खेलकुद मन्त्रालय ओझेलमा पर्दै आइरहेको छ। जबकि मुलुकको कुल जनसंख्याको ४२ प्रतिशत हाराहारीमा युवाको उपस्थिति छ। राज्य र सरकारले उच्च प्राथमिकतामा राख्नुपर्ने युवा तथा खेल क्षेत्र उपेक्षित हुनुले यो क्षेत्रले आफूमाथि न्याय नभएको महसुस गरिरहेको छ। राष्ट्रको इज्जत, प्रतिष्ठा तथा गौरव बढाउने खेल क्षेत्रलाई र खेलकर्मीप्रति उचित न्याय नगरिएको आभासका कारण यो क्षेत्रले समयमा उचित फड्को मार्न सकेको छैन। अब यो अवस्थाको अन्त्य हुनुपर्छ। यसका लागि सबैभन्दा पहिले राज्यले यो क्षेत्रलाई आर्थिक वर्षका बजेटहरू छुट्ट्याउँदा नै प्राथमिकतामा राख्नुपर्ने आर्थिक वर्ष २०८०८१ का लागि युवा तथा खेलकुद मन्त्रालयतर्फ २ अर्ब ८७ करोड ५९ लाख विनियोजन गरेको छ। कुल बजेट १७ खर्ब ५१ अर्ब ३१ करोड रहेको खेलकुद क्षेत्रमा छुट्ट्याइएको बजेट जम्मा ०१६ प्रतिशत हो। कुल बजेटको एक प्रतिशत पनि युवा तथा खेलकुद क्षेत्रमा नछुट्ट्याउनुले राज्यले यो क्षेत्रलाई कति उपेक्षा गरेको छ भन्ने स्पष्ट हुन्छ। तर सधैं प्राथमिकतामा राख्ने राजा त्रिभुवन र जननेता मदन भण्डारीको दृष्टिकोण पढ्दा र सुन्दा खेलकुदमा धेरै सम्भावना देख्न सकिन्छ। राष्ट्रिय खेलकुद परिषद्जस्तो अधिकार सम्पन्न संस्थाको समेत दिनहुँ विश्वसनीयता गुम्दै गइरहेको छ। त्यहाँ राजनीतीकरण होइन, पार्टीकरण हुँदै गएको खेलाडीहरूले आभास गर्न थालेका छन्। नामै लिनु पर्दा नेपाली खेल जगत्मा शरदचन्द्र शमशेर, विजयशमशेर, गजराज जोशीलगायतको नाम सम्झिन सकिन्छ। नेपालमा गणतन्त्र स्थापना भइसकेपछि नेपाली खेलाडीको सम्मानमा थप ऊर्जा थप्ने श्रेय उहाँहरूप्रति सम्मान र स्मरण गरेर खेलगतिलाई प्रगतिमा डोहोर्याउन सकिन्छ। मुलुकमा प्रजातन्त्रको स्थापनापछि खेल क्षेत्रलाई प्राथमिकतामा राख्ने श्रेय पूर्वप्रधानमन्त्री तथा एमाले अध्यक्ष केपी शर्मा ओलीलाई जान्छ। उनले प्रधानमन्त्री हुँदा विभिन्न विधाका पदक प्राप्त खेलाडी तथा खेलकर्मीलाई गरेको सम्मान, भौतिक संरचनाको तीव्र गतिमा निर्माण र खेल क्षेत्रप्रति देखाएको प्रोत्साहनका कारण खेल क्षेत्र आशलाग्दो बनेको छ। राजनीतिक अस्थिरता, षड्यन्त्र र सबैको आआफ्नो स्वार्थ बढ्दै जान थालेपछि पछिल्लो समय बनेका सरकार तथा राजनीतिक नेतृत्वले यसलाई गम्भीर भएर प्राथमिकतामा राखेको समेत देख्न पाइँदैन। यो युवा तथा खेलकुद क्षेत्रका लागि दुर्भाग्य हो। नेपाली खेलकुदले गति लेओस् भन्ने चाहने सबैले राज्य, राजनीतिक दल तथा राजनीतिज्ञलाई यो क्षेत्रप्रति गम्भीर बनाउन आवश्यक पहलकदमी लिनुपर्ने देखिन्छ। राजनीति र युवा तथा खेलकुद, शिक्षा, स्वास्थ्य क्षेत्रलाई सकारात्मक ढंगबाट जोड्न सक्ने हो भनेमात्र नेपाली खेलकुद क्षेत्रले फड्को मार्ने देखिन्छ। त्यतिमात्र होइन, मुलुकमै ठूलो रोजगारीका अवसरहरू सिर्जनासमेत गर्न सकिन्छ। त्यसका लागि सबैभन्दा पहिले राज्यले यस क्षेत्रलाई प्राथमिकतामा राख्दै पर्याप्त बजेट विनियोजन गर्नुपर्ने देखिन्छ। यस्तो गर्न सके र खेलकुदका लागि आवश्यक पूर्वाधार निर्माणमा सरकारले ध्यान दिने हो भने अहिलेको युवा पुस्ता तथा खेलाडीहरूमा देखिएको विदेश पलायनको आकर्षण घट्ने निश्चित छ। नेपाली राजनीतिका लागि खेलकुद क्षेत्र पनि प्राथमिकतामा पर्न थाले समाजमा खेलाडीप्रतिको सम्मान बढ्नुका साथै उनीहरू आत्मसम्मानका साथ बाँच्ने आधारहरू थपिने छन्। राज्यका कमजोरीले गर्दा १९५१ मा नै एसियन खेलमा सहभागी नेपालले सोचेअनुसार पदक प्राप्त गर्न सकिरहेको छैन। नियमित रूपमा हुनुपर्ने राष्ट्रिय प्रतियोगितासमेत हुन नसक्नु अर्काे दुर्भाग्य हो। बन्द प्रशिक्षण बन्द प्रायः नै छन्। १९औं एसियन गेम सम्मुखमा आइरहेको छ। त्यसमा नेपाल सरकार र खेलकुद मन्त्रालय कति गम्भीर छ ? त्यो भने हेर्न बाँकी छ। छिमेकी देश चीनमा हुन लागिरहेको एसियन गेमले संसारको ध्यान खिचिरहेको छ। एसियाकै ध्यान आकर्षण गर्ने खेल महोत्सवमा नेपालले कस्तो तयारी गरेको छ र यस्तो कमजोर तयारीका आधारमा उपलब्धि हासिल गर्न सक्छ ? देशको राष्ट्रिय झण्डा बोकेर खेल्ने खेलाडीहरूलाई सम्मानका साथ बाँच्ने वातावरण बनाउन युवा तथा खेलकुद मन्त्रालय गम्भीर हुनुपर्छ। अर्काेतिर, खेलकुद मन्त्रालयअन्तर्गतका विभिन्न खेलकुदसँग सरोकार राख्ने सम्बन्धित विभाग तथा संस्थाहरूलाई पारदर्शी र विश्वसनीय बनाउनु आजको आवश्यकता हो। राष्ट्रिय खेलकुद परिषद्जस्तो अधिकार सम्पन्न संस्थाको समेत विश्वसनीयता गुम्दै गइरहेको छ। त्यहाँ राजनीतीकरण होइन, पार्टीकरण हुँदै गएको खेलाडीहरूले आभास गर्न थालेका छन्। यसले देशको झण्डा बोकेर देशको गरिमा बढाउन खेल्ने खेलाडीहरूलाई समेत निराश बनाएको छ। खेलकुद क्षेत्रको स्वच्छ र समृद्ध विकास गर्न स्वस्थ प्रतिस्पर्धाबाट श्रेष्ठता हासिल गर्ने विधि स्थापित गर्न राज्य चुक्नु हुँदैन। (बस्नेत, नेपाल खेलकुद महासंघका अध्यक्ष हुन्।)"
कोदो किन ओझेलमा ?,"कोदो पौष्टिकताको हिसाबले विश्वको महत्त्वपूर्ण बाली हो। थोरै खाएर पनि पेट भरिने र धेरै पोषण तत्त्व प्राप्त गर्न सकिने बालीको रूपमा कोदोलाई लिइन्छ। कोदोमा शरीरलाई चाहिने क्याल्सियम, फस्फोरस, फलाम, लवण, अमिनेएसिडलगायतका खाद्य पदार्थ पाइन्छ। यो मधुमेह, एनिमिया, हड्डी बलियो बनाउने, मुटु तथा रगतको मात्रा बढाउने औषधीय वस्तुको प्रयोग हुन्छ। रगतको बोसो र कोलेस्टरोलको मात्रा घटाउने, जाडो याममा चिसोबाट बच्न वा बचाउन र सर्दी हटाउन अत्यन्तै उपयोगी भएका कारण कोदोलाई सर्वाेत्तम खानाको रूपमा लिइन्छ। नेपाल जस्तो बहुजाति, बहुसंस्कृति रहेको देशमा आदिवासी जनजाति समुदायको चाडपर्व एवं पूजाआजा तथा संस्कार चलाउने क्रममा कोदोको रक्सी चढाउने र अतिथि सत्कारमा प्रयोगसमेत हुने भएकोले कोदोले सांस्कृतिक महत्त्वसमेत ओगटेको छ। कोदो नेपालको धान, मकै र गहँु पछिको चौथो बाली हो। यसलाई पहाडी भेगमा मकैपछिको दोस्रो बालीको रूपमा लिइन्छ। कागुनो, चिनो र जुनेलो यसै वर्गका बाली हुन्। यो विपन्न परिवारको खानाको मुख्य स्रोत हो। नेपालमा तीन सय मिटरदेखि उच्च पहाडको तीन हजार मिटरसम्म खासगरी मनाङ र मुस्ताङबाहेकका सबै स्थानमा कोदोको खेती गरिन्छ। यसलाई कम उत्पादन हुने रुखोपाखो जग्गामा आकाशे पानीको भरमा रासायनिक मल तथा विषादीको प्रयोगबिना सिमान्त जमिनमा खेती गरिने बालीको रूपमा लिइन्छ। यस बालीलाई रोग किराको प्रकोप कम हुन्छ। यसको बिउलाई १५ वर्षसम्म भण्डारण गरेर राख्न सकिन्छ भने लामो समयसम्म खाद्य सुरक्षाका लागि उत्पादन पछि भण्डारण गरी राख्न सकिन्छ। त्यसैले यो जलवायु अनुकूलनीय अर्गानिक र दिगो एवं वातावरणमैत्री बाली हो। नेपालमा कुल ४१ लाख २१ हजार हेक्टर (२७ प्रतिशत) खेतीयोग्य जमिनमध्ये ३० लाख ९१ हजार हेक्टर (२० प्रतिशत) जमिनमा खेती गरिएको छ भने १० लाख ३० हजार हेक्टर (७ प्रतिशत) जमिन खेतीयोग्य भएर पनि खेती गरिएको छैन। बाँझो बस्दै आएको छ। यो कम बढ्दो छ। विगत लामो समयसम्म पुर्खाहरूले पहरी फुटाउँदै माटोमा रूपान्तरण गरी स्तरीय जैविक विविधताको अधिकतम उपयोग गर्न सकिन्छ। यसरी कडा परिश्रमका साथ कोदो खेती गरी प्राप्त उत्पादनबाट ढिँडो, रोटी, पुवा, खोलेजस्ता परिकार बनाएर खाने चलन थियो। उक्त खानेकुरालाई गुणस्तरीय खानाको रूपमा लिइथ्यो। जसको फलस्वरूप उत्पादनलाई प्राथमिकतामा राख्दा ठूलो क्षेत्रफलमा कोदोको खेती गरिन्थ्यो। विडम्बना भन्नुपर्छ, यस्तो महत्त्वपूर्ण बालीलाई कुलामुनि जमिन हुनेहरूको हेलाहोचो र अल्पशिक्षा लिएकाहरूको बुझाइ थियो। अपमानका कारण हाल कोदो खेती गर्ने क्षेत्रफल घट्दै गएको छ। २०७८०७९ मा २ लाख ६७ हजार ७१ हेक्टरमा मात्र कोदो खेती भएको छ। राज्यले खाद्यसुरक्षाको कुरा गर्यो, पेट भर्ने कुरा गर्यो तर पोषण खाद्यको कुरा कहिल्यै गरेन। रैथाने बालीहरूमा भएका गुणस्तरीय महत्त्वलाई बुझाउन र प्रवर्धन गर्न र खानपानका बारेमा चेतना विस्तार गर्न सकेन। फलस्वरूप स्थानीय किसानका मौलिक खाद्यान्न एवं खाना छायाँमा परे कुहिएका र किरा लागेका आयातित खाद्यान्नले स्थान पाए। लत भातमा बस्यो। सरकारको नीति एवं व्यवहारले यस्तो अवस्था आयो। देशको कृषि कस्तो ? : संयुक्त राष्ट्रसंंघको सन २०२१ मार्चमा सम्पन्न महासभाले पश्चिमी हावा चल्ने देश भारतको अगुवाइमा ७० भन्दा बढी देशहरूको समर्थनमा सन २०२३ लाई कोदो अन्तर्राष्ट्रिय वर्षको रूपमा मनाउने घोषणा गर्यो। नेपाललगायतका संयुक्त राष्ट्रसंघमा आबद्ध मुलुकहरू अन्तर्राष्ट्रिय कोदो वर्षको मुख्य उद्देश्य कोदो वर्ष मनाइरहेका छन्। जलवायुमैत्री खेती साथै कोदोको स्वास्थ्य लाभ र यसको खेतीका लािग उपयुक्तताबारे जनचेतना अभिवृद्धि गर्ने छ। अब के त ? : कोदोबाली साना, सिमान्त कृषकहरूको जीविकाको आधार भएकाले सरकारी लगानी र प्राथमिकतासहित प्रतिस्पर्धात्मक क्षमता बढाउनु पर्छ। जलवायुमैत्री खेती साथै कोदोको स्वस्थ्य लाभ र यसको खेतीका लागि उपयुक्तताबारे जनचेतना अभिवृद्धि गर्न आवश्यक छ। जमिनको उपयोग संरक्षण र युवा रोजगारको हिसाबले यस बालीलाई हेरिनु पर्छ। खेती प्रक्रियामा सुधार, आधुनिक प्रविधिको प्रयोग गरी सहज उत्पादनमा जोड दिनु पर्छ। अध्ययन अनुुसन्धान गरी सम्मानित बालीको स्थान दिई प्रचारप्रसार गर्नुपर्छ। कोदोको प्रशोधन र उद्यमशीलताका साथै कृषि शिक्षामा जोडिनु पर्छ। तीनवटै तहका सरकारको नीति तथा कार्यक्रममार्फत सम्बोधन गरी कोदोको प्रवद्र्धन र विकासका लागि कार्यक्रम व्यवस्था गरिनु पर्छ। सरकारले औपचारिक रूपमा घोषणा गरी साउन १५ लाई राष्ट्रिय कोदो दिवस मनाई प्रचारप्रसार र सचेतना फैलाउनु पर्छ। साउन १५ खिर खाने दिन हो। कोदोको खिरतर्फ आकर्षण बढाउन सकिन्छ। आज अन्तर्राष्ट्रिय कोदो वर्ष कोदोको बहार दिगो, पौष्ट्रिक र स्वादिष्ट आहार भन्ने नाराका साथ कार्यक्रम भइरहेको छ। दिवस मनाउनु भनेको प्रतिवेदन लेख्नका लागि होइन। प्रचारप्रसार तथा जनचेतना विस्तार एवं सचेतनाका लागि हो। दिवसले समग्र नागरिकको मन मस्तिष्क छुन सक्नुपर्छ। उनीहरूको भावनालाई उजागर गर्न सक्नुपर्छ। दिवस मनाउँदै जाने तर कोदो बालीका लागि उत्पादनको वातावरण सिर्जनाका लागि सरोकारवालाको प्राथमिकतामा नपर्ने हाम्रो संस्कृति र संस्कार हुनु हुँदैन। यदि यसो भयो भने कु अन्नको रूपमा परिचित गराएको कोदो अन्य सिमान्त बालीहरू कहिल्यै सु अन्नमा परिणत हुँदैनन्। त्यसैले सबै मिति सिमान्तको पहिचान पाउन बाध्य भएको कोदो तथा कोदोजन्य खाद्यान्न छायाँमा पर्नेछन्। यस्ता बालीहरूको प्रवद्र्धन, विकास र विस्तारमा जुटौं। खानपानमा सुधार ल्याऔं। दिगो पौष्टिक र स्वादिष्ट आहा र खाई खुसी र सुखी जीवनयापन गरौं।  बस्नेत, राष्ट्रिय कृषक समूह महासंघका अध्यक्ष हुन्।"
लम्पी स्किनमा संवेदनशीलता खै ?,"गत वर्ष पनि लम्पी स्किन रोग फैलिएको थियो। तर, त्यतिबेला सिरियसली हेरिएन। यो वर्ष त महामारीकै रूप लियो। लम्पी स्किन रोगले महामारीको रूप लिएको छ। गाई र गोरुमा मात्र होइन, भेडाबाख्रामा पनि यो रोग लाग्न सक्छ। यो रोगबाट हालसम्म ६० प्रतिशत पशु संक्रमित भएको अनुमान गरिएको छ। यसैकारण मुलुकभर आतंक मच्चिएको छ। सुदूरपश्चिम, कर्णाली र कोसी प्रदेशका मध्यपहाडी तथा पहाडी क्षेत्रमा यो रोगबाट धेरै नै पशुहरू संक्रमित भएका छन्। पशु सेवा विभागकै तथ्यांकअनुसार लम्पी स्किनबाट यस वर्ष १० लाख ८८ हजार ७ सय ४९ पशु संक्रमित बनेका छन्। ५० हजार ८ सय २६ पशु मरे। संक्रमितमध्ये २ लाख ४८ हजार ३ सय ५ निको भएको तथ्यांक सार्वजनिक भएको छ। अझै २ लाख ४८ हजार ३ सय ५ पशु सक्रिय संक्रमित छन्। ३ लाख ५० हजार ९ सय २६ पशुमा खोप लगाइएको छ। तर, संक्रमण दर भने अझै बढ्दै गएको छ। पशुको जीउमा खटिरा आउने, ज्वरो आउने, मुख खुट्टामा घाउ हुनेलगायत यो रोगका मुख्य लक्षण हुन्। रोग नियन्त्रणका लागि भ्याक्सिन लगाउन थालेको करिब डेढ वर्ष भइसकेको छ। गत वर्ष पनि यसको संक्रमण फैलिएको थियो। तर, त्यतिबेला सिरियसली हेरिएन। यो वर्ष त महामारीकै रूप लियो। विषालु भाइरसबाट हुने यो रोगको ठ्याक्कै उपचार हुँदैन। तर, यसको लक्षणअनुसार उपचार गर्ने हो। यसबाट पशुलाई बचाउन समयमै भ्याक्सिन लगाउनुपर्छ। समयमै सबैलाई भ्याक्सिन लगाउन पाएको भए केही हदसम्म नियन्त्रण गर्न सकिन्थ्यो होला। साउन ५ देखि मात्रै पशु सेवा विभागले लम्पी स्किन रोगको नियन्त्रणका लागि पहल गरेको थियो। ७ सय ५३ वटै स्थानीय तहमा रोगको अवस्थाबारे सरकारले जानकारी लिइसकेको छ। यसैले अब सरकारले ती स्थानमा तुरुन्तै खोपको व्यवस्था गर्नुपर्यो। रोग नपुगेका ठाउँमा त खोपका लागि ढिलाइ नै गर्नुहुँदैन। किनभने रोग लागिसकेकालाई भ्याक्सिन लगाउन मिल्दैन। केवल उपचार गरेर निको पार्ने हो। तर, यसको उपचारमा प्रयोग हुने औषधिहरूको बजारमा उपलब्धता कम छ भन्ने गुनासो छ। सयवटा रोग लागेका वस्तुको उपचार गर्दा ५ वटा मरिरहेका छन्। रोग लागेका पशुलाई किसान आफैंले पनि उपचार गर्न सक्छन्। पारासिटामोल सुई, एन्टिएलर्जी सुई र रोगसँग लड्ने प्रतिरोधात्मक क्षमता बढाउने खालका औषधि र भिटामिनहरू पशुमा प्रयोग गर्न सक्छन्। यस्ता सामान्य औषधिहरू स्थानीय तहले वडा र किसानको घरसम्मै व्यवस्था गरी दियो भने धेरै पशु बचाउन सकिन्छ। रोग लागेका पशुलाई अरू बेलाभन्दा बढी खाना खुवाउनुपर्छ। खानामा जोड दियो भने पनि पशुलाई रोगसँग लड्ने क्षमतामा सहयोग मिल्छ। अहिले बर्खाको बेला छ। प्रसस्तै हरियो घाँस पाइन्छ। घाँसका साथै दाना पनि खुवाउनुपर्छ। यो रोगबाट गर्भिणी र दूध खाने साना पशु बढी मरेका देखिन्छन्। यो रोग लागेपछि पशुको शरीरमा खटिरा आउँछन्। त्यसपछि भोजन नली र श्वास नलीमा पनि खटिरा आयो भने पशुमा निमोनिया हुन्छ। निमोनिया भएपछि वस्तु मर्ने गर्छन्। यो रोगमा सेकेन्डरी इन्फेक्सन भयो भने मृत्यु हुन्छ। समयमै औषधि दिन सकियो भने रोग निको हुन्छ। यसैले उपचारमा लापरबाही गर्नुभएन। रोग लागेमा किसानले तुरुन्तै प्राविधिकको सहयोग लिइहाल्नुपर्छ। पशु सेवा विभाग र अन्य संघसंस्था पनि यसलाई नियन्त्रण गर्न लागि रहेका छन्। यसको रोकथामका लागि संघ, प्रदेश र स्थानीय तहले भ्याक्सिन र औषधिको प्रबन्ध गर्नुपर्छ। अर्कोतिर भ्याक्सिन महँगो भएकाले पनि कतिपय किसानलाई गाह्रो भएको सुनिन्छ। तर, यसमा सहयोग पनि जुटिरहेको छ। सरकार पनि नियन्त्रणमा लागि परेको देखिन्छ। खोपमा जोड दियौं भने ३४ महिनामा यो रोग नियन्त्रणमा आउन सक्छ। (श्रेष्ठ, पशुसेवा विभागका पूर्ववरिष्ठ भेटिनरी हुन् )"
दशौं राष्ट्रिय खेलकुदका लागि तत्काल आवश्यक बजेट व्यवस्थापन गर्न आग्रह,"सुर्खेत : दशौं राष्ट्रिय खेलकुद प्रतियोगिता कर्णालीमा आयोजना हुँदैछ। यसका लागि २०८१ मंसिर २ देखि ९ गतेसम्म प्रतियोगिता आयोजना गर्ने मिति पनि तय भइसकेको छ। तर समय नजिकिँदै जाँदा संघीय सरकारले भने यसमा कुनै चासो नदिएको गुनासो प्रदेशका खेलकुद विकास परिषद्हरूले गरेका छन्। पहिलो पटक राष्ट्रिय प्रतियोगिता आयोजना गर्ने अवसर पाएको कर्णाली यतिबेला पूर्वतयारीमा जुटिरहेको छ। हालसम्म राष्ट्रिय प्रतियोगिता नभएको कर्णालीले दशौं खेलकुदलाई प्रतिष्ठाका रूपमा लिएको छ। त्यसैको तयारी स्वरूप प्रदेश राजधानी वीरेन्द्रनगरमा प्रादेशिक रंगशाला निर्माणको काम धमाधम भइरहेको छ। प्रदेश सरकारले गौरवको आयोजनाको रूपमा लिएको यो रंगशालाको हालसम्म ६० प्रतिशत भौतिक काम सम्पन्न पनि भइसकेको छ। कर्णालीले प्रतियोगिता निर्धारित मितिमै आयोजना गर्नका लागि तीव्र तयारी गरिरहँदा संघीय सरकार र राष्ट्रिय खेलकुद परिषद्ले यसलाई प्राथमिकता दिएका छैनन्। संघीय सरकारले चालु आर्थिक वर्षको बजेटमा पनि कर्णालीमा खेल पूर्वाधारलाई प्राथमिकता दिएको छैन। यसकारण पनि दशौं खेलकुद प्रतियोगिता तोकिएको मितिमा नहुने आशंका बढेको भन्दै सात वटै प्रदेशका खेलकुद विकास परिषद्का सदस्य सचिवहरूले राष्ट्रिय खेलकुद परिषद्को ध्यानाकर्षण गराएका हुन्। उनीहरूले कर्णालीमा प्रतियोगिता सम्पन्न गर्नका लागि भौतिक पूर्वाधार सक्षम रहेको भन्दै तोकिएकै मितिमा प्रतियोगिता हुनुपर्ने बताएका छन्। दशौं खेलकुदको पूर्वतयारी र भौतिक पूर्वाधारको अवस्था अनुगमनका लागि कर्णालीमा जम्मा भएका सात वटै प्रदेशका खेलकुद विकास परिषद्का सदस्य सचिवहरूले कर्णालीमा तोकिएकै मितिमा प्रतियोगिता सम्पन्न गर्न सम्भव भएको निष्कर्ष निकालेका हुन्। उनीहरूले सोमबार वीरेन्द्रनगरमा पत्रकार सम्मेलन नै गरेर संघीय सरकारले दशौं खेलकुद प्रतियोगिता तोकिएकै मितिमा गर्नका लागि आवश्यक तयारी थाल्नुपर्ने बताए। यसका लागि यूवा तथा खेलकुद मन्त्रालय र राष्ट्रिय खेलकुद परिषद् गम्भिर हुनुपर्ने उनीहरूको भनाइ छ। चालु आर्थिक वर्षको बजेट र नीतिमा संघीय सरकारले दशौं खेलकुदलाई प्राथमिकता नदिएको भन्दै उनीहरूले कर्णाली सरकारसँग समन्वय गरी आवश्यक बजेट व्यवस्थापन गर्न पनि खेलकुद मन्त्रालय र राष्ट्रिय खेलकुद परिषद्लाई आग्रह गरेका हुन्। दशौं खेलकुदले कर्णालीमा खेल पर्यटनको विकास, खेल पूर्वाधार र उत्कृष्ट खेलाडी उत्पादन हुने उनीहरूको निस्कर्ष छ। यसका लागि कर्णालीमा भइरहेको तयारीबारे सदस्य सचिवहरूले मुख्यमन्त्री राजकुमार शर्मा, सामाजिक विकास मन्त्री खड्गबहादुर पोखरेल, मन्त्रालयका सचिव र प्रदेशका १० वटै जिल्लाका खेलकुद विकास समितिका अध्यक्षसँग छलफल गरेर आवश्यक तयारी गर्न सुझाव दिएका छन्। कर्णाली दशौं खेलकुद प्रतियोगिता सम्पन्न गर्न भौतिक र मानसिक रूपमा सक्षम रहेको पाइएको भन्दै उनीहरूले अब संघीय सरकार र राष्ट्रिय खेलकुद परिषद्ले आवश्यक बजेट र प्राविधिक सहयोग गर्नुपर्नेमा ध्यानाकर्षण गराएका हुन्। राष्ट्रिय खेलकुद परिषद्ले चासो नदिएका कारण प्रतियोगिता तोकिएकै मितिमा नहुने आशंका बढेको भन्दै उनीहरूले निर्धारित मितिमै प्रतियोगिता हुनुपर्ने बताएका छन्। कोशी प्रदेशको खेलकुद विकास बोर्डका सदस्य सचिव हंशराज वाग्लेले कर्णालीमा तोकिएकै मितिमा आयोजना गर्न सम्भव भएको बताए। यस्तै बागमती प्रदेश खेलकुद विकास परिषद्का सदस्य सचिव सूर्यलाल भण्डारीले भने,यसवर्ष कर्णाली सरकारले ८५ करोड बजेट विनियोजन गरेको छ, कर्णाली मानसिक र भौतिक रूपमा प्रतियोगिता गर्न तयार देखिन्छ। तर संघीय सरकारले चालु आर्थिक वर्षमा प्राथमिकता दिएको पाइएन, तोकिएकै मितिमा प्रतियोगिता सम्पन्न गर्न अब हामीले संयुक्त रूपमा दबाब दिनेछौं। कर्णाली प्रदेश खेलकुद विकास परिषद्का सदस्य सचिव विश्वामित्र संज्यालले कर्णाली प्रतियोगिताको भव्य उद्घाटन गर्न, खेलाडीको आवास व्यवस्थापन गर्न र खेलका लागि आवश्यक भौतिक पूर्वाधार तयारीमा व्यस्त रहेको बताए। भौतिक पूर्वाधारको अभावका कारण अब कर्णालीमा प्रतियोगिता नरोकिने भन्दै उनले अब संघीय सरकारले पनि आवश्यक सहयोग गर्नुपर्ने बताए।"
कोदोको बढ्दो आयात,"काठमाडौं : अन्नबाली मध्येको एक कोदो स्वास्थ्यको दृष्टिले निक्कै लाभदायक मानिन्छ। त्यसैले पछिल्लो समय यसको माग बढ्दा आयात पनि बढेको तथ्यांकले देखाउँछ। आर्थिक वर्ष २०७९८० मा नै १ करोड ८४ लाख किलोग्राम बराबरको कोदो आयात भएको छ। उक्त परिमाणमा वर्षमै ७३ करोड २० लाख ११ हजार रुपैयाँ बराबरको कोदो र कोदोजन्य खाद्य आयात भएको छ। विश्वमै कोदो उत्पादन बढी हुने भारतबाट नेपालमा अधिक मात्रामा कोदो आयात हुने गरेको छ। जबकि नेपाल पनि कोदो उत्पादनमा विश्वकै १३औं स्थानमा पर्छ। खाद्य तथा कृषि संगठनको सन् २०२० को तथ्यांकअनुसार नेपालमा ३ लाख २० हजार ९ सय ५३ टन कोदो उत्पादन भएको छ। यद्यपि गत आर्थिक वर्षमा नेपालले केही मात्रामा को दोको निर्यातसमेत गरेको छ। सो आवमा नेपालले बेल्जियम, क्यानडा, हङकङ, कोरिया, बेलायत मुलुकमा २१ लाख २३ हजार रुपैयाँ बराबरको १५ हजार ८ सय ११ किलो कोदो बिक्री गरेको भन्सार विभागको तथ्यांकमा उल्लेख छ। तर, पनि यसको तुलनामा आयातको स्थिति भने बढ्दो रहेको कृषि विभाग, बाली विकास तथा कृषि जैविक विविधता संरक्षण केन्द्र प्रमुख डा रामकृष्ण श्रेष्ठ बताउँछन्। नेपालमा खेती गर्ने क्रम घट्दो भएकाले कोदोको आयात बढेको उनी बताउँछन्। उनी भन्छन्, क्षेत्र घट्दै गएकाले देशभित्रको उत्पादनले पुगेन। तर, आजकल कोदोको माग बढेको छ। सहरबजारतिर पनि कोदोजन्यको ब्रेड, कुकिज उत्पादन हुन थालेको छ। साथै मधुमेह रोग जस्ताले कोदो खानु फाइदाजनक भनेर चेतना बढ्दै गएकाले कोदोको माग बढेको हो। कोदो खाद्यन्नमा अब्बल गुण, पौष्टिक पदार्थ, आइरन, औषधीय गुण रहेको र जैविक विविधताका दृष्टिले महत्त्व रहेकाले कोदोलाई राष्ट्रिय महत्त्वको बालीको रूपमा स्थापित गराउन खोजिएको छ। जसका लागि संयुक्त राष्ट्रसंघको महासभाले सन् २०२३ लाई सिमान्त बाली (कोदो) अन्तर्राष्ट्रिय वर्षका रूपमा मनाउने घोषणा गरेसँगै नेपाल सरकारले पनि सिमान्त बाली (कोदो) वर्षको रूपमा मनाइरहेको छ। खाद्य पोषण, सुरक्षा र वातावरण तथा ग्रामीण रूपान्तरणका लागि कोदोजन्य बाली नाराका साथ २०२३ लाई कोदोजन्य बाली वर्ष मनाइरहेको हो। स्वास्थ्यवद्र्धक मौलिक अर्थात् रैथाने बालीहरू लोप हुँदै जान थालेकाले कोदो, फापर, लट्टे, जुनेलो (चिनो) जस्ता रैथाने बालीको प्रवद्र्धन गर्न खोजिएको छ। साथै, राष्ट्रिय कृषक समूह महासंघले विगत ३ वर्षदेखि साउन १५ लाई कोदो दिवसको रूपमा मनाउँदै आएको छ। यस वर्षपनि एफएओ नेपाल, राष्ट्रिय कृषक समूह महासंघ नेपाल, अनाज नेपाल र मिलन महिला कृषक समूह काभ्रेको संयुक्त आयोजनामा मण्डनदेउपुर नगरपालिकामा कोदो रोपेर र यसको महत्वबारे चर्चा गरेर कार्यक्रम गरिँदै छ। सरकारले कोदो उत्पादनलाई प्रोत्साहन गर्न करोडौं अनुदानसमेत दिएको थियो। गत असारसम्म सरकारले रैथाने बाली यसभित्र पनि बढी कोदोजन्यबाली उत्पादनका लागि प्रोत्साहन गर्न १ सय ३३ पालिकासँग मिलेर अनुदानसहित कार्यक्रम गरेको थियो। तर, चालु आर्थिक वर्षमा फेरि यस्तो कार्यक्रम गर्न नयाँ कार्यविधि पास गर्नुपर्ने भएकाले अझै निश्चित नभएको डा श्रेष्ठ बताउँछन्। गत आवमा भने बाँझो जमिन प्रयोग गरेर खेती गर्नेलाई १ रोपनी बराबर ९ सय र १ हेक्टर बराबर १८ हजार रुपैयाँ अनुदान दिने व्यवस्था सरकारले गरेको थियो। बाली हुने ठाउँमा कोदो लगाउनेलाई प्रतिरोपनी ९ सय रुपैयाँ अनुदान दिइएको थियो। कोदो बिक्री गर्दा पालिकाको समन्वयमा बजारमा वा सहकारीमा बेच्यो भने प्रतिकिलो १० रुपैयाँ अनुदान दिइएको थियो। खासमा सरकारले अब कोदोको प्रयोगलाई प्रवद्र्धन अर्थात् यसको परिकारमा विविधीकरण गरेर केन्द्रित गर्न खोजेको उनले सुनाए। नेपालमा कोदो उत्पादनको स्थिति पछिल्लो समय नेपालमा कोदो बाली उत्पादनको क्षेत्रफल पहिलेभन्दा क्रमशः घटेको छ। आव २०७४७५ मा देशभर २ लाख ६३ हजार ४ सय ९७ हेक्टरमा खेती गरेकोमा ११ हजार ९२ केजी प्रतिहेक्टरको दरले ३ लाख १३ हजार ९ सय ८७ टन उत्पादन भएको थियो। सोही दरले उत्पादन भइरहेको केन्द्रका प्रमुख डा श्रेष्ठले जनाए। उनकाअनुसार देशको कुल खाद्यान्नको क्षेत्रफलको ७७ प्रतिशत कोदो बालीले ओगट्छ। यसको कुल क्षेत्रफलमध्ये ९५ प्रतिशत पहाडमा हुन्छ। नेपालको तराईदेखि समुद्र सतहबाट ३१ सय मिटरसम्मको उच्च पहाडी क्षेत्रमा कोदो लगाइन्छ। ७७ जिल्लामै कोदो खेती गरेको पाइन्छ। तर, मनाङ र मुस्ताङमा कम हुन्छ। कोदोको गुण प्रायः कोदोले खाद्य तथा पोषण सुरक्षामा योगदान गर्छ। परम्परागत रूपमा कोदो मुख्यतः ढिंडो, रोटी, रक्सी र पशु आहारमा प्रयोग हुने गरेको छ। यसलाई मःम, पिज्जा, हलुवा लगायतको परिकारसमेत प्रयोग गर्दा स्वास्थ्यलाई लाभ हुने भएकाले होटल तथा रेष्टुराँहरूले प्रचलनमा ल्याइएको छ। कोदोबाट क्याल्सियम र फस्फोरसको प्राप्त हुन्छ। साथै यसले मधुमेह रोगीहरूका लागि पनि फाइदा गर्छ। कोदोबाट निकालिएको इन्जाइमको रसले छालाबाट रौं हटाउन प्रयोग हरिन्छ। यस्तै मधुमेह, रक्तचाप, युरिक एसिड, दम, रुघा, खोकी, शरीर दुख्ने, कब्जियत, पेट दुख्ने र झाडापखालाका रोगीहरूको लागि पनि यो अति राम्रो मानिन्छ। उसको उपयोगले रगतमा बोसो र कोलेस्टोरोलको मात्रा घटाउँछ। यसबाट प्रोटिन र खनिज पदार्थ पाइन्छ। कृषक अभियन्ता उद्धव अधिकारी कोदो कम रसाइन, सिँचाइ नचाहिने, वर्षमा हुने, खेर गएको जमिनमा हुने, भिरालो जमिनको माटो संरक्षण गर्ने र यसलाई हाइब्रिट बीउ नचाहिने सदियौंदेखिकै बीउले उत्पादन हुन सक्ने बताउँछन्। उनकाअनुसार पर्यावरणीय हिसावले अत्यन्तै उत्कृष्ट, खाद्य तथा पोषण सुरक्षा (क्याल्सियम, फलाम, आइरनयुक्त) भएकाले महत्वपूर्ण बाली हो। एक किलो चामलले ३ लाई पुग्छ भने १ किलो कोदोले ७ जनालाई पुग्छ। बहुगुण, बीसौं वर्ष भण्डारण गरेर राख्न सकिने, घुनकीराले नखाने यसका धेरै गुण छन्। यस्तै, कृषिविज्ञ कृष्णप्रसाद पौडेल मुख्य दर्जाका बालीभन्दा कोदोजन्य बालीमा सन्तुलित पोषण जस्तै प्रोटिन, खनिज लवण, भिटामिन र रेसा पदार्थ सन्तुलित मात्रामा पाइने बताउँछन्। उनकाअनुसार कोदो प्रजातिका अन्नहरू ग्लुटिन अर्थात् अन्य अन्नबाली खासगरी, गहुँमा पाइने एक प्रकारको प्रोटिन (हानिकारक) रहित खाद्यबाली हुन्। कोदो लामो समयसम्म सजिलै सुरक्षित गर्न सकिने खाद्य बाली हो।"
इमेज सहकारी पीडित बचतकर्ताद्वारा टर्च लाइट बालेर विरोध,"बागलुङ : इमेज बचत तथा ऋण सहकारीका बचतकर्ताहरुले आइतबार टर्च लाइट बालेर प्रदर्शन गरेका छन्। एक अर्बभन्दा बढी रकम हिनामिना गरेर फरार भएका सहकारीका संस्थापक अध्यक्षसहित सहकारीका संचालहरुलाई पक्राउ गर्न प्रशासनलाई दबाब दिन पीडित बचतकर्ताहरुले टर्च लाइट बालेर प्रदर्शन गरेका हुन्। पीडित बचतकर्ताहरुको इमेज बचतकर्ता संघर्ष समितिले बागलुङ बजारमा रहेको सहकारीको भवनदेखि बजारभरी टर्च लाइट बालेर खोजी गर्दै नाराबाजी गरेका थिए। संघर्ष समितिका संयोजक डिलबहादुर कार्कीले बचत रकम हिनामिना गरेर फरार भएका देवकुमार नेपालीसहितका संचालक समितिहरुलाई प्रशासनले पक्राउ गर्न ढिला गरेकोले दबाब स्वरुप टर्च लाइट बालेर प्रदर्शन गरेको बताए। उनले प्रहरी प्रशासनले खोजी गरिरहेपनि ढिलासुस्ती गरेको बताए। फरार देवकुमार नेपालीसहितको टोलीलाई प्रहरी प्रशासनले खोजी गरिरहेको छ, कार्कीले भने,खोजी कार्यमा ढिला भएको महसुस भएर चाँडो पक्राउ गर्नको लागि दबाब दिन टर्च लाइट बालेर प्रदर्शन गरेको हौं। संघर्ष समितिका संयोजक कार्कीले देशभरका सहकारी र लघुवित्तका पीडितहरुले साउन १८ गते काठमाडौंमा प्रदर्शन गर्ने कार्यक्रम रहेको बताउँदै सबैलाई काठमाडौंमा जानको लागि आव्हान गरेका थिए। इमेज सहकारीका पीडित बचतकर्ताहरुले आइतबार साँझ एकै साथ बागलुङ बजार, गलकोटको हटिया बजार र ढोरपाटनको बुर्तिबाङ बजारमा टर्च लाइट बालेर विरोध प्रदर्शन गरेका थिए। ढोरपाटन नगरपालिकाका नगरप्रमुखसमेत रहेको नेपाली गतजेठ ५ गतेदेखि फरार रहेका छन्। नेपाली सहित सहकारीका संचालकका विरुद्धमा प्रहरीमा १ हजार ४ सय ८१ जना बचतकर्ताले मुद्वा दर्ता गरेका छन्। नेपालीसहित सहकारीका संचालक र कर्मचारी गरि ११ जना विरुद्ध बचतकर्ताले जिल्ला अदालत बागलुङमा रु १ अर्ब ३० करोड विगो दाबी गरी ठगी मुद्दा दर्ता गरेका छन्। प्रहरीले सहकारीको लाखौं रकम हिनामिना गरी ठगी गरेको आरोपमा सहकारीका संचालक चित्रबहादुर भण्डारी, प्रबन्धक शक्ति किसान र कर्मचारी लालमती रोकालाई पक्राउ गरिसहेको छ। पक्राउ परेका तीन जनालाई अदालतले पुर्पक्षको लागि थुनामा राख्न साउन ४ गते आदेश दिएको छ।"
बाह्रबिसे सबस्टेसन निर्माण सक्न दबाब,"काठमाडौं : चिलिमे जलविद्युत् कम्पनीको अगुवाइमा सिन्धुपाल्चोकमा निर्माणाधीन १०२ मेगावाटको मध्यभोटेकोसी जलविद्युत्को निर्माण अन्तिम चरणमा पुगेको छ। मध्यभोेटेकोसीको निर्माण दुई महिनाभित्र सक्न अन्तिम चरणका कामहरू भइरहेका हुन्। आयोजनाको काम सकिनै लाग्दा विद्युत् जोडिने बाह्रबिसे सबस्टेसन निर्माण पूरा गर्न नेपाल विद्युत् प्राधिकरणलाई दबाब परेको छ। मध्यभोटेकोसीबाट उत्पादित विद्युत् २२० केभी प्रसारण लाइनमार्फत बाह्रबिसे सबस्टेसनमा जोडिने हो। आयोजनाले आफ्नो विद्युत्गृहबाट बाह्रबिसे सबस्टेसनसम्मको प्रसारण लाइनका टावरहरू निर्माण सकेर तार तान्ने काम भइरहेको छ। बाह्रबिसे सबस्टेसन निर्माणको ठेक्का चिनियाँ कम्पनीहरू ग्वाङ्सी ट्रान्समिसन एन्ड सबस्टेसन कन्स्ट्रक्सन तथा सेन्जेन क्लाउ इलेक्ट्रोनिक्सले पाएका छन्। प्राधिकरणले कार्यसम्पादनमा सुधार्न पटकपटक दिएको निर्देशन निर्माण व्यवसायीले पालना नगर्दा सबस्टेसन निर्माण पूरा हुने तालिका प्रभावित हुँदै आएको छ। प्राधिकरणले सबस्टेसनको निर्माण सम्पन्न नभएर मध्यभोटेकोसीको विद्युत् जोड्न नसकिएमा त्यसको क्षतिपूर्ति निर्माण व्यवसायीबाट भराउने चेतावनी दिँदै आएको छ। कार्यकारी निर्देशक कुलमान घिसिङ, प्रसारण निर्देशनालयका उपकार्यकारी निर्देशक दीर्घायुकुमार श्रेष्ठ, आयोजना व्यवस्थापन निर्देशनालयका उपकार्यकारी निर्देशक ताराप्रसाद प्रधान सम्मिलित प्राधिकरणको उच्चस्तरीय टोलीले शनिबार सबस्टेसन निर्माणस्थलको अनुगमन भ्रमण गरेको छ। टोलीले आयोजना व्यवस्थापन र निर्माण व्यवसायीसँग निर्माणमा देखिएका समस्या, उपकरण आपूर्तिको अवस्था, निर्माण सम्पन्न हुने तालिकालगायतका विषयमा छलफल गरेको थियो।"
"सामान्य अंकले बढ्यो सेयर बजार, कारोबार रकम घट्यो",काठमाडौं : नेप्से परिसूचक सामान्य अंकले बढेको छ। नेप्से परिसूचक ५८४ अंकले बढेर २१०६१८ विन्दुमा पु्गेको हो। सेन्सेटिभ इण्डेक्स २१८ अंकले बढेको छ। आइतबार नेप्से परिसूचक २६१४ अंकले घटेर २१००३४ विन्दुमा पुगेको थियो। सो दिन २ अर्ब ५० करोड २८ लाख ८६ हजार ५२७ रुपैयाँमा सेयर खरिदबिक्री भएको थियो। कारोबार रकम आइतबारको तुलनामा घटेको छ। आज २६२ कम्पनीको ५५ लाख ३१ हजार ७३७ कित्ता सेयर १ अर्ब ८५ करोड ८० लाख २ हजार १७५ रुपैयाँमा सेयर खरिदविक्री भयो। आज कुनै पनि कम्पनीको सेयर मूल्य सकारात्मक सर्किट लेभलमा कारोबार भएन। सनलाइन ब्लूचिप फण्डको सेयर मूल्य सर्वाधिक ७१० प्रतिशतले बढ्यो। कारोबार रकमका आधारमा शिवम् सिमेन्ट शीर्षस्थानमा रह्यो। सो कम्पनीको ८ करोड बढि मूल्यको सेयर कारोबार भयो। सोल्टी होटलको ५ करोड र एसियन लाइफ इन्स्योरेन्सको ४ करोड मूल्य बराबरको सेयर कारोबार भयो। कारोबारमा आएका १३ उपसमूहमध्ये १० को मूल्य बढ्यो भने बाँकी ३ को मूल्य ओरालो लाग्यो।
