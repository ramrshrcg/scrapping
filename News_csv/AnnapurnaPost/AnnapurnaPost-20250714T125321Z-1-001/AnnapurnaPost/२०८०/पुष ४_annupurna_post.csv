शीर्षक,विवरण
चालकको लापरवाही धेरै,"विशेषतः तीन कारणले सवारी दुर्घटना हुने गरेको देखिन्छ। पहिलो, सडकको अवस्था। दोस्रो, सवारी साधनको अवस्था। र, तेस्रोमा सवारी चालकको अवस्था। यी कारणमध्ये दुई वा दुईभन्दा बढी कारण मिले भने दुर्घटना निम्ति हाल्छ। एउटै कारण मात्र पनि खराब भयो भने दुर्घटना हुन सक्छ। सवारी चालकलाई पनि दुर्घटना हुनुमा प्रमुख कारण मानिएको छ। यात्रुवाहक सवारीको तुलनामा टिपर दुर्घटनामा चालकको लापरवाही धेरै देखिन्छ। टिपर चालक अधिकांश युवा छन्। कतिपयको लाइसेन्समा पनि मलाई शंका लाग्छ। उनीहरू अन्य गाडीलाई पेलेरै जानुपर्छ भन्ने सोचबाट ग्रसित देखिन्छन्। यसलाई नियमनकारी निकायले कडाइका साथ हेर्नुपर्छ। चालकले मदिरा सेवन गर्ने गरेका कारण पनि दुर्घटना निम्तिने गरेका छन्। क्षमताभन्दा धेरै सामान र यात्रु बोक्ने चलन गाउँमा कति छ कति। चालकलाई ८ घण्टाभन्दा धेरै गाडी नचलाउने भन्ने नियम कार्यान्वयन भएकै छैन। काठमाडौं पुग्ने गाडीले गाउँबाट १२ देखि १८ घण्टासम्म चलाउँछन्। गाडी चलाउँदा टेलिफोनमा कुराकानी गर्नु दुर्घटनाको अर्को कारण हो। यी समस्या भए। यहाँ समाधानका पनि कुरा छन्। समाधानको पाटोलाई हामी थ्री इअर्थात् इन्जिनियरिङ सडक, एजुकेसन (शिक्षा) र इन्फोर्समेन्ट (कानुनको परिपालना)मा वर्गीकरण गर्न सक्छौं। सडक सञ्जाल इन्जिनियरिङ डिजाइनबाट बन्नुपर्यो, एक्साभेटर चालकको तजविजमा होइन। चालक र सडक प्रयोगकर्ता सबैलाई सडक शिक्षा दिनुपर्छ। सडकसम्बन्धी नीति, नियमहरू पूर्णरूपमा कार्यान्वयन हुनुपर्छ। यसो गरियो भने सडक दुर्घटना रोक्न सकिन्छ । (गिरी सडक पूर्वाधार विकास कार्यालय, रूपन्देहीका सिनियर डिभिजनल इन्जिनियर हुन्।)"
चिसोमा चिलब्लेन्स,"चिसो बढिरहेको छ। जाडोको मौसममा रुघाखोकी र ज्वरोको समस्या बढी नै देखिन्छ। यसका साथै एउटा अर्को स्वास्थ्य समस्या पनि थपिन्छ। जसलाई मेडिकल भाषामा चिलब्लेन्स र नेपालीमा तुषारागात (शीतदंश) भनिन्छ। यो रोग हुने सम्भावना चिसोमा बढी हुन्छ। चिलब्लेन्स कुनै नयाँ किसिमको रोग होइन। हरेक वर्ष जाडोमा यो समस्याले कतिपयलाई असर गर्छ। धेरैजसो मानिसहरू न्यानो लुगाको मद्दतले चिसो तापक्रमको सामना गर्न सक्षम हुन्छन्। केही मानिस भने चिसोबाट जोगिन न्यानो लुगा लगाएता पनि तिनको शरीरको छाला अति संवेदनशील हुन्छ र चिसोमा अलि बढी प्रतिक्रिया दिन्छ। तीमध्ये केही मानिसको परिवारमा पनि यो प्रवृत्ति चलिरहेको हुन्छ। विशेषगरी यो रोग पुरुषभन्दा महिलामा बढी देखिन्छ, जसलाई चिसोमा बढी काम काज गर्नुपर्ने हुन्छ। चिलब्लेन्स भनेको के हो ? संक्षिप्तमा भन्नुपर्दा तन्तु (टिस्युज)हरूको क्षति हुनु हो। जुन अत्यधिक चिसोका कारण केही मानिसमा हुने गर्छ। यसले प्रायः हात, खुट्टा, कान र नाकलाई समेत असर गर्छ। यो रोगले शरीरको प्रभावित टिस्युज रातो भई सुन्निने रूपमा प्रतिविम्बित गर्छ। चिलब्लेन्स अत्यधिक चिसोमा शरीरले देखाउने एक किसिमको प्रतिक्रिया हो। चिलब्लेन्स हुने कारण के हो ? जसको शरीरको छाला अति संवेदनशील हुन्छ। अत्यधिक चिसोबाट एक्कासि बढी गर्मी वा गर्मीबाट अचानक चिसो ठाउँमा जाँदा चिलब्लेन्सको समस्या हुन सक्छ। यो समस्या सबैभन्दा बढी पुस महिनाको अन्तमा र माघ महिनाको सुरुआतमा देखिन्छ। कारण के भने यो समयमा चिसो बढी हुन्छ। चिलब्लेन्सका लक्षणहरू हातखुट्टा सुन्निने, चिलाउने र रातो हुने। हातका औंलाहरू बढी सुनिन्छन्। खुट्टाका औंलाहरू रातो हुने, सुन्निने र अत्यधिक दुख्छन्। केही रोगीहरूको छाला रातो भई फोका पनि आउन सक्छ। छालको रङ रातो, बैगुनी वा नीलो पनि हुन सक्छ। खुट्टामा जुत्ता, चप्पल लगाउन पनि अप्ठ्यारो हुन्छ। हुन त हात र खुट्टा बढी प्रभावित हुन्छन् तर नाक र कान (लोती)मा पनि चिलब्लेन्स हुन सक्छ। शरीरको प्रभावित अंगमा अत्यधिक चिलाउने र जलनको अनुभव हुने गर्छ। धैरे चिलाउनाले प्रभावित भागमा घाउ पनि हुन्छ। यसबाट छालाको क्यान्सर हुने खतरा पनि हुन सक्छ। चिलब्लेन्स भए के गर्ने र के नगर्ने ? यदि चिलब्लेन्सको चिह्न र लक्षणहरू तपाईंको शरीरमा देखियो वा अत्यधिक चिलाउने, हात वा खुट्टाका औंलाहरू, कानका लोती या नाक रातो हुने वा सुन्निने आदि भयो भने पनि उक्त प्रभावित भागलाई न्यानो बनाउन रगड्ने नगर्नुस्। किनभने यसले टिस्युजहरूलाई क्षति पुर्याउन सक्छ। प्रभावित भागलाई नङले कन्याउनुभन्दा कपडाले हल्का किसिमले सुम्सुम्याउने, शरीरको प्रभावित भागलाई न्यानो बनाउन सोझै आगो, हिटर वा स्टोभको छेउमा बसेर सेकाउने काम गर्नु हुँदैन। यसले तपाईंको समस्या घट्नुको सट्टा झन् बढ्न सक्छ। यसबाट राहत पाउनका लागि गर्मी पानीमा अलिकति नुन हालेर त्यसमा केही समय हातखुट्टा डुबाउनु पर्छ। नियमित व्यायाम गर्नुहोस् किनकि यसले रक्तसञ्चार सुधार गर्छ। यदि कष्ट बढी भएमा चिकित्सकलाई भेट्नु पर्छ। चिलब्लेन्सबाट बच्न के गर्ने ? सकेसम्म चिसोबाट बच्नुपर्छ। यदि बाहिर नगई नहुने अवस्था छ भनेमात्र बाहिर निस्कनु पर्छ। नत्र घरबाट बाहिर ननिस्किनु नै राम्रो हुन्छ। घरमै बस्ने र घरमा बस्दा पनि न्यानो किसिमका लुगा लगाउने काम गर्नुपर्छ। हातमा पञ्जा र खुट्टामा मोजा लगाउनु पर्छ। हात र खुट्टालाई चिसोपानीबाट बचाउने उपायमा ध्यान दिनुपर्छ। यदि घरधन्दा, भाडावर्तन धुनु छ भने गर्मीपानीको प्रयोग गर्नुपर्छ। हात धोएलगत्तै चिसो नराखी तौलिया आदि नरम कपडाले पुछेर सुक्खा बनाइहाल्नु पर्छ। चिलब्लेन्सको उपचार चिलब्लेन्सका कारण वर्षैपिच्छे बिरामी हुने गर्छन्। सामान्यतया मानिसमा यो धारणा छ कि चिलब्लेन्सको कुनै उपचार छैन। यो सत्य होइन, तथ्य हो। एलोप्याथी चिकित्सा प्रणालीमा चिलब्लेन्सको कुनै प्रभावकारी उपचार छैन। यसको मतलव यो होइन कि चिल्बलेन्सको उपचारै छैन। होमियोप्याथीमा यसको उपचार सहज ढंगबाटै सम्भव छ। होमियोप्याथिक उपचार होमियोप्याथिक औषधिले चिलब्लेन्सको लक्षणहरूलाई तत्कालै निको पार्छ। समस्यालाई पूर्णरूपले निर्मूल पार्न मद्दत गर्न सक्छ। बिरामीको हरेक वर्ष जाडोयाममा चिलब्लेन्स हुने प्रवृत्ति कम हुन्छ। चिल्बलेन्सको उपचारमा प्रयोग गरिने निम्न लिखित होमियोप्याथिक औषधिहरू धेरै प्रभावकारी छन्। जसमा एगरिकस मसकेरियस, पेट्रोलियम, पल्साटिला, नाइट्रिक एसिड, रसटाक्स, आर्सेनिक एलब्म, कार्बोभेज, लेकेसिस आदि। उपरोक्त औषधिहरूको प्रयोग योग्य तथा अनुभवी होमियोप्याथिक चिकित्सकको सल्लाहबमोजिम प्रयोग गर्नु लाभदायक हुनेछ। अस्तु ! मिश्र, होमियोप्याथिक कन्सलटेन्ट हुन्।"
राजतन्त्रको रडाको,"शक्ति हस्तान्तरण र पुस्तान्तरणको अभ्यासमा लाग्नुपर्छ। सशक्त वैकल्पिक नेतृत्व तयार पार्नुपर्छ। यदाकदा देखिने विरोधाभाष गतिविधि र अप्रासंगिक बहस हाम्रो राजनीतिका फुटकर विशेषता हुन्। यहाँ अनेकन खालका विचार र प्रतिविचारहरू सतहमा आउन सक्छन्। यस्तै परिदृश्यमा केही समयदेखि छिटफुट सहरहरूमा राजतन्त्र पक्षीय बहस चल्दैछ। राजतन्त्र पुनस्र्थापनाका लागि आन्दोलन गर्ने भन्दै पहिले दुर्गा प्रसाईं सडकमा थिए। अहिले अन्य केही दलले पनि यो बाटो समात्ने सपना देखेका छन्। संघीय गणतन्त्रको स्थापनासँगै निर्मूल भएको राजतन्त्रलाई पुनस्र्थापना गर्ने भनेर आफैं स्थापित हुन नसकेका केही व्यक्ति र दल नागरिकलाई भड्काउने बाटोमा उद्यत् देखिन्छन््। यसको पक्षपोषणमा टीकाटिप्पणी गर्न हतार गर्नेहरूको जमघट पनि यदाकदा देखिन्छ। मानवीय चेतनाले कतिपय विषय अनि अवस्थामा फरकफरक दृष्टिकोण राख्नु स्वाभाविक अभिव्यक्ति स्वतन्त्रता र संविधानप्रदत्त मानव अधिकारको उपयोग पनि होला। यद्यपि प्रजातन्त्रको विकल्प राजतन्त्र हुन सक्ने र त्यसका लागि सडकमा नागरिकको समूह आउनुपर्ने भन्ने कुरा किञ्चित जायज हुँदैन र भएको छैन। विख्यात राजनीतिक चिन्तकदेखि दार्शनिकसम्मले यदाकदा राजनीतिमा असीमित र असामान्य सम्भावनाहरूको अवस्था रहने बताउँछन्। प्राचीन ग्रिकका दार्शनिक अरस्तुले अन्पोलिटिक्स नामक पुस्तकभित्र सरकारका चक्रीय परिवर्तनको स्वरूप (क्लासिकल टाइपोलोजी)को व्याख्या गर्छन्। यसमा प्रजातन्त्र निष्प्रभावी भएपछि राजतन्त्रको पुनस्र्थापना हुने भनेर तर्क गर्छन्। बिल्कुलै फरक राजनीतिक अवस्थाका परिणामस्वरूप बिट्रेनमा सन् १६६०, स्पेनमा १९७८ र कम्बोडियामा १९९३ मा विस्थापित राजतन्त्रको पुनस्र्थापना भएको थियो। तर हाम्रो सबालमा कुनै पनि कारण र आधारले राजतन्त्रको पुनस्र्थापना सम्भव र आवश्यक दुवै छैन। गम्भीर कारणमा राजतन्त्रको अवशान भएको धेरै समय भएको छैन। आम जनताले राजतन्त्रको बिदाइ स्वीकार गरिसकेको पक्ष हो। स्वयम् राजा महाराजाका सन्तति भनिनेहरू पनि अब राजतन्त्र फर्किन सक्ने कुरामा विश्वस्त छैनन्, लालायित पनि छैनन्। बाहिर राजतन्त्रको नारा लगाउने दलसमेत पनि वास्तवमा नै राजतन्त्रका लागि उदार र निष्ठ छन् जस्तो लाग्दैन। नागरिकको आशा चाहिँ केवल सक्षम नेतृत्व केन्द्रित छ। लोकतन्त्र सामूल रूपमा अफापसिद्घ भएको होइन। प्रजातन्त्रमा पनि कहिलेकाहीँ समस्या देखिन सक्छ, नेतृत्व नचाहेरै चुक्न सक्छन्। यसमा पनि सीमितता, अप्ठ्यारा, अनि असहजता अवश्य र प्रशस्त हुन्छन्। कमजोरी भएमा व्यवस्थामाथि सुधारको खोजी गर्नुपर्छ, विद्रोहको होइन। हरेक लोकप्रिय कुरा नै सत्य वा लाभदायकसमेत हुन्छ भन्ने छैन। उत्तोजित जोशले जकडेको भीडबाट वैधानिक लोकतन्त्रको विकल्प खोज्नु केवल भीडतन्त्र (मोबोक्रेसी) हो। राजतन्त्रको पक्षमा हुने सानातिना प्रदर्शन यही अवस्थाका उपजमात्र हुन्। उत्तेजित जोशले जकडेको भीडबाट वैधानिक लोकतन्त्रको विकल्प खोज्नु केवल भीडतन्त्र (मोबोक्रेसी) हो। राजतन्त्रको पक्षमा हुने सानातिना प्रदर्शन यही अवस्थाका उपजमात्र हुन्। खराब नेताको ठाउँमा राम्रो नेतामात्र प्रजातन्त्रको विकल्प हो। नैतिकवान् अनि इमान्दार नेतृत्व नभएको अवस्थामा त्यस्तो नेतृत्व कौशलको विकास नै प्रजातन्त्रको अनुपम आकर्षण हो। हामी बिरामी भएर अस्पतालमा गएको बखत यदाकदा चिकित्सकले राम्रो उपचार तथा शल्यक्रिया गर्न नसकेको महसुस हुन सक्छ। त्यसको विकल्पको रूपमा गैरचिकित्सकीय अप्राविधिक अन्य मानिसको छनोट र खोजी गर्दैनौं। कमसल चिकित्सकको विकल्प योग्य र दक्ष चिकित्सकमात्र हो, धामी वा झाक्री होइन। कमसल पाइलट भए बरु अर्को दक्ष, अनुभवी, इमान्दार र अझै गुणस्तरीय पाइलटमात्र अदक्ष पाइलटको विकल्प हुन सक्छ। त्यस्तै, राजनीतिकर्मीबाट अपेक्षित कार्यसम्पादन नभएको अथवा प्रजातन्त्रले आशातित सफलता र नतिजा प्रदान गर्न नसकेको महसुस हँुदा त्यसको विकल्प राजतन्त्र कदापि हुन सक्दैन। यथार्थमा खराब नागरिकबाट खराब नेताको जन्म हुन्छ। अधिकांश समय हामी नागरिक पनि नेतृत्वलाई आम समुदायको अनि सम्पूर्ण जनसरोकारभन्दा व्यक्तिगत अथवा पारिवारिक लाभमा मात्र बढी प्रयोग गर्न खोजिरहेका हुन्छौं। आफूलाई फाइदा हुने काम गर्दा सबै ठीक, नभए बेठीक देख्छौं। सरकारभन्दा नागरिक जहिल्यै उपल्लो स्थानमा हुन्छन्। प्रजातन्त्रको परिभाषा तथा भाषिक संरचना दुवैले जनतालाई प्राथमिकतामा राखेको छ। अब्राहम लिंकनको परिभाषामा त जनताका लागि जनताले जनतालाई नै गर्ने शासन प्रजातन्त्र हो। यसरी हेर्दा सफल प्रजातन्त्रको लागि जनता चाहिँ सबैभन्दा सचेत रहनुपर्छ। अनि सचेत जनताले अब राजतन्त्रको नारा बोक्न र सार्थकता देख्न सक्दैन। राजनीति गणितको सूत्रजस्तो होइन, जहाँ माइनस र माइनसको गुणा प्लस हुन्छ। एउटा गलत कामको प्रत्युत्तर अर्को गलत कदम कदापि हुन सक्दैन। दुईवटा गलत कुराबराबर एउटा सही कुरासमेत हँुदैन। अहिलेको व्यवस्थाले अपेक्षित सही नतिजा दिन नसकेको भनेर अर्को खराब व्यवस्थाको वकालत किञ्चित सही हँुदैन। व्यवस्था परिवर्तनको दुहाई दिँदै हिँडेका अनि व्यवस्था परिवर्तनले स्थापित गर्नुपर्ने भनिएका दुवै खालका पात्रको पृष्ठभूमि तथा विगत नागरिकसँग लुकेको छैन। नागरिक विश्वास र सत्यता दुवै नकारात्मक छन्। व्यक्तिले गर्ने शासन अबको समयमा ग्राह्य हुँदैन। त्यसमा पनि जीवनभर एउटै व्यक्ति र कुनै कुल खानदानमा जन्मिएकै आधारमा शासक बन्न पाउने प्रथा प्रजातान्त्रिक पनि होइन। प्रजातन्त्रमा कहिलेकाहीँ नेृतत्व कमजोर देखिन अनि अल्मलिन सक्छ। हाम्रो सबालमा पनि त्यस्तो भएको छ। सत्ता स्वार्थको टकरावले सबै दल प्रशस्त ग्रसित भएको सर्वज्ञात छ। नेतृत्वले नागरिक अपेक्षाका काममा जोडबल तथा अतिरिक्त प्रयास गर्नुपर्ने स्पष्ट छ। प्रजातन्त्र जति नागरिकलाई अधिकार तथा सार्वभौमसत्ता सुम्पने अन्य कुनै व्यवस्था छैन। शिक्षा, स्वास्थ्य, सडक, सञ्चार, पूर्वाधार विकास, नेपालको अन्तर्राष्ट्रिय पहुँच र पहिचानले यही लोकतन्त्रको समयमा उल्लेख्य उपलब्धि प्राप्त गरेको छ। विश्वका दुई तिहाइ देशमा लोकतन्त्र छ। राजतन्त्रीयभन्दा लाकतान्त्रिक समयमा नेपालको सर्वपक्षीय उन्नयनले धेरै फड्को मारेको छ। फुटबल खेल्न मैदानमा उत्रिएका खेलाडीबीच कहिलेकाहीँ तोकिएको समयमा कुनै समूहबाट पनि गोल नहुन सक्छ। खेल त नसकिएला जस्तो छ, कुनै नतिजा आएन भनेर खेल टुंग्याउँदै नतिजा दिनकै लागि आफ्नै पोस्टमा गोल हान्न सुहाउँदैन। प्रजातन्त्रको विकल्पमा अन्य राजतन्त्रको वकालत यस्तै आत्मघाती हुनेछ। आपू हारेर अरूलाई जिताउने अभिप्राय (म्याच फिक्सिङ) हरेक आधारमा आफंैलाई धोका अनि देशमाथि समेत बेइमानी हो। घर चुहियो भने छाउनुपर्छ, भत्काएर सडकमा सुत्ने अस्वाभाविक बहुलट्ठीपना देखाउनु हँुदैन। राम्रा, असल अनि अभै इमान्दार नेतृत्व निर्माणमा जोड दिनुपर्छ, अरूले गर्न नसकेको भए त्यस्तो आँट र विश्वास भएको नागरिक पंक्ति अगाडि आउनुपर्छ। शक्ति हस्तान्तरण र पुस्तान्तरणको अभ्यासमा लाग्नुपर्छ। सशक्त वैकल्पिक नेतृत्व तयार हुनुपर्छ। राजतन्त्र फर्किन्छ भन्ने वा सोच्नेतिर होइन, यही व्यवस्थालाई सार्थक बनाउनेतिर लाग्नुपर्छ।"
पोखरा प्लेअफमा,"काठमाडौं : पोखरा थन्डर्स नेपाल सुपर लिग (एनएसएल) को प्लेअफमा पुग्ने पहिलो टोली बनेको छ। मंगलबार भएको खेलमा बुटवल लुम्बिनी एफसी लाई १० गोलले पराजित गर्दै पोखरा एनएसएलको दोस्रो संस्करणमा प्लेअफमा स्थान बनाउने पहिलो टोली बनेको हो। त्रिपुरेश्वरस्थित दशरथ रंगशालामा मंगलबार भएको खेलमा पोखरालाई प्लेअफमा पुयाउन मोसेस ग्याबाह टुमले निर्णायक गोल गरेका थिए। मार्की खेलाडी आयुष घलानको पासलाई सदुपयोग गर्दै मोसेसले इन्जुरी समयमा गोल गरेका थिए। लिगको शीर्ष स्थानमा उक्लिएको पोखराले सात खेलमा १४ अंक जोडेको छ। पोखराले सात खेलमा चार जित, दुई बराबर र एक हारको नतिजा निकालेको छ। पोखरासँगको हारसँगै बुटवलको प्लेअफ पुग्ने लक्ष्यमा धक्का लागेको छ। सात खेलमा सात अंक जोडेको बुटवल सातौं स्थानमा झरेको छ। पोखराले लिग चरणको अन्तिम खेलमा शुक्रबार धनगढी एफसीको सामना गर्नेछ। यसैगरी बुटवलले शनिबार प्लेअफको दौडबाट बाहिरिसकेको वीरगन्ज युनाइटेडसँग खेल्नेछ। मंगलबार नै भएको अर्को खेलमा ललितपुर सिटी एफसीले पहिलो हार बेहोरेको छ। दशरथ रंगशालामा भएको खेलमा स्पोर्टिङ इलामले ललितपुरलाई १० गोलले पराजित गरेको हो। फोडे कमाराले ५९औं मिनेटमा गोल गर्दै इलामलाई जित दिलाएका थिए। नव प्रवेशी इलामले लिग चरणको अन्तिम खेलमा जित निकाल्दै पाँचौं स्थानमा उक्लिएको छ। इलामले आठ खेलमा दुई जित, दुई बराबरी र चार हारको नतिजासहित आठ अंक जोडेको छ। लिगको तेस्रो स्थानमा रहेको ललितपुरले भने पहिलो हार बेहोरेको हो। सात खेलमा दुई, चार बराबर र एक हारको नतिजा निकालेको ललितपुरले १० अंक जोडेको छ। शीर्ष स्थानको पोखराको १४ र दोस्रो स्थानको धनगढी एफसी एफसीको १२ अंक छ। यसैगरी चौथो स्थानको साविक विजेता काठमाडौंको नौ अंक छ। धनगढी र काठमाडौंले ललितपुरभन्दा एक खेल कम खेलेका छन्। ललितपुरले लिगको अन्तिम खेलमा शनिबार साविक विजेता काठमाडौं रेजर्सको सामना गर्नेछ। एनएसएलअन्तर्गत बुधबार झापा एफसी र धनगढी एफसीबीच प्रतिस्पर्धा हुनेछ। एनएसएलको दोस्रो संस्करणमा ललितपुर सिटी एफसी, वीरगन्ज युनाइटेड, बुटवल लुम्बिनी, धनगढी, चितवन, झापा, पोखरा थन्डर्स र स्पोर्टिङ इलाम एफसीले स्पर्धा गरिरहेका छन्। पुस १४ गतेसम्म सञ्चालन हुने लिगको उपाधि विजेतालाई ७० लाखदेखि एक करोड रुपैयाँ पुरस्कार प्रदान गरिने आयोजकले जनाएको छ।"
बैंकका शाखा प्रबन्धक र नक्कली ऋणी थुनामा,"राजविराज : एनआईसी एसिया बैंक शाखा राजविराजमा भएको पौने ३ करोड रुपैयाँको स्क्याम प्रकरणका आरोपित बैंकका तत्कालीन प्रबन्धक सन्तोषकुमार यादवसहित तीन जना पुर्पक्षका लागि सोमबार कारागारमा थुनामा पुगेका छन्। सप्तरी जिल्ला अदालतका न्यायाधीश नवीनकुमार जोशीको इजलासले राजविराज नगरपालिका७ का सन्तोष, राजविराज नगरपालिका९ का मो सदाम, सप्तरीको रूपनी गाउँपालिका५ का दीपेन भनिने दीपककुमार सुतिहारलाई पुर्पक्षका लागि राजविराज कारागारमा थुनामा पठाएको हो। सरकारी लिखत किर्ते गरी संगठित रूपमा ठगी गरेको आरोपमा मंसिर १० गते सन्तोष हाजिर भएपछि मंसिर २० गते सदाम र दीपक पनि अदालतसमक्ष हाजिर भएका थिए। अदालतबाट पक्राउ पुर्जी जारी भएपछि बैंकबाट निलम्बित यादव फरार थिए। सदाम भने अनुसन्धानका लागि गत असार १९ गते पक्राउ परेर छुटेका थिए। स्क्याम प्रकरणपछि गत वैशाखको दोस्रो साता प्रबन्धक यादव, ऋण अधिकृतसहितका १० जनाविरुद्ध सरकारी कागजात, छाप र हस्ताक्षर किर्ते मुद्दामा पक्राउ पुर्जी जारी भएको थियो। जिल्ला प्रशासन कार्यालय सप्तरीले पत्राचार गरेपछि जिल्ला प्रहरी कार्यालय सप्तरी प्रहरी नायब उपरीक्षक नरेशकुमार सिंह प्रतिवेदक भई कारबाहीका लागि उजुरी दिएका थिए। गत माघ २२ गते बैंकमा सरकारी कागजात किर्ते गरी बनाइएको फर्जी जग्गाधनीलाई स्वीकृत गरिएको २ करोड ८० लाख रुपैयाँमध्ये २ करोड ३० लाख रुपैयाँ ऋण प्रवाह गरेको स्क्याम को खुलासा माघ २३ गते भएको थियो। बैंकका प्रबन्धक यादवसहित बैंकका केही कर्मचारी, व्यवसायी, लेखापढी व्यवसायी र भूमिसुधार तथा मालपोत कार्यालय राजविराजका कम्प्युटर अपरेटरहरूको मिलेमतोमा राजविराज नगरपालिका८ का रवीन्द्रकुमार यादवको नाममा रहेको प्रसवनी९ (ग) को कित्ता नम्बर २२१ को १० कठ्ठा ५ धुर जग्गाको किर्ते जग्गाधनी प्रमाणपत्र बनाई राजविराज नगरपालिका९ (तत्कालीन मलेठ गाविस७) की वसिरन खातुनलाई फर्जी जग्गा धनी बनाइएको आरोप लागेको छ। एनआईसी एसिया बैंकमा सरकारी कागजात किर्ते गरी बनाइएको नक्कली जग्गाधनीको ऋण मागलाई बैंकले स्वीकृत गरेको थियो। नक्कली जग्गाधनी खडा गरी लिएको ऋणकर्जा २ करोड ८० लाख रुपैयाँमध्ये २ करोड ३० लाख रुपैयाँ ऋण प्रवाहसमेत भएको थियो। वास्तविक जग्गाधनीले थाहा पाई घटना बाहिरिएलगत्तै बैंकका प्रबन्धक यादवसहित बैंकका केही कर्मचारी र व्यवसायीहरू तत्काल फरार भएका थिए। जग्गाधनी रवीन्द्रकुमार यादवका अनुसार आरोपितले लेखापढी व्यवसायी र भूमिसुधार तथा मालपोत कार्यालय राजविराजका कम्प्युटर अपरेटरसँग मिलेमतो गरेर नक्कली जग्गाधनी खडा गरी बैंकबाट कर्जा निकालेका थिए। राजविराज नगरपालिका८ बस्ने यादवको नाममा रहेको साबिक प्रसवनी गाविस९ (ग) को कित्ता नम्बर २२१ को १० कट्ठा ५ धुर जग्गाको नक्कली जग्गा धनी प्रमाणपत्र बनाएका थिए। आरोपितहरूले साबिक मलेठ गाविस७ हाल राजविराज नगरपालिका९ की वसिरन खातुनलाई नक्कली जग्गा धनी बनाएका थिए। राजविराजस्थित घरेलु तथा साना उद्योग कार्यालयमा खातुनकै बुहारी आसमा खातुनको नाममा दर्ता रहेको एएस ट्रेडर्स एन्ड सप्लायर्सलाई बैंकले गत माघ ९ गते उक्त ऋण प्रवाह गरेको थियो। पक्राउ परेका मोबाइल व्यवसायी सदाम नक्कली जग्गाधनी बसिरन खातुनका छोरा तथा ऋणी आसमाका श्रीमान् हुन्। आसमाले ऋण लिएको बेला श्रीमान् सदामकै मोबाइल पसल मूल्यांकन गराएकी थिइन्। स्क्याम प्रकरण बाहिरिएसँगै गत माघ २९ गते जिल्ला प्रशासन कार्यालयको निर्देशनपछि भूमिसुधार तथा मालपोत कार्यालय राजविराजले सरकारी कागजात, छाप र हस्ताक्षर किर्ते भएको विषयमा आवश्यक कारबाहीको लागि जिल्ला प्रहरी कार्यालयमा पत्राचार गरेको थियो।"
"२८ दिनभित्रै मेलम्चीको पानी काठमाडौं पुर्याउने तयारी, पुनः सिनो हाइड्रोसँग भयो सम्झौता","सिन्धुपाल्चोक : मेलम्ची खानेपानी आयोजनाको पुनःनिर्माण र पानी पथान्तरणको काम पुनः सिनो हाइड्रोलाई नै दिइएको छ। चिनियाँ निर्माण व्यवसायी सिनो हाइड्रोलाई पुनः काम दिने समझदारी भएसँगै मेलम्ची खानेपानी आयोजना पुनःनिर्माण गर्ने बाटो खुलेको हो। खानेपानी मन्त्रालयका सचिव सुरेश आचार्यको अध्यक्षतामा बसेको मेलम्ची खानेपानी विकास समितिको बोर्ड बैठकले सिनो हाइड्रोसँग समझदारी गरी तत्काल साइटमा परिचालनका लागि आवश्यक सहजीकरण र समन्वय गर्ने निर्णय गरेको मेलम्ची खानेपानी विकास समितिले जनाएको छ। यसअघि सरकारले सिनो हाइड्रोले पानी पथान्तरण गर्न लापरबाही गरेको भन्दै ठेक्का तोड्न सकिने जनाएको थियो। आयोजनाको काम गर्न राखेको धरौटी हाइड्रोले माग गरेको र कामै नगरेको भन्दै मेलम्ची खानेपानी विकास समितिका कार्यकारी निर्देशक जाकी अहमद अन्सारीले ठेक्का रद्द गर्ने विषयमा छलफल चलिरहेको बताएका थिए। सिनो हाइड्रो कम्पनीले मेलम्चीमा इन्टेक र सुरुङको गरी दुईवटा ठेक्का पाएको थियो। दुबै ठेक्का गरी हाइड्रोले १० करोड धरौटी राखेको थियो। आयोजनाले धरौटी रकम फिर्ता गर्न नमिल्ने जनाएपछि हाइड्रोले अदालतमा मुद्दा दायर गरेको थियो। अहिले आयोजना र हाइड्रोबीच पुनः काम गर्ने समझदारी भएपछि मेलम्ची आयोजना अघि बढ्ने भएको हो। समझदारीसँगै करिब आठ महिनादेखि बन्द रहेको मेलम्चीको पानी वितरणको बाटो खुलेको छ। समझदारी पत्रमा मेलम्ची खानेपानी विकास समितिका कार्यकारी निर्देशक जाकी अहम्मद अन्सारी र निर्माण कम्पनी सिनो हाइड्रोका प्रतिनिधिले हस्ताक्षर गरेका छन्। सिनो हाइड्रोसँग भएको समझदारीअनुसार विशेष परिस्थितिको सिर्जना नभएमा बढीमा २८ दिनभित्र कार्य सम्पन्न भई मेलम्चीको पानी सुरुङमा पथान्तरण हुनेछ। द्रूत कार्यतालिकाअनुसार २ सिफ्टमा जनशक्ति परिचालन गरी पानी पथान्तरणका लागि आवश्यक कार्यहरू सम्पन्न गरिने मेलम्ची खानेपानी विकास समिति र सिनो हाइड्रोबीचको समझदारी पत्रमा उल्लेख छ। हाइड्रोसँग समझदारी गरी तत्काल साइटमा परिचालनका लागि आवश्यक सहजीकरण र समन्वय गर्ने निर्णय गरेको मेलम्ची खानेपानी विकास समितिका प्रवक्ता राजेन्द्रप्रसाद पन्तले बताए। इटालियन कम्पनी सीएमसीले आयोजनाबाट हात झिकेपछि २०७६ आसोज १२ गते आयोजनाको सुरुङ मार्गको बाँकी काम १ वर्षभित्र सक्नेगरी ८५ करोड रुपैयाँमा सिनो हाइड्रोसँग सम्झौता गरेको थियो। निर्माण सम्पन्न भएपछि २०७७ चैतमा पहिलो पटक मेलम्चीको पानी काठमाडौंमा अस्थायीरूपमा दुई महिना वितरण गरिएको थियो। तर, २०७८ असार १ गतेको बाढीले आयोजनामा क्षति पुग्यो र बन्द भयो। त्यसपछि मन्त्रिपरिषद्को निर्णयबमोजिम आयोजनामा काम गरिरहेको सिनो हाइड्रोलाई लागत थप गरी काम गराइयो। ९ महिनापछि अस्थायी संरचनाबाट दुई महिना पानी पठाउने काम भयो। त्यसपछि फेरि २०७९ जेठदेखि मङ्सिरसम्म वर्षाका कारण आयोजना बन्द गरियो। मङ्सिरपछि सात महिना काठमाडौंमा पानी लगियो। २०८० साल असार ८ गते वर्षायामको जोखिमलाई दृष्टिगत गरी सुरुङमार्फत् मेलम्चीको पानी पठाउन बन्द गरिएको थियो। २०८० साल साउन २८ र साउन २९ गतेको बाढीले मेलम्चीको हेडवर्क्समा क्षति पुर्याएको थियो। जसका कारण मेलम्चीको पानी काठमाडौं लाने तयारी सुस्त भएको थियो। गएको पुस १ गते सभामुख देवराज घिमिरे मेलम्ची खानेपानीको मुहानस्थल हेलम्बु१ अम्बाथानको निरीक्षण गर्न पुगेका थिए। उनले जतिसक्दो चाडो पानी काठमाडौं लगेर काठमाडौंका बासिन्दालाई पानी खुवाउन निर्देशन पनि दिएका थिए। तर पुस २ गते मेलम्चीको पानी ल्याउन प्रयत्न नगरिएको भन्दै काठमाडौं उपत्यका मेलम्ची खानेपानी संघर्ष समितिले प्रदर्शन गरेको थियो। मेलम्चीको स्थलगत भ्रमणसमेत गरेको समितिले पानी वितरणमा कुनै प्राविधिक समस्या नभइ केवल व्यवस्थापकीय समस्या मात्र रहेको पनि जनाएको थियो। समितिले खानेपानी मन्त्री तथा विकास समितिलाई ज्ञापनपत्र दिई शुक्रबारसम्म आफ्ना मागका बारेमा सुनुवाइ नभए अनन्दोलनका थप कार्यक्रम अगाडि ल्याउने जनाएको थियो। समितिको मागलाई ध्यान दिँदै खानेपानी मन्त्रालय र मेलम्ची खानेपानी विकास समितिले सिनो हाइड्रोसँग समझदारी गरी काम गर्न सहजीकरण गरेको हो। अब सिनो हाइड्रोसँग सम्झौता भएपछि समयसीमाभित्रै मेलम्चीको पानी काठमाडौं पुग्ने आशा जागेको आयोजनाका प्रवक्ता राजेन्द्रप्रसाद पन्त बताउँछन्। निर्माण व्यवसायीलाई जति छिटो परिचालन गर्यो उति छिटो काठमाडौंमा पानी पुग्ने सम्भावना रहेको पन्तको भनाइ छ। जेजस्ता बाधाहरू भए पनि हामी सकेसम्म छिट्टै काठमाडौंबासीलाई पानी ख्वाउँछौं,' पन्तले भने। यसअघि सिनो हाइड्रोलाई काम गर्न मेलम्ची विकास समितिले अनुरोध गरेको थियो। हाइड्रोले आफूले यसभन्दा अघि नै काम सम्पन्न गरिसकेको र अहिले उपकरण अन्यत्र लगाइसकेकाले एक महिनाका लागि ल्याएर काम गर्न नसक्ने जानकारी दिएको दिएको थियो। जसरी पनि आयोजना सम्पन्न गर्नुपर्छ, ठेकेदार कम्पनीसँग निहुँमात्र खोजेर हुँदैन भनेर अहिले कामको जिम्मेवारी पुनः सिनोलाई नै दिएका हौं,' पन्तले भने, 'सम्झौता तोडेर अर्को ठेकेदार नियुक्ति गरेर सबै प्रक्रिया पूरा गर्दा बर्खा लागिसक्ने भएकाले पनि यही कम्पनीलाई काम गर्ने वातावरण मिलाउन विकास समिति लागेको हो। निर्माण कम्पनीले द्रूतरूपमा काम सुरु गर्ने हो भने पानी पथान्तरण कार्य एक महिनाभित्रै सकिने आयोजनाको सिनियर डिभिजनल इन्जिनियर पदमबहादुर कुवँर बताउँछन्। 'काम सुरु कहिलेबाट हुन्छ र कामको गति हेरेरमात्रै पानी कहिले पथान्तरण हुन्छ भन्ने जानकारी दिन सकिन्छ। द्रूत गतिमा काम गर्ने हो भने एक महिना पनि लाग्ने देखिँदैन,' उनले भने। स्थानीय सरकारले सहयोग गर्छ : अध्यक्ष शेर्पा मेलम्ची खानेपानी आयोजनास्थल रहेको हेलम्बु गाउँपालिकाका अध्यक्ष निमा ग्याल्जेन शेर्पा प्राविधिकरूपमा त्यति ठूलो समस्या नरहेकाले काम सुरु गरेको १५२० दिनमा काम सकिएर पानी काठमाडौं पठाउन सकिने बताउँछन्। उनले पानी पथान्तरणका लागी स्थानीय सरकारले सहयोग गरिरहेको बताए। हामी जतिसक्दो चाँडो पानी काठमाडौं पठाउन आतुर छौं। बाटोको समस्या अनि स्थानीय समस्या केही होइन यसमा। यसको समस्या भनेको विकास समिति र ठेकेदारको हो,' उनले भने। स्थानीय तहमा विकास निमार्णको काम, स्थानीयले पाउने लेवि लगायतका विषयमा आफ्ना केही माग रहेपनि पानी पथान्तरण तुरुन्तै गरिनुपर्ने उनले बताए। अम्वाथानमा रहेको हेडवर्क्स भूबनोट तथा बाढीपहिरोको जोखिमका कारण १ किलोमिटर सार्नुपर्ने एडिबीको प्रतिवेदन अनुसार काम अगाडी बढाउनुपर्ने शेर्पाले बताए। 'एडिबीको प्रतिवेदन अनुसार हेडवर्क्स १ किलोमिटर सार्दा सुरुङ मार्गबाट पानी लैजानुपर्छ भनेर मैले विकास समिति सुझाव दिएको छु। यसो गर्दा सो सोही सुरुङको पानीबाट १२ मेगावाटसम्मको हाइड्रोपावर समेत सञ्चालन गर्न सकिन्छ,' उनले भने।"
"सरकारले तोक्यो उखुको न्यूनतम खरिद मूल्य, किसानले प्रतिक्विन्टल ६३५ रुपैयाँ पाउने",काठमाडौं : सरकारले उखुको न्यूनतम खरिद मूल्य तोकेको छ। बुधबार सिंहदरबारस्थित प्रधानमन्त्री तथा मन्त्रिपरिषद् कार्यालयमा बसेको मन्त्रिपरिषद्को बैठकले उखुको न्यूनतम खरिद मूल्य प्रतिक्विन्टल ६३५ रुपैयाँ तोकेको सूचना तथा सञ्चार प्रविधिमन्त्री रेखा शर्माले जानकारी दिइन्। उनका अनुसार ५६५ रुपैयाँ उखु उद्योगले दिनुपर्ने र ७० रुपैयाँ सरकारले किसानलाई अनुदान दिनेछ। मन्त्रिपरिषद्को नियमित बैठक बिहीबार पनि बस्ने उनको भनाई छ। यस अगाडि सरकारले उखु किसानहरूलाई भुक्तानी दिन बाँकी ५२ करोड रूपैयाँ तत्काल भुक्तानी दिने निर्णय गरेको थियो। आइतबार दिउँसो प्रधानमन्त्री पुष्पकमल दाहाल 'प्रचण्ड'को अध्यक्षतामा बसेको बैठकले उखु किसानहरूको बाँकी भुक्तानी तत्काल उपलब्ध गराउने निर्णय गरेको हो।
अदालतले भेटेन एनसेल किन्नेबेच्ने,"मलेसियन सरकारसमेतको लगानीमा रहेको अजियाटाले एनसेलमा रहेको आफ्नो ८० प्रतिशत स्पेक्ट्रलाइट यूके लिमिटेडलाई बिक्री गरेको भन्दै आएको छ। तर, त्यससम्बन्धी जानकारी नेपाल दूरसञ्चार प्राधिकरणले माग्दै आए पनि उपलब्ध गराएको छैन। काठमाडौं : एनसेलको ८० प्रतिशत सेयर खरिदबिक्री गरेका दुई कम्पनीको स्पष्ट वतन (ठेगाना) नहुँदा म्याद तामेलीमा समस्या भएको छ। तोकिएको समयमा म्याद तामेली हुन नसक्दा सुनुवाइ लम्बिएको छ। गोकुलबहादुर रोकायाले दायर गरेको रिट निवेदनमा उच्च अदालतबाट कारण देखाउ आदेश जारी गर्दै छलफलमा बोलाए पनि सुनुवाइ अघि बढेको छैन। रिट निवेदनमा विपक्षीमध्येका स्पेक्ट्रलाइट यूके लिमिटेड र अजियाटा समूह बर्हाडको नामको म्याद तामेली हुन नसकेको हो। अदालत स्रोतका अनुसार, बिक्रीखरिदकर्ता कम्पनीको वास्तबिक ठेगाना पत्ता नलाग्दा म्याद तामेल गर्न समस्या भएको छ। सुनुवाइ नै भएन मंसिर २० गते रोकायाले सेयर बिक्री रोक्न अन्तरिम आदेशसमेत माग गर्दै रिट निवेदन दायर गरेका थिए। सोही रिटमा प्रारम्भिक सुनुवाइ गर्दै न्यायाधीश दीपेन्द्र अधिकारीको इजलासले निवेदनमा उल्लेख गरेको विषयवस्तु र अजियाटा ग्रुपबाट एनसेलको टिमलाई जानकारी गराएको सूचना समेतको सन्दर्भबाट हेर्दा दुवै पक्षको छलफल सुनी अन्तरिम आदेश जारी हुने नहुने सन्दर्भमा आदेश जारी गर्नु उपयुक्त र मनासिव देखिएको ठहर गर्दै मंसिर २५ गते छलफलका लागि पेसी तोक्न आदेश गरेका थिए। त्यसको सूचना रितपूर्वक दिई निमानुसार पेस गर्न आदेश भएको अदालतले जनाएको छ। तर, अदालतबाट म्याद तामेल हुन सकेन। पुस २ गते पेसी चढे पनि म्याद तामेल नहुँदा सुनुवाइ भएन। द राइजिङ नेपालमा प्रकाशन गर्न आदेश पाटन उच्च अदालतले म्याद तामेल हुन नसकेका दुई कम्पनीको नाममा द राइजिङ नेपालमा म्याद सूचना प्रकाशन गर्न आदेश दिएको छ। न्यायाधीश दीपेन्द्र अधिकारी र ब्रजेश प्याकुरेलको संयुक्त इजलासले अंग्रेजी राष्ट्रिय दैनिक पत्रिकामा सूचना प्रकाशन गर्न आदेश दिएको हो। विपक्षीमध्येका स्पेक्ट्रलाइट यूके लिमिटेड र अजियाटा समूह बर्हाडको नामको म्याद तामेल हुन नसकेकाले आज सुनुवाइ गर्न मिलेन, आदेशमा भनिएको छ, अब उल्लेखित विपक्षीहरूको म्याद तामेल हुने अर्को वतन भएनभएका बारेमा निवेदकको कागज गराई अर्को वतन खुलाएमा सोही वतनमा म्याद तामेल गरी गराई र वतन खुलाउन नसकेमा उल्लिखित विपक्षीहरूको नाममा राष्ट्रिय दैनिक पत्रिका द राइजिङ नेपालमा निजहरूको नामको म्याद सूचना प्रकाशन गर्न लाग्ने दस्तुर निवेदकबाटै दाखिल गराई म्याद सूचना प्रकाशित गरी गराई पुस ११ को अन्तरिम आदेश छलफलको पेसी तोकी सोको सूचना पक्षहरूलाई दिनू। मलेसियन सरकारसमेतको लगानीमा रहेको अजियाटाले एनसेलमा रहेको आफ्नो ८० प्रतिशत स्पेक्ट्रलाइट यूके लिमिटेडलाई बिक्री गरेको भन्दै आएको छ। तर, त्यससम्बन्धी जानकारी नेपाल दूरसञ्चार प्राधिकरणले माग्दै आए पनि उपलब्ध गराएको छैन। एनसेल बेच्नुको कारण सोधियो सर्वोच्च अदालतले दूरसञ्चार सेवा प्रदायक कम्पनी एनसेलको सेयर खरिदबिक्री प्रकरणमा मंगलबार कारण देखाऊ आदेश जारी गरेको छ। न्यायाधीश प्रकाशमान सिंह राउतको एकल इजलासले सेयर खरिदबिक्रीबारे एनसेल अजियाटा लिमिटेड लगायतलाई लिखित जवाफ पेस गर्न आदेश दिँदै छलफलका लागि बोलाएको छ। छलफलका लागि पुस १६ गते दुवै पक्षलाई बोलाउने आदेश भएको हो। सांसद अमरेश सिंहले कानुनी प्रक्रिया छलेर राज्यलाई हानी हुने गरी एनसेलको सेयर खरिदबिक्री भएको दाबी गर्दै गत मंसिर २२ गते रिट निवेदन दायर गरेका थिए। रिट निवेदनसँग सम्बन्धित सम्बद्ध निर्णय तथा पत्रहरू विपक्षी एनसेल अजियाटा लिमिटेड र नेपाल दूरसञ्चार प्राधिकरणको हकमा आफैं वा आफ्नो कानुन व्यवसायीमार्फत र अन्य विपक्षीहरूको हकमा महान्यायाधिवक्ताको कार्यालयमार्फत अन्तरिम आदेश जारी गर्ने वा नगर्नेसम्बन्धी छलफलको सुनुवाइको क्रममा इजलास समक्ष अवलोकनार्थ पेस गर्नसमेत आदेश दिइएको छ। यो पनि पढ्नुहोस एनसेलस्मार्ट उकास्दै, टेलिकम डुबाइँदै स्वीकृति बिनै सेयर बिक्री गर्न लागेको भन्दै एनसेललाई प्राधिकरणले काट्यो पत्र बिक्री भयो एनसेल, बाहिरियो आजियाटा ठूलो घाटा देखाएर एनसेलको बिक्री विदेशमा एनसेल बिक्री अपारदर्शीमा संसदीय समितिहरू एक मत एनसेल प्रकरण छानबिन गर्न उच्चस्तरीय समिति एनसेलको सेयर बिक्री रोक्न रिट एनसेल सेयर खरिदबिक्रीमा ठूलो आर्थिक अपराध भइरहेको छ : अध्यक्ष ओली एनसेलको अति घाटा अतिरञ्जित एनसेल जनताको हो, बेच्न पाइन्न बारम्बार राखिँदै आएका केही जिज्ञासा : एनसेल प्रकरण देशलाई किन घातक हो ? एनसेललाई यसअघि पनि कारबाही एनसेल नउम्कियोस्, लगानीकर्ता नबिच्किऊन् एनसेल प्रकरणमा दलका नेताहरूको साँठगाँठ छ : शेखर कोइराला प्रधानमन्त्रीलाई लामिछानेको प्रश्न : नियामक निकाय हुँदाहुँदै एनसेलबारे छानबिन गर्न किन छुट्टै समिति ? एनसेलको सेयर खरिदबिक्रीविरुद्धको रिटमा कारण देखाउ आदेश जारी एनसेलको सेयर कारोबारमा रोक लगाउन संसदीय समितिको निर्देशन"
धितोपत्र बोर्डको अध्यक्ष को बन्ला ?,"काठमाडौं : नेपाल धितोपत्र बोर्डका अध्यक्ष रमेश हमालको कार्यकाल आगामी पुस २० गते सकिँदैछ। निवर्तमान अध्यक्ष भीष्मराज ढुंगाना बर्खास्त भएपछि उनको बाँकी कार्यकालका लागि हमाल २०७८ फागुन ५ गते नियुक्त भएका थिए। २१ महिना अवधि बोर्डको नेतृत्व सम्हालेका हमाल बिदा हुन लागेसँगै अध्यक्ष बन्न आकांक्षा राख्नेहरू सक्रिय हुन थालेका छन्। यसो त चार वर्ष कार्यकाल पूरा गरेका अध्यक्षलाई अर्को कार्यकालका लागि पुनः नियुक्त गर्न पाउने कानुनी व्यवस्था छ। यसर्थ हमाल र सरकारले दोहोरिन र दोहोर्याउन नचाहेको स्थितिमा दोस्रो व्यक्ति यस पदका लागि प्रतिस्पर्धा गर्नेछन्। धितोपत्र ऐन, २०६४ मा अध्यक्षको कार्यकाल चार वर्षको हुने र सरकारले चाहेमा एउटा कार्यकाल सम्पन्न गरेको व्यक्तिलाई पुनः एक पटकका लागि अध्यक्ष बनाउन पाउने व्यवस्था छ। अध्यक्ष हमालले भने आफू दोहोरिन नचाहेको प्रतिक्रिया दिँदै आएका छन्। २१ महिने छोटो कार्यकालमा उल्लेख्य कानुनी तथा संरचनागत सुधार गरेको दाबी हमालको छ। बोर्डमा कर्पोरेट संस्कारको सुरुवात गरेका हमालले ब्रोकर शाखा खोल्ने, ब्रोकर अनुमतिपत्रमा ओपन इन्ट्रीओपन एग्जिटको व्यवस्था गर्ने, बुक बिल्डिङ कार्यान्वयन गर्ने जस्ता उल्लेख्य सुधार गरेका छन्। लगानीकर्ताले पनि हमालको काम गर्ने शैली मन पराएको बताइन्छ। कार्यकाल १४ दिन बाँकी छँदा हमालले दुईटा काम मात्र गर्न सकेका छैनन्। ती हो, नयाँ स्टक एक्स्चेन्ज सञ्चालनको अनुमति दिने र कमोडिटी एक्स्चेन्ज सञ्चालनमा ल्याउने। यसबाहेक हमालले कार्यकाल सुरु गर्दा गरेका केही प्रतिबद्धताले पनि मूर्तरूप पाउने सकेका छैनन्। विवादित अध्यक्ष भीष्मराज ढुंगानाले सर्वोत्तम सिमेन्टको सेयर छोरीको नाममा खरिद गरेपछि सरकारले निलम्बनपछि बर्खास्त गरेको थियो। पछि सर्वोच्च अदालतले पनि बर्खास्तीलाई सदर गर्यो र सोही दिन हमाल अध्यक्ष नियुक्त भए। को को आकांक्षी ? सरकारले हमाललाई दोहोर्याउन नचाहेको खण्डमा केही व्यक्ति आकांक्षीका रूपमा अघि सरेका छन्। नेपाल स्टक एक्स्चेन्जका निवर्तमान प्रमुख कार्यकारी अधिकृत चन्द्रसिंह साउद, साबिकको बिमा समिति (हाल नेपाल बिमा प्राधिकरण)का अध्यक्ष चिरञ्जीवी चापागाईं, बोर्डकै कार्यकारी निर्देशकद्वय कृष्णराज पोखरेल र नवराज अधिकारीलगायतले अध्यक्ष बन्न लबिङ सुरु गरेको बताइन्छ। यीमध्ये चापागाईं सत्तारूढ दल नेकपा माओवादी केन्द्रनिकट मानिन्छन्। कृष्णबहादुर अर्थमन्त्री हुँदा उनैले चापागाईंलाई समिति अध्यक्ष बनाएका थिए। यसअघि अध्यक्षमा हमाल नियुक्त हुँदा अन्तिमसम्म प्रतिस्पर्धामा रहेका पोखरेल र सेयरविज्ञ डा गोपाल भट्टलाई पनि प्रतिस्पर्धीका रूपमा मानिएको छ। यसबाहेक प्रतिस्पर्धीका रूपमा नेपाल राष्ट्र बैंकका पूर्वडेपुटी गभर्नर शिवराज श्रेष्ठको नाम पनि अघि सारेको छ। साउदले भने हमाल नदोहोरिएको खण्डमा आफूले दाबेदारी प्रस्तुत गर्ने उद्घोष गरेका छन्। त्यतिबेला सेयर बजार विज्ञ तथा नेपाल राष्ट्र बैंकका पूर्वकार्यकारी निर्देशक डा गोपाल भट्ट र कृष्णप्रसाद पोखरेललाई उछिन्दै हमाल अध्यक्ष बनेका थिए। बोर्डको अध्यक्ष पदका लागि दोस्रोपल्ट मागिएको दाबेदारीमा १५ जनाले आवेदन दिएकामध्ये सिफारिस तथा छनोट समितिले पाँच जनाको नाम सर्टलिस्ट गरेको थियो। उनीहरूमध्ये कार्ययोजनाको प्रस्तुतीकरणका आधारमा तीनको नाम मन्त्रिपरिषद्मा सिफारिस भएको थियो। अन्तर्वार्ता दिएका निरज गिरी र खगेन्द्र कटुवालले भने सो चरण पार गर्न सकेका थिएनन्। गिरीले भने यसपालि प्रतिस्पर्धामा नरहेको बताइसकेका छन्। उतिबेला रिक्त रहेको बोर्डको अध्यक्ष पदका लागि अर्थ मन्त्रालयले सार्वजनिक सूचनामार्फत पहिलो पटक आवेदन माग गर्दा १२ जनाले आवेदन दिएका थिए। तर छनोट नै नियमसंगत नभएको भन्दै आलोचना भएपछि समिति तथा आवेदन खारेज गरिएको थियो। छनोट समिति पुनः गठन गरी अर्थ मन्त्रालयले २०७८ पुस १५ मा आवेदन माग गरेको थियो। जसमा १५ जनाले आवेदन दिएका थिए। त्यतिबेला आवेदन दिनेहरू डा गोपालप्रसाद भट्ट, खगेन्द्र कटुवाल, मुक्ति अर्याल, रमेश अधिकारी, चिरञ्जीवी चापागाईं, डा नवराज अधिकारी, अम्बिका शर्मा लामिछाने, कृष्णराज पोखरेल, डा जीवन अंगाई, रमेशकुमार हमाल, सीताराम थपलिया, डाकेशवप्रसाद श्रेष्ठ, अनिलराज पौडेल, निरज गिरी र हेमन्त बस्याल थिए। बोर्ड अध्यक्ष छनोट समिति राष्ट्रिय योजना आयोगका सम्बन्धित सदस्य संयोजक रहने तथा अर्थसचिव र विज्ञ सदस्य रहने प्रावधान छ।"
"१५ कम्पनीको सेयरमा सर्किट, कारोबार रकम ७ अर्ब नाघ्यो","काठमाडौं : सेयर बजारले उछालको यात्रालाई निरन्तरता दिएको छ। साताको पहिलो कारोबार दिन आइतबारदेखि उकालो लागेको नेप्से परिसूचकको यात्रा सेयर कारोबारोको चौथो दिन बुधबार पनि कायम रह्यो। नेप्से परिसूचक ३५३९ विन्दुले बढेर २१४१८७ विन्दुमा कायम भएको छ। यसअघि नेप्से परिसूचक आइतबार २८ , सोमबार ३८१४ र मंगलबार ४५९८ अंकले बढेको थियो। सेन्सेटिभ इण्डेक्स ४९३ अंकले बढेर ४०२६३ विन्दुमा पुगेको छ। यसदिन ३०६ कम्पनीको १ करोड ९९ लाख ६३ हजार ६०४ कित्ता सेयर १ लाख ११ हजार ७२३ पटकको कारोबारमा ७ अर्ब ९५ लाख ७५ हजार १७६ रुपैयाँमा खरिदबिक्री भए। दोहोरो अंकले बढेको बजारमा १५ कम्पनीको सेयर सकारात्मक सर्किट लेभलमा कारोबार भयो। बोटलर्स नेपाल,हिमालयन डिस्टिलरी,फर्वाड माइक्रो फाइनान्स,एनआरएन इन्फ्रास्टक्चर एण्ड डेभलपमेन्ट र लिबर्टी इनर्जी कम्पनी कमाउने पाँच शीर्षभित्र परे। आज कुमारी धनवृद्धि योजनाका लगानीकर्ताले भने गुमाए। सो कम्पनीको ३८३ प्रतिशतले मूल्य घट्यो। नेरूडे लघुवित्त वित्तीय, माथिल्लो मैलुङ जलविद्युत,साइन रेसुंगा डेभलपमेन्ट बैंक र तारागाउँ रिजेन्सी होटल गुमाउने शीर्ष पाँचभित्र परे। कारोबार रकमका आधारमा शिवम् सिमेन्ट अग्रस्थानमा रहयो। सो कम्पनीको ३७ करोड बढीको सेयर कारोबार भयो। यसैगरी सोल्टी होटलको २४ करोड ,सोनापुर मिनर्ल्सको २० करोड,हिमाल दोलखा हाइड्रोपावरको १८ करोड र नेपाल इन्फ्रास्ट्रक्चरको १७ करोड मूल्य बराबरको सेयर कारोबार भयो। दुई उपसमूहबाहेक ११ वटाको परिसूचक बढेको छ। होटल एन्ड टुरिजमको १८९ र नन लाइफ इन्स्योरेन्सको ००८ प्रतिशतले मूल्य घटेको हो।"
एनसेल सरकारको स्वामित्वमा ल्याउन कानुन बनाऊ,"काठमाडौं : प्रतिनिधिसभाअन्तर्गतको राज्य व्यवस्था तथा सुशासन समितिले एनसेललाई २०८६ सालमा सरकारको स्वामित्वमा ल्याउन पहलका लागि निर्देशन दिएको छ। एनसेल खरिद बिक्री प्रकरणका विषयमा मंगलबार प्रधानमन्त्रीसँग जानकारी लिएपछि समितिले अब सरकारको स्वामित्वमा ल्याउने गरी काम गर्न सम्बद्ध निकाय सञ्चार तथा सूचना प्रविधि मन्त्रालय र उद्योग, वाणिज्य तथा आपूर्ति मन्त्रालयलाई आवश्यक कानुन र नियम संशोधन गर्न निर्देशन दिएको हो। यद्यपि एनसेलले कानुन पालना गर्ने हो भने अनुमति पाएको २५ वर्षपछि स्वतः सरकारीकरण हुने व्यवस्था छ। दूरसञ्चार ऐन, २०५३ अनुसार विदेशी कम्पनीसँग स्वामित्व रहेको दूरसञ्चार सेवा प्रदायकको लाइसेन्स अवधि २५ वर्ष पुगेपछि स्वतः सरकारको स्वामित्वमा आउने उल्लेख छ। तर पनि नेपालीसँग कम्पनीको स्वामित्व रहँदा लाइसेन्स नवीकरण गर्न मिल्थ्यो। यसो नभई सम्बन्धित नियामक निकायलाई नै सूचित नगरी आजियाटा कम्पनीले एनसेलको ८० प्रतिशत सेयर बिक्री गरेपछि सरकारको आशंका झांगिएको हो। सेयर खरिदबिक्रीको यस्तो प्रवृत्तिले भोलिका दिनमा अन्य कम्पनीमा पनि बेथिति हुने भएकाले यसलाई निष्कर्षमा पुयाउन सम्बद्ध सरोकारवालाले भन्दै आएका छन्। यससँगै, सुशासन समितिले ६ बुँदे निर्देशन दिएको छ। एनसेलको पूर्ण प्रतिवेदन नआएसम्म यसको सेयर कारोबारमा कुनै पनि स्वीकृति तथा सहमति नदिन निर्देशन दिएको छ। सरकारले बनाएको एनसेलको सेयर खरिद बिक्रीसम्बन्धी अध्ययन तथा छानबिन समिति २०८० को प्रतिवेदन नआउन्जेलसम्म यसको सेयर कारोबारमा कुनै पनि स्वीकृत तथा सहमति नदिन मन्त्रिपरिषद्को कार्यालय, अर्थ मन्त्रालय र उद्योग मन्त्रालयलाई निर्देशन दिएको हो। यसैगरी, बैठकले प्रचलित कानुनबमोजिम राज्यलाई तिर्नुपर्ने वा बुझाउनुपर्ने करगैरकर रकम एनसेलबाट असुल उपर गर्न पनि निर्देशन दिएको छ भने दूरसञ्चार ऐन र नियमावली समयसापेक्ष यथाशीघ्र संशोधन गर्न सरकारलाई निर्देशन दिन भनेको छ। यसै प्रसंगमा उक्त समिति बैठकले एनसेलजस्ता ठूला कम्पनी खरिदबिक्री गर्दा खरिदकर्ताको क्षमता, कम्पनी चलाएको अनुभव भएनभएको चेकजाँच गरी कार्यान्वयन गर्नसमेत सम्बद्ध निकायको ध्यानाकर्षण गराएको छ। साथै, अहिलेसम्म एनसेलले सेयर किनबेच गरेको सम्बन्धमा नेपाल दूरसञ्चार प्राधिकरणले गरेको काम कारबाहीको सम्बन्धमा जानकारी माग्न भनिएको छ। यसअघि सत्तारूढ गठबन्धनदेखि संसदीय समिति, लेखा समिति, अर्थ समितिमा जोडदार छलफल चलेसँगै छानबिनलगायतकोे निर्देशन दिएका थिए। उक्त समितिको बैठकमा प्रधानमन्त्री पुष्पकमल दाहालले एनसेल सेयर खरिद बिक्रीमा आफ्नो परिवारको नाम जोडेर व्यवस्थामाथि हमला गरेकोमा आपत्ति जनाएका छन्। राज्य व्यवस्था समितिको उक्त बैठकमा जवाफ दिँदै प्रधानमन्त्री दाहालले आफूलाई ह्युमिलेट (अपमानित) गर्न खोजिएको प्रति आपत्ति जनाएका हुन्। बैठकमा प्रधानमन्त्री दाहाल भन्छन्, मेरो परिवार घट्दै गएर तीन जना रहेका छौं। त्योमध्ये एकजना भरतपुर महानगरपालिकाको मेयर भएको हामी सबैलाई थाहा छ। ऊ उतै बढी इंगेज हुन्छे। एउटी छोरी छ, बिचरा त्यो कस्तो छ त तपाईंहरूले थाहा पाउनु भएकै छ। उनलाई जोडेर उचालेको छ। म के ठान्छु भने यो संवैधानिक व्यवस्था, गणतन्त्र र लोकतन्त्र विरुद्धको हमला हो। यसकारण उनले आफ्नो परिवारको संलग्नता नरहेको साँचो भएरै आफू बाँचिरहेको तर्क गरे। उनले यस प्रकरणमा आफ्नो परिवारको संलग्नता नरहेको स्पष्ट पारे। केही व्यक्तिले प्रचण्डलाई नपछारेसम्म व्यवस्था नउल्टिने भन्दै लागिपरेको उनको भनाइ छ। प्रचण्डलाई नराम्रोसँग ह्युमिलेट नगरेसम्म यो उल्टिने भएन भन्ने छ उनीहरूलाई। प्रचण्डलाई हमला गरेर नपछारेसम्म यो व्यवस्था उल्टिँदैन भनेर मेरोविरुद्ध लागिपरेका छन्, उनले सशंकित हुँदै भने। जबकि यसअघि प्रधानमन्त्री हुँदा एनसेललाई कर तिराउन भूमिका निर्वाह गरेको र त्यसैका लागि आफू लेखा समितिमा आएर जवाफ पनि दिएको बारे उनले ध्यानाकर्षण गराए। एनसेलका मालिकलाई आफूसँगै शेरबहादुर देउवा र केपी ओलीसमेतले चिनेको प्रधानमन्त्री दाहालको भनाइ छ।"
