शीर्षक,विवरण
ललिता निवास प्रकरण : छानबिन शीर्ष तहमा पुग्ला त ?,"भ्रष्टाचारीलाई कारबाही गरेर लोकतन्त्र जोगाउनुपर्नेमा मूल भ्रष्ट नेताहरूलाई उन्मुक्ति दिने प्रपञ्च गरिएको छ। एक दुई फाइलहरू खुल्लान्। तर, सबै फाइल खुल्नुपर्छ। फाइल खोल्नमा प्रतिस्पर्धा हुनुपर्छ।प्रधानमन्त्रीले भने झैं नक्कली भुटानी शरणार्थी प्रकरणमा मूल सिनेमा देखिनुपर्नेमा ट्रेलरमै अल्मलियो। पछिल्लो चरणमा भ्रष्टाचारका केही ठूला घटनामा कारबाही प्रक्रिया सुरु भएका छन्। नक्कली भुटानी शरणार्थी काण्डपछि प्रहरीले ललिता निवास प्रकरणका दोषीलाई समात्न थालेको छ। यो प्रकरण भर्खरै आएको भने होइन। दशकौंदेखि सरकारी जग्गा दुरुपयोग भएको सबाल हो। २०७७ सालयता म आफैं र मानवअधिकार तथा शान्ति समाजले यो प्रक्रियाका मूल दोषी पूर्वप्रधानमन्त्रीद्वय माधवकुमार नेपाल र बाबुराम भट्टराईसमेतलाई कारबाही गर्नुपर्ने दबाब दिँदै आएको छ। मेरो मान्यता छ कि यो काममा पूर्वप्रधानमन्त्रीहरूको संलग्नता छ। यसबारे तत्कालीन मन्त्रिपरिषद्को निर्णयमा बदनियत देखिन्छ। त्यसमा कारबाही गर्नुपर्छ भनेर सार्वजनिक रूपमा जुलुस प्रदर्शन पनि गरेको हौं। अहिले आएर नक्कली भुटानी शरणार्थी काण्डमा पनि मध्यम तहसम्म अनुसन्धान गर्ने, कर्मचारीहरूलाई मुछ्ने, केही मन्त्रीलाई पनि तान्ने र लेनदेन तथा सौदाबाजी गर्नेसम्मको काम भएको पाइएको छ। राजनीतिक दल भ्रष्ट भइसके भन्ने जनताले बुझेका छन्। पार्टीहरू आफैं भ्रष्ट हुँदैनन्। भ्रष्ट नेता हुन्छन्। उनीहरूलाई कारबाही गर्न नसक्ने पार्टी पनि भ्रष्ट हो भन्ने बुझे हुन्छ। विगतदेखि नै यस्ता काण्डमा गिरफ्तारी भएपछि हामीले प्रदर्शनमा प्लेकार्ड बोक्दै आएका हौं, भन्दै आएका हौं कि शीर्ष नेता भ्रष्ट छन्, नेपाली जनता त्रस्त छन्। शीर्ष नेताको सम्पत्ति छानबिन हुनुपर्छ। यसमा पनि शीर्ष तहमा सहमति छ। नीतिगत निर्णय भन्दै अख्तियारले यसअघि पूर्वप्रधानमन्त्रीद्वयलाई छुन सकेन। जब कि प्रहरीले सुरु गरेको अनुसन्धान निष्कर्षमा पुर्याउने हो भने उनीहरूबारे छानबिन हुनुपर्छ, कानुनसंवत व्यवहार हुनुपर्छ। नीतिगत निर्णय भनेर उन्मुक्ति पाइँदैन। राजनीतिक दल भ्रष्ट भइसकेका छन् भन्ने विश्वास जनतामा भइसकेको छ। खासमा पार्टीहरू आफैं भ्रष्ट हुँदैनन्। भ्रष्ट नेता हुन्छन्। भ्रष्ट नेतालाई कारबाही गर्न नसक्ने पार्टी पनि भ्रष्ट हुन्छन् भन्ने सन्देश जान्छ। आज आएर बीपी कोइरालाको पार्टी नेपाली कांग्रेस भ्रष्टहरूको पार्टी हो भन्ने प्रमाण त्यहींका प्रभावशाली नेताले प्रमाणित गरिसकेका छन्। भ्रष्टाचारलाई संरक्षण गर्ने पार्टी हो भनेर पुष्टि गरिसकेका छन्। एउटा व्यक्तिको पछाडि लागेर विवेकलाई बन्धक बनाइएको छ। एउटा नेतालाई आजीवन पुज्नुपर्ने नाममा मूल्यलाई तिलाञ्जली दिँदा लोकतन्त्र खतरामा छ। लोकतन्त्रप्रति वितृष्णा सिर्जना गर्ने काम नेताहरूले गरेका छन्। भ्रष्टाचारीलाई कारबाही गरेर लोकतन्त्र जोगाउनुपर्नेमा मूल भ्रष्ट नेताहरूलाई उन्मुक्ति दिने प्रपञ्च गरिएको छ। एक दुई फाइलहरू खुल्लान्। तर, सबै फाइल खुल्नुपर्छ। फाइल खोल्नमा प्रतिस्पर्धा हुनुपर्छ। प्रधानमन्त्रीले भने झैं नक्कली भुटानी शरणार्थी प्रकरणमा मूल सिनेमा देखिनुपर्नेमा ट्रेलरमै अल्मलियो। आज देशमा यस्तो परिस्थिति सिर्जना भइसक्यो कि सांसदहरू देश छाडेर भाग्नुपर्ने बेला भएको छ। यो परिस्थिति कसरी आयो ? मेरो एउटै चासो हो। लोकतन्त्र जीवित हुनुपर्छ। सार्थक हुनुपर्छ। सुशासनसहितको लोकतन्त्र हुनुपर्छ। भ्रष्टतन्त्र होइन। त्यसका लागि दोषीहरूलाई कारबाही हुनुपर्छ। तर, शीर्ष तहका नेतामाथि छानबिन होला भन्नेमा म आशावादी छैन। किनभने यी व्यक्ति आजको सत्ताको प्रमुख घटक हुन्। (पहाडी नागरिक समाजका अगुवा हुन् )"
विमानस्थलको भाषा,"संयोगले म त्यस्ता कर्मचारीको काउन्टरमा परेको हुँ, वा अरू पनि त्यही शैली अपनाउँथे जति बोले, अति टर्रो। उनले काउन्टरबाट चिउँडो उठाए। मैले पासपोर्ट थमाएँ। उताबाट रुखो लवजमा प्रश्न आयो, कहाँबाट आउनुभयो ? दुबईबाट, मैले जहाज चढेर आएको अन्तिम राष्ट्र बताएँ। उनले पासपोर्ट फरर्र पल्टाए। र, झर्किंदै भने, ओमानबाट आउनुभएको रहेछ त ? जान त ओमान गएको थिएँ, मैले भनें, तर, अहिले चाहिँ दुबईबाट आएको। उनले पासपोर्टमा ढ्याक्क छाप हाने। हुत्त मतिर फाल्दै निर्देशात्मक शैलीमा भने, अबदेखि ओमान भन्नुहोस् है। म अध्यागमनबाट निस्किएँ। हिजो बिहान करिब १ बजेको हुँदो हो। फ्लाई दुबईबाट उत्रिएर मसहितको एउटा हुल अध्यागमनतिर लाग्यो। लाम ठूलै थियो। तर, अरू बेलाभन्दा फटाफट काम भइरहेको थियो। सोचेभन्दा छिटै मेरो पनि पालो आयो। हो, अध्यागमनका कर्मचारी निकै धपेडीमा थिए। छिटोछिटो एक्जिट गराउने चाप थियो। धेरै बोल्दैन थिए। तर, संयोगले म त्यस्ता कर्मचारीको काउन्टरमा परेको हुँ, वा अरू पनि त्यही शैली अपनाउँथे जति बोले, अति टर्रो।  झरियो तल्लो तल्ला। भन्सार इलाकास्थित मेटल फ्रि जोन (धातुरहित इलाका) लेखिए ठाउँमा ठूलो लाम थियो। पर्स, बेल्ट, घडी, मोबाइल आदि धातुजडित सामान ट्रेमा हालेर मेसिन स्क्यानिङ गरिन्छ त्यहाँ। फ्लाई दुबई र कतारका जहाज एकै समयजस्तोमा आएकाले आगन्तुकको चापै थियो। लाम भने सभ्य थियो। त्यो घडी खोल्नुहोस्, एक कर्मचारी झर्किएर हरेकजसो यात्रुलाई अनावश्यक झर्को लगाइरहेकी थिइन्, बेल्ट पनि खोल्नुहोस् भनेको सुन्नु भएन ? उनी लामको वल्लोदेखि पल्लो छेउसम्म ओहोरदोहोर गर्दै केके भन्दै कराएको करायै गर्थिन्। अन्य विमानस्थलमा यसरी नै धातुरहित भएरै आएका सम्भवतः कसैलाई के गर्नुपर्छ भन्ने थाहा नभएको थिएन। तिनले न सिकाउनु नै थियो, न शिष्टतापूर्वक सिकाएकै थिइन्। खासमा त्यस कामका लागि एक जनशक्ति दुरुपयोग गरिरहनुपर्ने नै थिएन। त्यसमा पनि यात्रुलाई झपार्ने व्यक्ति त कुनै हालतमा चाहिन्न थियो त्यहाँ। किनकि, जहाजबाट आउने नेपाली मात्र हुँदैनन्, विदेशी पाहुना पनि हुन्छन्। तिनलाई यसखाले सत्कार पच्दैन। बरु लाममा उछिनेर अघिअघि दौडिने व्यक्तिलाई त्यहाँ रोक्ने कोही थिएन। संसारका कुनै विमानस्थलमा त्यस्तो दृश्य देखिन्न। हामीकहाँ हेर्दा भद्र देखिने व्यक्तिहरू लाम नाघिरहेका हुन्छन्। रोक्नुपर्ने तिनलाई चाहिँ थियो। करिब १० मिनेटमा मेटल डिटेक्ट गर्ने ढोका कटियो। डिटेक्टर मेसिन बोकेका व्यक्ति खडा थिए त्यहाँ। उनले शरीर जाँच गर्दै सोधे, कहाँबाट आउनुभएको ? ओमानबाट, मैले भनें। ओमानबाट कुन जहाज आएको छ र अहिले ? झर्किंदै मतिर हेरे। अचम्म, उही प्रश्नमा एउटा निकायलाई एउटा, अर्कालाई अर्कै जवाफ दिनुपर्ने हो कि ? अध्यागमनमा दुबई भन्यो, ओमान भन् भन्छन्। भन्सारमा ओमान भन्यो, दुबई भनिदियोस् ठान्छन्। देशको अन्तर्राष्ट्रिय विमानस्थलले कुनै पनि देशबाट फर्किएको नेपाली नागरिकलाई घरमा सहर्ष स्वागत गर्नुपर्ने होइन र ? कहाँबाट आइस् ? किन गइस् ? कहिले गइस् ? जस्ता प्रश्न किन चाहिए। त्यसमा पनि हरेक व्यक्तिले सोध्ने। अझ मीठो होइन, झगडा गर्न वर्षौं तालिम दिएर राखेको मान्छेको जस्तो स्वरमा। के यो आवश्यक छ ? भन्सारमा कसले के ल्यायो ? ल्याउन मिल्ने हो कि नमिल्ने ? कानुनले तोकेको दायराभन्दा बढी ल्यायो कि ? यो पो हेर्नुपर्ने होइन र ?  प्रायः कतार एयर, फ्लाई दुबईलगायत खाडी राष्ट्र र मलेसियाबाट आउने जहाज अवतरण गर्दा विमानस्थल कर्मचारीको मनोविज्ञान अलि बदलिन्छ। किनकि, त्यहाँबाट ९० प्रतिशतभन्दा बढी वैदेशिक रोजगारबाट गएकाहरू घर फर्किन्छन्। तिनलाई सत्कारयोग्य यात्रु ठान्दैनन् उनीहरू। कतिपयले त भाइ, बहिनी भन्छन्। बाध्यतामा विदेश बसेका नेपाली दाजुभाइ, दिदीबहिनीलाई राज्यबाट यसरी हेप्न पाइन्छ ? श्रम गरेर महिनाको एक खर्ब रेमिट्यान्स त उनीहरूले पठाएका छन्। देशमा दह्रो भरथेग विदेशबाटै नेपालीले पठाउने पैसाको छ। कर्मचारीले खाने तलबमा त्यसको हिस्सा पनि मिसिएको छ। त्यही पारिश्रमिक लिएर, तिनैलाई मजदुर त हुन् भन्ने दृष्टिले व्यवहार गर्न पाइन्छ ? अहँ, पाइन्न। श्रमिक यात्रा गर्ने रुटमा हवाई सेवा कम्पनीको हेर्ने दृष्टिकोण पनि फरक छ। ओमानबाट दुबई आउने फ्लाई दुबईको उही विमान, सुविधा प्रशस्त। सफासुग्घर। हरेक सिटको अगाडि डिस्प्ले स्क्रिन। दुबईबाट नेपाल आउने विमान उस्तै, भित्र सुविधा अति कमसल। कतै एउटा डिस्प्ले स्क्रिनसम्म थिएन। साढे ४ घण्टाको यात्रामा कहाँ पुगियो, अवस्था के छ, केही ज्ञातसम्म नहुने। बाध्यतामा विदेश बसेका नेपाली दाजुभाइ, दिदीबहिनीलाई राज्यबाट यसरी हेप्न पाइन्छ ? श्रम गरेर महिनाको एक खर्ब रेमिट्यान्स त उनीहरूले पठाएका छन्। देशमा दह्रो भरथेग विदेशबाटै नेपालीले पठाउने पैसाको छ। प्रसंग विमानस्थलकै। अन्तर्राष्ट्रिय विमानस्थल देशको सुन्दरता र संस्कार झल्काउने थलो हो। मेरो घर, मेरो देश भन्दै गर्वले ओतप्रोत भई फर्कने स्वदेशीमात्र होइन, नेपालको नाम र नेपालीको शिष्टता सुनेका विदेशी यही ढोकाबाट बाहिर निस्कन्छन्। विदेशबाट वर्षौंमा फर्किनेहरूको पहिलो न्यास्रो मेटाउने थलो हो, विमानस्थल। हाम्रो राष्ट्रको यावत् प्रशंसा सुनेर आउनेलाई पहिलो स्वागत सत्कार गर्ने ठाउँ यही हो। त्यसैले यहाँ खटिने कर्मचारीलाई शिष्ट, सभ्य र सुसंस्कारयुक्त हुन सरकारले सिकाउनुपर्ने हो। दोष कर्मचारीको मात्र नहुन सक्छ। किनकि, अपायक समयमा हडबडिएर काम गर्दा तनाव अवश्य हुन्छ। तर, ड्युटी नै त्यस्तो, त्यसको व्यवस्थापन गर्नैपर्ने हुन्छ। मेरो सुझाव त्यहाँ जसलाई खटाइन्छ, बरु हस्पिटालिटीको तालिम दिएर पठाउनु उचित हुन्छ कि ?  दुबई विमानस्थलमा एक नेपाली नेपालबारे नानाभाँती टिप्पणी गर्दै थिए। देश खत्तम भयो, बर्बादै भयो भन्थे। अति निराशावादी र आपत्तिजनक भाषामा प्रस्तुत भइरहेका थिए। आफ्नै देशको छातीमा आफ्नै नागरिक मित्रले विदेशी भूमिमा झीरले हान्दा साँच्चै मन दुख्यो। हामीले अनुरोधपूर्ण भाषामा उनलाई भन्यौं, महाशय, यही कुरा सानो स्वरले भन्दा हुँदैन ? शायद उनले बुझे। अनि, मौन रहे। तर, जब हामी आफ्नो देशमा ओर्लियौं, कर्मचारीको भाषा त्यसभन्दा दुख्ने थियो। बिझ्ने थियो। जता गयो, त्यतै अपमान थियो। कृपया, यस्तो नगरौं। हामी जति शिष्ट हुन्छौं, अरूबाट उति शिष्टता पाउँछौं।"
गुरु परम्पराको सार्थकता,"पूर्वीय दर्शन विज्ञानको भण्डार हो। अजस्र ज्ञानको स्रोत हो। जति बाँडियो, त्यति वृद्धि हुन्छ। वेदका रचयिता, विशाल वेदलाई समयसापेक्ष संक्षेपीकृत गरी कम समय भएका कलिका मानवलाई वितरण गर्ने वेदव्यासको जन्म दिन नै व्यास जयन्ती वा गुरुपूर्णिमा हो। धर्तीको सागर शुक्ला, वृक्षहरू सकिएलान् तर गुरुको महत्त्व र आशीर्वाद सकिन्न। गुरु कविरले भनेका छन्, धर्तीका तमाम वृक्षलाई कलम बनाई लेखनी प्रयोग गरोस् वा पृथ्वीको सबै पानी मसीको रूपमा प्रयोग गरेर लेखेरै विद्वान् बनोस् तर पिता, माता वा गुरुको आशीर्वादबिना ऊ ठूलो हुनै सक्दैन। गुरुस्मरण, गुरुचिन्तन, गुरु परम्परा र प्रेरणा प्राप्तिकोे दिन आषाढ शुक्ल पूर्णिमालाई व्यासजयन्ती एवं गुरुपूर्णिमाका रूपमा मनाउने हाम्रो परम्परा आदिम कालदेखिकै हो। सृष्टि परम्परामा अहिले मान्ने व्यास २८औं हुन्, यिनलाई द्वैपायन भनिन्छ। द्वैपायनले महाभारतको रचना र रटना गरे। तनहुँ दमौलीको सेती मादी नदीको संगमस्थलमा पिता परासर र माता मत्स्यगन्धा जसलाई पछि सत्यवती भनियो, उनीहरूबाट व्यासको जन्म भएको हो। अज्ञानतालाई हटाई ज्ञानको द्वीप प्रज्वलन गर्ने गुरुलाई सद्गुरुको रूपमा हेर्ने हाम्रो चलन छ। त्यसैले संस्कृत भाषामा गुरुलाई यसरी गुणगान गरिएको छ : अज्ञान तिमिरान्धस्य ज्ञानान्जल शलाकया चक्षु रुर्मिलितं येन तस्मै श्रीगुरवे नमः। अखण्ड मण्डलाकारं व्याप्तं येन चराचरं, तत्पदं दर्शितं येन तस्मै श्री गुरवे नमः। गुरुलाई सृष्टिकर्ता ब्रह्मा, पालनकर्ता विष्णु र संहारकर्ता शिवका रूपमा पनि प्रार्थना गरिन्छ। गु अक्षरले अन्धकार र रु अक्षरले उज्यालोतिर भन्ने बुझिन्छ। संस्कृतमै भनिएको छ तमसोमा ज्योतिर्गमय, मृत्युर्मा अमृतं गमय, अर्थात् अन्धकारबाट उज्यालोतिर जाऊ र मृत्युबाट अमृत, अभयतिर जाऊ। गुरुबिना ज्ञान सम्भव छैन। भक्तिको उदय, मानव मात्रमा ज्ञान र विज्ञानको प्रयोग, सदुपयोगसमेतका लागि गुरुको पथप्रदर्शन जरुरी छ। मानवको पहिलो गुरु आफ्नै आमा हुन्, कर्मगुरु बाबु हुन्। दीक्षागुरु, शिक्षा गुरुहरू धेरै हुन सक्छन्। मानव शरीर स्थुल, सूक्ष्म र कारण तीन प्रकारको छ। बाह्य शरीर पाँच भौतिक स्थूल, भित्री शरीर सूक्ष्म मन र ज्ञानदाता कारण शरीरभित्र रहेको परमात्मा तत्त्वको बोध पनि गुरुबाटै हुनेगर्छ। अक्षर चिनाउने गुरु, मन्त्रदाता बोधक गुरु, धर्म अधर्मको बोध गराउने वाचक गुरु, मोहन, सम्मोहन विद्या दिलाउने विशिष्ट गुरु, जीवनमा वैराग्यको उदय गराउने विहित गुरु, मुक्ति दिलाउने कारणाख्य गुरु, सम्पूर्ण सन्देह हटाई जन्म मृत्युको भय दूर गराउने सद्गुरु स्वयं शिवस्वरूप हुन् भनी धर्मशास्त्रहरूले उद्बोधन गरेका छन्। मानव शरीरमा रहेका साढे तीन करोड नसा, नाडी एवं रौंहरू, तीन प्रमुख इडा, पिंगला र सुषुम्ना नाडीको तत्त्वबोध र तिनबाट जीवनको समाधि र परमतत्त्वको ज्ञानसमेत गुरुबाटै प्राप्त हुन्छ। शिक्षा गुरुअन्तर्गत शास्त्रीय ज्ञान अनेकौं शास्त्रहरू, व्याकरण, ज्योतिष, साहित्य, कला, खगोल, भूगोलदेखि राजनीति, समाजशास्त्र, अर्थशास्त्रको बोध र उपयोग अनि विज्ञानको सही प्रयोग गराउने ज्ञानगम्य दीप प्रकाश गर्ने गुरु नै हुन्, सच्चा गुरु। गुरुपरम्परा जीवन र जगत्को उषाकालदेखि नै सुरु हुन्छ। प्रणवमन्त्र ओमबाट ब्रह्मज्ञान शिवजीले विष्णुलाई, विष्णुले ब्रह्मालाई, ब्रह्माले सनकादिलाई, सनकादिहरूबाट वशिष्ठ, दक्ष, नारद आदिलाई, नारदबाट व्यासलाई, व्यासबाट सुतजीलाई, सुतजीबाट विभिन्न शास्त्रमार्फत सम्पूर्ण संसारभर फैलिँदै हामीसम्म आइपुगेको हो। आपूलाई प्राप्त गुरु शिक्षा एवं सद्ज्ञानबाट व्यासजीले वेदलाई सरलीकृत एवं विभाजन गर्ने साहस गरेका हुन्। भगवान्को स्वरूप व्यासजीलाई वेदव्यास भनिन थालियो। मानवजीवनमा रूपमा उदय भएका परमेश्वर श्रीरामका गुरु वशिष्ठ, विश्वामित्र, श्रीकृष्णका गुरु सान्दिपिनी, राजा यदुका दत्तात्रेय, भक्त प्रल्हादका नारद, भक्त उद्धवका वृहस्पति एवं श्रीकृष्ण, राजर्षि जनकका ९ बालयोगेश्वर, लक्ष्मणका रामचन्द्र, पार्वतीका श्रीशिव, देवहुतीका कपिलदेव आदि सद्गुरु भएका कुरा धर्मशास्त्रले वर्णन गरेका छन्। भनिन्छ, गुरु देवस्वरूप हुन्, आशिष वा श्राप दुवैको क्षमता गुरुसँग हुन्छ। गुरुले अर्थोपार्जन मन्त्र मात्र होइन, जीवन नै दिन्छन्। जीवनलाई जीवन्त पनि बनाइदिन्छन्। भोग शिक्षाभन्दा योग शिक्षा दिएर जीवनलाई जगत् र जगदीश्वर दुवैतर्फ संयोग गराउने काम गुरुको हो। मन्त्र द्रष्टा गुरुसँग परमेश्वरसम्म पुर्याउने सामथ्र्य हुन्छ। परमेश्वर प्राप्तिको पुलको रूपमा काम गर्ने गुरुबाट चिन्ता, भय, क्रोध, आवेग, तनाव, ईष्र्या सबै दूर हुन्छन्। शंकराचार्यले भनेका छन् गुरुको स्मरण टाढैवाट गर्दा पनि वचनरूपी आलोकद्वारा शिष्यको अन्तरहृदय प्रकाशित हुन्छ, प्रज्वलित हुन्छ। विद्वान्हरूको मत छ गुरु पारसमणि हुन् जसको स्पर्शले फलाम सुन भएझैं शिष्य शुद्ध हुन्छ। गोपिनीहरूमा भएको समर्पणभावले जगत्गुरु श्रीकृष्णबाट आफ्नो अभिलाषा पूरा गरे। गोपीभाव कुनै स्त्रीभाव नभएर वेदका मन्त्रहरू नै हुन्। सशरीर सार्थक जीवन प्राप्त ऋषि, मुनिहरू नै हुन् उनीहरू। अर्थशास्त्री कौटिल्यको विचारमा सेवाभाव, समर्पणभाव, ग्रहण गर्ने स्वभाव, तीव्र उत्सुकता, छलफलको बानी, जिज्ञासु र सबै विषयमा सावधानी अपनाउने व्यक्तिबाट गुरु खुसी हुन्छन्। सफलताको, सिद्धिको आशीर्वाद पनि दिन्छन्। तस्मै श्री गुरवे नमः भनेर शास्त्रहरूमा जताततै चर्चा भएको छ। अन्धकारबाट उज्यालोतर्फ, अज्ञानताबाट ज्ञानतर्फ, शंकाबाट सन्देह भेदनतर्फ डोहोर्याउने गुरुको स्मरण जहिले पनि गर्नुपर्ने हुन्छ। व्यासजयन्तीका दिन गुरु व्यासको स्मरणसँगै आआफ्ना गुरुहरूलाई ढोगभेट गर्ने चलन सबैतिर देखिन्छ। पशुपतिनाथ मन्दिर अगाडि रहेका दक्षिणामूर्ति गुरुदेखि सर्वत्र गुरु स्मरण गर्ने चलन छ। सबै पुराणको निचोड उपकार नै पुण्य हो, उपकार नै धन हो भन्ने वेदव्यास लोककल्याणमा लाग्न निर्देश गर्छन् सबै मानव जातिलाई।व्यक्तिमा जब अध्यात्मको भोग जाग्छ, जब विभिन्न हन्डर र ठक्कर लाग्छ। अनिमात्र गुरु खोज्ने परम्परा, अनि मात्र अध्यात्म चिन्तनको भोग जाग्ने बानीभन्दा पनि जीवन सार्थक पार्न जीवनको उषाकालदेखि गुरुको खोजी आवश्यक हुन्छ। जवानीमा गुरुको झन् बढी आवश्यकता पर्छ।"
सिङ्गापुरलाई पराजित गर्दै नेपाल एसीसी यू१६ पूर्वी क्षेत्रीय कप क्रिकेटको फाइनलमा,"काठमाडौं : नेपाल एसीसी यू१६ पूर्वी क्षेत्रीय कप क्रिकेटको फाइनलमा प्रवेश गरेको छ। सिङ्गापुरलाई ९७ रनले पराजित गर्दै नेपालले उपाधि भिडन्त पक्का गरेको हो। नेपालले अब मङ्गलबार फाइनलमा मलेसियासित खेल्नेछ। मलेसियाको बायोमास ओभल क्रिकेट मैदानमा टस जितेर पहिला ब्याटिङ गर्दै नेपालले निर्धारित ५० ओभरको खेलमा ३५ ओभरमा नौ विकेटको क्षतिमा एक सय ८४ रन बनायो। एक सय ८५ रनको विजयी लक्ष्य पछ्याएको सिङ्गापुरले ३१ दशमलव तीन ओभरमा सवै विकेट गुमाउँदै ८७ रन मात्र बनायो। खेलको सुरुआतमा ब्याटिङ गर्ने क्रममा नेपालका लागि ओपनरद्वय सूर्यांशु कोइराला र निरजकुमार यादवले पहिलो विकेटका लागि ६३ रनको साझेदारी निभाए। कोइरालाले ४९ बल खेल्दै छ चौकाको मद्दतमा ४३ रनको योगदान दिए। यस्तै यादवले ४९ बल खेल्ने क्रममा एक छक्का र तीन चौका प्रहार गरी ४२ रन बनाए। यसैगरी अभिषेक तिवारीले २५, सन्तोष यादवले १८, दीप भुजेलले अविजित १२, प्रतिक भट्टराईले १२ र कृतिक कामतले १० रन बनाए। बलिङतर्फ सिङ्गापुरका हरिहरनले तीन तथा हर्ष वेङ्कटरम र कबिर बेर्लियाले दुईदुई विकेट लिए। एक सय ८५ रनको विजयी लक्ष्य पछ्याउने क्रममा सिङ्गापुरका लागि रोशन रविचन्द्रनले २४, प्रणव धनुकाले १४ र कविर बेर्लियाले ११ रन बनाए। बलिङतर्फ नेपालका कार्तिक कामतले तीन तथा सन्तोष यादव, नरेन भट्ट, अशोक धामी, अभिषेक तिवारी र प्रतिक पोखरेलले एकएक विकेट लिए। रासस"
मंगलबारदेखि मदन स्मृति ब्याडमिन्टन प्रतियोगिता,"काठमाडौं : नेपाल खेलकुद महासंघको आयोजनामा असार १९ र २० गते ललितपुरमा मदन स्मृति ब्याडमिन्टन प्रतियोगिता आयोजना हुने भएको छ। महासंघले सोमबार काठमाडौंमा पत्रकार सम्मेलन गर्दै संविधानसभा सदस्य, वर्तमान तथा पूर्व राष्ट्रियसभा तथा प्रतिनिधिसभा सदस्य र प्रदेश सभा सदस्यबीच ललितपुर महालक्ष्मीस्थान स्थित रिभाईभ लिजर पार्कमा ब्याडमिन्टन प्रतियोगिता आयोजना हुने जनाएको हो। खेलकुदको मुद्दालाई राजनीतिक मुद्दा बनाउन अपरिहार्य भएकाले उक्त जिम्मेवारी बोध गराउनका लागि महासंघले देशको नीति निर्मातालाई सहभागी गराएर प्रतियोगिता आयोजना गर्न लागको महासंघका उपाध्यक्ष एवं प्रतियोगिता संयोजक धर्म कुमार श्रेष्ठले जानकारी दिए। एमाले अध्यक्ष केपी शर्मा ओलीद्वारा उद्घाटन हुने प्रतियोगितामा सहभागी जनाउन विभिन्न राजनीतिक दलबाट ६० जना सांसदले नाम दर्ता गराएको उनले बताए। प्रतियोगिताका सम्पूर्ण खेलहरू नेपाल ब्याडमिन्टन संघ र अन्तर्राष्ट्रिय ब्याडमिन्टन फेडेरेसनको नियमानुसार नै खेलाइने महासंघले जनाएको छ। प्रतियोगितामा पुरुष युगल र महिला युगल तर्फ प्रथम द्वितीय र तृतीय हुनेलाई प्रमाणपत्र मेडल र ट्रफी प्रदान गरिने पनि आयोजकले जनाएको छ।"
निजी क्षेत्रको हकहित र आर्थिक विकासका लागि सहकार्य गर्नेबारे छलफल,"काठमाडौं : नेपाल उद्योग वाणिज्य महासंघ र नेपाल उद्योग परिसंघबीच निजी क्षेत्रको हकहित र आर्थिक विकासका लागि सहकार्य गर्नेबारे छलफल भएको छ। महासंघले परिसंघका नवनिर्वाचित पदाधिकारी र कार्यकारी समितिलाई बधाई एवं शुभकामना प्रदान गर्न आयोजना गरेको उक्त कार्यक्रममा दुवै संस्थाको नेतृत्वले सहकार्यमा जोड दिएका हुन्। महासंघ अध्यक्ष चन्द्रप्रसाद ढकालले परिसंघका नवनिर्वाचित अध्यक्ष राजेश कुमार अग्रवाललाई वधाई दिादै मुलुकको अर्थतन्त्र विषम परिस्थितिमा रहेको हुँदा सहकार्य आवश्यक रहेको बताए। हामीले विगतमा पनि सहकार्य गरेर सुखद नतिजा ल्याउन सफल भएका थियौ र अब पनि यसलाई निरन्तरता दिनुपर्छ। महासंघ, परिसंघ र नेपाल चेम्बर अफ कमर्सले बिहीबार संयुक्त रुपमा आगामी आर्थिक वर्षको मौद्रिक नीतिमा सुझाव पेश गर्दैछन्। यसले सकारात्मक सन्देश दिनेछ, ढकालले भने। यसैगरी परिसंघका अध्यक्ष अग्रवालले नीतिगत पैरवीका लागि दुवै संस्थाका समितिहरुबीच पनि सहकार्य आवश्यक रहेको बताए। महासंघको स्वागतका लागि धन्यवाद दिँदै उनले भने, हामीले सहकार्यलाई थप प्रभावकारी बनाउनुपर्छ। कार्यक्रममा महासंघका वरिष्ठ उपाध्यक्ष अन्जन श्रेष्ठले अर्थतन्त्र मन्दीमा रहेको हुँदा संयुक्त रुपमा सुधारका लागि पहल गर्नुपर्ने बताए।"
'बजारले नै ब्याजदर निर्धारण गर्नुपर्छ',"काठमाडौं : पूर्व बैंकर पर्शुराम कुँवर क्षेत्रीले बैंकको ब्याजदर निर्धारण बजारले नै गर्नुपर्ने बताएका छन्। खुल्ला बजारको अवधारणामा बैंकको ब्याजदर निर्धारण गर्न कुनै पक्षले एकरूपताको अभ्यास गर्न नहुनेमा जोड दिएका उनले सबै बैंकमा एउटै ब्याजदर हुँदा बजार प्रतिस्पर्धी बन्न नसकेको बताएका हुन्। नेपाल आर्थिक पत्रकार संघ (नाफिज) ले आयोजना गरेको नाफिज संवादमा आर्थिक पत्रकारहरूलाई प्रशिक्षण दिँदै पूर्व बैंकर क्षेत्रीले बैंकर्स संघले बैंकहरूको ब्याजदरमा एकरुपता ल्याउने अभ्यास गर्न नहुने बताएका हुन्। विगतदेखि भइरहेको अभ्यासले प्रतिष्पर्धी बजारको विकास हुन नसकेको बताएका उनले यस सम्बन्धमा अर्थमन्त्रालयले राष्ट्र बैंक र राष्ट्र बैंकले बैंक वित्तीय संस्थालाई प्रश्न गर्नुपर्ने बेला भएको बताए। परिस्थिति अहसज भएका बेला बैंकहरूले सहकार्य गरी स्थितिलाई नियन्त्रणबाहिर जान नदिएको भए पनि अहिले स्थिति सहज भएको भन्दै क्षेत्रीले ब्याजदर निर्धारणको जिम्मा बैंकहरू स्वयम्लाई दिनुपर्नेमा जोड दिए। बैंकिङ क्षेत्रमा अहिले साढे ३ खर्ब रुपैयाँभन्दा बढी लगानीयोग्य रकम भएको अवस्थामा बैंकहरूले आफू अनुकुल ब्याजदर निर्धारण गर्नुपर्ने उनले बताए। हिजो बजार असहज अवस्थामा हुँदा बैंकर्स संघले ब्याजदर नियन्त्रण गर्न राम्रो भुमिका खेलेको थियो, नेपाल राष्ट्र बैंकले अनौपचारिक दबाब पनि दिएको हो, क्षेत्रीले भने, अहिले साढे ३ खर्ब भन्दा बढी लगानीयोग्य रकम छ। यस्तोमा ब्याजदर बढाउने कि घटाउने बैंलाई नै छाड्नुपर्छ। खुला अर्थतन्त्रमा सबै बैंकको एउटै ब्याजदर कसरी हुन्छ ? क्षेत्रीले प्रश्न गरे। एउटै ब्याजदर हुँदा ग्राहकलाई कुन बैंकमा पैसा जम्मा गर्ने भन्ने छनोट गर्न पनि असहज भएको उनको भनाई छ। यस सम्बन्धमा अर्थ मन्त्रालयले राष्ट्र बैंकसँग जवाफ माग्नुपर्ने बेला भएको छ, क्षेत्रीले थपे, राष्ट्र बैंकले पनि बैंकर्स संघलाई नैतीक दबाब दिनुपर्छ। अहिले बजारमा बैंकहरूसँग ३ खर्ब ७० अर्ब रुपैयाँ लगानी गर्नसक्ने क्षमता छ। बैंकहरूसँग कुल स्रोत ५९ खर्ब २५ अर्ब रुपैयाँबाट ९० प्रतिशत सीडी अनुपातको आधारमा ५३ अर्ब ३३ करोड रुपैयाँ कर्जा लगानी गर्ने क्षमता छ। तर, शनिबारसम्मको तथ्य अनुसार ४९ खर्ब ५१ अर्ब रुपैयाँ बराबरको कर्जा लगानी भएको छ। अर्थात् बैंकहरूसँग ३ खर्ब ८२ अर्ब रुपैयाँ कर्जा लगानी गर्नसक्ने स्पेस छ। चालु आर्थिक वर्षको साढे ११ महिनामा बैंकहरूले १ खर्ब ४५ अर्ब रुपैयाँ बराबरको थप कर्जा प्रवाह गरेका छन्। अर्थात् बैंकको क्षमता अनुसार कर्जा प्रवाह हुने हो भने दुई साताभन्दा कमको अवधिमा साढे ११ महिनाको भन्दा ३ गुणा बढी कर्जा प्रवाह गर्न सक्छन्। नेपाल राष्ट्र बैंकले चालु आवमा कुल कर्जा प्रवाह १२६ प्रतिशतले वृद्धि गर्ने लक्ष्य लिएको थियो। तर, साढे ११ महिनामा ३०८ प्रतिशतले मात्र कर्जा प्रवाह बढेको छ। बाँकी अवधिमा केन्द्रीय बैंकको लक्ष्यअनुसार कर्जा प्रवाह हासिल हुन बजारमा पर्याप्त लगानीयोग्य रकम भए पनि लक्ष्य पुरा हुने देखिँदैन। पूर्व बैंकर क्षेत्रीले नेपालको कर्जाजीडीपी अनुपात पनि दक्षिण एसियाली क्षेत्रकै सबैभन्दा बढी रहेको बताए। नेपालमा बैंकहरूले मात्र कर्जा प्रवाह गर्छन्। विदेशमा कर्पोरेट क्षेत्रले बैंकसँगै धितोपत्र बजार र विदेशी संस्थाबाट विभिन्न उपकरणका माध्यमबाट पनि ऋण लिन्छन्। जसका कारण ति मुलुकमा कुल गार्हस्थ उत्पादनमा कर्जाको अनुपात थोरै भएको देखिन्छ। तर, नेपालको सन्दर्भमा भने कर्जा बैंकबाट मात्र परिचालन हुने भन्ने बुझाई र व्यवहारले कुल गार्हस्थ उत्पादनमा कर्जाको हिस्सा धेरै हुने गरेको छ। ऋणका सबै स्रोत मिलाउँदा पनि नेपालको कुल गार्हस्थ उत्पादनमा कर्जाको अनुपात दक्षिण एसिया क्षेत्रकै बढी हुने क्षेत्रीको ठहर छ। यद्यपि यी सबै कर्जा उत्पादनमुलक क्षेत्रमा भन्दा व्यापारिक क्षेत्रमा प्रवाह भएकाले आर्थिक वृद्धिमा योगदान दिन नसकेको क्षेत्रीको भनाइ थियो।"
नेप्से परिसूचकमा दोहोरो अंकको गिरावट,"काठमाडौं : धितोपत्र बजारमा शेयर कारोबार मापक नेप्से परिसूचक आज पनि दोहोरो अंकले ओरालो लागेको छ। नेपाल स्टक एक्सचेञ्जका अनुसार नेप्से परिसूचक २१ दशमलव ३२ अंकले ओरालो लागेर दुई हजार ७५ दशमलव ९७ मा सीमित भएको छ। ठूला कम्पनीको कारोबार मापन गर्ने सेन्सेटिभ परिसूचक चार दशमलव १७ अंकले ओरालो लागेर तीन सय ८६ दशमलव ३५ मा सीमित भएको छ। कारोबार भएका कूल १३ उपसमूहमध्ये दुई उपसमूहको शेयर मूल्यमा वृद्धि हुँदा ११ उपसमूहको शेयर मूल्यमा भने गिरावट आएको छ। कूल ९४ लाख १८ हजार नौ सय ५२ कित्ता शेयर रू चार अर्ब पाँच करोड १० लाख ७८ हजार तीन सय ७५ मूल्यमा खरिद बिक्री भएका छन्। कारोबारका आधारमा हिमालयन लाइफ इन्स्योरेन्स शीर्ष स्थानमा रहेको छ। सो कम्पनीको रू २३ करोड ९४ लाख ४५ हजार सात सय ८५ बराबरको कारोबार भएको छ। त्यस्तै सोल्टी होटल रू २० कोड ९४ लाख ३९ हजार दुई सय ८५, नागरिक लगानी कोष रू २० करोड ३३ लाख २५ हजार पाँच सय ५४, शिवम् सिमेन्ट रू १८ करोड १८ लाख दुई हजार, एनएलजी इन्स्योरेन्स कम्पनी रू १४ करोड नौ लाख ९० हजार एक सय २२ बराबरको कारोबार भई शीर्ष पाँचभित्र पर्न सफल भएका छन्। नेप्सेका अनुसार, सिवाइसीएल नेपाल लघुवित्त र बीपीडब्ल्यू लघुवित्तको शेयर मूल्यमा १० प्रतिशतले वृद्धि भई सकारात्मक सर्किट लागेको छ। सिटी होटल नौ दशमलव ९८, चन्द्रागिरी हिल्स तीन दशमलव ६८ र एनएलजी इन्स्योरेन्सका लगानकिर्ताले दुई दशमलव ८१ प्रतिशतले कमाएका छन्। त्यस्तै लक्ष्मी इक्विटी फण्ड आठ दशमलव ९५, सामुदायिक लघुवित्त सात दशमलव १३, पाँचथर पावर कम्पनी छ दशमलव शुन्य एक, सयपत्री हाइड्रोपावर पाँच दशमलव ४१ र एनआइसी एशिया ब्यालेन्स फण्डका लगानीकर्ताले चार दशमलव ८४ प्रतिशतले गुमाएका छन्।"
"पेट्रोल, डिजेल र मट्टितेलको भाउ घट्यो, नयाँ मूल्य कति?","काठमाडौं : नेपाल आयल निगमले पेट्रोल, डिजेल र मट्टितेलको मूल्य प्रति लिटर पाँचपाँच रुपैयाँका दरले घटाएको छ। सोमबार राति १२ बजेदेखि लागू हुने गरी तेस्रो वर्ग (काठमाडौं, पोखरा र दिपायल)का लागि इन्धनको मूल्य घटाइएको हो। काठमाडौंको पेट्रोलको नयाँ मूल्य १७०, डिजेल र मट्टितेलको १५० रुपैयाँ पर्ने छ। दोस्रो वर्ग (सुर्खेत र दाङ) का लागि भाउ प्रतिलिटर ६ रुपैयाँ र पहिलो वर्ग (चारआली, विराटनगर,वीरगन्ज, जनकपुर, अमलेखगञ्ज, भलवारी, नेपालगञ्ज र धनगढी) का लागि प्रतिलिटर साढे ७ रुपैयाँ घटेको छ। एलपी ग्यासको मूल्य यथावत राखेको निगमले हवाइ इन्धनको भाउ आन्तरिक तर्फ प्रतिलिटर १४ रुपैयाँ र अन्तर्राष्ट्रियतर्फ प्रतिहजार लिटर ११५ अमेरिकी डलरले घटाएको छ।"
उधारो उठाउने र अग्रीम जमानत ऐन ल्याउन अर्थमन्त्रीसँग माग,"काठमाडौं : नेपाल उद्योग परिसंघ र अर्थमन्त्री डा प्रकाशशरण महतबीच छलफल भएको छ। परिसंघका नवनिर्वाचित अध्यक्ष राजेशकुमार अग्रवाल नेतृत्वको परिसंघ पदाधिकारीहरूले सोमबार अर्थ मन्त्रालयमा छलफल गरेका हुन्। परिसंघका नवनिर्वाचित अध्यक्ष अग्रवालले अर्थतन्त्रलाई चलायमान बनाउन, घटेको निजी क्षेत्रको मनोबल उकास्न, ६ प्रतिशतको आर्थिक वृद्धि हासिल गर्न बजेटको प्रभावकारी कार्यान्वयन एवं खुकुलो मौद्रिक नीतिमा जोड दिए। आन्तरिक उत्पादनलाई प्रबद्र्धन गर्न चोरी पैठारी नियन्त्रणका लागि कठोर बन्न उनले आग्रह गरे। उनले उद्योगी व्यवसायीहरूलाई उधारो उठाउन सहजिकरण गर्न उधारो उठाउने ऐन ल्याउन आग्रह गरे। साथै वित्तिय कसुरमा आर्थिक जरिवाना मात्रै हुनुपर्नेमा जोड दिदै उनले अग्रिम जमानत कानूनको आवश्यकता औंल्याए। हालै बजेटमा घोषणा गरिएको आयातित सामानमा लेबलिङ लगाउनुपर्ने व्यवस्था साउन १ देखि कार्यान्वयनमा जान लागेको सूचना भन्सार विभागले सार्वजनिक गरिसकेको छ। तर सो सूचना स्पष्ट नभएको र चोरी पैठारी गरेर आयात गरिएका सामाग्रीमा समेत लेबलिङ लगाएर बेच्न सक्ने भएकाले लेबलिङ नगरिएका वस्तुहरू भन्सार विन्दुमै रोकिनुपर्नेमा अर्थमन्त्रीको ध्यानाकर्षण गराए। सो अवसरमा अर्थमन्त्री महतले परिसंघले उठाएका विषयहरूलाई गम्भितापूर्वक लिएको बताउँदै परिसंघ नयाँ कार्यसमितिलाई सफल कार्यकालको शुभकामना दिए। अर्थमन्त्रीसँगको छलफलमा उपाध्यक्षहरू विरेन्द्रराज पाण्डे, रोहित गुप्ता, अमित मोर, भीम घिमिरे, स्थायी आमन्त्रित पदाधिकारी छायाँ शर्मा सहभागी थिए।"
बेनीगलेश्वर सडक : पाँच महिनामा ८० प्रतिशत प्रगति,"बेनी : कालीगण्डकी कोरीडोरको बेनीजोमसोमकोरला सडक अन्तर्गत म्याग्दीको बेनी नगरपालिका८ कालीपुल देखि वडा नम्बर ९ गलेश्वर जोड्ने बेनीगलेश्वर खण्डमा पाँच महिनामा ८० प्रतिशत भौतिक प्रगति भएको छ । धेरैजसो विकास आयोजना ढिलासुस्तिका कारण अलपत्र बनिरहेको अवस्थामा बेनीगलेश्वर सडक स्तरोन्नतिको काममा भएको भौतिक प्रगतिले प्रशंसा पाएको छ । जिल्लामा भित्रिएका ठूला योजनाहरूमा ढिलासुस्ती, अलपत्र र समयमै सम्पन्न नहुने समस्याबीच बेनीगलेश्वर सडकमा छोटो समयमा धेरै काम भएको बेनपा९ का वडा अध्यक्ष चक्र केसी बताउँछन् । बेनीगलेश्वर सडक आयोजनामा छोटो समयमा हाँसिल भएको प्रगतिले ढिलासुस्ती गर्ने निर्माण व्यवसायीलाई चुनौती बनेको छ। उनले भने, निर्माण व्यवसायीको इच्छाशक्ति, जनशक्ति, उपकरण परिचालन व्यवस्थित हुने, निर्माण सामग्रीको पर्याप्त व्यवस्थापन गर्ने तथा सरोकारवालाले नियमनसँगै सहिजकरण गर्ने हो भने ढिलासुस्ति हटाउन सकिने सन्देश दिएको छ । बेनीजोमसोम कोरला सडक योजना प्रमुख जगत प्रजापतिले कोरिडोर अन्तरगत ठेक्का लागेका खण्डमध्ये सबभन्दा छिटो, छोटो समयमा धेरै काम गरेको खण्ड बेनी गलेश्वर रहेको बताए । २०७९ माघ ६ गतेबाट सुरु गरेको योजनाको काम हालसम्म सडक तलमाथिको पर्खाल, नाली, चार वटा कल्भट, सडक फराकिलो बनाउने काम, सबवेस र २ सय मिटर आरसिसी ढलानसहित ८० प्रतिशत काम सकिएको प्रजापतिले बताए । यस सडकमा बेस हाल्न र कालोपत्रे काम मात्र बाँकी छ, उनले भने बर्खा रोकिने बित्तिकै सम्पन्न गर्ने तयारीमा निर्माण कम्पनी र आयोजना कार्यालय छ । निर्माण कम्पनीका सञ्चालक सुवासचन्द्र कार्कीले ठेक्का सम्झौता लगत्तै योजनास्थलमा उपकरण र मजदुर परिचालन गरेर साँघुरो सडकलाई आठ मिटरको फराकिलो बनाउने, सडक तल माथि पर्खाल, चारवटा कल्भट, दुई सय मिटर आरसीसी ढलानको काम सकिएको बताए । दुई किलोमिटर १०२ मिटर सडक कालोपत्रे गर्नका लागि कम्पनीले भ्याटपिएससहित १२ करोड ७५ लाख ९४ हजार ४३६ रुपैयाँमा ठेक्का लिएको थियो । दुई वर्षमा सम्पन्न गर्ने लक्ष्यसहित गत पुस १७ गते आयोजना र निर्माण कम्पनीबीच सम्झौता भएको थियो । मुक्तिनाथ प्रवेशद्वारका रुपमा रहेको यो सडकखण्डलाई समयमै सम्पन्न गर्न आयोजनाका साथै स्थानीय रुपमा नियमित रुपमा अनुगमन, निरीक्षण र समन्वय गरिएको प्रमुख जिल्ला अधिकारी तुलसीराम पौडेलले बताए । यो सडक कालोपत्र भएपछि बेनी नगरपालिका सहित रघुगंगा र अन्नपूर्ण गाउँपालिका, मुस्ताङवासी र घुम्न आउने पर्यटकलाई आवात जावातमा सहज हुने छ । कालीगण्डकी नदीको कटान र माथिबाट खहरे भेलले सडक जीर्ण र साँगुरो बन्दै गएपछि पर्यटक र सर्वसाधारणको तीव्र दबाबपछि जिल्लाका जनप्रतिनिधि, सरोकारवाला र कोरिडोरको सक्रियतामा योजना अघि बढेको हो । म्याग्दीको बेनीगलेश्वर सडक । तस्बिर : सन्तोष गौतम"
वीरगञ्जसम्मै आउन थाल्यो डस्टी कार्गो,"काठमाडौं : कोइलालगायत डस्टि कार्गो (धुलोयुक्त मालसामान) ट्रकमा हालेर आयात गर्नुपर्ने बाध्यता अन्त्य भएको छ। वीरगञ्जको सिर्सियास्थि सुख्खा बन्दरगाहमा कोइला बोकेर आएको रेल अनलोड भएसँगै एकीकृत जाँच चौकी पार गर्नुपर्ने बाध्यता हटेको हो। यसअघि कोइलालगायत डस्टि कार्गो रक्सौलसम्म रेलमा आउँथ्यो। त्यहाँ अनलोड गरेर ट्रकमा हालेर आईसीपी हुँदै आयात हुन्थ्यो। वीरगञ्ज सुक्खा बन्दरगाहले पहिलो पटक डस्टी कार्गो ह्यान्डलिङ गरेको हो। गोदावरी कमोडिटिजको ३६ सय मेट्रिक टन कोइला लिएर आएको भारतीय रेल सुक्खा बन्दरगाहसम्मे आएको हो। यसअघिसुक्खा बन्दरगाहमा डस्टी कार्गो व्यवस्थानको लागि आवश्यक भौतिक पूर्वाधार नहुँदा डस्टी कार्गो भारतको रक्सौलमा झारेर त्यहाँबाट ट्रकमा नेपाल ल्याउनु पर्ने बाध्यता थियो। हाल वीरगन्ज सुक्खा बन्दरगाहमा मानव स्वास्थ्यमा असर नपर्ने गरी ६ नं रेल्वे ट्र्याकमा डस्टी कार्गो व्यवस्थानको लागि आवश्यक भौतिक पूर्वाधार (डस्टी कार्गो झार्नेराख्ने ठाउँ) को व्यवस्था तयार गरिएको छ। डस्टी कार्गो अन्तर्गत क्किंकर, सिमेन्ट, कोइला, डन्डी, सिआर सिट, मलखाद, नुनलगायत वस्तुहरू नेपालमा आयात हुन्छन्। डस्टी कार्गो भारतको रक्सौलमा झारेर पुनः नेपाल ल्याउँदा झन्झटिलो हुनाको साथै खर्च समेत बढी लाग्ने गरेको थियो अब रेलबाट सिधै वीरगञ्ज सुक्खा बन्दरगाह सम्म डस्टी कार्गो ल्याउन सकिन्छ। जसबाट व्यवसायीहरुले अहिले व्यहोर्नु परिरेहेको झन्झट तथा अतिरिक्त लागतमा कमी हुनेछ। सुख्खा बन्दरगाहको स्वामित्वकर्ता नेपाल इन्टरमोडल यातायात विकास समितिका अनुसार डस्टी कार्गो नेपालसम्म आउँदा ढुवानीको लागत कम हुनेछ भने सुख्खा बन्दरगाहमा थप रोजगारीको अवसर सिर्जना हुनेछ। समितिका कार्यकारी निर्देशक आशिष गजुरेलले बन्दरगाहमा आवश्यक पूर्वाधार गरेर सबै प्रकारका कार्गो ह्यान्डल गर्ने क्षमता विकास गरिरहेको र डस्टी कार्गो ह्यान्डल गर्नु नयाँ उपलब्धि भएको बताए। बन्दरगाहलाई आधुनिकीकरण र सबलीकरण गर्ने क्रममा सुख्खा बन्दरगाहमा आवश्यक पूर्वाधार निर्माण ताथ रेललाइनको क्षमता विस्तार गरिएको हो, गजुरेलले भने, यस्ता सामाग्री लोड अनलोड गर्दा धुलो नउड्ने गरी सोहीअनुसारको पूर्वाधार बनाएका छौं।"
लघुवित्तबारे गुनासो सुन्न राष्ट्र बैंकमा डेस्कको व्यवस्था,काठमाडौं : नेपाल राष्ट्र बैंकले लघुवित्त वित्तीय संस्थाहरू बारे सम्बद्ध ग्राहक सदस्यको गुनासो सुन्न डेस्कको व्यवस्था गरेको छ। घ वर्गका यस्ता संस्थाहरुसँग वचत तथा कर्जा कारोबार गरिरहेका सरोकारवाला सदस्यहरूको वित्तीय सेवासम्बन्धी गुनासो भएमा उक्त डेस्कमा दर्ता गर्न सक्नेछन्। राष्ट्र बैंकले ग्राहक सदस्यको गुनासो सम्बोधन गर्न डेस्कको व्यवस्था गरेको हो। केन्द्रीय बैंकले सोमबार सुचना प्रकाशन गर्दै लघुवित्त संस्था सुपरिवेक्षण विभागमा गुनासो सुनुवाइ डेस्कको स्थापना गरिएको जानकारी दिएको छ। यस गुनासो सुनुवाइ डेस्कमा गुनासो गर्दा पैसा तिर्नु पर्दैन। यसको ट्रोल फ्रि फोन नम्बर १८१०५००००२२ मार्फत गुनासो राख्न सक्ने छन्। यसका साथै केन्द्रीय बैंकको अनलाइन गुनासो पोर्टल वा इमेलमार्फत गुनासो दर्ता गर्न सकिने छ। राष्ट्र बैंकको जुनसुकै कार्यालयमा निवेदन दर्ता गर्न सकिने व्यवस्था गरिएको छ।
आर्थिक अनुशासनमा रकमान्तरको तगारो,"खासमा काम गर्दै जाँदा कहिलेकाहीँ अनुमान गरेअनुसार बजेट अपुग भएमात्र रकमान्तर गर्नुपर्ने हो। तर, बजेट अपुग भएका योजनाहरू यत्तिकै अलपत्र पर्ने गरेका छन्। जो सरकारमा गए पनि आर्थिक वर्षको अन्त्यमा रकमान्तर गरेर चलखेल गर्ने प्रवृत्ति पुरानै हो। प्रदेश र संघ सरकारबाट असारे विकासको नाममा धमाधम रकमान्तर गरेका बजेटबाट हाल काम भइरहेका छन्। आवको अन्त्यमा रकमान्तर गरेर गरिने यस्तो कामको गुणस्तर र आवश्यकताबारे भने प्रत्येक वर्ष प्रश्न उठ्ने गरेको छ। तर, प्रश्नमात्र उठ्छ। प्रवृत्ति भने उही कायम रहन्छ। चालू आवको १० महिनामै सरकारले साढे ८८ अर्ब रुपैयाँ रकमान्तर गरेको तथ्यांक अर्थ मन्त्रालयको छ। वैशाख मसान्तसम्म अर्थ विविध उपशीर्षकबाट अन्य मन्त्रालय तथा निकायमा ५८ अर्ब ६५ करोड ८४ लाख रकमान्तर भएको छ। चालू आवमा सबैभन्दा बढी रकमान्तर चैतमा ३३ अर्ब २१ करोड रुपैयाँ भएको छ। आखिर कामै गर्ने हो भने किन आर्थिक वर्षको सुरुआतमै नगर्ने ? यो प्रश्न प्रतिपक्षमा हुँदामात्र राजनीतिक दलहरूले उठाउने गरेका छन्। सत्तामा हुँदा यो प्रवृत्तिलाई बढोत्तरी गर्नमै उद्धत देखिन्छन्। खर्चको आँकडा हेर्दा पनि आर्थिक वर्षको अन्त्यमा मात्र बढी खर्च हुने गलत अभ्यास कायमै छ। आव २०७७७८ मा कुल ११ खर्ब ९६ अर्ब ६७ करोड रुपैयाँ खर्च भएकोमा असारमा सो खर्चको २३३७ प्रतिशत र असार अन्तिम सातामा ५९८ प्रतिशत खर्च भएको अर्थ मन्त्रालयको तथ्यांक छ। यसरी आर्थिक वर्षको अन्त्यमा आफू अनुकूलको काम गर्न सरकारले अर्थ विविध शीर्षकमा ठूलो बजेट राख्ने गरेको छ। पछिल्लो समय सरकारले आकस्मिक खर्चका लागि अर्थ विविधमा अर्बांै रकम विनियोजन गर्ने गरेको छ। यसबाट खल्तीका योजना र नजिकका कार्यकर्तालाई काम दिन सहज हुन्छ। यो रोग संघदेखि प्रदेश सरकारसम्म कायमै छ। आवश्यक नभएको ठाउँमा पनि प्रभाव देखाउन पैसा लैजानेसम्म गरिएको छ। त्यो पनि असार महिनामा रकमान्तर धेरै हुने गरेको छ। खासमा काम गर्दै जाँदा कहिलेकाहीँ अनुमान गरेअनुसार बजेट अपुग भएमात्र रकमान्तर गर्नुपर्ने हो। तर, बजेट अपुग भएका योजनाहरू यत्तिकै अलपत्र पर्ने गरेका छन्। यथार्थमा, रकमान्तर गर्नु कानुन, दक्षता र अभ्यासका हिसाबले गलत हो। जे भए पनि सरकार सच्चिने मनस्थितिमा छैन। संसद्ले अनुमति दिएको भन्दा फरक ठाउँमा बजेट खर्च गर्नु कानुनी हिसाबले पनि गलत हो। जनताको माग र आवश्यकताभन्दा सरकारको पहुँचमा रहेकाहरूको इच्छा र स्वार्थमा रकमान्तर गरेर बजेट दुरुपयोग गर्ने प्रवृत्ति अन्त्य हुनैपर्छ। अन्यथा देशमा आर्थिक अनुशासन कायम हुन सक्दैन। यो पनि पढ्नुहोस ऐन मिचेर रकमान्तर रकमान्तर ढुकुटी रित्याउने खेलो सात महिनामा पौने २३ अर्ब रकमान्तर बूढीगण्डकीको बजेट रकमान्तर सरकारले गर्यो चैतमा मात्रै साढे ३३ अर्ब रकमान्तर आर्थिक बेथिति : सीमा नाघेर सधैं रकमान्तर"
ललिता निवासको जग्गा धितो राखेर साढे २ अर्ब ऋण,"पूर्वप्रधानमन्त्री माधवकुमार नेपाल र डा बाबुराम भट्टराईलाई अख्तियारले यो जग्गा प्रकरणमा संलग्न भएको पुष्टि गरे पनि क्षेत्राधिकार भन्दै मुद्दा चलाउनबाट पन्छिएको छ। उनीहरूलाई पनि मुद्दा चलाउन पर्छ भन्दै वरिष्ठ अधिवक्ता बालकृष्ण न्यौपाने सर्वोच्च अदालतमा मुद्दा हालेको छन्। यो मुद्दालाई पेसी चढाउन चाहँदा राजनीतिक दलहरूको घेराबन्दीमा परे तत्कालीन प्रधानन्यायाधीश चोलेन्द्रशमशेर। र, उनीमाथि महाअभियोग लाग्यो। महाभियान नटुंगिई उनको कार्यकाल सकियो। काठमाडौं : ललिता निवासको विवादास्पद जग्गा जजसले अनेक हर्कत गरेर आफ्नो बनाउने सम्भव तुल्याए, तीमध्ये अधिकांशले त्यसैलाई धितो राखेर ठूलो मात्रामा ऋण लिएको पाइएको छ। विभिन्न बैंक तथा वित्तीय संस्थाबाट २ अर्ब ४१ करोड ६९ लाख ३६ हजार ऋण लिइएको कागजात अन्नपूर्ण पोस्ट्लाई प्राप्त भएको छ। नेपाल बैंक, हिमालयन बैंक, यती डेभलपमेन्ट बैंक, ग्लोबल आईएमई बैंक, बैंक अफ एसिया नेपाल, काठमाण्डप डेभलपमेन्ट बैंक, एनआईडीसी डेभलपमेन्ट बैंक, नेपाल इन्भेस्टमेन्ट बैंक, नेपाल डेभलपमेन्ट एन्ड इमपलायमेन्ट प्रोमशन बैंक, प्राइम कमर्सियल बैंक, लक्ष्मी बैंक र किष्ट बैंकमा ललिता निवासको जग्गा धितो राखी ऋण लिएको पाइएको छ। यीमध्ये केही बैंक एकापसमा मर्जर भएर नाम पनि परिवर्तन भइसकेका छन्। यस्तै, आईएमई फाइनान्स इन्स्टिच्युट, युनिक फाइनान्स इन्स्टिच्युट, आर्या तारा बचत तथा ऋण सहकारी संस्था लिमिटेडलगायतबाट पनि उनीहरूले ऋण लिएका छन्। ललिता निवास प्रकरणका प्रमुख बिचौलिया शोभाकान्त ढकाल, राजकुमार सुवेदी र मीनबहादुर गुरुङ तथा उनीहरूका परिवारले पटकपटक यही जग्गा धितो राखेर विभिन्न बैंकबाट करोडौं रकम ऋण झिकेको देखिन्छ। एउटै व्यक्तिले ६३ करोडसम्म जग्गा धितोमार्फत ऋण लिएको पाइएको छ। पुरुषोत्तम पौडेलले नेपाल इन्भेस्टमेन्ट बैंकबाट दुई पटकमा ६३ करोड १० लाख रुपैयाँ ऋण लिएका थिए। उनले ०६३ माघ २३ मा २६ करोड र त्यसको १० वर्षपछि ०७२ असार २४ मा ४३ करोड १० लाख धितोबापत ऋण लिएका थिए। पौडेलले प्रहरीसँगको बयानमा इन्दु शर्माबाट ३० लाखमा जग्गा खरिद गरेको बताएका छन्। ३० लाखको जग्गामा उनले ६३ करोड ऋण लिएको देखिएको छ। पौडेललाई जग्गा बेच्ने इन्दु शर्माले पनि ६३ करोड १० लाख नेपाल इन्भेस्टमेन्ट बैंकबाट ऋण लिएकी छिन्। उनले ०६४ वैशाख २३ मा २६ करोड र ०७२ असोज १७ मा ४३ करोड १ लाख ऋण लिएकी थिइन्। उमाकुमारी ढकाल र माधवी सुवेदीले आईएमई फाइनाइन्स इन्स्टिच्युसनबाट एकै वर्ष दुईपटक जग्गा धितो राखेर बैंकबाट पैसा लिएको देखिन्छ। उमाकुमारी ललिता निवास प्रकरणका मुख्य बिचौलिया शोभाकान्त ढकालकी श्रीमती हुन्। माधवी अर्का बिचौलिया राजकुमार सुवेदीकी पत्नी हुन्। उमाकुमारी र माधवीले ०६७ फागुन ३ मा ७२ लाख ५८ हजार पैसा झिकेका थिए भने ०६७ असोज २५ मा सोही जग्गा धितो राखेर १ करोड ९० लाख रकम आईएई फाइनान्सबाट झिकेका थिए। सन्दीप ढकालले यती डेभलपमेन्टबाट ०७१ पुस ३ मा ४९ लाख ऋण लिएका थिए। ललिता निवासको जग्गा धितो राखेर तत्कालीन किष्ट बैंकबाट सरस्वती घले गुरुङ, सरला गुरुङले ०६८ मंसिर ६ मा १० करोड ऋण लिएका थिए। सन्ध्या शाक्यले प्राइम कमर्सियल बैंकबाट ०६६ माघ ११ मा ६० लाख र ०७१ जेठ ११ मा १८ करोड २० लाख ऋण लिएका थिए। नुतन श्रेष्ठले नेपाल डेभलपमेन्ट एन्ड इम्पलायमेन्ट प्रोमसन बैंकबाट ०६४ साउन १४ मा २० लाख झिकेकी थिइन्। त्यस्तै नितु गुरुङले काठमण्डप डेभलपमेन्ट बैंकबाट २०७० कात्तिक ११ गते १ करोड ४० लाख जग्गा धितो राखेर लिएको देखिन्छ। डीएलएफ डेभलपर्सले १५ करोड झिकेको देखिन्छ। यसका सञ्चालक हुन कैशाशचन्द्र गोयल। डीएलएफले एनआईडीसी डेभलपमेन्ट बैंकबाट ०७१ वैशाख २ गते उक्त रकम ऋणबाट झिकेको थियो। त्यस्तै विवेककुमार सुवेदीले २०६१ चैत २९ मा नेपाल इन्भेस्टमेन्ट बैंकबाट १० करोड ऋण लिएका थिए। उनी बिचौलिया राजकुमारका छोरा हुन्। २०६५ फागुन २८ मा प्रवीण ताम्राकारले बैंक अझ एसियाबाट ७५ लाख ७८ हजार १२५ ऋण झिकेका थिए। २०६६ असार २६ गते बद्रीलक्ष्मी श्रेष्ठले युनिक फाइनान्स इन्स्टिच्युसनलबाट १ करोड जग्गा राखेर लोन लिएका थिए। सहकारी संस्थाबाट ललिता निवासको जग्गा राखेर ठूलो रकम लिएको देखिन्छ। केशव तुलाधरले आर्या तारा बचत तथा ऋण सहकारी संस्थाबाट २०७३ असार १६ मा २ करोड लिएका थिए। २०७१ माघ १९ मा कल्याण गुरुङले लक्ष्मी बैंकबाट १४ करोड ३५ लाख ललिता निवासको जग्गा राखेर लिएका थिए। त्यस्तै कामना गुरुङले २०७१ माघ १९ मा नै १४ करोड ३५ लाख नै झिकेका थिए। लक्ष्मी बैंकबाटै सरला गुरुङले नि सोही दिन (२०७१ माघ १९ ) मा नै १८ करोड ३५ लाख ललिता निवासको जग्गा राखेर ऋण झिकेकी थिइन्। लक्ष्मी बैंकले एकैदिन ४७ करोड ५ लाख ऋण गुरुङ परिवारलाई दिएको थियो। उनीहरू मुख्य बिचौलिया एवं भाटभाटेनी सञ्चालक मीनबहादुर गुरुङका परिवार हुन्। कल्याण मीनबहादुर छोरा हुन् भने कामना छोरी हुन्। अर्का मुख्य बिचौलिया शोभाकान्त र उनकी पत्नी उमाकुमारीले ग्लोबल आइएमई बैंकबाट २०७० माघ ८ मा ३ करोड ७५ लाख ऋण लिएका थिए। संगीता कोठारी राखेचाले २०७३ असार १६ मा हिमालयन बैंकबाट ३ करोड ३१ लाख झिकेकी थिइन्। मन्ती गोर्खालीले युनिक फाइनाइन्स इन्स्टिच्युसनबाट २०६७ चैत २२ मा २ करोड झिकेका थिए। नवीन पौडेलले २०७० कात्तिक ४ मा ४९ लाख रुपैयाँ यती डेभलपमेन्ट बैंकबाट झिकेको देखिन्छ। भारती पाण्डेले नेपाल बैंकबाट २०७३ जेठ २६ मा १ करोड झिकेको देखिएको छ। प्रहरीको केन्द्रीय अनुसन्धान ब्युरोले १४३ रोपनी ६ आना जग्गा अतिक्रमण भएको बताएको छ। चार सयभन्दा बढी अनुसन्धान गरेको छ। २०२१ सालमा क्षतिपूर्ति र मुआब्जा दिएर राज्यले अधिग्रहण गरेको यही जग्गा सरकारी कर्मचारी, प्रशासक, राजनीतिक नेतृत्व, बिचौलिया मिलेर व्यक्तिको नाम दर्ता गराउने काम भएको थियो। ललिता निवासको जग्गा । तस्बिर : अभिषेक महर्जन भीमशमशेरको नाम १९८८ माघ २५ गते ललिता निवास क्याम्प क्षेत्रको २८७ रोपनी ५ आना २ पैसा साढे २ दाम जग्गा लालमोहर लागेको थियो। त्यही जग्गा २०१७ असार २९ गते सुवर्णशमशेरले पत्नी स्वेतप्रभादेवी राणालाई ५८ रोपनी र छोराहरू कनकशमशेर, कंचनशमशेर, रुक्मशमशेरलाई प्रतिव्यक्ति ५७ रोपनीका दरले वकसपत्र गरी दिएका थिए। तत्कालीन श्री ५ को सरकारले २०२१ मंसिर १५ मा ललिता निवासको यो जग्गासहित ६ वटा घर दरबारहरू सार्वजनिक प्र्रयोजनका लागि उचित क्षतिपूर्तिसमेत व्यवस्था गरी अधिग्रहण गरेको थियो। जग्गा प्राप्ति ऐन २०१८ बमोजिम २०२१ सालमा काठमाडौं उपत्यकाका ललिता निवाससहित ६ दरबार सार्वजनिक प्रयोजनका लागि उचित क्षतिपूर्तिसमेत व्यवस्था गरेर अधिग्रहण गर्ने निर्णय तत्कालीन सरकारले गरेको थियो। महावीर भवन नक्सालको १५४ रोपनी ४ आना २ पैसा, हरिहर भवन ललितपुरको २४० रोपनी १ आना २ पैसा, सीता भवन नक्सालको ११९ रोपनी १२ आना ३ पैसा, लक्ष्मी निवास महाराजगन्जको २५८ रोपनी १४ आना, बबर महल करिया गाउँको २५३ रोपनी ३ आना ३ पैसा १ दाममध्ये भरतशमशेरको भागको घर र जग्गा १२ रोपनी १२ आना २ पैसाबाहेक २४० रोपनी ५ आना ३ पैसा १ दाम अधिग्रहण गरिएको थियो। त्यस्तै ललिता निवासको २९९ रोपनी ९ आना २ पैसामध्ये सुवर्णशमशेर र कञ्चनशमशेरको भागमा रहेको १४ रोपनी ११ आना जग्गा (जफत भएको) कट्ठा गरी बाँकी २८४ रोपनी १४ आना ३ पैसा अधिग्रहण गरिएको थियो। २०२१ मंसिर १७ को नेपाल गजेटमा सूचना प्रक्रिया गरी अधिग्रहण गरियो। ललिता निवास क्षेत्रको स्वेतप्रभा, कनकशमशेर, रुक्मशमशेर, हेमनशमशेर र हाटकशमशेरसमेतका नामको २७२ रोपनी १५ आना २ पैसा साढे २ दाम हाल नापका आधारमा २८४ रोपनी १४ आना ३ पैसा जग्गा सरकारको नाममा कायम गरिएको थियो। जसमा सुर्वणशमशेर र कंचनशमशेरको सरकारले पहिले नै जफत गरिएको थियो। यो सुवर्णशमशेरको १४ रोपनी ११ आना बाहेकको २८४ रोपनी १४ आना ३ पैसा जग्गा क्षतिपूर्ति र मुब्जा दिएर अधिग्रहण गरिएको थियो। २०२२२३ सालमा उनीहरूले पाउने क्षतिपूर्ति, मुआब्जा सबै पनि वितरण भइसकेको थियो। अधिग्रहणपछि कनकशमशेरले ललिता निवासको क्याप्पमा रहेको गोठ, तबेलासहित ८ रोपनीमा बसोबास गर्न पाउन भनी निवेदन दिएपछि त्यो जग्गा दिने निर्णय भएको देखिन्छ। अधिग्रहण भएको त्यो जग्गामध्ये ६० रोपनी नेपाल राष्ट्र बैंकको नाम दर्ता गरियो। बाँकी २१२ रोपनी गृह मन्त्रालयअन्तर्गत समरजंग कम्पनीको रेखदेखमा राखियो। बहुदल आएपछि २०४७ सालमा कृष्णप्रसाद भट्टराईको नेतृत्वको अन्तरिम सरकारले राजनीतिक कारणले हरण भएका जग्गा फिर्ता दिने निर्णय गर्यो। त्यो गर्नुको कारण पनि थियो। पञ्चायतमा कतिपय राजनीतिक व्यक्तिको सर्वस्व हरण भएको थियो। त्यही भएर मन्त्रिपरिषद्ले २०१७ सालपछि प्रजातन्त्रको पुनःस्थापनाका लागि भएको संघर्षहरूमा संलग्न भएको कारणबाट विभिन्न व्यक्तिको हरण भएको सम्पत्तिको विषयमा गृह मन्त्रालयले गर्दै आएको छानबिनको प्रक्रियालाई अझ तदारुकताका साथ गर्न साथै सोही सिलसिलामा रोक्का रहेको विभिन्न व्यक्तिको सम्पत्ति फुकुवा गर्ने निर्णय गर्यो। २०४७ जेठ १४, साउन ८ र भदौ ३ मा तीनपटक निर्णय भयो। जफत भएको सम्पत्ति फिर्ता दिने निर्णयको क्रममा जग्गाको हकमा प्रचलित कानुनले दिएको हदसम्म मात्रै फिर्ता दिने गरी निर्णय भएको थियो। सम्बन्धित व्यक्तिको नाममा तराईमा २८ बिघा, पहाडमा ९६ रोपनी र उपत्यका ५८ रोपनीभन्दा बढी जग्गा भएको देखिएमा व्यवस्था लागू हुने पनि निर्णय गरिएको देखिन्छ। हदबन्दी लागू नगरी सबै जग्गा फिर्ता दिएमा भूमिसम्बन्धी ऐनको बर्खिलाप हुने हुनाले राख्न पाउने हदसम्म राख्न दिने र हदभन्दा बढी जग्गाको मुआब्जा दिने निर्णय अन्तरिम सरकारले गरेको देखिन्छ। २९९ रोपनी ९ आना २ पैसामध्ये सुर्वणशमशेरको नामको १४ रोपनी ११ आना जग्गा मात्रै जफत भएको देखिन्छ। अरू २८४ रोपनी १४ आना ३ पैसा जग्गा प्रधानमन्त्री निवास र अन्य विशिष्ट पदाधिकारीको निवास र नेपाल राष्ट्र बैंकको केन्द्रीय कार्यालयका लागि अधिग्रहण गरिएको थियो। तर, त्यो निर्णय अपव्याख्या गर्दै त्यो जग्गा व्यक्तिको नाम चार चरणमा गरिएको देखिएको छ। ललिता निवासको जग्गा धितोमा राखेर बिचौलियाले लिए २,४१,६९,३६,१२५ ऋण एकै व्यक्तिले ६३ करोडसम्म लिएका थिए बैंक तथा वित्ताीय संस्थाबाट ऋण ३० लाखमा जग्गा किने लगत्त त्यसलाई ६३ करोडमा धितोमा राखिएको समेत भेटियो ऋण लिनेमा बिचौलिया गुरुङ, सुवेदी र ढकालका परिवार धेरै अन्तरिम सरकारको निर्णय आधार बनाएर राणा परिवार जग्गा फिर्ता गर्ने प्रपन्चमा लागे। उनीहरूले मालपोत, भूमिसुधारका कर्मचारीलाई प्रलोभनमा पारेर जग्गा फिर्ता गराउन लागे। २०४९ सालमा १०२४ र १०२५ नम्बरको मिसिल नै गायब गरियो। सुर्वणशमशेरको हकवाला भन्दै शैलजा राणा, हेमनशमशेर, कटकशमशेर, सुनिती राणा, हेमाद्रीशमशेरलगायतले राज्यले अधिग्रहण गरिसकेको जग्गा फिर्ता गराए। यही मौका मालपोत, भूमिसुधारका कर्मचारीले राणाका नाम फिर्ता आएको जग्गा आफ्ना परिवारका सदस्य र नजिक नातेदारको नाममासमेत घुसवापत लिए। २२ रोपनी जग्गा कर्मचारीले आफ्ना परिवारका सदस्य र नजिकका नातेदारको नाम घुसबापत दिएको देखिएको छ। २०४९ सालमा ११२ रोपनी ४ आना १ पैसा जग्गा व्यक्तिको नाम दर्ता गरिएको थियो भने २०६२ सालमा छुट दर्ता भन्दै १२ आना २ पैसा राणा परिवारको नाम फिर्ता गरिएको थियो। त्यस्तै २०६६०६७ मा प्रधानमन्त्री, प्रधानन्यायाधीशलगायत विशिष्ठ व्यक्तिको निवाससहित राजकुलो, बाटोसमेत व्यक्तिको नाम दर्ता गराइएको थियो। २५ रोपनी ७ आना १ पैसा १ दाम जग्गा हिनामिना गरिएको थियो। २०६९ सालमा नक्कली गुठी कायम गरेर ४ रोपनी १४ आना ३ पैसा २ दाम जग्गा हडपिएको थियो। अख्तियारले पूर्वउपप्रधानमन्त्री विजयकुमार गच्छादरसहित १७५ जनाविरुद्ध मुद्दा दायर गरेको थियो भने १३६ रोपनीभन्दा बढी जग्गा अतिक्रमण भएको जनाएको थियो। यो प्रकरणमा गच्छदारसहित तत्कालीन भूमिसुधार मन्त्रीद्वय डम्बर श्रेष्ठ, चन्द्रदेव जोशी, सचिवहरू दिपकुमार बस्न्यात, छविलाल पन्त, दिनेशकुमार अधिकारी लगायत तत्कालीन भौतिक, भूमिसुधार तथा गुठी संस्थानका कर्मचारी, बिचौलिया शोभाकान्त ढकाल, राजकुमार सुवेदी र मीनबहादुर गुरुङलाई अख्तियारले विशेष अदालतमा मुद्दा नै दायर गरेको छ। त्यो मुद्दा अदालतमा विचाराधीन छ। हालै सीआईबीले पूर्वनिर्वाचन आयुक्त सुधीरकुमार साह, भाटभटेनीका सञ्चालक मीनबहादुर गुरुङ, मालपोत कार्यालय डिल्लीबजारका तत्कालीन प्रमुख मालपोत अधिकृत कलाधर देउजा, मालपोत अधिकृत सुरेन्द्रमान कपाली र खरिदार गोपाल कार्की तथा भूमिसुधार मन्त्रालयका तत्कालीन उपसचिव हुपेन्द्रमणि केसी, भूमिसुधार तथा व्यवस्थापन विभागका शाखा अधिकृत धर्मप्रसाद गौतमलाई पक्राउ गरेको छ। सीआईबीले २०७८ साल माघमा ललिता निवास जग्गा हिनामिनाबारे अनुसन्धान गरी जिल्ला सरकारी वकिलको कार्यालयमा प्रतिवेदन बुझाएको थियो। त्यतिबेला सीआईबीले ४ सय जनालाई प्रतिवादी बनाएर किर्ते र ठगीमा मुद्दा चलाउन सिफारिस गरेको थियो। तर, सरकारी वकिलको कार्यालयले हदम्याद गुज्रेको भन्दै फाइल फिर्ता गरेको थियो। कांग्रेस सभापति शेरबहादुर देउवा नेतृत्वको तत्कालीन सरकारको दबाबमा यो फाइल सीआईबी फिर्ता गरिएको थियो। यो प्रकरणमा पूर्वप्रधानमन्त्री माधवकुमार नेपाल र डा बाबुराम भट्टराईलाई अख्तियारले यो जग्गा प्रकरणमा संलग्न भएको पुष्टि गरे पनि क्षेत्राधिकार भन्दै मुद्दा चलाउनबाट पन्छिएको छ। उनीहरूलाई पनि मुद्दा चलाउन पर्छ भन्दै वरिष्ठ अधिवक्ता बालकृष्ण न्यौपाने सर्वोच्च अदालतमा मुद्दा हालेको छन्। यो मुद्दालाई पेसी चढाउन चाहँदा राजनीतिक दलहरूको घेराबन्दीमा परे तत्कालीन प्रधानन्यायाधीश चोलेन्द्रशमशेर। र, उनीमाथि महाअभियोग लाग्यो। महाभियान नटुंगिई उनको कार्यकाल सकियो। यस्तो छ बाबुरामका कुरा ललिता निवास प्रकरणमा पूर्वप्रधानमन्त्री डाबाबुराम भट्टराईको नाम मुछिएपछि आफ्नो कुनै व्यक्तिगत स्वार्थ नजोडिएको दाबी गरेका छन्। आइतबार सामाजिक सञ्जालमार्फत उनले ललिता निवास प्रकरणमा सरकारको नेतृत्व गर्दा मन्त्रिपरिषद्को निर्णय पनि जोडिन पुगेकाले वास्तविकता सार्वजनिक गरिदिन आग्रह गरेका हुन्। उनले अख्तियारको टोलीले केही वर्ष पहिले लिएको बयानमा समेत आफूले थाहा भएको कुरा जानकारी गराएको उल्लेख गरे। उनले दोषीलाई कडाभन्दा कडा कारबाही होस् भन्ने विषय आफूले निरन्तर वकालत गर्दै आएको बताए। भट्टराईले भनेका छन्, देशमा राज्यको सम्पत्ति निजी लाभको निम्ति दोहन गर्ने र शक्तिको दुरुपयोग गर्ने प्रवृत्ति भयंकर रूपले झागिएको स्थितिमा ललिता निवासलगायत सबै भ्रष्टाचारका काण्डहरूको निष्पक्ष छानबिन होस् र दोषीलाई कडाभन्दा कडा कारबाही होस् भन्ने कुरा मैले संसदमा र बाहिर पनि निरन्तर उठाउँदै आएको छु। त्यसमा म आजीवन प्रतिबद्ध रहनेछु। उनले कसैले आफ्नो दाग छोप्न अरूमाथि हिलो छ्याप्न नहुने बताए। भने, बरू यो र यस्ता प्रकरणको छिटो टुंगो लागोस् ताकि आम जनतालाई गुड र गोबर छुट्याउन सहज होस्, अनि कसैले आफ्नो दाग छोप्न अरूमाथि हिलो छ्याप्न नपाओस्।"
