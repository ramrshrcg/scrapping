शीर्षक,विवरण
निर्वाचनमा पैसा र बल,"संविधान कार्यान्वयनका सन्दर्भमा आसन्न प्रतिनिधिसभा र प्रदेशसभाहरूको शान्तिपूर्ण निर्वाचन आवश्यक खुट्किला हुन् । तर निर्वाचित संसद्ले यस संविधानलाई बढी लोकतान्त्रिक, गतिशील र यसको उपनत्वको सीमा बढाउने चुनौतीलाई सम्बोधन गर्न सक्नुपर्छ । पहिलो चरणको मतदानका लागि अब केही दिन मात्र बाँकी छ । एकातिर निर्वाचन प्रचारप्रसारका क्रममा उम्मेदवारमाथि सांघातिक आक्रमण हुन थालेका छन् भने अर्कोतिर निर्वाचनमा उम्मेदवारबाट पैसा र आफ्नो बाहुबलको प्रयोगबाट हुन सक्ने लोभ र त्रासले उपयुक्त उम्मेदवार छानिनमा व्यवधान हुन सक्छ । निर्वाचन निर्वाचनविना लोकतन्त्रको कल्पना गर्न सकिँदैन । लोकतन्त्रको परिभाषा नै यसलाई पुष्टि गर्छ । आफूले रोजको प्रतिनिधिबाट आफू शासित हुने व्यवस्था नै लोकतन्त्र हो र प्रत्येक नागरिकलाई आफूखुसी, आफूले चाहेको व्यक्तिलाई आफ्नो प्रतिनिधिको रूपमा छान्ने प्रक्रिया नै निर्वाचन हो । निर्वाचनमा मतदाता सबैभन्दा प्राथमिकतामा पर्छन्, दोस्रो स्थान दलहरूको हुन्छ । दलहरू संगठित समूहको रूपमा आफ्नो विशेष उद्देश्यका साथ मतदाताबीच पुगी आफूले मनोनीत उम्मेदवारलाई आफ्नो प्रतिनिधिको रूपमा चयन गर्न प्रस्ताव गर्छन् । तेस्रो स्थान ऐनकानुनको हुन्छ, जसले सबै उम्मेदवारलाई आफ्नो घोषणापत्र र प्रतिबद्घताका साथ जनताको मत माग्नको लागि समान परिस्थिति सिर्जना गर्छन् । समुचित ऐन, कानुन बनाउने अभिभारा राज्यको हो । चौथो स्थान निर्वाचन गराउने निकाय र संयन्त्र (कर्मचारी तन्त्र) को हुन्छ, जसले सम्पूर्ण प्रक्रियालाई निष्पक्ष ढंगले पूरा गर्न उत्तरदायित्व संविधानबाट प्राप्त गरेको हुन्छ । निष्पक्ष र स्वतन्त्र निर्वाचन निर्वाचनको स्वरूप वा प्रभावकारिता आम जनताको विकासको अवस्था र विशेष रूपमा शैक्षिक, आर्थिक, सामाजिक, धार्मिक र राजनीतिक चेतनामा निर्भर हुन्छ । राजनीतिक चेतना राम्रोसँग विकास भएका आर्थिक रूपमा विकसित मुलुकहरूमा निर्वाचनको अर्थ नै निष्पक्ष र स्वतन्त्र निर्वाचन हुन्छ, यी दुवै विशेषता निर्वाचन शब्दको साथ जोड्नु पर्दैन । हाम्रोजस्तो मुलुकमा निर्वाचन जबसम्म स्वतन्त्र र निष्पक्ष हुँदैन, निर्वाचनको कुनै अर्थ रहँदैन । शासकीय सत्ता, पैसा र बाहुबलको प्रयोग कुनै एक कारणले होइन, विभिन्न कारणले हुन्छन् । जनताको आर्थिक, सामाजिक, शैक्षिक र राजनीतिक चेतनाको अभाव मुख्य कारण देखिन्छ । निष्पक्षता र स्वतन्त्रताको अर्थ फरकफरक छ, निर्वाचनको सन्दर्भमा । निष्पक्ष भन्नाले निर्वाचन प्रक्रियासित गाँसिएका सबै ऐन, कानुन, निर्वाचन गराउने निकाय र संयन्त्र तथा राजनीति एवम् सामाजिक वातावरणको सबै उम्मेदवारसँग दूरी बराबर हुन्छ भन्ने बुझिन्छ । स्वतन्त्र शब्दको सम्बन्ध मतदाता वा जनतासित छ । निर्वाचन स्वतन्त्र हुन मतदाताले स्वविवेक, विनाकरकाप वा प्रलोभन निर्धक्क भएर मतदात केन्द्रमा पुगी गोप्य र शान्तिपूर्ण ढंगले मतदान गर्नु पाउनुपर्छ । त्यति मात्र होइन, निर्वाचन परिणामबाट निजहरूको मतदानको गोपनीयता पनि कायम राख्नु उत्तिकै महत्वपूर्ण छ । गोप्यनीता भंग हुन्छ भने निर्वाचन स्वतन्त्र रहँदैन । निर्वाचन खर्चको सीमा उम्मेदवार र राजनीतिक दलहरू मतदातामाझ मत माग्नको लागि प्रचारप्रसार गर्दै घरदैलोमा जान्छन् र आमसभा गर्दछन् । यसमा निश्चय नै पैसा खर्च हुन्छ तर त्यो वैध हुनुपर्दछ ।भारतमा निर्वाचन खर्चको सीमा संसद्बाट ऐनमार्फत निर्धारित छ, तर हाम्रो मुलुकमा हाम्रा जनप्रतिनिधिले उदार भएर हो वा फाइदा उठाउनको लागि, निर्वाचन खर्चको सीमा निर्धारित गर्ने अधिकार निर्वाचन आयोगलाई दिएर बढी अधिकारयुक्त बनाएका छन् । २०४८ सालको प्रतिनिधिसभाको लागि निर्वाचन आयोगले खर्चको सीमा ७५ हजार तोकेको थियो । तीन वर्षपछि भएको मध्यावधि निर्वाचन २०५१ मा एक लाख पुर्याइएको थियो । त्यस्तो बढोत्तरीको कुनै खास तार्किक आधार थिएन, तर सबै वस्तुको मूलमा भएको वृद्धिलाई हचुवा किसिमले आधार बनाइएको थियो । २०५३ सालमा पाँचवटा क्षेत्रमा हुन लागेको उपनिर्वाचनको लागि पुनः अध्ययन साथ नयाँ खर्च सीमाहरू तोकिए । मुलुकका ७५ जिल्लालाई चार समूहमा बाँडेर क्रमशः क वर्गको लागि २ लाख ७५ हजार, ख वर्गको लागि २ लाख ३५ हजार, ग वर्गको लागि १ लाख ७५ हजार र घ वर्गका लागि १ लाख १५ हजार निर्धारित गरेको थियो । २०६२६३ सालको दोस्रो जनआन्दोलनपछि बनेको अन्तरिम संविधानअन्तरगत भएको पहिलो र दोस्रो संविधानसभाको लागि पूरै मुलुकको लागि एउटै खर्च सीमा तोक्ने परिपाटी पुनः बसालियो र यो सीमा दस लाखको थियो । परिणामस्वरूप अहिले हुन लागेको प्रतिनिधिसभाको लागि पच्चीस लाखको खर्च सीमा तोकिएको छ, त्यो क्षेत्रको मतदाता संख्या जति नै भए पनि । अवैध खर्च र प्रलोभन निर्वाचन आयोगबाट तोकिएको निर्वाचन खर्चको सीमा कति व्यावहारिक छ भन्ने प्रश्न एकातिर छ भने अर्कोतिर यो कत्तिको प्रभावकारी छ भन्ने प्रश्न छ । एकातिर पैसावाला उम्मेदवारले त्यस सीमाबाट बाहिर गएर खर्च गर्छन् भने पैसा नभएका इमानदार कार्यकता तथा नेताहरू पैसावालसमक्ष उभिने अवस्थामा छैनन् । पैसाको बलमा निर्वाचनमा विजयी हुने मानसिकताले उनीहरूलाई पैसाको खोलो बगाउनतिर लाग्छ । भनिन्छ मतदानअघिको ४८ घन्टाकोे मौन अवधिमा पैसा बगाउने गरिन्छ । यस किसिमले स्वतन्त्र निर्वाचन समभव हुँदैन । शक्तिको प्रयोग बाहुबल र डरत्रासले निर्वाचनलाई स्वतन्त्र हुन नदिन भूमिका खेलेका हुन्छन् । यही कारणले नेताहरू मन्त्री पदमा आसीन रही निर्वाचनमा भाग लिन चाहन्छन् । एकातिर गरिब र निमुखा जनतालाई पैसाको लोभ देखाएर मत प्राप्त गर्न चाहन्छन् भने अर्कोतिर भय र त्रासको वातावरण उत्पन्न गरी जनमत हासिल गर्न खोजिन्छ । यस्तो कार्यमा दल र कतिपय अवस्थामा उम्मेदवारहरू सफल पनि भएका छन् । यो चिन्ता गर्नुपर्ने विषय हो । कारणहरू शासकीय सत्ता, पैसा र बाहुबलको प्रयोग कुनै एक कारणले होइन, विभिन्न कारणले हुन्छन् । जनताको आर्थिक, सामाजिक, शैक्षिक र राजनीतिक चेतनाको अभाव मुख्य कारण देखिन्छ । साथसाथै उचित ऐन, कानुनको अभावले पनि यस्तो भएको हुन्छ । दलको नेतृत्व पंक्तिमा राजनीतिक दूरदृष्टिको अभावले दलका इमानदार र सक्रिय कार्यकर्ताको सट्टा पैसावाल, ठेकेदार तथा नातागोतालाई उम्मेदवार बनाउनुले पनि लोकप्रियताको सट्टा पैसा र डरलाई आफ्नो साधन बनाउन प्रेरणा दिन्छ । एकचोटि मतदान गर्नु भनेको पाँच वर्षसम्मको लागि आफ्नो राजनीतिक अधिकार आफूले रोजेको प्रतिनिधिलाई सुम्पिनु हो, बीचमा आफ्नो हक खोजिनु होइन । पिछडिएको आर्थिक र सामाजिक अवस्थाले दुईचार सय वा हजार रुपैयाँ पाउनु ठूलो कुरा हुन्छ । यस्ता मतदातलाई प्रलोभनमा पार्न सजिलो हुन्छ । गरिब र पिछडिएका समुदायलाई डर, त्रासबाट प्रभाव पार्न पनि उत्तिकै सजिलो हुन्छ । त्यहाँ सरकारले सुरक्षा र संरक्षण नदिने हुनाले यस्ता समूहलाई मतदानबाट वञ्चित गरिन्छ वा आफ्नो पक्षमा मत हाल्न दबाब दिइन्छ। ऐन, कानुन वा संविधानबाट यिनका प्रतिनिधित्व प्रत्यक्ष निर्वाचन प्रणालीअन्तरगत सुरक्षित भएको भए यिनीहरू बाहिरी दबाबाबाट केही हदसम्म मुक्त हुन सक्थे । ऐन, कानुनबाटै मतदान सजिलो र घरपायक बनाइदिएको खण्डमा यिनीहरूले लोभ र डरबाट मुक्ति पाउँथे । निर्वाचन आयोगको भूमिका लोभ र त्रासबाट मतदातालाई मुक्त गर्न निर्वाचन आयोगको भूमिका महत्वपूर्ण हुन्छ । आयोगले मतदानको गोपनीयता पनि सुनिश्चित गर्न सक्नुपर्छ । पैसा वा डर, त्रासबाट कसैको मत पाउन सकिन्छ भन्ने सोचको आधार मतदानको गोपनीयता अभाव हो । उम्मेदवारले मतदातालाई पैसा दिन्छ भने ऊ आफूलाई मत आउने कुरामा आश्वस्त हुन्छ । कुनै मतदाता वा समूह समुदायले त्यो उम्मेदवारलाई आफ्नो मत दिएको छ कि छैन, निधो नभएसम्म ऊ खर्च गर्न तयार हुँदैन । पैसा लिएका व्यक्तिबाट मत पाएको बारेमा उम्मेदवार आश्वस्त हुन सक्तैन भने उसले न पैसा खर्च गर्छ न त डर, त्रास उत्पन्न गर्छ । अतः मतदानको गोपनीयता आवश्यक देखिन्छ । गोपनीयताको उपाय २०५६ सालको आमनिर्वाचनमा तत्कालीन निर्वाचन आयोगले मतगणनाका क्रममा प्रत्येक मतदान केन्द्रका मतपत्रको गणना छुट्टाछुट्टै नगरी दुई वा तीन मतदान केन्द्रका मतपत्रलाई मिसाई गणना गर्ने व्यवस्था गरेको थियो । आयोगले यस्तै व्यवस्था आसन्न निर्वाचनमा गर्न सक्यो भने धेरै हदसम्म मतदानको गोपनीयता कायम रहन सक्छ । त्यसो गर्ने हो भने उम्मेदवारहरू पैसा खर्च गर्न तथा डर, त्रास देखाउन निरुत्साहित हुन्छन् । विद्युतीय मतदान उपकरणले मतदान केन्द्र कब्जा हुनबाट जोगाउन सफल भएको छ । तर पैसा र बाहुबलको आधारमा मतदान प्रभावित पार्ने कुचेष्टालाई निर्वाचनमा गोपनीयता कायम गरेर मात्र बन्द गर्न सकिन्छ ।"
भोट माग्न जाँदा,"अस्ति भर्खर भोट हालेको, कति भोट हाल्नु ? जति भोट हाले पनि के हुन्छ र ? ' नुवाकोट तारकेश्वर १ दांगसिङकी लक्ष्मी विकले यसो भन्दा मेरो मन एकैपटक अमिलो भयो। नाजवाफ भएँ। उनले तलतिरको हल्ले फाँट देखाउँदै भनिन् , मंसिर मास छ, नेताले पो मस्त कमाएका छन्, भोट माग्न हिँड्छन्। हाम्रो भाग्यमा नगरी खान लेखेको रहेनछ ! रातदिन काम गर्दा नि खान धौधौ। चुनाव आएपछि गाँउ आउने त हो नि नेता।' त्रिशूलीको पानी र राजनीतिक कार्यभार आजसम्म जेजस्ता विकास वा अविकास' भएको छ त्यसको चालकशक्ति राजनीति नै हो भनेर सही ढंगले जनतालाई नबुझाइँदासम्म राजनीति लक्ष्मी दिदीले बुझेजस्तै टन्न कमाउनेले गर्ने पेसा मात्र हो। २०४६ सालदेखि आजसम्म त्रिशूलीमा धेरै पानी बगिसक्यो तर लक्ष्मी दिदीजस्ताको राजनीतिप्रतिको बुझाइ र यो अविश्वास किन बद्लिएन ? यो प्रश्नको उत्तर नै आजको राजनीतिको मुख्य कार्यभार हो। गाउँमा चिल्ला गाडीको ताँती २०६४ देखि ०७४ सम्मको चुनावको तुलना गर्दा चुनावमा धेरै बद्लाव आएका छन्। ०६४ मा गाँउतिर भोट माग्न जाँदा गाउँका धुले बाटोेमा मिनी टाटा' गुड्थे। नेता अगाडिको सिटमा बस्थे, कार्यकर्ता पछाडि। प्रत्येक घर पुग्दैनथे नेता। ०७० र यसपटक भने नेताहरू प्रत्येक टोल र सकेसम्म घरमै पुगे। धेरैजसो नेता जिप र अन्य आरामदायी मोटरमै गाउँ पुगे। वल्लो डाँडामा रंगीबिरंगी गाडीको ताँती देखिँदा पल्लो डाँडामा अर्को दलको त्यस्तै ताँती देखियो। यसले केही वर्षअघिको हिन्दी सिनेमा राजनीति' सम्झायो। चुनावी प्रचार' गाँउ पुगे पनि आवश्यक विषयमा मतदाता र उम्मेदवारबीच एकै घन्टा पनि छलफल र बहस भने भएन। आगो लिन गाउँ आएका नेता आएका पाहुना हिँड्न हतार गरे भने आगो लिन आएको जस्तो' भन्ने चलन छ। नेता त्यही आगो लिन गाउँ गएका छन्, अहिले। यतिबेला अथाह आश्वासन बाँड्ने बेला पनि हो। गत स्थानीय चुनाव जितेको ठाँउमा स्थानीय निकायअन्तर्गतका सबै काम हाम्रो पार्टीले गरेको हो भन्दै नेता र कार्यकर्ता हिँडेका छन् भने निर्वाचित पदाधिकारी आफ्नो पार्टीलाई भोट माग्न हिँड्ने नै भए। म गर्छु, केके छन् यहाँका समस्या ? ' यसरी चुनावप्रचार भइरहेको छ। दुर्गम, दूरदराज, अशिक्षित ठाउँमा होइन, सबै ठाउँमा चुनावी प्रचारको शैली यस्तै छ। जितेको स्थानीय नेता म' भन्छ। हामी' भन्दैन। मेरो' भन्छ। म बजेट छुट्याउँछु, त्यसैले भोट मेरो पार्टीलाई।' उम्मेदवारले पनि रेल र फराकिला राजमार्गका कुरा पनि भाषणमा छुटाउँदैनन्। तर उम्मेदवारकार्यकर्ता विरलै घोषणापत्रका विषयमा कुरा गर्छन्। गाउँमा भएका युवाले मन नपरेको कुरा चिया पसलतिर राख्ने मात्र हो, दलका उम्मेदवार भेटेरै कुरा राख्ने र खुला छलफल चल्ने प्रचलन अझै छैन। गाडीभरि एकदुई सय कार्यकर्ता साथ लिएर हिँडेका नेताले किन दुनियाँको कुरा सुन्नु ! इजी मनी' र मोटरसाइकल गाउँ अहिले गाउँ छैन। स्थानीय चुनावले भारिभरकम महँगो छ चुनाव। १९ वर्षपछि भएको स्थानीय चुनावले केही संरचना फेरिए। संविधान जारी भएपछि दललाई चुनावी परिणाम आफ्नो पक्षमा ल्याउनुपरेको थियो। र, टिकट दिने आधार त्यसैअनुरूप तयार भए। कमजोर राज्यप्रणाली, फेरिँदो आर्थिक दायराका कारण चुनाव इजी मनी' (सहज पैसावाला) हरूलाई सजिलो भयो। दलले गाउँलेका बानी स्थानीय चुनावमा बिगारे, यो चुनावमा त्यो कसरी हटोस् ? गाउँभरिका बिग्रेका मोटरसाइकल अहिले सदरमुकामका वर्कसपमा छन्। बनाएको खर्च सम्बन्धित केन्द्र वा प्रदेशको उम्मेदवारले बेहोर्छ। बेहोर्दिनँ भन्न सक्ने स्थितिमा उम्मेदवार छैन। यो पार्टीले नबेहोरे अर्को पार्टी छँदैछ। गजब छ, गरिब देशको धनी चुनाव। उम्मेदवारका खर्च गर्ने शैली पनि गजब छन्। आफन्त र भाइभतिजा र छोराछोरीले गर्छन् उम्मेदवारको पैसाको कारोबार ! मदिरा र अनागरिक' नेपाली निर्वाचित वडा सदस्यलाई अर्को दलको उम्मेदवारले २४ लाख अफर' गरेको र तिनलाई फेरि सम्बन्धित दलले रोकेको कुरा हल्लाका रूपमा आँउछन् र हराउँछन्। भोजमा अनिवार्य आउँछ, मांसमदिरा। सहरमा बसेर जे सोचिन्छ, गाउँमा विल्कुलै फरक छ। एजेन्डाका कारण सचेत भएर भोट दिने कमै छन्। मान्छेका स्थानीय मेलबेमेलका कुरा भोटसँग जोडिएका छन्। गाउँगाउँमा समानान्तर हैसियत भएकाबीच अन्तद्र्वन्द्व छ। तर गाँउका साझा दुःख छन्। प्रत्येक घरका युवा बिदेसिएका छन्। त्यो नसोधे पनि थाहा हुन्छ। वल्लो डाँडामा रंगीबिरंगी गाडीको ताँती देखिँदा पल्लो डाँडामा अर्को दलको त्यस्तै ताँती देखियो। यसले केही वर्ष अगाडिको हिन्दी सिनेमा राजनीति' सम्झायो सोझै छोरा कुन देश हुनुहुन्छ' भनेर सोध्यो भने मल्सिया (मलेसिया) वा साउदी नभन्ने घरै छैनन्। कतैकतै जापान, युरोप र अमेरिका भन्ने पनि भेटिन्छन् तर एकदमै कम। कोही बाआमा छोरो विदेशको जेल छ' भन्छन्। तिनले पाउने हैरानी सम्झेर मन हुरुक्क हुन्छ। यता वृद्ध बाआमाको हैरानी, उता तिनका जवान छोराछोरीको हैरानी। छुट्टीमा स्वदेश आएका युवायुवती भेटिन्छन्। उनीहरू भन्छन्, हाम्रो त भोटर लिस्टमा नाम नै छैन।' वास्तवमा उनीहरूको त परिचय नै छैन। दुःखको कारण निर्वाचन आयोगले दिने मतदाता परिचयपत्र बनाउने बेला ती यता (देश ) हुँदैनन, आएका बेला बनाउन खोज्यो, निर्वाचन आयोगले बनाउने समय पर्दैन। ती अन्तर्राष्ट्रिय श्रम बजारका आधुनिक दास' सरह भएका छन्। श्रमको खोजीमा बिदेसिएका ३५ लाख बढी युवा मतदानबाहिर हुनु चानचुने दुःख हो र ? सीमित पुँजीपतिको अथाह नाफा कमाउने उद्देश्य पूरा गर्न परदेश जान बाध्य यी सबै नेपाली हैरानीदेखि हैरानीसम्मको गोलचक्करमा कहिलेसम्म फसिरहने होला ? अनि म प्रिय गुरु चैतन्य मि श्रले भनेको सम्झेर मन बुझाउँछु समाजशास्त्री दुःख देखेर दुखी हुँदैन बरु त्यो दुःखको कारण औंल्याँउछ। चुनावमा मालाको पनि खुब चर्चा छ। फूल फुल्ने याम र भर्खरै चुनिएका स्थानीय प्रतिनिधिका कारण पनि माला र खादाको प्रयोग अत्यधिक छ। ठूल्ठूला नेताको मालामोह देखिएकै हो र त्यो तलसम्म पनि आएको छ। चुनावपछि यसरी माला लगाउने अवसर सबैलाई अवश्य प्राप्त हुने छैन। पैसाको असर महिलापुरुष दुवैलाई चुनावमा महिला सहभागिताको विषयलाई दलले ठट्टाको विषय बनाए। तर गाउँमा महिला उम्मेदवार किन नभएको' भनेर सोध्ने पनि भेटिए। स्थानीय निकायमा महिलाले कार्यकारी पद पाएनन् र यसपालि पनि निकै कम महिला प्रत्यक्षमा उम्मेदवार बने। महिलाहरूले पाएनन् नि !' भन्ने हो भने यसको सोझो जवाफ महिला भएकोले टिकट पाएनन' भन्ने जवाफ आँउछ, जुन सतही हुन्छ। तर किन पाएनन् भनेर खोज्ने हो भने उम्मेदवारी (टिकट) को अर्थराजनीति थाहा हुन्छ। जग्गा, वैदशिक रोजगारी, व्यवसाय, ठेक्कापट्टा आदिजस्ता सहज पैसा हुने व्यवसायमा महिला संलग्न हुन नसकेकाले तिनले टिकट नपाएको बुझ्न गाह्रो छैन। तर, दश हजार वर्षदेखि महिला सम्पत्तिको पहुँचबाहिर रहे। केटाकेटी हुर्काउने, पुरुषको खानपान र घरको ख्याल गर्नेजस्ता काममा संलग्न हुँदै आए, जसको प्रत्यक्ष सम्बन्ध पैसासँग छैन। पैसा नभएपछि महिलामात्रै होइन, इमानदार पुरुष कार्यकर्ता पनि पछाडि पारिएका उदाहरण हामीसामु छन्। आज राजनीतिले बाटो बिराउनुको मुख्य कारण नै पैसा हो।"
चुनावमा दुस्प्रचार,"युनिभर्सिटी अफ म्यासाच्युसेटस्का राजनीतिशास्त्रका एसोसिएट प्रोफेसर मेरिडिथ रोल्फले नागरिकको राजनीतिक सहभागिताबारे दिलचस्पीपूर्ण पुस्तक लेखिन् । भोटर टर्न आउट शीर्षक दिएर सन् २०१२ मा प्रकाशित पुस्तकमा रोल्फले अमेरिकाको राजनीतिक तथा ऐतिहासिक न्यारेटिभमा मताधिकार र अमेरिकी नागरिकबीचको अन्तरसम्बन्धबारे चर्चा गरेकी छिन् । उनले पुस्तकमा लेखेकी छन्, स्कुलमा पढ्ने अमेरिकी बालबालिकालाई अमेरिकाको जन्म मताधिकारको लडाइँबाट भएको हो भनेर पढाइन्छ । हुन पनि मताधिकार नागरिकको भविष्य निर्धारण गर्ने राजनीतिक अस्त्र हो । मताधिकारको अवसर निम्त्याउने निर्वाचन जनसाधारणको सबैभन्दा ठूलो राजनीतिक घटनाक्रम हो, जुन नागरिक तथा राजनीतिक अधिकारका दृष्टिले सर्वाधिक महत्वपूर्ण राजनीतिक चाड पनि हो । नागरिकले अधिकतम ध्यान पुर्यावउनुपर्ने राजनीतिक इभेन्ट पनि निर्वाचन नै हो । बुद्धि र विवेकको सही उपयोग गरेर जनप्रतिनिधि चुन्ने उपयुक्त घडी पनि यही हो । निर्वाचनका समयमा नागरिक सर्वाधिक शक्तिशाली मानिन्छन् । जनता जनर्दन भनिने अमूर्त मान्यता यही समयमा मूर्त बन्न खोज्छ । अघिपछि जेजस्तो भए पनि निर्वाचनको समय जनता ढोगिन्छन् र देउतासरि पुजिन्छन् । निर्वाचन नागरिकले सही निर्णय लिनुपर्ने जटिल समय हो । चुनावमा नागरिकका अगाडि अनेकथरी राजनीतिक शक्तिहरू मतका लागि हारगुहार गर्न आउँछन्, आश्वासन बाँड्छन् र आफ्नो पक्षमा पार्ने हरसम्भव प्रयास गर्छन् । चुनावी माहोलमा राजनीतिक शक्तिले रचेका तमाम प्रपञ्चका अगाडि नागरिक रनभुल्लमा पर्ने अवस्था आउन सक्छ । यस्तो अन्यमनस्क अवस्थामा आमसञ्चार माध्यम (खासगरी पत्रकारिता जगत्) ले सही बाटो देखाइदिने काम गर्नुपर्ने हुन्छ । निर्वाचन समयमा पत्रकार अघिपछि भन्दा पनि बढी रचनात्मक र विवेकशील हुनुपर्छ भन्नेका कुरा पत्रकारिता आचारसंहितासम्बन्धी धेरैजसो अन्तर्राष्ट्रिय दस्ताबेजहरूमा उल्लिखित छ । आपूले चाहेका राजनीतिक दललाई मतदान गर्ने अधिकार पूरापूर नागरिकमै छोड्दै परिस्थितिको स्पष्ट तस्बिर उनीहरूसमक्ष राखिदिनु पत्रकारिताको धर्म हो । निर्वाचनसम्बन्धी समाचार सम्प्रेषण गर्ने बेलामा फलानो नेताले फलानो आमसभाका यस्तो भन्नुभयो, उस्तो भन्नुभयो भन्ने खालका सादा समाचार (प्लेन रिपोर्टिङ) ले मात्र पुग्दैन, साथमा प्रशस्त मात्रामा विश्लेषणात्मक समाचार दिनुपर्ने हुन्छ । प्लेन रिपोर्टिङले कतिपय अवस्थामा राजनीतिक दलका कुत्सित नियतलाई जनजनसम्म विस्तार गरी नागरिकमा प्रशस्त भ्रम छर्ने काम गर्न सक्छ । सही किसिमले तयार पारिएको विश्लेषणात्मक समाचारले यस्ता भ्रम चिर्ने काम गर्छ । सम्बन्धित राजनीतिक दलका घोषणापत्रको सबल र दुर्बल पक्ष, दलले चुनावमा गरेका खर्चको स्रोत, त्यसबाट आउन सक्ने नीतिगत अनाचार एवं उम्मेदवारले विगतमा प्रदर्शन गरेका सार्वजनिक व्यवहारको वस्तुनिष्ठ लेखाजोखा गरी समाचार दिन आवश्यक हुन्छ । विश्लेषणात्मक समाचारले राजनीतिक दलका नेताद्वारा अभिव्यक्त विचारभित्र लुकेको वास्तविकता बुझ्न सहज बनाइदिन्छ, जसले मतदातालाई सही निर्णय लिन सहयोग पुग्छ । तर विश्लेषणको नाम मनोगत विचार सम्प्रेषण हुन सक्ने खतराप्रति पनि उत्तिकै सचेत हुनुपर्छ । पत्रकारिताको मूल धर्म नागरिकलाई सुसूचित गर्ने र समाजलाई सहजीकरण गर्ने नै हो । सही सूचना सम्प्रेषणमा समस्या राजनीतिक दल मात्र बाधक छैन, यसमा समाजको पहरेदार ठानिएका पत्रकारहरूका व्यवहार पनि उत्तिकै जिम्मेवार देखिएका छन् । राजनीतिक दलको प्रचारयन्त्रमा पत्रकारहरूको संलग्नता रहनुले स्थिति झन् जटिल बनेको छ । निर्वाचनको समयका पत्रकारिताको यो भूमिका झन् व्यापक भएर आउँछ । धेरै खालका अलमल, राजनीतिक चलखेल र व्यापारिक स्वार्थबाट प्रदूषित सूचनाको अथाह समुद्रबाट सही सूचना कपडछान गरेर जनसमक्ष प्रवाह गर्नु आपैंमा एउटा भयानक चुनौतीपूर्ण काम हो । यस घडीमा असीम परि श्रम र सीपका साथमा वस्तुनिष्ठ व्यवहार शिरोपर गर्नुपर्ने हुन्छ । यस्तो चुनौती जोकोहीले सामना गर्न सक्दैन । खासगरी, राजनीतिक दलसँगको निकटतालाई आफ्नो सौर्य ठान्ने, परि श्रम नगर्ने र शोधकार्य (रिसर्च) मा अभ्यस्त नभएका पत्रकारलाई यस्तो भूमिका निर्वाह गर्न सहज हुँदैन । परिश्रमी र विचारशील पत्रकारले सम्प्रेषण गर्ने सही सूचनाले मतदाताको भविष्य निर्माणमा योगदान दिन्छ। एक्काईसौं शताब्दीमा सूचनालाई सम्पत्ति मानिएको छ । सूचनासम्पत्तिको प्रसंग कोट्याउँदा मानिस सूचनाजीवी प्राणी हो भन्ने तथ्यलाई समयले प्रमाणित गर्दै लगेको छ । मानिसलाई सही समयमा सही सूचना आवश्यक पर्छ । सही सूचनाबाट निर्देशित पाइलाले नै उसको जीवनमा सही गन्तव्य निर्धारण गर्छ । अहिले भइरहेको सूचना क्रान्तिले सचेत किसिमले पाइला अघि सार्न सहयोग गरिरहेको छ । सँगसँगै चुनौती पनि थपिएको छ । इन्टरनेटले दुनियाँलाई अद्वितीय गुन लाउँदालाउँदै पनि कतिपय न्युजपोर्टल र सामाजिक सञ्जालहरू दुस्प्रचार यन्त्र बन्न थालेका छन् । त्यसमा पनि दुस्प्रचार यन्त्रको प्रयोगमा राजनीतिक शक्ति पछाडि छैनन् । नेपालजस्तो विकासोन्मुख मुलुक मात्र होइन, अमेरिकाजस्तो विकसित मुलुक पनि दुस्प्रचारबाट प्रभावित छन् । अमेरिकन इकनमिक असोसिएसन द्वारा प्रकाशित जर्नल अफ इकनमिक्स पर्सपेक्टिभ्स् मा छापिएको एक अनुसन्धानात्मक लेखमा सन् २०१६ को राष्ट्रपतीय चुनावमा लगभग १७ प्रतिशत वयस्क अमेरिकीहरूले फेक न्युजपोर्टल ले प्रवाह गरेको समाचारमा भर परेको उल्लेख गरेको छ । नेपालमा त्यस्तो भूटो समाचारको प्रभाव अमेरिकामा भन्दा निकै बढी हुनुपर्छ । पहिलो झलकमै भूटो र बेतुक लाग्ने समाचार र अन्य सामग्रीलाई धेरैले सत्य ठानी सामाजिक सञ्जालमा सेयर गरेका, कमेन्ट गरेका र साथीसंगी एवं घरपरिवारमा हट केक शैलीमा कुराकानीको विषय बनाएका दृष्टान्त नेपाली समाजमा छेलोखेलो छ । यसबाट गलत सूचनाले नेपाली समाज धेरै हदसम्म संक्रमित छ भन्न गाह्रो छैन । सही सूचनाको बलले सही जनप्रतिनिधि चुन्नुपर्ने बेलामा गलत सूचनाले मतदातालाई निश्चय नै दिग्भ्रमित तुल्याउँछ । लोकतन्त्रको दृष्टिले निर्वाचन लोकतान्त्रिक प्रक्रियाको एउट महत्वपूर्ण हिस्सा हो भने राजनीतिक शक्तिको आँखामा निर्वाचन शक्ति हत्याउने खेल हो । निर्वाचनका बेला राजनीतिक शक्तिले एकअर्काविरुद्ध सक्दो दुस्प्रचार गर्छन् । दुस्प्रचार राजनीतिक दलका लागि शक्ति हत्याउने शक्तिशाली अस्त्र हो । निर्वाचनको समयमा हुने आभसभा, राजनीतिक दलको प्रचार सामग्रीबाट प्रवाहित सूचना, दलले सञ्चालन गरेका घोषित तथा अघोषित सञ्चार आउटलेट तथा तिनका भ्रातृ संगठनहरूले जारी गरेका सन्देश धेरै हदसम्म दुस्प्रचारले भरिएका हुन्छन् । सबै प्रकारका दुस्प्रचारलाई चिर्दै नागरिकका पक्षमा सही सूचना कसरी दिने ? यस्तो अवस्थामा मिडियाले बहुआयमिक चुनौती सामना गर्नुपर्ने हुन्छ । त्यसो त, सत्य खोज्ने र त्यसलाई सम्प्रेषण गर्ने काम कहिल्यै पनि सहज छैन । त्यसमा पनि सञ्चारमाध्यममा आएका कुरा सही हुन्छन् भन्ने मान्यताका पक्षपातीहरू कम नभएको हाम्रोजस्तो समाजमा सही सूचनाले स्थान पाउनुभन्दा धेरै अघि नै भ्रामक सूचनाले स्थान ओगटिसकेको हुन सक्छ । सत्य खोज्ने र सम्प्रेषण गर्ने काममा इन्टरनेटले जति सहज बनाएको छ, त्यति नै असहज स्थिति पनि निम्त्याएको छ । इन्टरनेटको बढ्दो पहुँचले हरेक व्यक्तिले आफ्नै मिडिया सञ्चालन गर्न सक्ने अवस्था बनिरहेको छ । अहिले मनोगत विचार र भ्रामक सूचनाले भरिएका फेकन्युज र अन्य फेक कन्टेन्ट को बिगबिगी बढेको छ । भ्रामक सूचना प्रवाह गर्ने यस्ता प्रचारयन्त्रको कर्तुतबारे बुझ्न बाँकी रहेका जनसमुदायले भ्रामक जानकारीलाई सही ठानेर सोहीबमोजिम मनस्थिति बनाउन सक्ने खतरालाई नकार्न सकिन्न । जगजाहेर नै छ, गलत जानकारीले कहिल्यै पनि सही गन्तव्यमा पुर्याअउँदैन । सही सूचना सम्प्रेषणमा समस्या राजनीतिक दल मात्र बाधक छैन, यसमा समाजको पहरेदार ठानिएका पत्रकारहरूका व्यवहार पनि उत्तिकै जिम्मेवार देखिएका छन् । राजनीतिक दलको प्रचारयन्त्रमा पत्रकारहरूको संलग्नता रहनुले स्थिति झन् जटिल बनेको छ । पत्रकार आचारसंहिताले यस्तो व्यवहारलाई स्वीकार्य ठान्दैन । युनेस्कोको सहयोगमा सन् १९९१ मा नामिबियामा सम्पन्न अफ्रिकी अखबारका पत्रकारहरूको भेलामा जारी आचारसंहितामा स्वतन्त्र पे्रसको अर्थ सरकार, दल वा आर्थिक शक्तिको प्रभावबाट टाढा रहनु हो भनिएको छ । यसो भनिरहँदा पत्रकार दल र तिनका उम्मेदवारसँग पानी बाराबारको सम्बन्ध रहनुपर्छ भन्ने अर्थ नलागोस् । बरू उम्मेदवार र मतदाताबीच सेतु बन्नुपर्छ पत्रकार । अन्तर्राष्ट्रिय पत्रकार महासंघद्वारा प्रकाशित इलेक्सन रिपोर्टिङ ह्यान्डबुक मा पत्रकारले मतदाताका अपेक्षा र उम्मेदवारका आशयलाई विवेकशील ढंगबाट जोडिदिनुपर्छ भन्ने उल्लिखित छ । नागरिकको राजनीतिक चाड मानिने निर्वाचनलाई फलदायी र अर्थपूर्ण बनाउन पत्रकारले खेल्नुपर्ने भूमिका ज्यादै गहन छ । उसको वस्तुनिष्ठ, विचारशील, सिर्जनशील र विवेकशील व्यवहारबाट मात्र यस्तो भूमिका सही अर्थमा निर्वाह हुन सक्छ । यसका लागि आफ्ना निजी आकांक्षाहरूलाई गौण ठान्नुपर्ने हुन्छ । तब मात्र, निर्वाचनमार्फत नागरिकको राजनीतिक अधिकार रक्षा गर्ने कार्यमा पत्रकारको हिस्सेदारी कायम हुन्छ।"
चुनावमा दलले बिर्सेका मुद्दा,"सबै दल तथा उम्मेदवारको प्रमुख चुनावी नारा हो आर्थिक समृद्धि । धेरैले आआफ्नो जिल्लालाई जोडेर समृद्ध जिल्ला बनाउने घोषणा गरेका छन् । राजनीतिक मुद्दाले किनारा पाएको र आर्थिक विकासका लागि फड्को मार्ने सबैको घोषित नीति छ, तर भाषणमा ती सूत्र देखिन्नन् । केवल राजनीतिक भाषण मात्र किन होला ? देशको खास मुद्दामा दलहरू केन्द्रित भएकै छैनन् । तुलनात्मक रूपमा चुनावी तीक्तता र झडप देखिएको छैन । यो शुभसंकेत हो । २०४६ पछिको जस्तो दलबीच पानी बाराबार पनि छैन र भद्दा आक्रोश पनि छैन । यो हेर्दा देश राजनीतिक सुझबुझ र केही संयमको मुडमा देखिएको छ, तर नेतृत्वको भाषण र चेतनामा विकासका निम्ति चाहिने खास योजना देखिएको छैन । पाका पुस्तासँग विद्रोह र पदलोलुपता ज्यादा छ, भिजन छैन भन्नेलाई यसपटकको चुनावी प्रचारले थप बल दिएको देखिएको छ । देशको भूगोल कति हो ? कति हो जनसंख्या र गरिबीको रेखामुनि कति छन् ? कति छन् योजना र कति र कस्ता छन् हाम्रा सडक ? कति छन् विश्वविद्यालय र कति छन् विद्यार्थी ? कस्तो छ पढाइ र कस्तो छ शैक्षिक उत्पादन ? कस्ता छन् उद्योगधन्दा र कस्तो छ औद्योगिक उत्पादन ? हामी केमा आत्मनिर्भर हुन सक्छौं र त्यसका लागि के गर्नुपर्ने हो ? कृषि, पर्यटन र मानव संसाधन विकासमा देश कसरी अघि बढ्छ ? यस्ता विषय बहसमा आउँदैनन् । किन कर्मकाण्डी छन् दलका घोषणापत्र र किन अमूर्त शैलीका विकासे निबन्धजस्ता लाग्छन् तिनका लेखाइ ? यी विषयमा दल र तिनका नेता किन मौनजस्ता ? चुनावले नछोएका सामान्य सीमा हुन् यी । नेताका मेस देखि दूध र फूलसमेत विदेशी भर्खर तिहार सकिएको छ । कति माला आयात गर्यौं ? हाम्रा बारीहरू किन बाँझै छन् ? फुल्दैनन् त फूल हाम्रा बारीमा ? उम्मेदवारले गलामा लगाएका मालासमेत बाहिरबाट आयात गरेर, बाहिरकै गाडी, बाहिरकै तेल र धेरथोर बाहिरकै पैसाको राइँदाइँमा विकासको कुरा गर्दा कति सुहाउँला गणतान्त्रिक नेपालका नेतालाई ? उद्योगमा लगानी कसको छ र उत्पादन के हुन्छ ? आज तराईका फाँटमा धान काट्न कहाँबाट आउँछन् श्रमिक र हाम्रा तन्नेरी कहाँ छन् ? यी सामान्य लाग्ने सामान्य कुरा हुन् । संसारमा धेरै व्यापार कि हतियारको छ, त्यो हाम्रो बसमा छैन र हुनु पनि हुन्न । अर्को तेल हो, त्यो हामीसँग छैन । सुन व्यापारको कुरा अर्कै हो । बाँकी रह्यो कृषि उत्पादन । कृषिमै पर्छ चिया कफी । संसारकै अर्को ठूलो व्यापार यो पनि हो । हामी कहाँ छौं र कसरी छौं ? चुनावका बेला नेताकार्यकर्ताले मेस चलाउने तरकारीसमेत विदेशबाट आयात भएको तरकारी हो । रक्सी र मासु छोडौं, तिनले बाटैभरि चिया खाने कतिपय दूध पनि बाहिरबाटै आएका बट्टा हुन् । लगाउने लुगा र प्रयोगका सामानका कुराको कथा त अर्कै छ । चुनावी नेताका तस्बिर चुनावमा भोट माग्ने नेताहरूले गाईभैंसी दुहेको, फाँटमा गएर धान काटेको, घाँस काटेको र कतैकतै भारी बोकिदिएको तस्बिर देखिन्छ सामाजिक सञ्जालमा, तिनै नेतालाई कार्यकर्ताले बोकेर खोला तारेको पनि देखिएकै हो । खोला तर्दा बोकिनुपर्नेले एक दिन धान काटेको फोटो देखाएर नेपालीलाई त बानी परेको होला तर लोकले के भन्ला ? हामी नेपाली बढी भावुकतामा बाँच्ने प्राणी भइसक्यौं । फेरि पनि मूल बाटो त लोकतन्त्रै हो र लोकतन्त्र विकासको माध्यम हो । ठूला घर बन्लान्, रेलगाडी र जहाज गुड्लान् कुनै दिन तर ती दिनसम्म यी जनता बाँच्ने गरी लोककल्याणको बाटो कसरी बनाउने ? वस्तुनिष्ठ विश्लेषण खोइ त ? कति उत्पादन हुन्छ धान ? किन उत्पादन हुँदैन ? यसै वर्ष बर्खामा खडेरी परेर देशैभरि रोपाइँ राम्रो भएन । समयमा बीउवीजन र मल पाएनन् किसानले ? समयमा पाठ्यपुस्तक नपाएर विद्यार्थीहरू पढ्न वञ्चित भएको खबर आउँछ बेलाबेला ? बट्टाको बट्टा दूध कहाँबाट आउँछ र कति उत्पादन हुन्छन् हाम्रा किसानका घरमा दूध ? तिनले बजार पाए या पाएनन् ? तरकारी कति उत्पादन हुन्छ र तिनले बजार पाए पाएनन् ? किसानको बारीमा १० रुपैयाँमा किनेर बिचौलियाले कालीमाटीमा कतिमा बेच्छ र त्यही १० रुपैयाँको तरकारी काठमाडौंमा दुई सय किन पुग्छ ? यो बजार व्यवस्था के हो ? कसरी सुधार्ने र के छ योजना ? किन उठ्दैन यो बहस ? मुगुको पाँच अर्ब विकासे पैसा गत वर्ष मुगु र डोल्पा पुग्दा देखेको थिएँ नेपालगन्जबाट जहाजमा ओसारेको कुखुराको मासु । जहाज भाडा प्रतिकिलो एक सय उनन्तीस रुपैयाँ थियो । जहाजबाट बाहिर निकालेको प्रतिकिलो २५ रुपैयाँ । त्यहाँबाट पसल पुर्याउँदाको मूल्य अलग्गै थियो । ओइलिएको साग र स्कुस त्यसै गरेर पुगेको थियो । त्यहीं उत्पादनका लागि किन प्रेरित गरिन्न र त्यहींको उर्वर माटोमा कृषि उत्पादनका लागि किन नीतिगत योजना बन्दैन ? मुगुमा ११ हजार घरधुरी र ६५ हजार जनता छन्, तर त्यहाँ पाँच अर्बभन्दा बढी विकासे पैसा पुग्छ तर जनता किन दिनहुँ गरिब छन् । ती पैसा रारा हेर्न गएका हुन् कि विकासै गर्न ? जवाफ कसले दिने ? चुनाव, राजनीतिक व्यवस्था र दलीय नीति तिनका लागि हो, होइन ? हो भने रोडम्याप के छ त ? सधैं लोकतन्त्रकै नाममा मात्र भोट मागेर पुग्छ ? हुन्छ ? अब लोकतन्त्रलाई कसैले हल्लाउन सक्दैन । अब चाहिएको छ विकास । दरबारमार्गको सडक चिल्लो होला, तर गाउँमा तुइन लैजाने योजना के छ ? पचास कुराको राजनीतिक भाषणभन्दा देशले साना र थोरै तर वस्तुनिष्ठ योजना खोजेको छ, तर नेताहरू किन जूनतारा झार्ने कुरा गरिरहेछन् र जनता प्रश्न गर्नबाट चुकिरहेका छन् ? चुनाव यिनै कुराको बहसको माध्यम बन्नुपथ्र्यो, तर यस देशमा नेताभन्दा कार्यकर्ता उग्र र कार्यकर्ताभन्दा बढी जनता दलीय उग्र किन भएका होलान् ? आफ्नो पार्टीलाई माया गर्नु भनेको नेतालाई प्रश्नै नगर्नु हो र ? छोराछोरीको लर्को विदेश पठाएर घर बसेका बूढा बाआमा कुनै दलको आमसभामा झन्डा बोकेर कुदेको देख्दा अचम्म लाग्छ, तर मेरो छोरालाई घरमै काम दिने तिम्रो योजना के छ भनेर सोधिन्न । रक्सीले मातेका गरिबको पार्टी प्रवेश केही दिनअघि काठमाडौंबाहिरको एउटा गाउँ पुगेको थियो पंक्तिकार । किनारामा बसेर हेर्नुको मजा अर्कै हुँदोरहेछ । उम्मेदवारको मात्र होइन, तिनका संगठनका ठालुहरूको गला पनि मालाले नै भरिएको थियो । नेता एसी गाडीमा धुलो उडाउँदै थिए । जनता तिनका पछिपछि धुलो खाँदै । रक्सीले मातेका दुईचार गरिबलाई तिनका पार्टी प्रवेश गरेको घोषणा गरियो । माला र अबिर लगाइदिए । हात मिलाए र उम्मेदवारले अँगालो हाले । प्रवेशका बारेमा सबैले बोले, बेस्सरी बोले । रक्सीले मातेका ती व्यक्ति केही बोल्न खोज्दै थिए । सायद् आफ्नो दुखेसो केही पोख्न खोजेका थिए होलान् तर मञ्चमा ती व्यक्तिका लागि ठाउँ हुने कुरै भएन । त्यहाँ धरमरधरमर गरेपछि पुलिसले च्याप्प पारेर पछाडि लग्यो । कार्यक्रम सकियो, नेता फर्किए, कार्यकर्ता फर्किए । ती नवप्रवेशी केहीबेर अघिको माला चौतारैमा राखेर अबिर दलेको टाउको लिएर घर गए । घरमा सदावहार दुःखले तिनलाई पछ्याइरहेकै थियो होला सायद् । तिनलाई न लोकतान्त्रिक गठबन्धन थाहा थियो न त वाम गठबन्धन । घोकेका रेडिमेड भाषण गर्ने अरू मसिना एलिट वर्गका भुरेटाकुरे दल र तिनका कुरा त कोसौं पर छ । न समाजवादको व्याख्या न साम्यवादको । लोकतन्त्र नामको मन्त्र नै पनि तिनका लागि त सायद केके जस्तो लागेको थियो होला । बाटैमा रक्सी खुवाएर सुर्याउँदै ल्याउने रैथाने कार्यकर्ता आफैंले पनि बुझेका छैनन् होला के दिन्छ लोकतन्त्रले र कहिले दिन्छ ? नेता वास बस्न काठमाडौं आइसकेका थिए । गाउँ उस्तै थियो सुनसान । नेताले छोडेका दुईचार सय लिएर केटाहरू साँझ भट्टी गए होलान् सायद् । मलाई लोकतन्त्रप्रतिको त्योभन्दा ठूलो उपहास अरू केही लागेन । बच्चा नरोएसम्म आमाले पनि दूध पिलाउन्नन् । फेरि पनि मूल बाटो त लोकतन्त्रै हो र लोकतन्त्र विकासको माध्यम हो । ठूला घर बन्लान्, रेलगाडी र जहाज गुड्लान् कुनै दिन तर ती दिनसम्म यी जनता बाँच्ने गरी लोककल्याणको बाटो कसरी बनाउने ? तत्काल के गर्ने र दीर्घकालीन रणनीति के हो ? विकास, विकास र विकास तर मानव विकास पनि विकासको प्रथम सर्त हो । लोककल्याण के हो र के हो लोककल्याणकारी राज्य ? देश संवेदनाहीन हुँदैछ र त्यही मौका छोपेर नेताहरू राजनीति गरिरहेका छन् । जनता सधैं चुप छन् अमूकअमूक दलका नाममा । दल र दलीय व्यवस्था लोकतन्त्रको र हाम्रो जीवन पद्धतिकै सीमा, सामथ्र्य र सम्पत्ति हो । तर दलकै नाममा जनता सदैव चुप बस्छन् किन ? अभिव्यक्ति स्वतन्त्रता र सूचनाको हक पनि लोकतन्त्रको मूल मर्म हो । सधैं चुप बसेका र बोल्न बिर्सेका जनता हो बेर भइसक्यो अब त बोल । लौन मुख खोल । सम्झ बच्चा नरोएसम्म त आमाले पनि दूध चुसाउँदिनन् ।"
टी२० विश्वकप महिला छनोट प्रतियोगिता: नेपालको पहिलो जित,"काठमाडौं: थाइल्याण्डको बैंककमा जारी आइसिसी महिला विश्व टी२० एसिया छनोट प्रतियोगितामा नेपालले पहिलो जित हात पारेको छ। शुक्रबार भएको खेलमा नेपालले मलेसियालाई ३३ रनले पराजित गरेको हो। टस हारेर ब्याटिङको निम्तो पाएको नेपालले १ सय ८ रन बनाएको थियो। नेपालले पुरा २० ओभर खेल्दै ६ विकेटको क्षतिमा मध्यम स्कोर तयार गरेको थियो। १सय ९ रनको लक्ष्य पछ्याएको मलेसियाले २० ओभरमा ७ विकेटको क्षतिमा ७५ रन मात्र बनाउन सक्यो। नेपालकी करुणा भण्डारीले ३ विकेट लिइन्। सोनु खड्का, सीता रानामगर, नेरी थापा र ऋतु कनौजियाले ११ विकेट लिए। नेपालका लागि ज्योति पाण्डे र सीता रानामगरको प्रारम्भिक जोडीले ६६ रनको साझेदारी गरेको थियो। विकेटकिपर ब्याट्सवुमन ज्योति २१ रन बनाएर क्याच आउट भइन्। छनोट प्रतियोगितामा ८ टिमबीच प्रतिस्पर्धा हुनेछ। ६ टिम भने छनोट भइसकेका छन्। जसमा बंगलादेश, आयरल्यान्ड, पपुवा न्युगिनी, स्कटल्यान्ड, नेदरल्यान्ड्स र युगान्डा छन्। अब नेपालले अन्तिम खेलमा आइतबार चीनसँग प्रतिस्पर्धा गर्नेछ।"
डिफेन्डिङ च्याम्पियन झापा११ काँकरभिट्टा गोल्डकपबाट बाहिरियो,काँकरभिट्टा : डिफेडिङ च्याम्पियन रमपम झापा११ काँकरभिट्टामा जारी मेची नेत्रालय काँकरभिट्टा गोल्डकप फुटबल प्रतियोगिताबाट बाहिरिएको छ। काँकरभिट्टा माविको खेल मैदानमा शुक्रबार भएको खेलमा सुदूर पश्चिमसंग पराजित भएपछि झापा प्रतियोगिताबाटै बाहिरिएको हो। सुदूरले झापालाई टाई ब्रेकरमा हराउँदै उसले क्वाटरफाइनलको यात्रा तय गरेको हो। टाई ब्रकेरमा सुदूर पश्चिमले ५४ गोल अन्तरले पराजित गरेको हो। खेल सुरु हुने बितिक्कै झापाका स्ट्राइकर कर्ण लिम्बुलाई फल गरेपछि सुदूर पश्चिमका राकेश हमालले पहेंलो कार्ड पाएका थिए। लिम्बुले चार पटक गोल गर्ने मौका गुमाएका थिए। खेलको १९ औं मिनेटमा फ्रि किक पाएको झापाको प्रहार निरर्थक बन्यो। कर्ण लिम्बुको प्रहार गोल पोस्टबाट बाहिरिएको थियो। २१ औं मिनेट पनि कर्ण लिम्बुको प्रहार बाहिरियो। खेलको ३० औं मिनेटमा सुदूर पश्चिमका गोल किपर अनन्त शेख विट भएर पाएको मौका झापाका स्ट्राइकर अफ्रिकी मूलका खेलाडी मार्टिनले मौका चुकाए। उनले पुनः खेलको ३७ औं मिनेटमा प्रहार गर्ने मौका पाएका थिए तर त्यो पनि गोल हुन सकेन। पहिलो हाफसम्म बराबरी रहेको खेल दोस्रो हाफमा निकै आक्रामक बनेको थियो। दोस्रो हाफ सुरुवातमै सुदूर पश्चिमका फिलिप राई तामाङको प्रहार गोल पोस्टबाट बाहिरियो। खेलको ५२ औं मिनेटमा झापाका डिफेन्डर सुमीन मैनालीले सुदूर पश्चिमका खेलाडी राकेश हमाललाई फल गरेपछि सुदूरले पाएको फ्रि किक गोलमा परिणत भएको थियो। उक्त फ्रि किक हमालले नै प्रहार गरेका थिए भने विशुन गुरुङले हेडर गोल गरेका थिए। झापाका सुमीन मैनालीले पहेलो कार्ड पाएका थिए। एक गोल खाएको झापा निकै आक्रामक बन्यो। एक गोल खाएको केही मिनेटमै झापाका तर्फबाट स्ट्राइकर मार्टिनले सुन्दर गोल गर्दै खेललाई बराबरीमा पुर्याए। खेलको अन्तिममा थपिएको चार मिनेटको सुरुवातमै सुदूर पश्चिमका चेतन थारुले फ्रि किकमार्फत् आकर्षक गोल गरे। झापाका गोल किपर किशोर गिरीले उक्त प्रहार बचाउ गर्न सकेनन्। झापाका खेलाडी सन्जोग राईको हेन्ड भएपछि सुदूर पश्चिमले फ्रि किक पाएको हो। अत्यन्तै प्रतिस्पर्धात्मक खेलको अन्तमा झापाका मार्टिनले पुनः एक गोल गर्दै खेल बराबरीमा पुर्याए। निर्धारित समयसम्म खेल बराबरी भएपछि अन्तिम निर्णयका लागि टाई ब्रकेरको सहारा लिनु परेको थियो। खेलको म्यान अफ द म्याच सुदूर पश्चिमका गोल किपर अनन्त शेख घोषित भए। उनले दस हजार नगद पुरस्कार प्राप्त गरे। शनिबारको खेल मनाङ मस्र्याङदी र रुपन्देही ११ बीच हुने छ।
एपीएफ बन्यो च्याम्पियन,"काठमाडौं : प्रधानसेनापति पाँचौं अन्तर्राष्ट्रिय महिला फुटबल प्रतियोगिताको उपाधि सशस्त्र प्रहरी बलको एपीएफ क्लबले जितेको छ । बिहीबार भएको फाइनल खेलमा त्रिभुवन आर्मी क्लबलाई ३२ गोलले पराजित गर्दै एपीएफले उपाधि कुम्ल्याएको हो । भद्रकाली जंगी अड्डास्थित फुटबल मैदानमा भएको खेलमा एपीएफले दोस्रो मिनेटमै सुरुआती अग्रता लिएको थियो । आर्मीका डिफेन्डरको गल्तीको फाइदा उठाउँदै एपीएफकी स्ट्राइकर सावित्रा भण्डारीले गोल गरेकी थिइन् । सुरुआती मिनेटमै गोल खाएपछि आर्मीले समालिएर खेल्यो र एपीएफमाथि लगातार दबाब बनायो । पहिलो हाफको ३२औं मिनेटमा आर्मीकी सपना लामाले जवाफी गोल गर्दै खेल बराबरीमा ल्याएकी थिइन् । ४२औं मिनेटमा फेरि एपीएफले अग्रता बनाउन सफल भयो । आर्मीका डिफेन्डरबीचको गलत तालमेलको फाइदा उठाउँदै एपीएफका लागि रेणुका नगरकोटीले गोल गरिन् । एपीएफ र आर्मी दुवै टोलीले दोस्रो हाफमा एकएक गोल थपेका थिए । ६९औं मिनेटमा एपीएफ क्लबकी कप्तान सजना रानाले उत्कृष्ट गोल गर्दै टोलीको अग्रता ३१ मा पुर्याइन् । सजनाले अञ्जली योञ्जनको कर्नरको सदुपयोग गर्दै गोल गरेकी थिइन् । इन्जुरी समयको अन्तिम मिनेटमा आर्मी क्लबकी कृष्णा खत्रीले गोल गर्दै अन्तर कम गरेकी थिइन् । उपाधि विजेता एपीएफले तीन लाख रुपैयाँ पुरस्कार प्राप्त गर्यो । उपविजेतामा सीमित बनेको आर्मीले एक लाख ५० हजार रुपैयाँमा चित्त बुझायो । यसैगरी सेमिफाइनलमा पराजित भएका नेपाल पुलिस क्लब र मध्यमाञ्चल विकास क्षेत्रले ५०५० हजार रुपैयाँ प्राप्त गरे । फाइनल खेलको वुमन अफ दी म्याच एपीएफकी सजना राना घोषित भइन् भने सर्वोत्कृष्ट खेलाडीको पुरस्कार आर्मीकी सपना लामाले जितिन् । उनले अखिल नेपाल फुटबल संघद्वारा प्रायोजित स्कुटर पुरस्कार प्राप्त गरिन् । यसैगरी प्रतियोगिताको फेयर प्ले ट्रफी सिक्किम फुटबल टोलीलाई प्रदान गरिएको थियो । प्रतियोगिताको सर्वाधिक गोलकर्ताको पुरस्कार एपीएफकी स्ट्राइकर सावित्रा भण्डारीले हात पारिन् । प्रतियोगितामा १२ गोल गरेकी उनले २५ हजार रुपैयाँ प्राप्त गरिन् । यसैगरी विधागत उत्कृष्टतातर्फ एपीएफकी मनमाया लिम्बूले उत्कृष्ट डिफेन्डर, आर्मीकी कृष्णा खत्रीले उत्कृष्ट स्ट्राइकर, आर्मीकै दीपा राईले उत्कृष्ट मिडफिल्डर, एपीएफकी एञ्जिला तुम्बापोले उत्कृष्ट गोलरक्षक र एपीएफका प्रशिक्षक जनकसिंह थारूले उत्कृष्ट प्रशिक्षकको पुरस्कार जिते । उनीहरू सबैले जनही १० हजार रुपैयाँ प्राप्त गरे । उपाधि विजेता एपीएफकी कप्तान सजना रानाले साविक विजेताका रूपमा प्रतियोगितामा सहभागिता जनाउँदा टोलीले उत्साहित भएर सहभागी भए पनि उपाधि जित्न निकै मेहनत गर्नु परेको बताइन् । साविक विजेताका रूपमा प्रतियोगितामा सहभागी हुँदा एकातिर उत्साहित थियौं भने अर्कोतिर उपाधि जोगाउने चुनौती पनि थियो । हामीले निकै मेहनत गरेर उपाधि रक्षा गर्यौं, सजनाले भनिन् । नकआउटका आधारमा खेलाइएको उक्त प्रतियोगितामा भारतको सिक्किम र बिहारको दुईसहित १० टोलीको सहभागिता थियो ।"
नेपालको झिनो सम्भावना,"काठमाडौं : पहिलोपटक अन्तर्राष्ट्रिय प्रतियोगिता खेलिरहेको संयुक्त अरब इमिरेट्स (यूएई)सँग पराजित भएपछि अर्को वर्ष वेस्ट इन्डिजमा आयोजना हुने अन्तर्राष्ट्रिय क्रिकेट काउन्सिल (आईसीसी) टीट्वेन्टी महिला विश्वकप खेल्ने नेपालको सम्भावना झिनो बनेको छ । नेपाली टोली बिहीबार भएको खेलमा यूएईसँग पाँच रनले पराजित हुन पुग्यो । सुरुआती दुई खेल वर्षाले पूरा हुन नपाउँदा आयोजक थाइल्यान्ड र हङकङसँग एकएक अंक बाँडेको नेपाललाई विश्वकप खेल्ने सम्भावना जीवितै राख्न यूएईविरुद्धको खेल जित्नुपर्ने बाध्यता थियो । यद्यपि नेपालले त्यो सम्भावना गुमाएको छ । नेपाललाई अब यसै प्रतियोगितामार्फत अर्को वर्षको सुरुमै हुने ग्लोबल क्वालिफायरमा पुग्नका लागि बाँकी रहेको आफ्नो अन्तिम दुई खेलमा जित हात पारेर मात्रै पुग्नेछैन, अन्य टोलीको खेलको नतिजामा समेत भर पर्नुपर्ने हुन्छ । थाइल्यान्डको बैंककस्थित एसियन इन्सटिच्युट अफ टेक्नोलोजीको मैदानमा टस जिती पहिले ब्याटिङ गरेको यूएईलाई नेपालले निर्धारित २० ओभरमा सात विकेट लिँदै ७९ रनमा रोकेको थियो । जवाफी ब्याटिङमा ओर्लिएको नेपालले निर्धारित ओभरमा नौ विकेट गुमाएर ७४ रन मात्रै जोड्न सकेपछि पराजय बेहोर्न पुगेको हो । बलिङतर्फ सन्तोषजनक प्रदर्शन गरेको नेपालले ब्याटिङमा कमजोर प्रदर्शन गर्यो । नेपालका लागि नवौं क्रमकी ब्याट्सउमन रीतु कनौजियाले २३ बलमा अविजित रहदै सर्वाधिक २२ र ज्योति पाण्डेले १२ रन जोडे । अन्य खेलाडीले दोहोरो संख्यामा रन जोड्न सकेनन् । रीतुले आफ्नो पालिमा दुई चौका प्रहार गरेकी थिइन् । ज्योतिले एक चौका प्रहार गरेकी थिइन् । सीता रानामगरले सात रन बनाइन् भने काजोल श्रेष्ठ आठ, सरिता मगर पाँच, करुणा भण्डारी ६ र रोमा थापा तीन रनमा आउट भए । नेपालका लागि रीतुले अलराउन्ड प्रदर्शन गरेकी थिइन् । उनले बलिङतर्फ पनि दुई विकेट लिइन् । कप्तान रुबिनाले पनि तीन र नेरी थापाले एक विकेट लिए । यूएईका लागि नतासा चेरिआथले २३ र ईशा रोहितले २२ रनको योगदान गरेका थिए । यूएईकी निशा अलीले दुई विकेट लिइन् । नेपालविरुद्धको जितसँगै चार अंक बनाएको यूएई भने तेस्रो स्थानमा छ ।"
