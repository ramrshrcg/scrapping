शीर्षक,विवरण
काठटाउकेपन,"काठटाउकेपन (वुडन हेडेडनेस) शब्द मैले बारबरा टुकम्यानको 'द मार्च अफ फोली' (मूर्खताको मार्च) ट्रायदेखि भियतनामसम्मका उदाहरणका साथ लेखिएको पुस्तकबाट लिएको हुँ । विश्व इतिहासको राम्रो अध्ययन गरेकी बारबराले पुस्तकमा लेखेकी छन् कहिलेकाहीं शक्तिशाली शासकहरू आफ्नै गल्तीले र त्यो गल्ती परित्याग नगरी त्यसैमा अडिग रहने काठटाउकेपनले गर्दा हार बेहोर्न पुगेका देखिन्छन् ।ग्रिक माइथोलजीमा ट्राय देशको किल्ला यति बलियो बनेको थियो भने कसैले पनि आक्रमण गरेर त्यो फोडेर कब्जा गर्न सक्दैनथ्यो । हेलेन अफ ट्राय त्यस प्राचीन ग्रिक कथाअनुसार त्यस समय संसारकै सबैभन्दा सुन्दर नारी थिइन् । विवाह गर्नुपहिले पनि उनी एकपटक अपहृत भएकी थिइन् । तर विवाहपछि उनी स्पार्टाका राजा मेनेलाउसकी पत्नी भइन् । विवाह भइसकेपछि छद्मभेषमा स्पार्टा आएका ट्रायका राजकुमार पेरिससँग भागेर उनकै देश गइन् । उनलाई मार्न वा पक्राउ गरेर फेरि आफ्नो देश फर्काउन मेनेलाउसले ट्राय देशमाथि आक्रमण गरे । तर दस वर्ष प्रयास गर्दा पनि किल्ला फोड्न र प्रवेश गर्न नसकेपछि मेनेलाउसको सेनाले धूर्ततापूर्ण र कुटिल चाल चाल्यो । उनीहरूले हल्ला चलाए कि जतिसुकै गरे पनि ट्रायको किल्ला फोर्न नसकिने बोध भयो, अब हामी आफ्नै देश फर्कन्छौं । हाम्रो सेना आफ्ना युद्धपोतहरूमा चढेर आफ्नो देश फर्कन्छ । तर हामीले बनाएको ठूलो काठको घोडा निहत्था र अस्त्रशस्त्रविहीन सैनिकहरूले ट्रायको किल्लामा उपहार छोडेर जानेछन् । विश्वासघातको ट्रोजन घोडा एक दिन बिहान ग्रिकका सैनिकहरू युद्धपोतमा चढेर आफ्नो देशतर्फ लागे । ट्रायका शासक र त्यहाँका किल्लानिवासीलाई यो विश्वास भयो कि ग्रिक सैनिकहरू साँच्चै आक्रमणका योजना त्यागेर फर्के । साँझ पर्नलाग्दा ट्रायको किल्लाका शासकले कुनै पनि हतियार नलिएको ग्रिक सैनिकहरूले किल्लाको फाटकसम्म पुर्यापएको विशाल कोठाजत्रै ठूलो पेट भएको अग्लो घोडा भित्याउन फलामे कपाट भएको फाटक खोले । आज भारत स्वतन्त्र भएको ७० वर्षपछि त्यसै त गोर्खाल्यान्डका लागि आन्दोलन छँदै थियो, अब ममता बेनर्जीले बंगाली भाषाको अनिवार्यता लादेर त्यस गोर्खाल्यान्ड आन्दोलनको आगोमा पेट्रोल खन्याइदिएकी छन् । वास्तवमा के थियो भने त्यो विशाल काठको घोडाको कोठाजत्रो पेटभित्र कैयन् सैनिक हतियारहरूका साथ थिए । फाटक खुल्नासाथ उत्रेर लडाइँ गर्न थाले र फाटक बन्द गर्न दिएनन्् । बिहान र दिउँसो फर्केको विश्वास पारेका ग्रिकका युद्धपोतहरू पनि साँझ केही अँध्यारोमा परबाट नदेखिने भएपछि ट्रायको किनारमा पुगिसकेका थिए । फाटक खुलेपछि उनीहरू पनि दौडँदै हतियारहरूका साथ किल्लातर्फ दौडेर पुगे । ट्रायको कुनै शत्रुले फोड्न र पस्न नसक्ने किल्ला स्वयं त्यसकै शासकहरूले शत्रुको लागि आफैं खोलिदिए । ट्रायको हार भयो । हेलेनको कथा भन्छ, जब मेनेलाउसले आफ्नो विश्वासघाती पत्नी हेलेनलाई मार्न तरबार उझाए, त्यसबखत उनी सर्वांग भइन् । संसारकी सबैभन्दा सुन्दर नारीलाई निर्वस्त्र देख्नासाथ मेनेलाउसको हातबाट उठाइएको तरबार भुइँमा खस्यो । हेलेनलाई ग्रिक सैनिकहरूले आफ्नो पानीजहाजमा लगे र आफ्नो देश फर्के । त्यसपछि विश्वासघातको ट्रोजन घोडा विश्वका सैनिक र युद्धकलाको इतिहासमा चलाखी र धूर्ततापूर्ण रणनीति भन्न थालियो, जसमा स्वयं धेरै बलियो स्थितिमा रहेको पक्षले आफ्नो साह्रै बलियो किल्लालाई शत्रुको लागि आफैंले खोलिदिन्छ । आजभन्दा ३३ वर्षअघि सन् १९८४ मा प्रकाशित 'द मार्च अफ फोली' मा देशका बलिया शासकहरूले युद्ध हार्न पुगेका कैयन् उदाहरण छन् । सबै उदाहरण यो सानो लेखमा अटाउँदैन । त्यसैले अन्तिम उदाहरण यस समय विश्वको सबैभन्दा शक्तिशाली रहेको अमेरिकाको आफूभन्दा सैनिक र सामरिक रूपले धेरै कमजोर भियतनामसँग हारेको विषयलाई संक्षिप्तमा चर्चा गर्नु यहाँनेर सान्दर्भिक हुनेछ । विश्वको त्यस समयको सबैभन्दा ठूलो महाशक्तिले के बुझेन भने देशको स्वतन्त्रताको भावना कति धेरै बलियो हुन्छ भने त्यो देशका सम्पूर्ण जनताको चाहनालाई वर्तमान अन्तर्राष्ट्रिय र अरू क्याम्पहरू पनि रहेको वातावरण भएको समयमा परास्त गर्न गाह्रै पर्छ । वास्तवमा यो भियतनाम युद्धलाई कतिजना अमेरिकी पत्रकार र लेखकहरूले तत्कालीन अमेरिकी रक्षामन्त्री कोलिन पावेलको मूर्खता भनेका छन् । रेन्ड कर्पोरेसन अमेरिकाको व्यापक अध्ययन, अनुसन्धान र विश्लेषण गर्ने बृहत् साधन सम्पन्न संस्था हो । अमेरिकी रक्षा मन्त्रालयले रेन्ड कर्पोरेसनसँग भियतनाम युद्धबारे परमर्श र विश्लेषण गर्न लगायो । रेन्ड कर्पोरेसनले भियतनामका सबै पक्षहरूको सूक्ष्म अध्ययन गरी के निष्कर्ष निकाल्यो भने 'अमेरिकाले भियतनाम युद्ध जित्न सक्दैन ।' डेनियल एल्सवर्ग रेन्ड कर्पोरेसनका ठूलो रकम ज्यालामा राखिएका उच्च सैनिक विश्लेषकमध्ये एक थिए । उनीसँग अति गोप्य राखिएको रेन्ड कर्पोरेसनको भियतनाम युद्धको अध्ययन र जित्न नसकिने निष्कर्षको हजारौं पाना लामो अनुसन्धानको प्रतिलिपि थियो । अमेरिकन आर्मी एयरफोर्स, कोस्टगार्ड, म्यारिन र सबै अंग गरी ५८ हजार तीन सय १८ मृत र तीन लाख घाइते भएको देखेर डेनियल एल्सवर्गको मनमा साह्रै खिन्न र ग्लानीपूर्ण भावनाहरू आउन थाले । युद्धको विरोध गर्ने अमेरिकीहरू हरेक दिनजसो पक्राउ पर्दै थिए । उनले पनि मनमा संकल्प गरे, म यो जित्न नसकिने युद्धको झन् प्रभावकारी रूपले विरोध गर्न सक्छु र पक्राउ परे पनि पर्छु । उनले न्युयोर्क टाइम्सलाई सन् १९७१ को जुनमा ती कागज छाप्न दिए । न्युयोर्क टाइम्सले फ्रन्ट पेजमा महत्वका साथ छाप्न थाल्यो । अमेरिकाभरि हंगामा भयो, हार्ने युद्धमा सरकारले अमेरिकीहरूको ज्यान फाल्दैछ । राष्ट्रपति निक्सन प्रशासनले डेनियल एल्सवर्ग र उनका सहयोगीमाथि राष्ट्रघात ऐन १९१७ अन्तर्गत गोप्य कागज प्रकट गरेको आरोपमा मुद्दा खडा गर्योु । न्युयोर्क टाइम्सले पनि सरकारले प्रकाशन रोक्न भनेको कुरा मानेन । अब सरकार अदालतमा पुग्यो । किनभने अमेरिकाको कुनै कानुनले पूर्व प्रकाशन रोक्न पाउँदैनन् । न्युयोर्कको उच्च अदालतले देशलाई ठूलो नोक्सान हुन्छ, मित्र राष्ट्रहरूसँगको सैनिक गठबन्धनहरू टुट्छ भनेर तर्क गरेपछि न्युयोर्कको उच्च अदालतले मुद्दाका कागजहरू अध्ययन नगरुन्जेल प्रकाशन रोक्न न्युयोर्क टाइम्सलाई आदेश गर्यो । तर १८ जुन १९७१ मा नै डेनियल एल्सवर्गले ती कागजहरू वासिङ्टन पोस्ट्लाई दिए । अब फेरि अमेरिकी सरकार वासिङ्टन उच्च अदालतसमक्ष प्रकाशन रोकिदिने निवेदन लिएर गयो । तर वासिङ्टनको उच्च अदालतले त्यसरी प्रकाशन रोक्नुलाई वाक् र अभिव्यक्ति स्वतन्त्रताको संवैधानिक अधिकार हनन हुन जाने हुँदा रोक्न मानेन । अब सुप्रिम कोर्टमा कुरा पुग्यो । सुप्रिम कोर्टले अमेरिकी संविधानको प्रथम संशोधनले वाक् र अभिव्यक्तिको स्वतन्त्रतालाई कम गर्न नपाइने हुँदा यो प्रकाशन रोक्ने न्युयोर्क उच्च अदालतको आदेश बदर र वासिङ्टन उच्च अदालतको प्रकाशन नरोक्ने फैसला सदर गर्योो । हामी र संसारले के देख्यौं भने भियतनामका जनतासँग हारेर महाशक्तिवान् देश अमेरिकाको सरकार र सैनिकहरू एक दिन आफ्नै देश फर्के । शासकहरूको काठटाउकेपनले अनाहकमा ५८ हजार अमेरिकी सैनिक मरे र तीन लाख घाइते भए । दार्जिलिङमा दुई सय वर्षपछि बंगाली भाषा अनिवार्य गर्ने मुख्यमन्त्री ममता बेनर्जीको यही जुन २०१७ को काठटाउकेपन पनि मलाई त्यस्तै लाग्छ । दार्जिलिङ जिल्लाका कालिम्पोङ, खर्साङ, मिरिकलगायत समस्त क्षेत्रका स्कुलहरूमा बंगाली भाषा अनिवार्य गरिने भयो । दार्जिलिङ ब्रिटिस शासनअघि सिक्किम र केही समय नेपालमा गाभिएको भूभाग थियो । पछि यो सिक्किमको भूभाग ब्रिटिश इन्डिया कम्पनीले टिबी सेनिटोरियम, ब्रिटिस र भारतीय अफिसरका सन्तानहरू पढ्न अंग्रेजी स्कुलहरू खोलेपछि पनि त्यहाँ दुई सय वर्ष पहिलेदेखि अहिलेसम्म बंगली पढ्न अनिवार्य थिएन । दार्जिलिङ जिल्लाका उत्तरपूर्वी भारत र बंगालका प्रसिद्ध अंग्रेजी स्कुलहरू सेन्ट पाउल्स सेन्ट जोसेफ, माउन्ट हरमन इत्यादि सय वर्षभन्दा पुराना अंग्रेजी माध्यमका र सरकारी स्कुलहरूमा बंगाली कहिल्यै अनिवार्य थिएन । भानु जयन्तीको छुट्टी दार्जिलिङका सबै स्कुलहरूको लिस्टमा थियो । आज भारत स्वतन्त्र भएको ७० वर्षपछि त्यसै त गोर्खाल्यान्डका लागि आन्दोलन छँदै थियो, अब ममता बेनर्जीले बंगाली भाषाको अनिवार्यता लादेर त्यस गोर्खाल्यान्ड आन्दोलनको आगोमा पेट्रोल खन्याइदिएकी छन् ।"
भरतपुर फैसला : न्यायका नौ सिङ !,"भनिन्छ न्यायका नौ सिङ हुन्छन् । सिङको हिसाबले बाह्रसिङे मृगका बढी सिङ हुन्छन् । कानुनका नौ र मृगका बाह्र सिङमा भिन्नता धेरै नै हुन्छ । मृगका सबै सिङ देखिन्छन् । त्यसैले बाह्र सिङेलाई बैठक कोठा वा मुख्य मोहडामै राखेर घरको शोभा बढाइन्छ । तर न्यायका नौ सिङ कहींंकतै देखिँदैन । न्यायमूर्तिले कुन सिङ समातेर न्याय दिन्छन्, बुझ्न सरल छैन । न्याय कुन सिङको आधारमा बाँचेको हुन्छ, त्यसको भेउ पाउन गाह्रो छ । त्यसैले भरतपुर महानगरपालिकाको वडा नम्बर १९ को निर्वाचन पुनः गराउन सर्वोच्च अदालतको संयुक्त इजलासका दुईजना न्यायाधीश ओमप्रकाश मि श्र र पुरुषोत्तम भण्डारीले गरेको निर्णयबारे समाज पूरै विभाजित बनेको छ । फैसलाको प्रमुख प्रतिपक्ष एमालेले आलोचना गर्दै भनेको छ यो फैसलाले नागरिक सर्वोच्चता र जनमतलाई अपमानित गरेको छ । यो दुर्भाग्यपूर्ण छ । राजनीतिको अपराधीकरण र अपराधको राजनीतीकरण गरेको छ ।सत्तापक्ष कांग्रेस र माओवादीले सर्वोच्च अदालतको फैसलालाई सन्तुलित र जनमतको कदर गर्ने उच्चकोटीको फैसला भनेर प्रशंसा गरेको छ। न्यायका नौ सिङ कानुनका एक प्राध्यापकले भने, सतहमा आएका कुरा सुनेर सबै कुरा थाहा पाउन सकिँदैन । भित्री खेल के भएको थियो, त्यसको पनि जानकारी हुनुपर्छ । उनले थपे, त्यसैले अहिले न्यायका नौ सिङका कुरा बिर्सनोस् किनभने चार आयामलाई सम्झिएर न्याय दिए पनि यहाँ काफी हुने देखिन्छ । ती के हुन्, उनी भन्दै गएपहिलो, कानुनका रकमी कुरा देखाएर आफूले इच्छाएको फैसला गर्ने । दोस्रो हो, के गर्दा न्याय पर्छ त्यसमा सचेत बनेर फैसला गर्ने । तेस्रो, सामाजिकसांस्कृतिक पक्षलाई हेरेर स्वयम्भूका दुई आँखाले हेरेर न्याय दिने र चौथो हो, राजनीतिक आयामबाट जे गर्दा ठीक हुन्छ त्यही गर्ने । तर उनैले भने, हिजोआज यी चार आयाममा पनि पहिलो र चौथो आधार टेकेर सर्वोच्च अदालतसम्मले फैसला गर्ने गरिरहेका छन् । कुन न्यायाधीशले कति फैसला कुन आधारमा टेकेर गरे, त्यो उनीहरूले नै बताउने कुरा हो । किनभने त्यसका साक्षी उनीहरू स्वयं हुन्छन् । गत जेठ २० गते निर्वाचन आयोगले भरतपुर महानगरको १९ नं वडामा गर्ने भनेको पुनः मतदानको निर्णय उत्प्रेषण रिटको आधारमा बदर गरी मतगणना कार्यलाई निरन्तरता दिएर परमादेशको आदेश जारी गर्ननगर्न देशका घाग वकिलहरूले बहस गरेको मुद्दामा न्यायाधीशद्वयले रिट नै खारेज गरिदिए। अब चितवनको चुनाव जित्न देशभरका गुन्डागर्दी, किनबेच र जालझेललगायतका ज्ञातअज्ञात उपायहरूको भरपूर दुरुपयोग हुनेछ । त्यसबाट उत्पन्न अवस्थाबारे कसले जवाफ दिने र जिम्मेवारी बोक्ने ? मुद्दामा रिट निवेदक गुन्जमान बिकको पक्षबाट देशकै वरिष्ठतम् अधिवक्ता कृष्णप्रसाद भण्डारीले र रेणु दाहालको पक्षबाट वरिष्ठ अधिवक्ता तथा पूर्व महान्यायाधिवक्ता महादेव साहले गरेका थिए । जेठ २२ गते सर्वोच्च अदालतले जारी गरेको अन्तरिम आदेशलाई समेत यही बेन्चले निष्क्रिय बनाइदियो। लम्बेतान बहस र निसु त्यसपछि सर्वोच्च अदालतमा मुद्दाबारे लम्बेतान बहस भए । अदालतले च्यातिएका ९० थान मतपत्र इजलासमा प्रस्तुत गर्न पनि लगायो । वादीप्रतिवादीको तर्फका वकिलहरूको बहस सकिएपछि अदालतले कहिले के त कहिले निसु (निर्णय सुनाउने) भनेर मुद्दाको फैसला पन्छाइरह्यो । ढिलासुस्तीले फैसला हुन रोकिइरह्यो । अन्ततः साउन १५ गते न्यायाधीश ओमप्रकाश मि श्र र पुरुषोत्तम भण्डारीको संयुक्त इजलासले न्याय होइन, कानुनको हवाला दिँदै निर्वाचन आयोगको पुनः निर्वाचन गराउने निर्णयलाई ठीक ठहर गर्दै रिट नै खारेज गरिदियो । भएको के थियो ? सबैलाई अवगत नै छ, पहिलो चरणको निर्वाचनअन्तर्गत भएको भरतपुर महानगरपालिका मतगणना सकिन लागिसकेको थियो । मतगणनामा कांग्रेस र माओवादीकी साझा उम्मेदवार प्रचण्डपुत्रीलाई एमालेका उम्मेदवार देवी ज्ञवालीले उछिनिरहेका थिए । तर वडा नं १९ को मत गनिरहेको ठाउँमा नेकपा माओवादी केन्द्रका प्रतिनिधिले आफ्नो उम्मेदवारको हार निश्चित देखेपछि अकस्मात मतगणना भइरहेका मतपत्र नै मुठ्याउँदै च्यात्न थाले । उनीहरू मतपत्र च्यातेर पुनः मतदान गराउने योजनाबद्ध षड्यन्त्रका मतियार थिए ।पुनः मतगणना भयो भने चुनाव जित्ने सम्भावना रहन्छ भन्ने नै उनीहरूको रणनीतिक योजना थियो र अहिले अदालतले पनि त्यसैलाई कारण बताएर निर्णय गरेको छ । यसले देशभरका ७४४ स्थानीय निकायमध्ये २६३ नगरपालिका (६ महानगर, ११ उपमहानगर र २४६ नगरपालिका) को एउटा वडाको निर्वाचनले राष्ट्रिय महत्व पाइरहेको छ । यो राष्ट्रिय साचो र देशभरका सञ्चारमाध्यमले महत्व दिएर चर्चा गर्नुका धेरै कारणमध्ये प्रमुख कारण त्यहाँ उम्मेदवार बनेकी प्रधानमन्त्री प्रचण्डपुत्री रेणु दाहाल उम्मेदवार हुनुलाई मानेका छन् । नयाँ प्रयोगप्रति चासो सर्वशक्तिमान प्रचण्डपुत्रीभन्दा पनि महत्वपूर्ण चासोको विषय थियो, इतिहासमा एकअर्कालाई सधैं प्रमुख शत्रुको रूपमा व्यवहार गरेका माओवादी र नेपाली कांग्रेसले संयुक्त भएर सरकार मात्र चलाएपछि, चुनावसँगसँगै लड्ने सुरुआत गरेका थिए । कांग्रेसका सभापति शेरबहादुरको आदेशमा (कांग्रेस) जित्ने मजबुत ठाउँमा माओवादी उम्मेदवारलाई समर्थन गर्न कांग्रेसी सदस्य र मतदातालाई बाध्य पारिएको थियो । यसविरुद्ध कांग्रेसभित्र ठूलो विद्रोहसमेत भएको थियो र कांग्रेसका मतदाताले पार्टी नेतृत्वको आदेशको अवहेलना गर्दै माओवादी उम्मेदवारलाई मत नदिने बताइरहेका थिए ।तेस्रो कारण, देशको पहिलो र तेस्रो पार्टीको धु्रवीकरणले सत्ता मात्र चलाउन थालेको थिएन भावी चुनाव पनि मिलेर लड्ने साझा केन्द्रीय रणनीति बनेको थियो । यसो नगर्दा एमालेले सबैतिर जित्ने अड्कल कांग्रेसमाओवादीको थियो । यसो गर्दा पनि स्थानीय चुनावमा उनीहरूले एमालेलाई टक्कर दिन सकिरहेका थिएनन् । एमालेको लहर नै आइरहेको थियो । चितवनमा पनि एमाले उम्मेदवार देवी ज्ञवालीले चुनाव जित्नै लागेका थिए । यसले राष्ट्रिय राजनीतिमा भीषण तरंग पैदा गरिरहेको थियो । मुख्य नगरपालिकाहरू एमालेले जितिसकेकाले उनीहरू आत्तिइरहेका थिए । मतपत्र च्यात्ने नै 'हिरो' मतपत्र च्यात्ने माओवादी कार्यकर्ता द्रोण शिवाकोटी र मधु न्यौपाने कांग्रेस र माओवादीबीच हिरो बनेका छन्, राष्ट्रिय राजनीतिले अवलम्बन गरिरहेको मार्गबारे गम्भीर चिन्तन गर्ने एक प्राध्यापकले व्यंग्यात्मक तरिकाले चितवन चुनावबारे आफ्नो निचोड सुनाए । उनी अगाडि भन्दै गए, ती हिरोहरूकै कारण एमालेले जितिसकेको चुनाव अब उल्टिने अवस्थामा पुगेको छ ।यसको जस कसैलाई जान्छ भने ती दुई बहादुर 'द्रोण शिवाकोटी र मधु न्यौपाने' मै जान्छ ! यो सफलताको हकदार यो जगत्मा उनीहरू नै हुन् । तिनको आँट चिनेका रणनीतिबाजले मतपत्र च्यातेर कानुनको आड लिँदै अगाडि बढ्न सकिन्छ भन्ने निष्कर्ष निकालिसकेका थिए । त्यसैले मेरो विचारमा अप्रत्यक्ष रूपमा रणनीतिबाज पनि यसका हकदार मानिनुपर्छ । दृश्यमा प्रत्यक्ष रूपमा नदेखिने रणनीतिबाजले कति धुत्र्याईं र चलाखीसाथ एमालेलाई हराउँदै चुनाव जित्न सकिन्छ भनेर योजना बुने होलान् ? अचुक योजनाकार यस्तो अचुक योजना बनाउने रणनीतिबाजको सोचले नै मुलुकमा विल्कुलै नयाँ परिस्थितिको सिर्जना भयो र एकोहोरो रूपमा अगाडि बढिरहेको एमालेमा पूर्णविराम नलगाए पनि कमा भने पक्कै लगाएको छ । अब यो तरिका बाँकी रहेका चुनावी मतगणनामा खुलारूपमा प्रयोगमा आउने निश्चित छ । कांग्रेसमाओवादी गठबन्धनबाट निस्किएको यो नयाँ तरिका नयाँ प्रतिपादित सिद्धान्त पनि हो । त्यसैले सकेको ठाउँमा एमालेले पनि यो सिद्धान्तलाई प्रयोग गर्न सक्छ, तर यसका प्रवर्तक त माओवादी र कांग्रेसी नै भएकाले यसको कपिराइट भने उनीहरूकै नाउँमा दर्ता हुनुपर्छ भन्ने हामीलाई लागिराखेको छ ! यसलाई स्विकार्न एमालेले पनि कतै कुनै कन्जुस्याईं नगरोस् । उनले भने, मतपत्र च्यात्नेहरू मतगणनास्थलबाटै पक्राउ त परे । यो वैधानिक लडाइँको रणनीतिक योजना बनाउने योजनाकार भिडन्तमा सामेल नभएकाले पक्राउ पर्ने त कुरै भएन । तर न तिनको खोजी भयो न त पहिचान गर्ने इच्छा नै कसैले जाहेर गर्यो ! वास्तवमा यस्ता प्रतिभाको त अभिनन्दन नै गरिनुपर्छ ! देशको नभए पनि यी सत्तासीन पार्टीका खजाना हुन् । मतपत्र च्यात्ने शिवाकोटी र न्यौपानेविरुद्ध मुद्दा चलाइए पनि त्यसले केही लछारपाटो नलगाउने पक्का थियो । किनभने बुर्जुवा व्यवस्था, त्यसको कानुन र संसदीय व्यवस्थाको विरासत बोक्ने कांग्रेस पार्टीको नेतृत्व मतपत्र च्यात्ने रणनीतिबाजकै पक्षमा थियो । सत्ता त मिलेमतोको छँदैछ । त्यसैले तत्कालै उनीहरू धरौटी राखेर रिहा भएका हुन् ! उनले थपे, धरौटी राखेर उनीहरू किन रिहा भए भनेदेखि यहाँ न्याय पनि पैसा खर्चेपछि पाइने कुरा न हो । पैसा भएन भने त वकिल पनि राख्न सकिँदैन । वारिस राख्न पनि पैसा नै खर्च गर्नुपर्छ । त्यसैले च्यातिएको मत गन्ने कि पुनः मतदान गराउने फैसला हुनुअघि नै शिवाकोटी र न्यौपानेले पैसा राखेर अदालतबाट स्वतन्त्रता पाए, थुनामुक्त हुन्। रोल मोडेललाई सगुन अदालतबाट रिहा हुनु पहिल्यै रातारात मतपत्र च्यात्नेहरू चितवनमा मात्र होइन, देशभरका कांग्रेसमाओवादीका रोल मोडेल बनेको कसले मनन गरेको छैन ? ती प्राध्यापकले भने, त्यसपछि त फूलमाला र सगुनको हकदार मात्रै बनेका छैनन्, उनीहरू एमालेलाई तह लगाउने बहादुर भनेर वीर कहलाइन थालिएका छन् ! सर्वोच्चको फैसलाले यिनैलाई बल थपिदिएको छ । यसैबाट पुष्टि हुन्छ, मतपत्र च्यात्ने रणनीति कति विधिसम्मत, जबर्जस्त र दूरगामी महत्व राख्ने रहेछ !चितवनमा देश खाएर शेष बनेका अर्का राजनीतिज्ञले भने, फैसला यति धेरै कानुन मथेर, विवेक लगाएर र देश, काल र परिस्थिति मध्यनजर गरेर गरिएको छ कि गुन्डागर्दी दण्डित गरेको कहींकतै देखिँदैन, उल्टै अदालतको फैसलाले गुन्डागर्दी गर्नेहरूलाई दीपावली गरेर स्वागत गर्दै खुसीयाली मनाउने अवसर सिर्जना गरिदिएको छ ! यसलाई न्याय क्षेत्रले भर्खरै मारेको ठूलो फटको भन्दा फरक पर्दैन किनभने अदालतले नयाँ नेतृत्व जो पाएको छ । यो मुद्दाको बहसमा सामेल नभएका सर्वोच्च अदालतका एक अधिवक्ताले भने, त्यसैले सर्वोच्च अदालतका न्यायाधीशद्वय ओमप्रकाश मि श्र र पुरुषोत्तम भण्डारीले साउन १५ गते आइतबार गरेको फैसलाले मुठीभर न्यायप्रेमी मानिसलाई मात्र आक्रामक बनाएको हो । ती नाथेहरूमा प्रतिशोध र प्रतिरोध चुलिएर के हुन्छ ? तिनले दिने मत न हो, जो च्यातिन्छ र च्यातिएपछि पुनः मतदान गर्ने लोकतान्त्रिक मूल्यमान्यतालाई बढावा दिन अदालत कदापि पछि हट्ने छैन । बोल्ने अधिकार पाएका जनता बोल्दाबोल्दै मरेको उदाहरण दिने पूर्व सांसद परि थापाले भने झैं मतदान गर्दागर्दै मतदान गर्नेहरू पनि एक दिन थाक्ने नै छन् । त्यसपछि उसको मतदान त्यही मत च्यात्नेले गरेर लोकतन्त्रको सम्मान गरिदिने सकारात्मक सोच अभिवृद्धि हुने सम्भावना आउँदा दिनमा अत्यधिक देखिँदै छैन त ! मुठभेडको सम्भावना फैसलापछि विवाद साम्य हुनुपर्ने हो, तर सर्वोच्च अदालतको संयुक्त इजलासको फैसलाले विवाद झन् चुल्याएको विश्लेषण अर्का प्राध्यापकको छ । राजनीतिक आरोपप्रत्यारोप चुलिन थालेको छ । यसले देशलाई अझ विवादको भुमरीमा पुर्याउने अड्कलबाजी बढाएको छ । यसको कारण देखाउँदै उनले भविष्यवाणी नै गरे, अब चितवनको चुनाव जित्न देशभरका गुन्डागर्दी, किनबेच र जालझेललगायतका ज्ञातअज्ञात उपायहरूको भरपूर दुरुपयोग हुनेछ । त्यसबाट उत्पन्न अवस्थाबारे कसले जवाफ दिने र जिम्मेवारी बोक्ने ? फैसला गर्ने अदालतले कि दीपावली गर्ने सत्ता पक्षले ?"
सतरंग खेलमा हारिरहेको नेपाल,"नेपालजस्तो जटिल भूराजनीतिक परिस्थिति भएको देशमा अनेकथरीका राजनीतिक तरंगहरूले राष्ट्रका गतिविधिलाई तरंगित पारिरहनु नौलो होइन । इमानदार देशभक्त व्यक्ति सरकारमा हुने हो भने यस्ता चुनौती सहजै व्यवस्थापन गर्न सकिन्छ । तर सन् १८१६ पछाडिका २०१७ सम्मका यी दुई सय वर्ष नेपालमा 'सतरंग' को त्यस्तो खेल निरन्तर चलिरह्यो, जसमा देशभित्रकै राष्ट्रघातीको सहयोगमा विदेशीउपनिवेशवादी तथा साम्राज्यवादीको सहयोगमा देशभक्त नेपालीहरू पराजित भइरहे र अहिले पनि पराजय भइरहेका छन् । यस भूराजनीतिभित्रको क्यान्सरलाई जबसम्म पराजित गर्न सकिँदैन तबसम्म राजनीतिक स्वच्छता, आर्थिक समृद्धि र स्नेहपूर्ण सामाजिक सद्भावजस्ता नेपालीका सपना पूरा हुन सक्दैनन् । तर किन देशभक्त नेपाली जनता 'सतरंग' को यस खेलमा सधैं हार्न विवश छन् ? विगतमा नेपाली वामपन्थी राजनीतिले वर्ग विश्लेषणको माध्यमद्वारा यस प्रश्नको उत्तर खोज्ने प्रयास गर्यो । तर असफल भयो, किनकि त्यसले 'माक्र्सवाद' लाई यान्त्रिक ढंगले प्रयोग गर्यो । उसले नेपाली समाजका संरचनात्मक प्रवृत्तिहरूलाई राम्रोसँग विश्लेषण गर्न सकेन । उसका विश्लेषणहरू 'अनुमान' मा आधारित हुन पुगे। सामाजिक र आर्थिक धरातलमा अन्तर्निहित ती शक्तिहरूलाई वैज्ञानिक ढंगले बुझ्ने 'वस्तुगतप्रयोगात्मक' अनुसन्धान गर्ने जाँगर नेपाली वामपन्थी आन्दोलनले कहिल्यै गरेन । त्यसैले उसले एउटा अस्वाभाविक सिद्धान्त ग्रहण गर्यो, त्यो हो 'खान पाउने सबै खान नपाउने सबैका वर्गशत्रु हुन् ।' अब यस सम्बन्धमा छलफलको आवश्यकता नै परेन । यी त्रुटिहरूपछाडिको सत्ता भोक 'वास्तवमा नेपाली वामपन्थी आन्दोलन' को मुख्य प्रेरकतत्व (मोटिभेसनल ड्राइभ) रहेछ । नेपाली कांग्रेसले प्रजातान्त्रिक समाजवादको सिद्धान्त ग्रहण गर्यो, तर कहिल्यै प्रयोग गरेन । २०४६ सालबाट त त्यसले नवउदारवादी नीति ग्रहण गर्यो । उसले व्यापारी पोस्यो, जनता होइन । विश्वको इतिहास अध्ययन गर्दा दक्षिणपन्थी शक्ति जो चरित्र र व्यवहार दुवैमा प्रतिक्रियावादी हुन्छ, उसले कहिल्यै परिवर्तनको नेतृत्व गर्दैन । परिवर्तनको नेतृत्व गर्ने 'सक्रियतावाद' को पक्षपोषण गर्ने शक्तिलाई राजनीतिक दर्शनमा 'वामपन्थी' भनिएको हो । त्यसैकारण वामपन्थीहरूले 'राज्यसत्ता' लाई समाज परिवर्तनको लागि प्रयोग गर्ने राजनीति कार्यक्रमहरूलाई 'आन्दोलनका रणनीतिको रूपमा' प्रस्तुत गर्दछन् । नेपालमा वामपन्थीहरूको ठूलो असफलता यही विन्दुमा लुकेको छ । राजनीतिक आन्दोलनको नेतृत्व नेताले गर्ने भए पनि समाजको विश्लेषण गर्ने जिम्मेवारी त बौद्धिकहरूकै हो । तर नेपालको राजनीतिमा 'नेतृत्व र बौद्धिकता' दुवै नेताका विशेषता वा काम मानिए । परिणाम के भयो भने 'नेतृत्व र बौद्धिकता' को बीचमा ठूलो खाडल सिर्जना मात्र भएन यी दुई थरीको प्रतिनिधित्व गर्नेहरूका बीचमा प्रतिस्पर्धा मात्र होइन, एक किसिमको वैमनस्य कायम भयो । 'देशको प्रधानमन्त्री सार्कको अध्यक्षको हैसियतले होइन' औपचारिकताको लागि भारत भ्रमण गर्दा सतरंगको खेलमा नेपालको झन् ठूलो पराजय सुनिश्चित छ । त्यसैले के अब सतरंगको खेलबाट देशलाई बाहिर ल्याई 'निर्माण' को मिसन बोक्ने बेला भएन र ? नेपाली राजनीतिको सबैभन्दा ठूलो दुर्भाग्यको कारण पनि यही हो । 'बौद्धिक' लाई राजनीतिक नेतृत्वले दुत्कार्दै बाहिर फ्याँकेपछि त्यसलाई 'विदेशीले उपयोग गर्यो ।' उपयोग मात्रै गरेन, बौद्धिकताको ठूलो संख्यालाई नेपालकै हितविरुद्ध प्रयोग गर्यो । उनीहरूलाई नेपालविरोधी नीति निर्माणमा प्रयोग गर्यो र अन्तर्राष्ट्रिय संस्था वा गैरसरकारी संस्थाहरूको माध्यमबाट उनीहरूलाई नेपालकै हितविरोधी कार्य गर्ने 'वारेस' को रूपमा प्रस्तुत गर्यो । यसरी राजनीतिक सत्ता सञ्चालनमा सरिक नेतृत्वको राजनीतिका अतिरिक्त अर्थतन्त्र, पूर्वाधार संरचना, शिक्षा, कानुन र न्याय एवं प्राकृतिक स्रोत परिचालन र सञ्चालन सबै विषयमा आफैंलाई विज्ञ ठान्ने, सुनेका आधारमा गफ हाँक्ने र सबै कुरा आफैंले कुनै अनुसन्धान र जाँचपड्तालबिना अनुमानका आधारमा नीति तय गर्ने प्रवृत्तिले नेपालको बौद्धिक शक्ति पलायन भयो, निरास भयो, र सदाबहार राज्यविरोधी बन्न पुग्यो । पुराणमा नरिवललाई फेटा लगाई 'गणेश' को प्रतिमा बनाएजस्तै बौद्धिक र विज्ञहरूले गर्ने काममा 'कथित बौद्धिक र विज्ञहरूले गर्ने काममा बिचौलिया वा चापलुस' हरूले अधीन जमाए । यही परिदृश्यबाट कसरी नेपालले 'सतरंग' को खेल बनेको राजनीतिमा विदेशीहरूसँग हार्यो भन्ने प्रश्नका तीनवटा उत्तरहरू भेटिन्छन् । (१) राजनीतिक नेतृत्वले विज्ञहरूलाई 'कार्यकर्ता' बनाई उसको विज्ञता प्रयोग गर्न वञ्चित गर्दा, ज्ञानको विशिष्टता र विज्ञता भएका राष्ट्रको लागि काम गर्नुपर्ने मानिसहरू विदेशीका खेताला बन्न बाध्य बनाइए । यो राष्ट्रको लागि ठूलो क्षति थियो । (२) ज्ञानमा विशिष्टता वा विज्ञता भएका मानिसहरूलाई राजनीतिक नेतृत्वले ढोकाभित्र प्रवेश गर्न रोके र उनीहरूले गर्ने काम गर्न आफ्ना कार्यकर्तालाई विज्ञ बनाए । परिणामस्वरूप 'नेताको वरिपरि लाग्ने चाप्लुस' हरूको एउटा जमात तयार भयो । यस्तै मानिस आयोगमा नियुक्त भए, मन्त्री बनाइए, न्यायाधीश बनाइए, राजदूत बनाइए, विशेषज्ञ सल्लाहकार बनाइए । यस्ता मानिसको लागि अनुसन्धान र अध्ययन सधैं घिन लाग्ने कुरा हुन्छ । त्यसैले सत्यको खोजी उनीहरू गर्दैनन्, उनीहरू त भयंकर षड्यन्त्रमा संलग्न हुन्छन् । विदेशीको लागि चलखेलको योजना लागू गर्न यिनै मानिस सबैभन्दा सजिला हुन्छन् । छोराछोरीलाई 'पीआर' मिलाइदिएमा वा विदेशमा पढ्न छात्रवृत्ति दिएमा यिनीहरू राष्ट्रका सबै नीति वा सूचना बेच्न तयार हुन्छन् । यस्ता मानिस देशमा सत्ता प्रयोग गर्छन्, विदेशमा छोराछोरीका पाहुना भएर आराम गर्छन् । (३) नेता र दलहरू अन्तर्राष्ट्रिय संस्थाबाट व्यापक प्रभावित र परिचालन भएका छन् । अन्तर्राष्ट्रिय गैरसरकारी संस्थामा आफ्ना नातेदारलाई जागिर खुवाउँछन् । उनीहरूका सल्लाहमा काम गर्छन् । यतिमात्रै होइन, यस्ता संस्थाहरूबाट आर्थिक लाभ पनि लिन्छन् । यसरी विदेशीहरू नेपालका नीति निर्माण गर्न सक्षम हुन्छन् । खासगरी स्वास्थ्य मन्त्रालय, शिक्षा मन्त्रालय, न्यायपालिका र महिला तथा बालबालिका मन्त्रालयका नीतिहरू त यिनै अन्तर्राष्ट्रिय संस्थाहरूले निर्माण गर्छन् । सुनिन्छ, यी निकायमा लगभग १९० अर्बका प्रोजेक्टहरू छन् । यसरी हेर्दा स्पष्ट हुन्छ नेपालमा विदेशीहरूले राजनीतिक 'सतरंग' को खेल जित्नुमा राजनीतिक दलहरू नै सबैभन्दा बढी दोषी छन् । त्यसैले नेपाली जनताको 'सरोकार' विदेशीले के गर्दैछन् भन्नेमा भन्दा पनि नेपालका राजनीतिक दलहरू के गर्दैछन् भन्ने कुराप्रति केन्द्रित हुनुपर्छ । अब दोस्रो चरणको 'सतरंग' खेलमा त अन्तर्राष्ट्रिय संस्थाहरूले नेपालमा 'राजनीतिक' दलहरू नै खोल्नेछन् । हिजो राजनीतिक दलहरूले गरिबको भावनामाथि खेले । अब बन्ने यस्ता पार्टीले पश्चिमी शिक्षा र सभ्यताबाट दीक्षित भएका 'युवा' को भावनामाथि खेल्नेछन् । के ल्यायो नेपालमा 'सतरंग' खेलको पराजयले ? यसमा पनि छलफल गर्नुपर्छ । परिणाम गम्भीर छन् । सबैभन्दा ठूलो दुस्परिणाम हो 'राज्ययन्त्रभित्र र राजनीतिमा रहेको भ्रष्टाचार ।' भ्याट र आयकर, अन्तशुल्क र भन्सारमा मात्र वर्षमा एक खर्ब जति भ्रष्टाचार हुन्छ भन्ने चूडामणि प्रकरणबाट स्पष्ट भइसकेको छ । धेरैले भने यत्रो मुद्दा लाग्दा पनि उनी किन हाँसिरहेका छन् । किनकि यस काण्डमा थुप्रै अर्थमन्त्रीहरू र सचिवहरू संलग्न छन् । भ्रष्टाचारको यो प्रकरण बाहिर ल्याएर मुद्दा फासफुस पारी विगतमा गरेको भ्रष्टाचारलाई नियमित गर्नु' यस प्रकरणको मुख्य उद्देश्य थियो । यो क्षणिकआंशिक नाटक मात्र थियो । नेपालको कुल उत्पादनमा प्रत्यक्ष करको योगदान करिब सातआठ प्रतिशत मात्र छ । त्योभन्दा ज्यादा त गरिब जनताले तिरेको 'शुल्क' छ । कुनै त्यस्तो सेवा नेपालमा छैन, जो शुल्कविना प्राप्त हुन्छ । मर्न पनि शुल्क तिर्नुपर्छ र जन्मिन पनि शुल्क तिर्नुपर्छ । शुल्क सामन्ती व्यवस्थाको विशेषता हो । त्यसैले नेपालमा सामन्ती प्रचलन यथावत् छन् । नेपालमा बाँच्न पनि कर लगाइएको छ, जस्तै दुईमुरी कोदो फल्ने एक रोपनी जग्गा भएको गरिब किसानले पनि मालपोत तिर्नुपर्छ । सबैभन्दा तल्लो तहको कर्मचारी 'सहायक' ले तलबाट करकट्टा गर्नुपर्छ । यति मात्रै होइन, नेपालका प्रत्येक निकायमा भ्रष्टाचार व्यापक छ । भ्रष्टाचार तीन किसिमका छन् । एकाथरी घुस खाएर भ्रष्टाचार गर्छन् । अर्को भ्रष्टाचार राज्यकोषको लुट हो । ४० प्रतिशत ठेक्काको रकम बाँडफाँट हुने गरेको देखिन्छ। एउटै काम प्रत्येक वर्ष दोहोर्याएर, सुरुको ४० प्रतिशतलाई ६० प्रतिशतसम्म पुर्याइएका घटना पनि भेटिन्छ । ठूलाठूला ठेक्कामा 'भेरिएसन' को ठूलाठूला रकम माग गरी 'मध्यस्थतामा पठाउने' र त्यसमा मिलापत्र गरी प्राप्त रकम 'मन्त्री र ठेकेदार' ले बाँड्ने गरेका घटना पनि देखिए । तेस्रो भ्रष्टाचार हो राज्यको सम्पत्ति मासेर कमाउने । प्रत्येक साल नयाँ गाडी खरिद गर्ने, पुराना फ्याँक्ने गरिन्छ । अहिले करिब २० अर्बबराबरका गाडीहरू सरकारी कार्यालयपरिसरमा फ्याँकिएका छन् । यसरी राज्य भ्रष्टाचारको क्यान्सरबाट ग्रसित छ । २०४६ सालपछि भ्रष्टाचार जीवन पद्धति बनेको छ । जनयुद्धले दिएको उपहार हो यो । विदेशी चलखेल र भ्रष्टाचार 'दम्पती' जस्ता हुँदा रहेछन् । अतः 'सतरंग' को खेलमा नेताहरू भ्रष्टाचारबाट आकर्षित हुँदा रहेछन् र विदेशीसँग हार्दा रहेछन् । 'सतरंग' को खेलको पराजयले ल्याएको दोस्रो क्यान्सर हो 'तस्करी' । तीन किसिमका तस्करीहरू अहिले व्यापक छन् । पहिलो हो सुन तस्कारी । यसमा राजनीति अभिन्न रूपमा गाँसिएको छ । राजनीतिक दलभित्र तस्करहरू पालितपोषित छन् । लागूपदार्थको तस्करीमा मूलतः व्यापारीहरू संलग्न छन् । अहिले अर्को डरलाग्दो तस्करी हो, मानव तस्करी । गल्फमा मात्रै १० हजारको हाराहारीमा देह व्यापारको लागि भारतको बाटो हुँदै नेपाली महिला लगिएका छन् । केन्या, तान्जानिया, युगान्डा, श्रीलंका, कोरिया, जर्मनी, ब्राजिल र अमेरिकाका यौन बजारमा महिलाको तस्करी भएको छ । यो संख्या ३० हजारको हाराहारीमा भएको र एक खर्बभन्दा ठूलो अवैध रकम यसमा संलग्न भएको अनुमान गरिन्छ । यस तस्करीप्रति राजनीतिक दलहरूको कुनै सरोकार छैन । शिक्षामा गुणस्तरको ह्रास गर्नु 'सतरंग' खेलेको अर्को परिणाम हो । नेपालको शिक्षा निरन्तर गुणस्तरहीन बनाइँदैछ । यसको लक्ष्य भ्रमित पारिएको छ । चिकित्सा र इन्जिनियरिङ शिक्षाको व्यापारीकरण गरिएको छ । यी शिक्षाहरूलाई राष्ट्रियकरण गर्ने माग कसैको छैन । प्रत्येक वर्ष ५० अर्बको हाराहारीमा नेपाली आर्जन बिदेसिँदैछ र नेपाली शिक्षाको नीतिनिर्माणमा विदेशीको मुख्य भूमिका छ । सतरंग खेलको अर्को परिणाम हो, 'बहुराष्ट्रियता' को खेती । यो 'विकासे तरकारी र विकासे बोका पाल्ने' आयातित विकासजस्तै विदेशबाट आयातीत छ । अमेरिकामा पाँच सयभन्दा बढी जातिका मानिस छन्, त्यहाँ बहुराष्ट्रियता नचाहिने । भारतमा एक हजार जाति होलान् 'बहुर्राष्ट्रियता नचाहिने' । भारतमा दार्जिलिङका मानिसले प्रान्तीय प्रशासनको सुविधासम्म नपाउने । काश्मीर र दार्जिलिङमा अमानवीय दमन मानव अधिकारको उल्लंघन नहुने । तर नेपालमा बहुराष्ट्रियताको मागलाई पश्चिमी देशका संस्थाहरूले लगानी गर्ने । अनि केही मानिसहरू बहुराष्ट्रियताको गीत लेख्ने । त्यो अत्याचार र हस्तक्षेप नभएर के हो ? सतरंगको खेलमा खेलाडीले कुटिल हुन सक्षम हुनुपर्छ । उसले विपक्षीलाई 'आफ्नो चालप्रति' भ्रमित बनाउन सक्नुपर्छ । आफूले राम्रो चाल चल्नुभन्दा विपक्षीलाई गलत चाल चल्न प्रेरित गर्नु र त्यही चालले जित सुनिश्चित गर्ने विश्वास निर्माण गर्नु यस खेलको विशेषता हो । त्यसैले होला नेपालमा वर्तमान सत्ताधारीहरू नेपाली जनताको विकासभन्दा 'संविधान' को संशोधन र भारत भक्तिलाई सफलताको कडी देखिरहेका छन् । यही विश्वासले प्रधानमन्त्रीलाई भारत भ्रमणप्रति प्रेरित गरिरहेको छ र प्रचण्डलाई फेरि 'मधेस एक प्रदेशको ज्वरो' आएको छ । भारत र चीनको बीचमा गम्भीर 'कूटनीतिक' विवादहरू देखिएको अवस्था हो अहिले । भारत भुटानसँगको सम्बन्धमा 'स्ट्याटस को' चाहन्छ र चीनले बनाएको बाटोसँग भुटानलाई जोडिन रोक्न चाहन्छ । यो विवाद भारत र चीनको सीमा विवादको विषय होइन । यो विषय 'भारत' को दक्षिण एसियाको शास्त्रीय कूटनीति र चिनियाँ कूटनीतिबीचको विषय हो । यस्तो अवस्थामा 'देशको प्रधानमन्त्री सार्कको अध्यक्षको हैसियतले होइन' औपचारिकताको लागि भारत भ्रमण गर्दा सतरंगको खेलमा नेपालको झन् ठूलो पराजय सुनिश्चित छ । त्यसैले के अब सतरंगको खेलबाट देशलाई बाहिर ल्याई 'निर्माण' को मिसन बोक्ने बेला भएन र ? भारतमा 'अवध' नामको एउटा राज्य थियो त्यसलाई बेलायती उपनिवेशमा गाभ्न 'गोरा' सरकार हातहतियार र गोलीगठ्ठा ओसार्दै थियो । 'अवध' का राजा दिनरात सतरंग खेलिरहन्थे । नेपालमा पनि 'सतरंग' को खेल क्यान्सरजस्तै भएको छ ।"
अनसनले नछोएको समस्या,"पढेको थिएँ रोग र महामारीले मान्छेको ज्यान लिन्छ । आजभोलि समाचार पढदा, सुन्दा र हेर्दा ज्यान लिने कारण त डाक्टरको लापरबाही हुँदोरहेछ । हरेक राजनीतिक परिवर्तनमा अग्रणी भूमिका खेल्ने चिकित्सकहरू उपलब्धिपछि सबैभन्दा पीडित भएका छन् भन्दा अतिशयोक्ति नहोला । सन् १९५० मा औसत आयु २७ भएकोमा सन् २००० मा ६६ र सन् २०१३ मा ६८ वर्ष पुगेको छ । सन् १९९१ मा शिशु मृत्युदर प्रतिहजार ९७ रहेकोमा सन् २०११ मा ४६ र सन् २०१३ मा ३२ रहेको छ । स्वास्थ्य क्षेत्रमा सुधार गर्ने चिकित्सक, स्वास्थ्यकर्मी आफू भने सधैं मारमा छन् । विद्यमान बेथितिहरू अन्त्य गर्न राजनीतिक नेतृत्वभन्दा हरेक तह र तप्काका स्वास्थ्यकर्मी, चिकित्सकले सेतुको काम गर्दै आपू नै लाग्न जरुरी छ । शिक्षा र चिकित्सा क्षेत्रलाई भ्रष्टाचार र राजनीतिक हस्तक्षेपमुक्त राख्नुपर्ने अभियानलाई नेतृत्व गरेर डा गोविन्द केसीले मुलुक र केही हदसम्म अन्तर्राष्ट्रिय क्षेत्रमा एउटा नाम र सम्मान हासिल गरेका छन् । चिकित्सा शिक्षा र शिक्षण अस्पतालकै मात्र चिन्ता गरिँदा चिकित्सकका समस्या ज्यूँका त्यूँ छन् । तथापि आमरण अनसनहरूले सार्वजनिक जीवनमा केही भय र नैतिक मूल्य र मान्यता तथा औजारप्रति आम सचेतना पैदा गरेको छ । त्यसो त चिकित्साशास्त्र अध्ययन संस्थानहरूको स्तरीयता सुनिश्चित गर्न तथा भ्रष्टाचार र दलीय राजनीतिबाट मुक्त राख्न डा गोविन्द केसी पटकपटक अनसन बसेका छन् र हाल एघारौं अनसनको नौ दिनमा छन् तर व्यवहारमा त्यस्तै छ । चौथो अनसनको प्रतिफल चिकित्सा शिक्षासम्बन्धी समस्या र चुनौती पहिचान गरी प्रतिवेदन पेस गर्न प्रधानमन्त्री सुशील कोइरालाले प्रा केदारभक्त माथेमाको संयोजकत्वमा अन्य सातजना विज्ञसम्मिलित गरेर चिकित्सा शिक्षासम्बन्धी राष्ट्रिय नीति तर्जुमा उच्चस्तरीय कार्यदल अध्ययन तथा सिफारिस समिति २०७१ पुस १८ मा गठन गरेका थिए । कार्यदलले डा केसीको पाँचौं अनसनपश्चात् चैत २० गतेको मन्त्रिपरिषद्को निर्णयनुसार वैज्ञानिक शुल्क निर्धारण र सम्बन्धन खारेजीसम्बन्धी नीतिगत व्यवस्था सिफारिसको थप कार्यादेश पाएको थियो । त्यसपछि चिकित्सा शिक्षा आयोग बन्यो, प्रतिवेदन तयार भयो र बुझायो । कार्यान्वयन नभएरै आठौं अनसन बस्दा अस्पतालमा अनसन बस्न पाइँदैन भन्दै कराउने मनमोहन कलेजसमर्थित चिकित्सक स्वास्थ्यकर्मीलाई पत्तो भएन जस्तो छ । नाराबाजी गरिरहेको स्थान पनि अस्पताल नै थियो । सत्ता मुठीमा लिएर नीतिगत भ्रष्टाचार गर्न लागिपरेकालाई आठौं अनसनले छताछुल्ल पारिदिएको थियो । पैसाकै भरमा डाक्टर बनेकाहरू गाउँ तथा दुरदराजमा जाँदैनन्, त्यहाँका नागरिक डाक्टर नै देख्न नपाई मरिरहेका छन् र मरिनै रहनेछन् पनि । चिकित्सक बन्न लाग्ने समय, खर्च र उसले पाउने पद, गर्ने आयआर्जनको सन्तुलन छैन, आकाशजमिनको फरकता छ । दस जोड दुई, साढे पाँचदेखि साढे ६ वर्षको एमबीबीएस, दुई वर्ष करार, तीन वर्षको एमडी एमएस, पाँच वर्षको करार गरी ३५ वर्षको अध्ययन त्यसैमा स्नातक गर्दा ५० लाख, पीजी गर्दा ५० लाखदेखि एक करोड र थप त्यो लगन र परि श्रम सोच्दा र हालको महँगीमा जीविकोपार्जन गर्न पनि नपुग्ने मासिक ३० हजार सरकारी तलबले निजी क्लिनिक गर भनेको होइन र ? पैसाकै भरमा डाक्टर बनेकाहरू गाउँ तथा दुरदराजमा जाँदैनन्, त्यहाँका नागरिक डाक्टर नै देख्न नपाई मरिरहेका छन् र रहिरहनेछन् पनि । सरकारी सेवामा पदोन्नति, वृत्ति विकास र थप अध्ययनमा पाइने अंकले नवचिकित्सकहरू दुर्गममा जान तँछाडमछाड गरिरहेका छन् । अति दुर्गममा २० र सुगममा १० अंक प्रवेश परीक्षामा पाउँछन् । नीतिगत व्यवस्थाले भौतिक पूर्वाधार नभएका दूरदराजमा समेत चिकित्सक जान आतुर छन्, तर टिकाइराख्नको लागि भने समस्या छ । बढी बिरामी हेर्ने, ड्युटी गर्ने, खटिने निस्तेज गरी विदेशमा झैं समयसमयमा अनिवार्य बिदा बस्ने प्रावधान लागू गर्नुपर्छ । यिनै तथ्यलाई आत्मसात गर्दैे नेपाल चिकित्सक संघले हप्ते बिदाको अवधारणा ल्याएको हो र काठमाडौं, बुटवललगायतमा निजी क्लिनिक सेवा शनिबार बन्द हुने गरेको छ । स्वास्थ्य सेवा सुधारमा सबै उदासीन छन् । कुनै पनि संवैधानिक निकायमा स्वास्थ्य क्षेत्रबाट प्रतिनिधित्व गर्ने व्यवस्था छैन । सोसरहका प्रशासन सेवाले पाउने सेवासुविधा स्वास्थ्यकाले पाउँदैनन् । जिम्मेवारी लेनदेनमा मोलमोलाइ छ । दुई अंकको बजेट हुनुपर्नेमा पाँच प्रतिशत मात्रै छ र त्यसै खर्च गर्न नसक्ने अर्काे समस्या छ । हरेक व्यक्तिको आफ्नो राजनीतिक आस्था हुन्छ तर स्वास्थ्यमा आस्थाका आधारमा होइन, क्षमता, अनुभव र कार्यक्षमताका आधारमा उसको मूल्यांकन हुनुपर्छ । स्वास्थ्य र चिकित्सकसँग सरोकार राख्ने औषधी, ल्याबदेखि हरेक कुरामा हाम्रो क्षेत्र भन्दै प्रहरी चौकी स्थापना गर्दा तथा सरुवा हुँदा समूहको नै भएजस्तै स्वास्थ्यमा पनि हुन जरुरी छ । चिकित्सक मात्रै गएर सेवा प्रवाह हुँदैन । रोगका कारण सिकिस्त भई जीवनमरणको दोसाँधमा पुगेर अस्पताल ल्याइएका गम्भीर बिरामीलाई तत्काल भर्ना गरेर उपचार गर्नुपर्नेमा केही भइहाले आक्रमण होला, क्षतिपूर्ति तिर्नुपर्ला भन्ने डरले आईसीयु, सीसीयू तथा बेड खाली छैन भन्दै बिरामीलाई अन्यत्रै पठाउने प्रवृत्ति बढेको छ । सेवामा रहेका डाक्टर निर्घात पिटिँदा पनि सबै रमिते र मौन रहन्छन् । राजनीतिक नबन्ने र हस्तक्षेप ननिम्त्याउने भन्ने नै दलका कार्यकर्ता, मन्त्री र नेतालाई निम्त्याउँछन् । कसलाई विश्वास गर्ने र कसको कुरा पत्याउनेमा बिलखबन्दमा छन् नवचिकित्सक तथा सर्वसाधारण । तसर्थ विरोध मात्रै होइन, काम गर्ने प्रवृत्तिको विकास गर्न जरुरी छ । गिर्दो साख जोगाउन सबै जाग्न जरुरी छ । संख्याभन्दा गुणस्तरीय शिक्षा र चिकित्सा समयको माग हो । कसैको चिकित्सक बन्ने वा नामको अगाडि डाक्टर लेखाउने धोकाको लागि अनगिन्ती वा पोल्ट्रिफर्म जस्तै मेडिकल कलेज खोलेर विदेश निर्यात गर्न सकिँदैन । कि देशको लागि र विदेश पठाउनको लागि भिन्नाभिन्नै कलेज र डाक्टर पढाउने व्यवस्था गर्नुपर्यो । यावत् तथ्यमा सरकार संवेदन बन्नैपर्छ । अन्त्यमा, मन्त्री गिरिराजमणि पोख्रेल तेस्रोपटक स्वास्थ्यमन्त्री भएकाले र निवर्तमान स्वास्थ्यमन्त्री गगन थापाबाट केही स्वास्थ्यमा नीतिगत सधार भएकाले सकारात्मक अपेक्षा गरेका छन् । उनी स्वयंले भनेका छन् उनी असफल भए राजनीतिप्रति नै अविश्वास हुन्छ । प्रायः मन्त्रीहरू स्वास्थ्यको संवेदनशीलता बुझ्न नसक्दा नीतिनिर्माण, खरिद, सरुवा, बढुवा र पदस्थापनमा सजिलै माफियाको स्वार्थमा फसेका थिए । जनताले मात्र नभई स्वार्थमा काम नगर्ने कर्मचारीले अनुभवी मन्त्रीबाट धेरै अपेक्षा गरेका छन् । डा बुढाथोकी वरिष्ठ कन्सल्टेन्ट डेन्टल सर्जन हुन् ।"
हट्ने होइन डटी लड्ने,"हट्ने होइन डटी लड्ने नेपालीको बानी हुन्छ। कहिल्यै नझुक्ने शिर उभेको स्वाभिमानी नेपाली हुन्छ। राष्ट्रियताले भरिएको यो गीतले धेरै सन्देश दिन खोजेको छ। वास्तवमा भन्ने हो भने संसारका जति पनि सफल व्यक्ति छन् तिनीहरु आफ्नो लक्ष्य तथा उद्देश्य प्राप्तिका लागि जस्तो सुकै समस्यासँग पनि नहटिकन डटेर लडेकाले सफल भएको पाइन्छ। चाहे ती व्यापारी हुन, चाहे राजनीति व्यक्तिहरु हुन्, चाहे अरु कुनै व्यक्तिहरु नै हुन् आफ्नो लक्ष्य तथा उदेश्यसँग नहटिकन डटेर लड्ने व्यक्तिहरु नै आज सफल व्यक्तिहरुको सूचीमा छन्। मानिसहरु आफ्नो जीवनबाट राम्रा नराम्रा धेरै कुराहरु सिकेका हुन्छन् तर, नराम्रा र नकरात्मक कुराहरु चाँडै सिक्ने गर्छन्। मानिसहरुलाई थाहा छ कि, परिश्रमको फल मिठो हुन्छ, असफल भयो भने हार मान्नु हुन्न भनेर। तै पनि समाजमा प्रशस्त व्यक्तिहरु भेटिन्छन् जसले १२ पटक परीक्षामा फेल भएर स्कूल, कलेज छोडेको, केही समय व्यापारमा कमी आएर व्यापार छाडेको वा हरेश खाए। डिप्रेसनमा गएको, केही समय जागिरको खोजीमा भौतारिएर जागिर नपाएको कारणले दिक्क भएका, एकपटक कुनै व्यापार घाटामा गयो भनेर व्यापार भन्ने बित्तिकै तर्सिने आदि व्यक्तिहरु भेटिन्छन्। सन् १९४३ मा अमेरिकामा जन्मेका डब्लु। मिट्चेल २८ वर्षको उमेर हुँदा राजमार्गमा मोटरसाइकल ट्रकसँग ठोक्किएर गम्भीर दुर्घटना परे। मोटरसाइकलको पेट्रोल ट्याङ्की चुहिएर आगलागी हुँदा उनको शरीरको ६५ प्रतिशत भाग पहिचान नहुने गरी जल्यो। जलेका शरीरभरिका छालाको सर्जरीपछि उनी बाँच्न त सफल भए तर हातका सम्पूर्ण औंलाहरु गुमाउनुपर्यो। दुर्घटनाको ६ महिनापछि मिट्चेल एउटा नयाँ जीवन लिएर घर फर्किए। फर्किएपछि उनले जीवनलाई नयाँ तरिकाबाट सुरु गर्ने निर्णयमा पुगे र साथीसँग मिलेर व्यापार सुरु गरे। व्यापारमा उनले राम्रो सफलता प्राप्त गरे। तर, उनी त्यतिकैमा चुप लागेर बसेनन्। आफ्नो खुबी राजनीतिमा देखाउने उद्देश्य राखेर राजनीतिमा होमिए र सन् १९७७ मा ३३ वर्षको उमेरमा आफ्नो सहर क्रेस्टेड बुटको मेयरसमेत भए। हातका कुनै औंला नभएको भएता पनि उनको दृढ इच्छा शक्तिले गर्दा पाइलट बन्न समेत सफल भए। मिट्चेलको जिन्दगी राम्रोसँग बितिराखेको थियो यतिकैमा, उनले फेरि दोस्रो भयानक दुर्घटना बेहोर्नु पयो। उनी आफैले उडाई राखेको एउटा सानो जहाज ल्यान्ड गर्ने बेलामा दुर्घटना भयो। उनका ढाडका करङहरु १२ ठाउँमा भाँच्चिए र कहिल्यै पनि हिँड्डुल गर्न नसक्ने गरी प्यारालाइसिस भए र ह्विल चेयरको साहरा लिनुपर्ने भए। मिट्चेल दोस्रो दुर्घटनापछि पनि त्यत्तिकै चुप बसेनन्। निको भएपछि उनी संसारभरका व्यक्तिहरुलाई जिन्दगीको बारेमा सिकाउँदै हिँडे र अहिले उनी संसारकै एक उत्कृष्ट मोटिभेसन स्पिकरको रुपमा आफूलाई चिनाउन सफल भएका छन्। प्यारालाइसिस भएर पनि अहिले उनि साहसिक खेल राफ्टिङ, स्काई ड्राइभसमेत गर्छन्। यति मात्रै होइन उनले विभिन्न पुस्तकसमेत लेखेका छन्। उनी भन्छन्, दुर्घटनाभन्दा पहिला मैले १० हजार चिजहरु गर्न सक्थें होला, अहिले दुर्घटना भएपछि ९ हजार चिजहरु गर्न सक्दिन होला। तर, अहिले मैले गर्न नसक्ने ९ हजार चिजहरुमा ध्यान दिनुभन्दा गर्न सक्ने १ हजार चिजहरुमा ध्यान दिएको छु। मिट्चेलले चाहेको भए मैले कोसिस गरेको हो तर, भाग्यले साथ नदिएकाले मेरो के लाग्छ भनेर बस्न सक्थे। र समाजले पनि उनलाई सजिलै सहानुभूति दिन्थ्यो। उनले चाहेको भए, दुर्घटना पर्दा बिमाबाट आएको रकम ५ लाख डलर बैंकमा राखेर ब्याजले गुजारा चलाउन सक्थे। त्यतिले गुजारा नचल्ने अवस्था आए मागेर गुजारा चलाउन सक्थे होला। व्यापारमा करोडौं कमाएँ भनेर मख्ख परेर बस्न सक्थे होला। मेयरसम्म भइयो अब यस्तो अपांग भएपछि अवकास जिन्दगी बिताउँछु भनेर पनि निर्णय लिन सक्थे होला। तर उनले सधैं नै सक्रिय जिन्दगी बिताउने निर्णय गरे र भनें, मेरो जिन्दगी यतिका लागि मात्रै होइन, जिन्दगीमा एउटा बाटो बन्द हुन्छ त अर्को बाटो पत्ता लगाउनुपर्छ र प्यारालाइसिस् भएपछि पनि सक्रिय हुने क्षेत्र मोटिभेसन स्पिकर बन्ने निर्णय गरे। हट्ने होइन डटी लड्ने उनको बानीले गर्दा आज उनी अपांग शरीर भएर पनि सपांग व्यक्तिले गर्न नसकेका कार्यहरु गरेर संसारभर शिर ठाडो गरेर लाखौं व्यक्तिहरुलाई प्रेरणा दिँदै आएका छन्। मेट्चेलले भने झैं जुन कुरा हामीले गर्न सक्दैनौं त्यसमा चिन्तित भएर बस्नुभन्दा सम्भव भएका क्षेत्रमा कटिबद्ध भएर लाग्नुपर्छ। सन् १९९१ मा बनेको बलिउड फिल्म हन्ड्रेड डेजमा एउटा गीत छ गब्बर सिङ ये केहेकर गया, जो डरगया वो मरगया यो गीतको शाब्दिक अर्थ पनि हट्ने होइन डटी लड्नेसँग लगभग मिल्न जान्छ। जो डराउँछ ऊ मर्छ भन्नुको मतलब डराउने मानिसले प्रगति गर्दैन हो। मानिसको जीवनको अस्तित्व त्यतिबेलासम्म मात्र नै छ जबसम्म ऊ डटेर लड्छ त्यही भएर हामी मानिसलाई संसारको सर्वश्रेष्ठ प्राणी मानिएको छ। समस्यासँग डराएर भाग्ने मानिसले आफूलाई सर्वश्रेष्ठ प्राणी ठान्नू ठुलो भूल हो वा जिउँदो लास हुनु हो। यहाँ डर भन्नाले समस्यासँग डराउने भन्ने बुझ्नुपर्छ। विशेष गरी मानिसलाई असफल हुन्छु कि भन्ने डर र एकपटक भोगेको असफलताले निम्त्याएको त्रास र आफ्नो क्षमता माथिको अविश्वास आदिले गर्दा कुनै पनि कार्यमा पछि हट्न खोज्दछ। माउन्टेन ड्युको विज्ञापनमा सलमान खानले भन्छन् डरके आगे जित है अर्थात सफलता समस्या पछाडि छ। समस्यालाई पार गर्न सकिएन भने सफलता हाँसिल गर्न सकिँदैन। भगवानले यो संसारको सृष्टि यस्तो तरिकाले गरेका छन् कि, हामीले राम्राराम्रा कुराहरु प्राप्त गर्न खोज्नुपर्छ, तपस्या गर्नुपर्छ। त्यसैले नै सुनचाँदी, हीरा, मोती जस्ता अमूल्य वस्तुहरु जहाँतहिँ पाइँदैन। यिनीहरुलाई खोज्नुपर्छ, शुद्धीकरण गर्नुपर्छ र यसका लागि धेरै मेहनत गर्नुपर्छ। भगवानले मानिसलाई सर्वश्रष्ठ प्राणि त बनाईदिए तर आफू सर्वश्रेष्ठ हुने नहुने निर्णय गर्नको लागि मानिस आफैलाई नै छाडिदिए र भनिदिए कि, जुन मानिस समस्यासंग डटेर लड्छ त्यो नै सर्वश्रेष्ठ हुन्छ, जिवनमा सफलता हांसिल गर्छ र आफ्नो जिन्दगी सार्थक बनाउँछ। जसरी अमला खाँदा सुरुसुरुमा अमिलो हुन्छ, र बिस्तारै चुस्दै गएपछि त्यही अमिलो अमला पनि गुलियो हुँदै जान्छ, त्यसरी नै मानिसलाई सुरुमा कुनै समस्यासँग लड्नुपर्दा अप्ठेरो वा असहज लागेता पनि पछि त्यही असहज परिस्थिति पनि उसलाई सहज लाग्न थाल्छ। पहिला त्यही मन नलाग्ने कार्य पनि राम्रो लाग्न थाल्छ। समस्या भनेको अमला जस्तै हो। अमला अमिलो हुन्छ भनेर खान मन नगर्नेहरु त्यसको गुलियोको स्वाद चाख्न बाट चुक्छन्। त्यसैगरी समस्यासँग डराएर भाग्नेहरु समस्यासँग जुधेर प्राप्त हुने सफलताको स्वाद चाख्न बाट चुक्छन्। सन् २००१ मा निखिल उप्रेतीको पहिलो चलचित्र पिंजडा रिलिज भएको थियो। निखिल त्यस चलचित्रमा सहनायकको रुपमा आएका थिए। तर उत्त फिल्म रिलिज भएपछि उनी एकाएक चर्चित भए। उनले चलचित्रमा सात तल्ला घरबाट हाम्फाली एउटा साहासिक, निडर र आशालाग्दा एक्सन नायकको रुपमा आफूलाई परिचय गरेको कारणले उनी चलचित्रका मुख्य नायक सुरेश मरहठ्ठा (हाल नाम बदलेर रेश मरहठ्ठा भएका) भन्दा चर्चित भए र अहिले उनी नेपाली चलचित्र क्षेत्रका सुपरस्टार भएका छन्। उनलाई सुपरस्टार बनाउन उनको हिम्मत र साहसले ठूलो भूमिका खेलेको थियो। उनले त्यतिबेला त्यो काम गरेर देखाए, जुन बेला अन्य नायकहरुले त्यो गर्ने हिम्मत गर्थेनन्। त्यतिबेला सायद निखिलले बुझेका थिए कि, हट्ने होइन, डटी लड्नुपर्छ। हट्ने होइन, डटी लड्ने नेपालीको बानी हुन्छ भन्ने गीतले भने झै हामी नेपालीहरु विभिन्न समस्यासँग डटेर लड्ने बानी बसाल्यौं भने हाम्रो प्रगति पनि हुन्छ र साथै यस राष्ट्रिय गीतको पनि सम्मान हुन्छ। डटेर समस्याको सामना गरौं, जहाँ समस्या छ, त्यहाँ समाधान पनि छ र अवसर पनि छ। हट्ने होइन डटी लड्ने नेपालीको बानी हुन्छ। सफलता प्राप्त गर्न डटेर लडौं। डटेर लडौं।। लेखक ओम डेभलपमेन्ट बैंक लिमिटेडका नायब प्रमुख कार्यकारी अधिकृत हुन्।"
