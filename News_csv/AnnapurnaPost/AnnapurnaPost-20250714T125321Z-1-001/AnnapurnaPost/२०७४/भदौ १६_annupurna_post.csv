शीर्षक,विवरण
क्षेत्र निर्धारणको प्रभाव,"निर्वाचन क्षेत्र निर्धारण आयोगले जनसंख्यालाई पहिलो र भूगोललाई दोस्रो आधार बनाई तय गरेको प्रतिवेदन प्रधानमन्त्रीलाई बुझाएको छ । प्रतिवेदनअनुसार जनसंख्यालाई ९० र भूगोललाई १० प्रतिशत आधार मानिएको छ । यो आधार सहमतिमै तयार गरिएको पनि उल्लेख गरिएको छ । हुन त आयोगकै एक सदस्यद्वारा फरक मत राखिएको पनि सार्वजनिक भएको छ । ती सदस्यले क्षेत्र निर्धारणको आधार संविधानत: नभएको भन्दै भूगोलको आधार कम्तीमा २० प्रतिशत हुनुपर्ने जिकिर गरेका छन् । यो विषयमा अदालतमा प्रश्नसमेत उठाउन नपाइने भनिएकाले यसबारे खासै टीकाटिप्पणी गर्नुको अर्थ छैन । यो कति वैज्ञानिक छ भन्ने कुरा विस्तारै बहस हुँदै जाला । क्षेत्र निर्धारण आयोगको प्रतिवेदनसँगै सरकारले प्रदेशसभा र प्रतिनिधिसभाको निर्वाचन आउँदो मंसिर १० र २१ गते दुई चरणमा गर्ने निर्णय पनि गरेको छ । आयोगको प्रतिवेदनसँग निर्वाचन जोडिएको छ । लोकतान्त्रिक व्यवस्थाको मूलभूत आधार निर्वाचन पद्धति र प्रणाली हो । संयुक्त राष्ट्रसंघले निर्वाचनलाई मानवअधिकारको बडापत्रमा समेत अभिलेख गरेको छ । क्षेत्र निर्धारण जेजसरी गरिए पनि सही प्रतिनिधित्व प्रणालीविनाको निर्वाचन निरर्थक हुन्छ भन्नेतर्फ सबै राजनीतिक दल सजग र सचेत हुन जरुरी छ । निर्वाचन प्रणाली र पद्धतिमा तत्कालीन विद्रोही माओवादी र सरकारबीचको शान्तिसम्झौतापछि जनप्रतिनिधित्वको सिद्धान्तमा आघात पर्ने गरी प्रतिकूल अवस्था सिर्जना गरियो । पदावधि समाप्त भइसकेको प्रतिनिधिसभा पुनस्र्थापना र त्यसमा निर्वाचन पद्धति लत्याएर मनोनयनद्वारा प्रतिनिधित्व प्रणालीको सिद्धान्तविपरीत विधायिकाको संरचना गरियो । त्यो जनप्रतिनिधित्व प्रणालीलाई अतिक्रमण र अवमूल्यन गर्ने ज्वलन्त उदाहरण थियो । त्यसबाट उत्पन्न विभिन्न समस्याको अध्ययन र विश्लेषण हुनु र मुलुकलाई भएको फाइदाबेफाइदा केलाउनु राजनीतिशास्त्रीको कर्तव्य हो । क्षेत्र निर्धारण आयोगको प्रतिवेदनलाई आधार मान्दा अब संविधान कार्यान्वयन प्रक्रियामा मधेसकेन्द्रित दलबाट पनि अवरोध हुने ठाउँ देखिन्न । आयोगको प्रतिवेदनले मधेसको उचित सम्बोधन गरेको छ । यसलाई सर्वसम्मत स्वीकार गरी अघि बढेमा मधेसकेन्द्रित दल, तिनको नेतृत्व र मुलुकको हित संरक्षित हुनेछ । पटकपटक तोकिएको मितिमा संविधानसभा निर्वाचन हुन नसक्नु, संविधानसभा गठन भएपछि पनि तोकिको मितिमा संविधान ल्याउन नसक्नु, संविधानसभाको पदावधि आफूखुसी लम्ब्याउनु प्रतिनिधित्व प्रणालीको अर्को प्रहार थियो । समावेशीका नाममा समाजका विभिन्न अंगप्रत्यंग र क्षेत्रको प्रतिनिधित्व गराइने नाममा क्षेत्रीयता र जातीयताको संकीर्ण संरचना बनाइयो । यसले राष्ट्रहितमा कतिसम्म अनुकूल र प्रतिकूल प्रभाव पारेको छ भन्नेतर्फ कसैको ध्यान जान सकेन । विद्यमान प्रतिनिधित्व प्रणालीले लोकतान्त्रिक व्यवस्थालाई कति बलियो बनाउन सकेको छ भन्ने पनि अर्को अध्ययन र निरूपणको विषय हुन सक्छ । समानुपातिक निर्वाचन प्रणालीलाई एउटा विशुद्ध प्रतिनिधित्व हुन सक्ने प्रभावकारी माध्यम हुन नदिएर पछाडिबाट आफन्त, आसेपासे र योग्यताहीन व्यक्तिहरूको प्रवेशद्वार खुलाई आफ्नो व्यक्तिगत नेतृत्व र राजनीतिलाई पृष्ठपोषण गर्ने पद्धति बसाइएबाट पनि निर्वाचन पद्धति, प्रणाली र जनप्रतिनिधित्वको सिद्धान्तमा अर्को प्रहार भएको थियो । यसबाट मुलुकमा राजनीतिक अस्थिरता, दलहरू अनिर्णयको बन्दी, निर्णयमा गुणात्मकभन्दा व्यक्तिगत र राजनीतिक स्वार्थमा निहित विषयलाई प्राथमिकता दिने प्रचलन आदिको सूत्रपात हुन पुगेको छ । सरकारमा विधायिकाको नियन्त्रण खुकुलो हुनु, साना दलले अत्यधिक मात्रामा विधायिकामा आफ्नो उपस्थिति देखाउनु, न्यून प्रतिनिधित्व भएका तर संख्यात्मक गणनामा आउने दलहरूको प्रतिनिधित्वलाई प्रोत्साहन गर्न थ्रेसहोल्डको व्यवस्था यतिका वर्षसम्म नगरिनु अनि दलहरूको संख्यात्मक उपस्थितिले मतदान प्रयोजनको लागि अन्योल र अव्यवस्था सिर्जना गरिदिने प्रावधानलाई दलहरूले आफ्नो संगठनात्मक अस्त्रको रूपमा प्रयोग गर्न थालेका छन् । जुन मुलुकको हितका निमित्त कुनै अवस्थामा पनि सकारात्मक हुन सक्दैन । प्रतिनिधित्व प्रणाली निर्वल, असक्षम र अस्थिर भएपछि संसद्को सार्वभौमिकता र उसको निर्णय प्रक्रिया, दुर्बलता र अक्षमता बेलाबखत प्रकट हुनुलाई दु:खदायी घटनाको रूपमा लिन सकिन्छ । रुपान्तरित व्यवस्थापिकामा अहिले पनि गुणात्मक निर्णय प्रक्रिया अपनाउन सकेको छैन । विशुद्ध निर्वाचन प्रक्रियाद्वारा लोकतान्त्रिक मूल्यमान्यतालाई बलियो बनाई नेपालको राजनीतिक विकासक्रमलाई छिमेकी मुलुक र अन्तर्राष्ट्रिय क्षेत्रमा समेत मान्य र सार्थक बनाउन सबै दलले पहल गर्नु आवश्यक छ । हालै पनि स्वतन्त्र निर्वाचन प्रणाली र पद्धति बसाउनको लागि सरकारमा भएका दल र प्रतिपक्षले समेत सकारात्मक भूमिका निर्वाह गरेको छ भन्ने प्रश्न सूचक नै छ । धेरै विषयमा मिलेमतोमै निर्णय हुने परम्परा सम्भवत: लोकतान्त्रिक व्यवस्था र प्रतिनिधित्व प्रणालीको लागि सकारात्मक हुन सक्दैन । निर्वाचन क्षेत्र निर्धारण आयोगलाई कतै प्रभावित त पारिएन भन्ने टिप्पणीलाई यस्ता क्रियाकलापले बल पुर्याउँछ । निर्वाचनको लागि ढिलो हुने गरी क्षेत्र निर्धारण आयोगको प्रतिवेदन सरकारलाई प्राप्त भएको छ । पहिले पनि स्थानीय तहको संरचनासम्बन्धी विषयमा पनि अत्यधिक विवादको स्थिति खडा गरिएको थियो । संरचना आफैंमा कतिसम्म वैज्ञानिक र व्यावहारिक छ त्यो भविष्यले बताउँछ, तर ससर्ति हेर्दा यसले पहिलादेखि भइआएको राजनीतिक र प्रशासनिक व्यवस्थामा आमूल परिवर्तन गर्न खोजेको पाइन्छ । सहरीकरणका यी उपायले मुलुकभरि नै नगरपालिकाको संख्या बढाइएको सन्दर्भमा परिवार, समुदाय र समाजमा यसको कत्तिको प्रभाव र परिवर्तनको आधार खडा हुन्छ गहन अध्ययन हुन आवश्यक छ । स्थानीय विकासको निमित्त परम्परागत सामाजिक संरचना र संगठन बिगार्ने, भत्काउने र नयाँ कोरा नारा र आवेशमा आएर नयाँ कामकुरो गर्ने परिकल्पना सार्थक नहुन पनि सक्छ । यसले मुलुकको सम्पूर्ण प्रतिनिधित्व प्रणालीमा ठूलो परिवर्तनको आधार बनाएको छ, तर यसबाट समाजमा नकारात्मक प्रभाव र मुलुकको विकासमा अवरोध उत्पन्न हुने सम्भावना बढेको छ । गाउँ, बस्ती र सहरका सामाजिक र सामुदायिक संरचना बिथोलिएका, भत्किएका छन् । यसमा पनि एक प्रकारको हस्तक्षेप भएको छ । स्थानीय निकायको संरचनाले कृषि क्षेत्रलाई दुरुत्साहित गरेको छ । औद्योगीकरणविनाको सहरीकरणले कृषि पेसालाई ठूलो नोक्सान पुर्याएको छ । तीव्र सहरीकरणका कारण मानिसमा महत्वाकांक्षा बढेर कृषि पेसा छोड्ने प्रवृत्ति प्रोत्साहित भएको छ । त्यसै पनि युवा बिदेसिएका कारण कृषिमा नकारात्मक असर परेको अवस्थामा कृत्रिम सहरीकरणको अवधारणाले विकास कार्यक्रमलाई जोखिममा पारेको छ । भएको गाउँ र बस्तीलाई अस्वाभाविक रूपमा सहर घोषित गरिनाले त्यहाँका जनप्रतिनिधिमा अन्योल छाएको छ । प्रादेशिक र प्रतिनिधिसभाको संरचना निर्माणमा पनि लामो समय दिन नपाएको आयोगलाई थोरै समयमा प्रतिवेदन दिनुपर्ने बाध्यता सरकारकै ढिलासुस्तीका कारण उत्पन्न भएको हो । निर्वाचन मिति कहिले एकैपटक त कहिले फरकफरक समयमा गर्ने भन्ने सरकारी निर्णयमा पनि कमजोरी देखिन्छ । निर्वाचन आयोगजस्तो संवैधानिक निकायले स्वतन्त्र र अविछिन्न रूपमा आफ्नो कामकारबाही सञ्चालन गर्न पाउने वातावरण सिर्जना गरिनुको सट्टा पटकपटक विभिन्न बहानामा हस्तक्षेप गर्ने परम्परा बढ्दै जानु अर्को दु:खद् पक्ष हो । आयोगले छोटो समयमा गरेको अध्ययन र विश्लेषणबाट तोकिएको प्रादेशिक र प्रतिनिधिसभा निर्वाचनसम्बन्धी सिट संख्यालाई वस्तुनिष्ठ दृष्टिकोणबाट विश्लेषण गरिनु उपयुक्त हुनेछ । कहाँ, कसले र कसरी प्रभाव पार्यो भन्ने भन्दा पनि सिट संख्याको वितरण विचार गर्दा भौगोलिक आधारलाई १० प्रतिशत मात्र मानिएको विषयमा केही विवाद हुन सक्छ, तर संविधान कार्यान्वयनको सन्दर्भमा साँघुरो पार गर्नुपर्ने अवस्था उत्पन्न भएको छ । बृहत्तर राष्ट्रिय हितलाई ध्यानमा राखी यस विषयलाई कार्यान्वयनको दिशामा लैजानु उचित हुनेछ । विधायिकाको गठन र सम्पूर्ण मुलुकलाई भौगोलिक र जनसंख्याको आधारमा विभाजन गरी प्रतिनिधि चुन्ने प्रबन्ध गरिनु आवश्यक हुन्छ, तर मूलभूत रूपमा निर्वाचनको स्वच्छताको लागि दलहरूले प्रत्यक्ष या परोक्ष, नीतिगत वा कार्यान्वयनको दिशामा कुनै पनि प्रकारको हस्तक्षेप नगर्ने गरी राजनीतिक प्रतिबद्धता आवश्यक छ । अहिले पनि विधायिकामा प्रस्तुत गरिएको दुवै सदन ( प्रादेशिक र प्रतिनिधिसभा) को प्रतिनिधित्वबारेको ऐन पारित हुन सकेको छैन । त्यो पारित भई निर्वाचन आयोगले कहिले पाउने (? ) भन्ने प्रश्न पनि उब्जिएको छ । यसैकारण निर्वाचन समयमा सम्पन्न गर्नको लागि आयोगलाई व्यवधान उत्पन्न हुन सक्छ । त्यसरी नै आचारसंहिता दलहरूले पूर्णत: पालना गर्नुगराउनु पनि आवश्यक छ । निर्वाचनको मुखमा गएर कर्मचारी वा सुरक्षा निकायमा अदलबदल गर्र्नुले सरकारमा रहेका व्यक्तिमाथि विश्वासको संकट उत्पन्न भएकाले यसतर्फ सजग र सतर्क हुन आवश्यक छ । प्रमुख प्रतिपक्षले पनि बृहत्तर राष्ट्रिय हित र संविधान कार्यान्वयनको दिशामा सकारात्मक सोच राखेर सरकारलाई रचनात्मक आलोचनाको भूमिका निर्वाह गर्न सक्नुपर्छ । समयसापेक्ष चल्न सक्नु पनि प्रतिपक्षको धर्म हो । विधायिकाले पनि सकारात्मक भूमिका निर्वाह नगरेको भन्ने होइन, थोरै मामिलामा चुके पनि धेरै मामिलामा विधायिकाले राम्रो काम पनि गरेको छ । क्षेत्र निर्धारण आयोगको प्रतिवेदनलाई आधार मान्दा अब संविधान कार्यान्वयन प्रक्रियामा मधेसकेन्द्रित दलबाट पनि अवरोध हुने ठाउँ देखिन्न । आयोगको प्रतिवेदनले मधेसको उचित सम्बोधन गरेको छ । यसलाई सर्वसम्मत स्वीकार गरी अघि बढेमा मधेसकेन्द्रित दल, तिनको नेतृत्व र मुलुकको हित संरक्षित हुनेछ । अहिले निर्दलीय पञ्चायत व्यवस्थाको संविधान र बहुदल आएपछिको संविधान कार्यान्वयन सवालमा क्षेत्रीयता र जातीयताको गन्ध आएको थिएन, तर कसरी प्रवेश पायो त यसले गणतान्त्रिक व्यवस्थामा भन्ने प्रश्न पनि उठेका छन् । कतै गणतन्त्र भनिएको व्यवस्थामा भड्काउवादी राजनीतिको प्रवेशले मुलुकलाई नोक्सान त पुर्याएको छैन ? यसको प्रभावस्वरूप जातीयता र क्षेत्रीयतालाई संगठनको आधार बनाइँदा त्यसको मार राष्ट्रलाई परेको छ । कतै दलहरूले पनि आफ्नो स्थापनाकालीन उद्देश्य, सिद्धान्त र निष्ठाको पक्षमा नभई क्षेत्रीय र जातीय राजनीतिको पक्षपोषण गर्दा यस्तो अवस्था सिर्जना भएको त होइन ? एकपटक सोच्ने कि ?"
नेपाललार्इ सप्तकोसी उच्च बाँध आवश्यक छ कि छैन ?,"प्रधानमन्त्री शेरबहादुर देउवाको पछिल्लो भारत भ्रमणपछि कोसी उच्च बाँध को चर्चा फेरि चुलिएको छ । २०४८ सालमा तत्कालीन प्रधानमन्त्री गिरिजाप्रसाद कोइरालाले भारत भ्रमणका क्रममा यो बाँधलाई सहमति दिएदेखि यो परियोजना विवादमा छ । यसले पार्ने डुबान र विस्थापनका कारण यो विवादित बनेको हो । प्रधानमन्त्री देउवाको पछिल्लो भारत भ्रमणको क्रममा यस बाँधबारे विस्तृत परियोजना प्रतिवेदन तयार गर्न दुवै देशले गति दिने सहमति भएपछि विभिन्न कोणबाट टीकाटिप्पणी भएका छन् । यही विषयलाई लिएर अन्नपूर्ण मिडिया नेटवर्कको दैनिक पत्रिका अन्नपूर्ण पोस्ट् र टेलिभिजन एपीवानले संयुक्त रूपमा राउन्ड टेबल बहस आयोजना गरेको थियो । पूर्व ऊर्जासचिव शीतलबाबु रेग्मी, जलस्रोतविद् अरुणकुमार सुवेदी, अन्नपूर्ण पोस्ट्का समाचार सम्पादक विकास थापा, संवाददाता लक्ष्मण श्रेष्ठ सम्मिलित सो बहसको सहजीकरण एपीवानका समाचार प्रमुख टीकाराम यात्रीले गरेका थिए । राउन्ड टेबल वार्ताको सम्पादित अंश यहाँ प्रस्तुत छ, यो वार्ता एपीवान टेलिभिजनमा शनिबार बेलुका साढे ६ बजे र आइतबार दिउँसो दुई बजे हेर्न सकिनेछ । प्रधानमन्त्रीको भारत भ्रमणमा आएको संयुक्त विज्ञप्तिको अट्ठाइसौं बुँदामा सप्तकोसी उच्च बाँध र सुनकोसी स्टोरेज र डाइभर्सन स्किमका विस्तृत परियोजना प्रतिवेदन (डीपीआर) बनाउने विषयलाई गति दिने उल्लेख छ । यसलाई विरोधाभासपूर्ण भनिएको छ । के त्यस्तै विरोधाभासपूर्ण हो ? शीतलबाबु रेग्मी : म यसलाई विरोधाभासपूर्ण रूपमा हेर्दिनँ । एउटै विषयलाई विभिन्न किसिमले प्रस्तुत गरिएको मात्र हो । कोसी बाँधको अवधि सकिइसकेको छ । यसको विकल्प खोज्नुपर्ने भएपछि कोसी बाँध बन्नुभन्दा पनि धेरै पुरानो अवधारणा ल्याइएको हो । कोसी उच्चबाँधको अवधारणा हालको कोसी बाँधभन्दा पुरानो हो । अहिलेको बाँध त्यसको सहायक मात्र हो । उच्च बाँध बनाउन दुवैतिर अग्लाअग्ला पहाड पनि हुनुपर्छ । यो उच्च बाँध सुनसरीको बराह क्षेत्र आसपासमा बनाउने गरी अध्ययन भइरहेको छ । अरुणकुमार सुवेदी : म धेरै पहिलेदेखि उच्च बाँधको पक्षमा बोल्दै आएको छु । बराह क्षेत्र र उदयपुरको मैनामैनी डाँडा जोडिने ठाउँमा २६९ मिटर अग्लो बाँध बनाउँदा त्रिशुल आकारको पोखरी बन्छ, जसको पूर्वमा तमोरको, पश्चिममा सुनकोसीको र बीचमा अरुणको शुल बन्छ । यसको विरुद्धमा जेजति टिप्पणी र आलोचना आएका छन्, त्यसको विरोधमा जवाफ दिन म सक्षम छु भन्ने आत्मविश्वास छ । जहाँसम्म प्रधानमन्त्रीको भारत भ्रमणमा आएको संयुक्त विज्ञप्तिमा उल्लेख भएको विषय छ, यो पहिल्यैदेखिकै निरन्तरता हो । यसको डीपीआर तयार गर्न, पूर्व सम्भाव्यता अध्ययनको लागि ज्वाइन्ट अफिस पनि खुलिसकेको छ । त्यसैले प्रधानमन्त्री शेरबहादुर देउवाको यो भ्रमणको समयमा उठेको नयाँ विषय होइन यो । दुई प्रधानमन्त्रीको संयुक्त विज्ञप्तिमा समेटिएको मात्र हो । विकास थापा : कोसी बाँध क्षेत्रका वासिन्दाको बुझाइ र भोगाइ हामीले काठमाडौंमा बसेर राखेको बुझाइभन्दा फरक छ । उनीहरू अहिलेकै बाँध र तटबन्धप्रति नै आपत्ति जनाउँछन् । यसका केही कारण छन् । पहिलो त, बाँध बनाउँदाका मुआब्जा र पुनर्वास अझै पूरा भएको छैन । त्यस्तै साउनको अन्तिम सातामा परेको पानी कोसी बाँधकै कारण नदीमा मिसिन पाएन र डुबान भयो । भारतले बनाएका अन्य सहायक संरचनाले पनि त्यो भूमिका खेलेको हो । नेपाल सरकारले पनि आवश्यक निकास निकाल्न नसकेकाले डुबान भयो । त्यसैले स्थानीय वासिन्दामा सिंगो कोसी बाँधको अवधारणाप्रति नै नकारात्मक छ । उच्च बाँधबारे त सन् २०१२ मा अध्ययन सुरु भएदेखि नै स्थानीयले विरोध गरिरहेका छन् । विरोधको कारण सन् १९५४ को कोसी सम्झौताको कारण र यो उच्च बाँधले गरेको डुबान हो । त्यस्तै भारतले गरेका वाचा पूरा नहुँदा पनि स्थानीय रुष्ट छन् । कोसी उच्च बाँधको विषय अहिले मात्र आएको होइन । भारतले सधैं उच्च प्राथमिकतामा राखेको विषय हो यो । लगभग सबैजसो प्रधानमन्त्री भ्रमणमा जाँदा भारतले कन्भिन्स गर्ने प्रयास गरिरहेको छ। त्यसो त, कोसी बाँधको परिकल्पना अंग्रेजले भारतमा शासन गर्दादेखिकै हो । कोसीलाई बिहारको दु:ख भनिन्थ्यो । भारतीय भूभागमा त बाँध बनाउन मिल्दैन । बाँध बनाउने नेपालमै हो । बाँध बनाएर कोसीलाई नियन्त्रण गर्न सकियो भने बाढी नियन्त्रण गर्न लाग्ने पुँजी पनि जोगिन्छ, अहिले बाढीले खाएको उर्वर भूमिको उपयोग पनि हुन्छ भन्ने भारतको सोच थियो । त्यसैले भारतलाई उच्च बाँधबाट धेरै फाइदा छ । नेपाल आंशकित छ किनभने भारतले एउटा बाँध बनाउँदाका वाचाहरू पनि पूरा गरेको छैन । यसले त तुम्लिङटारसम्मै डुबान गर्नेवाला छ । कोसी र कर्णालीमा जतिजति समय ढल्किँदै जान्छ त्यति बेफाइदा हुन्छ । त्यसैले यी उच्च बाँधहरूको सम्भावना कमकम हुँदै जाँदैछ । कोसी उच्च बाँधबारे हामी धेरै अगाडि बढिसकेका छौं । त्यसको आवश्यक अनुसन्धान, अध्ययन पनि भइसकेको छ । अब यो बनाउँदा हाम्रै सर्तमा बन्नुपर्छ । शीतलबाबु रेग्मी रेग्मी : अहिले प्रस्ताव गरिएको सप्तकोसी उच्च बाँधबाट नेपालले पाउने फाइदा बिजुली मात्र हो । त्यो भूभागमा सिँचाइको लागि हामीसँग अहिल्यै अन्य प्रशस्त स्रोत छन् । भारतले आफ्नो अंशको बिजुली त पाउँछ नै, त्यसपछि पानीबाट पाउने सम्पूर्ण सुविधा पनि पाउनेछ । बिजुली हेड र डिस्चार्ज मिलेर उत्पादन हुन्छ । थोरै डिस्चार्ज र धेरै हेड भयो भने बिजुली बढी उत्पादन हुन्छ । अहिले नेपालको झन्डै सय वर्ग किलोमिटर जग्गा डुबाएर रिजभ्र्वायर बनाउने प्रस्ताव गर्दैछौं । त्यसले दीर्घकालीन सिमसार बनाउनेछ । के त्यति भूभाग भारतले हामीलाई सट्टाभर्ना दिन्छ ? जहाँसम्म बिजुली उत्पादनको विषय छ, उच्च बाँध बनाएर एक ठाउँमा बिजुली निकालेपछि त्यो पानी सीधै समतल भूभागमा जान्छ । त्यसैले बिजुली उत्पादन गर्ने अरू सम्भावना सकिन्छ । मेरो विचारमा उच्च बाँधको म्याद सकियो, अब यो बन्दैन । किनभने सय वर्ग किलोमिटरमा बस्ने लाखजति वासिन्दालाई कहाँ राख्ने ? सुवेदी : कोसी उच्च बाँधले भारतलाई के फाइदा दिन्छ, दिनुपर्छ भन्नेमा भन्दा पनि नेपाललाई के फाइदा हुन्छ भन्ने आधारमा टिप्पणी गरिनुपर्छ । विकास थापाले भन्नुभएजस्तो तुम्लिङटार एयरपोर्टसम्म डुबान हुँदैन । यसले ३७० मिटर उचाइसम्म मात्र डुबान गर्छ । तमोर उपत्यकाको कुर्लेतेम्पासम्म मात्र यसको अन्तिम विन्दु पुग्छ, जहाँ नाओर खोला र तमोरको संगम छ । अरुण उपत्यकातिर चरम्बी दोभानसम्म यसको अन्तिम विन्दु पुग्छ । सुनकोसी भागमा आप्काको बेंसी र लिच्की राम्चेको बेंसीसम्म डुबान हुन्छ । त्यसकारण चर्चा गरिएजस्तो डुबान हुने हो । अब हामीले पञ्चेश्वर पनि नमान्ने, कर्णालीचिसापानी पनि नमान्ने, कोसीबाट पनि बिजुली ननिकाल्ने हो भने हाम्रो विद्युत् सम्भाव्यता नै घट्छ । कोसी उच्च बाँध त्यति भयानक होइन । यसलाई त्यति भयानक नबनाऔं । यसमा जम्मा १३५ घनमिटरको पोखरी मात्र बन्ने हो । संसारका ठूला बाँधको सूची बनाउने हो भने यो ५० भित्र पनि पर्दैन । अरुणकुमार सुवेदी यो उच्च बाँधको पैरवी मैले गर्नुको एउटा अर्को महत्वपूर्ण कारण छ, त्यो हो समुद्रसँगको सम्पर्क । कोसी उच्च बाँध मात्र यस्तो बाँध हो, जहाँबाट जहाज ल्याउन सकिन्छ । १५५ मिटरको चौडाइ र सात मिटर गहिराइको नहर बनाएपछि हामी समुद्रसम्म जोडिन सक्छौं । यसकारण म पञ्चेश्वर र कर्णालीभन्दा यसलाई बढी प्राथमिकता दिन्छु । अर्कोतर्फ पानी बैंकको प्रसंग पनि छ । हामी जलस्रोतमा धनी छौं भन्छौं, तर विश्वव्यापी तापमान वृद्धिको कारणले हामी जलस्रोतमा कमजोर हुँदै छौं । यसको वैकल्पिक स्रोत भनेको पानी बैंक बनाउने हो । त्यो बाँधले मात्र गर्न सक्छ । त्यस्तै विस्थापनको सवाल छ । अहिलेसम्मको अध्ययनले ५५ देखि ६० हजार परिवार मात्र डुबानमा पर्ने हुन् । लक्ष्मण श्रेष्ठ : यो बहसमा सहभागीमध्ये म कान्छो पुस्ता हुँ । मैले जान्न बुझ्ने भएदेखि जानेको के हो भने जबजब भारतसँगको सम्बन्धको चर्चा हुन्छ, जलस्रोतको प्रसंग आउँछ, जलस्रोत भनेपछि सन्धिसम्झौताको प्रसंग आउँछ । सन्धिसम्झौताको अगाडि असमान भन्ने शब्द जोडिन्छ । धरातलीय यथार्थमा त्यो सत्य पनि देखिन्छ । महाकाली बाँध होस् वा गण्डक जहाँ गएर हेर्दा पनि हामीले देख्छौं नेपालको नदी, डुबानमा पर्ने भूभाग पनि नेपालकै तर पानी लग्ने भारत, बिजुली लग्ने भारत । मेरो पुस्ताको बुझाइ हो अहिलेसम्म भारतसँग भएका जलस्रोतसम्बन्धी सम्झौतामा नेपाल घाटामा छ । विषयविद्हरूले हिसाब गर्नुहन्छ, नाफा देखाउनुहुन्छ । संसद्मै पनि बिजुली पाइने भाषण गरिएको छ । तर मेरो पुस्ताले त्यो फाइदा आजसम्म देखेको छैन । त्यस्तै यी नदी हाम्रा सभ्यताको स्रोत पनि हुन् । कोसी बाँध मेरो बाजेको पालामा बनेको हो । त्यो अझैसम्म विवादित छ । अहिले त्यहाँ अर्को बाँध बनाउने प्रस्ताव गरिएको छ । त्यो बाँधको उचाइ हाम्रो ढलिसकेको धरहराको दोब्बर अग्लो हुनेछ । त्यसले जैविक विविधतामा पार्ने असरबारे हामी कत्तिको सचेत छौं ? मानव बस्ती विस्थापनको प्रश्न अर्को चर्को प्रश्न हो । विस्थापनले हाम्रो सिंगो नगर सभ्यता विकासलाई नै असर पार्नेछ, त्यसबारे हामी कत्तिको सचेत छौं ? भारतलाई धेरै फाइदा हुने तर हामीले सधैंभरि किन घाटा सहनुपर्ने ? सुवेदी : मैले कोसी वा गण्डकको समर्थन गरिरहेको होइन, मैले उच्च बाँधको समर्थन मात्र गरेको हुँ। भारतले बनाएका अन्य १८ वटा बाँधका कारण भएको डुबानको आलोकमा पनि यी प्रश्न उठेका हुन् । रेग्मी : मेरो विचारमा त न कोसी बाँध बन्छ, न कर्णाली नै । डुबान जति नेपालमा फाइदा जति अरूलाई ! यो त पुरानो भैंसी पाल्ने कथाजस्तो भयो, एउटाले घाँस हाल्ने, अर्कोले दूध दुहुने । अहिले सबैभन्दा चर्को ढंगमा मुआब्जाको प्रश्न उठ्नेछ । ९० अर्बजति मुआब्जा दिनुपर्नेछ । ९० अर्ब मुआब्जा दिएर बनेको बिजुलीमा के फाइदा होला ? कोसी उच्च बाँधमा बेफाइदा मात्र नभएर फाइदा पनि छ, तर त्यो प्रयोगशालामा सुन बनाएजस्तै छ । भारतले पहिले पञ्चेश्वरलगायतमा गरेका सम्झौता पूरा होस् । अनि कोसी उच्च बाँधले पार्ने असरको क्षतिपूर्ति पहिल्यै देओस् । होइन भने डुबान हामीलाई र फाइदा भारतलाई नहोस् ।विकास थापा अब यसरी बिजुली उत्पादन नै गर्ने होइन । नाम नै सप्तकोसी दिइएको छ । कोसीको माथि सातैवटा स्थानमा यस्तो ठाउँ बनाऊँ, जहाँ १०२० वर्ग किलोमिटरको मात्र रिजभ्र्वायर बन्छ । क्यासकेडिङ गर्दै (झरना बनाउँदै) बिजुली उत्पादन गर्ने हो । अब आएर पनि हाम्रा जनता विस्थापन हुने गरी र कृषि भूमि डुब्ने गरी बाँध बनाउने योजना लाभदायक होइन । जहाँसम्म बाढी नियन्त्रणको प्रसंग छ, हामीसँग कति छ र बाढी आउने जग्गा ? अहिले सप्तरीमा डुबान हुनुको कारण त त्यसलाई पोखरी बनाएर हो । दक्षिणतिर भारतले बाँध बनाएको छ, पूर्वपश्चिम राजमार्ग अर्को बाँध बनेको छ, कमला डाइभर्सन बाँध अर्कोतिर छ, अर्कोतिर कोसीको बाँध छ । पोखरी बनेको सप्तरीमा चार सय मिलिलिटर पानी पर्दा नडुबेर के होस् ? कोसीभन्दा पनि बनाउनुपर्ने त पञ्चेश्वरको बाँध हो । त्यहाँ कोसीमा भन्दा बढी फाइदा हुन्छ, डुबान पनि कम हुन्छ । सुवेदी : पञ्चेश्वरमा डुबानमा पर्ने कुल भूमि १३४ वर्ग किलोमिटर हो, जसमा नेपालको १४ वर्ग किलोमिटर मात्र डुब्छ, भारतको १२० किलोमिटर । रेग्मी : तर भारत पञ्चेश्वर बनाउन चाहन्न । पञ्चेश्वर बनाइयो भने त त्यसभन्दा तल पनि क्यासकेडिङ गर्दै विद्युत् उत्पादन गर्न सकिन्छ । सुवेदी : भारतसँग भएका तीनवटा पानी सम्झौता (कोसी, गण्डकी र पञ्चेश्वर) मध्ये सबैभन्दा फाइदा भएको सम्झौता पञ्चेश्वर हो । मैले कोसी उच्च बाँधको समर्थन गर्नुको कारण दुइटा छन् । एउटा, पूर्वी नहरबाट हाम्रो एक लाख ७५ हजार हेक्टर र पश्चिम नहरबाट तीन लाख ७५ हजार हेक्टर जमिन सिँचाइ हुनेछ । भारतमै पानी भएपछि र हामीले उपयोग गरेपछि उनीहरूले सिँचाइ गरेकोमा मेरो आपत्ति छैन । दोस्रो र सबैभन्दा महत्वपूर्ण कारण हो, यसले समुद्रसँग सम्बन्ध बनाइदिन्छ । हामी जसरी पनि सी लिंक (समुद्र सम्पर्क) मा जानुपर्छ । ५५६० हजार मानिसको विस्थापन ठूलो होइन । त्यहाँका माझी कस्तो जीवनयापन गरिरहेका छन्, मलाई थाहा छ । दुई करोड रुपैयाँ दिएर सदामटारका माझीलाई माथी बोदेमा घर बनाइदिएर करोडपति बनाउने अवस्था त्यो प्रोजेक्टले दिन्छ भने किन नगर्ने ? जहाँसम्म जैविक विविधताको कुरा गर्नुभयो, म चीनको याङ्सी नदीको उदाहरण दिन्छु । संसारमा सबैभन्दा धेरै र ठूलाठूला बाँध बनेको नदी याङ्सी नै हो । त्यसमा चारवटा ठूलाठूला परियोजना छन् । कहिल्यै पनि याङ्सीमा बाढी आएर समस्या आएको छैन । भेडेटारमा पाँचतारे होटेल बन्नेछन् । त्यहाँका स्थानीय माझीलाई अधिकार दिऊँ न । स्थानीय माझीहरूले कार लिएर हिँड्छन् भने के आपत्ति ? रेग्मी : म भर्खर भारतको उत्तराखण्डमा रहेको तेहरी बाँध क्षेत्र घुमेर आएँ । त्यति ठूलो बाँधमा माछा मारेको, रिसोर्ट बनेको, होटेल बनेको, डुंगा चलेको एक ठाउँमा पनि देखिनँ । जबकि उत्तराखण्ड भारतको पर्यटकीय स्थलमध्ये प्रमुख हो । तेहरी बाँध बनेको २० वर्षभन्दा बढी भइसक्यो, त्यहाँको अवस्था त्यस्तो छ । हामीले कोसी उच्च बाँध बनेपछि त्यहाँको माझीले कार चढ्ला भनेर सपना देख्नु अलि अस्वाभाविक नै हुन्छ । अर्कोतर्फ सम्झौता गर्दा आफ्टर सेल सर्भिस बढी छ भने त्यस्तो सम्झौता नगर्नु भन्ने अर्थशास्त्रको सिद्धान्त छ । अहिले किन्नुस्, चारपाँच वर्षपछि यस्तोयस्तो चिठ्ठा पर्छ भने त्यस्तो नकिन भन्छ । यो उच्च बाँधको सन्दर्भमा पनि लागू हुन्छ । तत्काल डुबान र विस्थापन हुनेवाला छ । २० वर्षपछिको सपना देखेर बाँध बनाउने भन्ने अर्थशास्त्रकै सिद्धान्तअनुकूल पनि हुँदैन । जहाज ल्याउन अहिले कलकत्तामै त गाह्रो छ । जहाज ल्याउन पानी त ससानो रिजभ्र्वायरबाटै पनि सकिन्छ । मेरो मुख्य तर्क हो, अब मिति टरिसक्यो । आधा शताब्दी हामीले बनाउन सकेनौं । अब धेरै डुबाउनेतिर नजाऔं । एउटा रिजभ्र्वायर बनाएर क्यासकेडिङ गर्न सकिन्छ । हामीले सबैभन्दा राम्रोसँग नेगोसिएसन गरेको पञ्चेश्वरमा हो भन्ने अरुणजीको तर्कमा म सहमत छु । किनभने पञ्चेश्वर बाँध उचाइमा छ । त्यही बाँध पूर्णगिरिमा बन्यो भने कोसी उच्च बाँधजस्तै हुन्छ । त्यसैगरी हामीले माथिल्लो कर्णालीमा रिजभ्र्वायर बनाउनुपर्छ भनिरहेका छौं । त्यसबाट चार हजार मेगावाट विद्युत् पनि आउँछ । सुवेदी : शीतलबाबु सरले माथिल्लो कर्णालीको विषय उठाउनुभयो । त्यो उचाइमा गएर ४१० मिटरको उचाइको बाँध बनाउने कल्पना कसरी गर्ने हो ? त्यो संसारकै अग्लो बाँध हुनेछ । कोसी उच्च बाँध त्यति भयानक होइन । यसलाई त्यति भयानक नबनाऔं । यसमा जम्मा १३५ घनमिटरको पोखरी मात्र बन्ने हो । संसारका ठूला बाँधको सूची बनाउने हो भने यो ५० भित्र पनि पर्दैन । विस्थापन पनि यसले धेरै गर्दैन । भारतसँग नेगोसिएसन गर्ने त राज्यले हो । राज्यले आफूलाई फाइदा हुने गरी सम्झौता गर्नुपर्यो । मुख्य जोड पानीजहाज ल्याउनेमा दिनुपर्छ । थापा : अरुणजीको तर्क प्रयोगशालामा सुन बनाएजस्तै हो । पञ्चेश्वरमा नेपाल फाइदामा छ भनियो, तर भारत पञ्चेश्वर बनाउनै चाहँदैन । महाकाली सन्धिले चिन्दै नचिनेको शारदा बाँधको पानी कटाएपछि मात्र नेपाल र भारतले पानी आधाआधा गर्ने भनिएको छ, एकीकृत महाकाली सन्धि मा । यसबाट थाहा हुन्छ हामी सन् १९९२ को स्थितिमा छौं । यसबाट भारतको नियत खराब छ भन्ने देखिन्छ । जहाँसम्म कोसी उच्च बाँधको फाइदाको कुरा छ, यसमा शंका छ । कोसी बाँधमा भएका सर्त त पूरै पालना नगरेको भारतले उच्च बाँधमा पूरै पालना गर्नेछ भन्ने आधार केके छन् ? डुबानमा पर्ने भूमिको सट्टाभर्ना पहिल्यै गर्नुपर्छ । श्रेष्ठ : दुई विषयविद्हरूको कुरा सुन्दा हाम्रो रुचि केमा हो भन्नेमा अलमल रहेछ भन्ने बुझिन्छ । रेग्मी सरले विद्युत्मा जोड दिइरहनुभएको छ, सुवेदी सरले जलमार्गमा । हामीलाई चाहिएको के हो ? विद्युत्, सिँचाइ र जलमार्गमा के ? अर्कोतर्फ भारतसँगको सन्धिसम्झौतामा माथिल्लो तटीय क्षेत्र हुनुको नाताले हामीले फाइदा बढी पाउनुपर्ने हो ,तर भारतकै हात माथि किन हुन्छ ? नदीकै स्वामित्व भारतले किन हात पार्छ ? रेग्मी : तीनवटा फाइदाको प्रसंग उठ्यो सिँचाइलगायत पानीका सबै उपयोगिता, विद्युत् र जलमार्ग । हामीलाई तीनवटै चाहिएको छ । त्यसैले बहुद्देश्यीय योजना भनिएको छ । सिँचाइ सम्बन्धमा हामी अगाडि छौं । सिक्टा योजना कमीकमजोरी हुँदाहुँदै पनि पूरा भयो । भेरीबबई डाइभर्सन गर्यौं । बागमती परियोजना पनि पूरा हुने क्रममा छ । बागमतीले एक लाख २२ हजार हेक्टर सिँचाइ गर्नेछ । कमलाले पनि त्यस्तैगरी सिँचाइ गर्नेछ । सिँचाइकै लागि यो बाँध जरुरी छैन । भारतले प्रस्ताव गरेअनुसार नहर बनाउने हो भने नेपाली भूमि थप डुबानमा पर्नेछ ।त्यस्तै जल यातायात हामीलाई नभइनहुने हो । जल यातायातलाई त्यति धेरै पानी चाहिँदैन । जल यातायातकै लागि यति ठूलो बाँध चाहिँदैन । हामी जन्मिनुअघिदेखि सुरु भएको यो कोसी उच्च बाँधको विवाद किन तन्काइरहने ? यो आवश्यक छैन । थापा : यो लामो विवादको बेफाइदा के भयो भने सुनकोसीकमला डाइभर्सन पनि कोसी उच्च बाँधमा गएर मिसियो । नेपालले आफ्नै लगानीले बनाउन सक्ने परियोजना पनि यसमा मिसिँदा भारतको हात माथि भयो । हामीले अध्ययनसमेत गर्न सकेका छैनौं । यो परियोजना हामी गर्न सक्छौं, अध्ययन त गर्न देऊ भन्दा अहिले भारतले पहिला उच्च बाँधको डीपीआर सक भन्छ । तराईमा अन्न उत्पादन गर्न सक्ने ठूलो आधार रहेको सुनकोसीकमला डाइभर्सन पनि भारतको नियन्त्रणमा पर्दा हामी झन् कमजोर भयौं । त्यस्तै नेपालले चाहँदै नचाहेको नौमुरेको प्रसंग उठाएर कपिलवस्तुको सिँचाइ रोकिएको छ । सुवेदी : हाम्रो राज्यले नेगोसिएसन राम्रोसँग गर्न सकेन भनेर सबै सम्भावनाका ढोका बन्द गर्नुलाई म वाञ्छनीय ठान्दिनँ । अहिले पेट्रोडलरवाला र विश्व बैंकहरूले विश्वभर नै एन्टी ड्याम (बाँधविरोधी) अभियान चलाइरहेका छन् । म भने त्यो अभियानसँग सहमत छैन । यहाँ राखिएका विचारप्रति पनि सहमत छैन । राज्यले नेगोसिएससन गर्न सक्नुपर्यो । राज्य कमजोर हुने तर अरूलाई गाली गर्ने ठीक होइन । रेग्मी : म बाँध बनाउनै हुन्न भन्ने पक्षको होइन । आवश्यकताअनुसार बाँध बनाउनुपर्छ । तर हामीले प्रस्ताव गरेका बाँधहरू यति खतरनाक ठाउँमा पर्छन् कि ती भत्किए भने बम पड्काउनुपर्ने हुँदैन । यस्तो बाँध बनाउँदा त्यता पनि ध्यान दिनुपर्छ । यो विषयमा नियमन गर्ने सामथ्र्य हामीसँग छैन । नभएपछि अरू आउन खोज्छन् । आउन दिने त ? त्यसैले उच्च बाँध नबनाऔं । यसलाई टुक्रा बनाऔंं । बाँधहरू अहिले तोकिएको भन्दा माथि ससाना रिजभ्र्वायर हुने गरी बनाऔं । उचाइमा भयो भने क्यासकेडिङ भएर बिजुली पनि आउँछ । सिँचाइको लागि हाम्रो पानीले प्रशस्त छ, लगानी मात्र गरे पुग्छ। सुवेदी : रेग्मीजीसँग म अलिकति असहमति राख्छु । कोसी डुबान क्षेत्रदेखि बराह क्षेत्रसम्म बाँध बनाउने क्षमतै छैन । त्योभन्दा माथि तमोर, अरुण, सुनकोसीमा तीनवटा अध्ययन भएकै छन् । तिनलाई कोसी उच्च बाँधले कुनै बाधा पुर्याउँदैन । बिजुली कोसी उच्च बाँधको सहउत्पादन हो । थापा : कोसी उच्च बाँधमा बेफाइदा मात्र नभएर फाइदा पनि छ, तर त्यो प्रयोगशालामा सुन बनाएजस्तै छ । भारतले पहिले पञ्चेश्वरलगायतमा गरेका सम्झौता पूरा होस् । अनि कोसी उच्च बाँधले पार्ने असरको क्षतिपूर्ति पहिल्यै देओस् । होइन भने डुबान हामीलाई र फाइदा भारतलाई नहोस्। श्रेष्ठ : सबैभन्दा पहिला जलस्रोतबारे भएका सबै सन्धिसम्झौतामा स्पष्ट हुनुपर्यो । विषयविद्हरूले यो यो सम्झौताबाट यस्तो फाइदा भएको छ भन्नुपर्यो । हामीले यति हेक्टर सिँचाइ गरेका छौं, यति बिजुली पायौं भन्न सक्नुपर्यो । छैन भने के कारणले नपाएको हो भन्न सक्नुपर्यो । त्यसपछि मात्र नयाँ सन्धिसम्झौतातर्फ जान सक्छौं । सुवेदी : भारतसँग धेरै विषयमा तीतो अनुभव छन्, जलस्रोत मात्र होइन । यस्ता तीता अनुभव सबैजसो देशको छिमेकीसँग हुन्छन् । एउटा विवादले अरू सबै सम्भावनाका ढोका बन्द गर्नु कुनै पनि राज्यको बुद्धिमत्ता हुँदैन । अरू तीता अनुभवले कोसी उच्च बाँधको सम्भावना बन्द गर्नुभएन । विरोधले मात्र हुँदैन । जलउत्पन्न राष्ट्रियताको प्रकोपले पनि हामी कुनै निष्कर्षमा पुग्दैनौं । सबैभन्दा छक्क त केपी ओलीजीले पनि उच्च बाँधको विरोध गर्दा परेको छु । सबैले विरोध गरे पनि उहाँले गर्नु हुँदैन भन्ठानेको थिएँ मैले । रेग्मी : हरेकको फाइदाबेफाइदा समयअनुसार हुँदोरहेछ । समय ढल्केपछि पहिले फाइदा भए पनि पछि बेफाइदा हुँदो रहेछ । कोसी र कर्णालीमा जतिजति समय ढल्किँदै जान्छ त्यति बेफाइदा हुन्छ । त्यसैले यी उच्च बाँधहरूको सम्भावना कमकम हुँदै जाँदैछ । कोसी उच्च बाँधबारे हामी धेरै अगाडि बढिसकेका छौं । त्यसको आवश्यक अनुसन्धान, अध्ययन पनि भइसकेको छ । अब यो बनाउँदा हाम्रै सर्तमा बन्नुपर्छ । जलकुण्डी भन्ने आयोजना किन रोकियो ? एकपटक पढौं । नेपालले यस्तो सर्त राख्यो, अर्को पक्ष पछाडि सर्यो । डुबेको भूमिको मुआब्जा कहाँ पाइन्छ ? बिहारको एउटा अंश हामीले पाउँछौं त ? अनि त्यहाँका वासिन्दालाई कता राख्ने ? अर्कोतर्फ नेपाल र भारत दुवैको कार्यान्वयन पक्ष साह्रै फितलो छ र कसैले पत्याइरहेको पनि छैन । प्रस्तुति : लक्ष्मण श्रेष्ठ"
सुरक्षाकर्मीले रोकेपछि रोएका आफ्ना फ्यान देख्दा मेसीको मन पग्लियो,"एजेन्सी : अर्जेन्टिनी फुटबल स्टार लियोनल मेसीले आफ्ना समर्थकलाई सायदै निराश पारेका होलान् । मैदानभित्र उत्कृष्ट प्रदर्शन गर्दै उनले सधैं आफ्ना समर्थकलाई खसी बनाएका छन् । मैदानबाहिर पनि उनी आफ्ना समर्थकलाई निराश देख्न सक्दैनन् । बिहीबार मेसीसँग सम्बन्धित यस्तै एउटा समाचारले निकै चर्चा पायो । मेसी अर्को वर्ष रसमा आयोजना हने विश्वकपको छनोट खेल खेल्न अर्जेन्टिनी टोलीसँगै बिहीबार उरग्वे पुगेका थिए । आफ्ना सहकर्मीसँगै उरुग्वे पुगेका मेसी होटलतर्फ प्रस्थान गर्ने क्रममा थिए । खेलाडीका लागि निकै कडा सुरक्षा व्यवस्था अपनाइएको थियो । टोलीका लागि व्यवस्था गरिएको होटलमा प्रवेश गर्नै लाग्दा उनले एक बालकलाई सुरक्षा अघिकारीले हटाउँदै गरेको दृश्य देखे। ती बालक आफ्ना स्टार खेलाडी मेसीलाई नजिकबाट हेर्न अघि बढ्दै थिए । सुरक्षाकर्मीले फर्काइदिएपछि निकै निराश बनेका ती बालक त्यहीँ रन थाले । आफ्ना समर्थक रोइरहेको देखेपछि मेसीको मन पग्लियो । त्यसैले मेसीले सुरक्षाकर्मीलाई ती बालकलाई आफूनजिक आउन दिन अनरोध गरे । त्यसपछि सुरक्षाकर्मीले पनि ती बालकलाई मेसीसँग भेट गर्न दिए । मेसीले बालकलाई केही बेर अंकमाल गरे । उनले ती बालकसँग तस्बिरसमेत खिचाए । बालक पनि खुसी हुँदै फर्किए । मेसीले निराश बन्दै फर्किरहेका आफ्ना समर्थकलाई बोलाएर भेटेको तस्बिर र भिडियो अहिले सामाजिक सञ्जालहरूमा भाइरल बनेको छ । मेसी अर्का वर्ष हने विश्वकपमा आफ्नो देशलाई छनोट गराउने मस्किल जिम्मेवारीसहित महत्वपूर्ण खेलका लागि उरग्वे पगेका हुन् । १० टोली सम्मिलित छनोट प्रतियोगितामार्फत दक्षिण अमेरिकाबाट चार टोली सिधै विश्वकपमा छनोट हुने प्रावधान छ । तालिकाको शीर्ष स्थानमा रहेको ब्राजिल यसअघि नै विश्वकपमा छनोट भइसकेको छ । कोलम्बिया दोस्रो, उरग्वे तेस्रो र चिली चौथो स्थानमा छन् । पाँचौं स्थानमा रहेको अर्जेन्टिनाले विश्वकपमा स्थान सरक्षित गर्न अबका खेलहरू जित्नै पर्ने बाध्यता छ । साथै अर्जेन्टिनाले अन्य टोलीको प्रदर्शनमा समेत भर पर्नपर्ने हुन्छ ।"
परिषदलाई खेलकुद मन्त्रीको २६ बुँदे निर्देशन,"काठमाडौं: राष्ट्रिय खेलकुद परिषद्का अध्यक्ष एवं युवा तथा खेलकुदमन्त्री राजेन्द्रकुमार केसीले परिषद्का सदस्यसचिवलाई २६ बुँदे लिखित निर्देशन दिएका छन्। खेल क्षेत्रलाई अनुशासित, मर्यादित र व्यवस्थित बनाउन भन्दै मन्त्रालयले बिहीबार निर्देशनसहितको पत्र परिषदमा पठाएको छ। मन्त्रीले आफूले दिएको निर्देशन पालन भएनभएको अनुगमन गर्न र त्यससम्बन्धी प्रतिवेदन पेस गर्न मन्त्रालयका अधिकारीलाई निर्देशनसमेत दिएका छन्। मन्त्रीले परिषद्लाई राष्ट्रिय तथा अन्तर्राष्ट्रिय प्रतियोगिता आयोजना, विभिन्न अन्तर्राष्ट्रिय खेलकुद प्रतियोगिता वा बैठकमा खेलाडीको सहभागिता, परिषद्का कुनै पनि सदस्य वा कर्मचारीलाई विदेश पठाउने विषयजस्ता विषयमा स्वीकृति लिएरमात्र गर्नगराउन निर्देशन दिएका छन्। निर्देशनमा नेपालभित्र आयोजना हुने राष्ट्रिय प्रतियोगिताबारे ३० दिनअघि र अन्तर्राष्ट्रिय प्रतियोगिताको हकमा तीन महिनाअघि परिषद्को बोर्ड बैठक पेस गर्नुपर्ने र बोर्ड बैठक नबसेको अवस्थामा भने मन्त्री समक्ष पेस गर्नुपर्ने उल्लेख छ। यसैगरी परिषद्को बैठक कम्तीमा दुईदुई महिनामा राख्न, संघसंस्थालाई दिने अनुदान रकम बोर्ड बैठकको निर्णयअनुसार वा मन्त्रीको निर्देशनअनुसार दिन, परिषद् कर्मचारी पदपूर्ति गर्दा अख्तियार दुरुपयोग अनुसन्धान आयोगको निर्देशनअनुसार गर्न र अख्तियारको निर्देशन पालना गर्न, परिषद्को बेरुजु तत्काल फर्स्यौट गर्न गराउन, खेल अनुशासन कायम गर्न, प्रदेश र क्षेत्र र स्थानीय तहमा कर्मचारीको सही व्यवस्थापन गर्न र १५ दिनभित्र विभागीय प्रमुखहरूलाई प्रशासनिक तथा आर्थिक कारोबारको अधिकार प्रत्यायोजन गर्न पनि निर्देशन दिइएको छ। परिषद्को कामकारबाही र कार्यपद्धति चुस्त दुरुस्त बनाउन, अन्तर्राष्ट्रिय सहभागिता र कुनै वैदेशिक संघसंस्थासँग समझदारी गर्दा मन्त्रालयको स्वीकृति लिन पनि मन्त्रीले निर्देशन दिएका छन्। मन्त्रीले प्रशिक्षक नभएका जिल्लामा केन्द्रबाट भए पनि प्रशिक्षक खटाउन, खेलकुदसम्बन्धी संघ दर्ता गर्दा आवश्यक कार्यविधि बनाई बोर्डले स्वीकृति गरेरमात्र गर्न र प्रशिक्षकहरूलाई कार्यालय प्रमुखको रूपमा नखटाउन पनि निर्देशन दिएका छन्।"
द राइजिङ र शारदा सेमिफाइनलमा,"भक्तपुर : दोलखाको द राइजिङ र सिन्धुपाल्चोकको शारदा स्कुल कोकाकोला कप अन्तरविद्यालय मध्यमाञ्चल क्षेत्रीय फुटबल प्रतियोगिताको सेमिफाइनलमा पुगेका छन्। अखिल नेपाल फुटबल संघ (एन्फा) को आयोजनामा भक्तपुरको माहेश्वरी खेल मैदानमा शुक्रबार भएको खेलमा भक्तपुरको बाल विकास स्कुललाई २१ गोलले पन्छाउँदै द राइजिङ अन्तिम चारमा पुग्न सफल भएको हो। द राइजिङका लागि दुइटै गोल निरज थापाले गरे। उनले खेलको २६ औं मिनेटमा गोल गर्दै द राइजिङलाई अग्रता दिलाएका थिए। कूल ७० मिनेटको उक्त खेलको दोस्रो हाफको तेस्रो मिनेटमा मार्मिन तामाङले गोल गर्दै बाल विकासलाई बराबरीमा ल्याएका थिए। तर खेलको ५४ औं मिनेटमा निरजले दोस्रो गोल गर्दै द राइजिङको जीत सुनिश्चित गरे। त्यस्तै शुक्रबार नै भएको अर्को खेलमा सिन्धुपाल्चोकको शारदा माविले काभ्रेको नेपाल प्रहरी उच्च माविलाई ४० को गोलले हरायो। प्रतियोगिताको उपाधिको दावेदार मानिएको प्रहरी स्कुलविरुद्ध शारदाका मिलन तामाङले ह्याट्रिकसहित चार गोल गरे। उनले पहिलो हाफको सातौं, २८ औं र ३३ औं मिनेटमा तीन गोल गरेर प्रतियोगिताको पहिलो ह्याट्रिक पूरा गरेका थिए। त्यस्तै दोस्रो हाफको १८ औं मिनेटमा अर्को एक गोल थप्दै मिलनले शारदाको फराकिलो जीत सुनिश्चित गरे। प्रहरीका खेलाडीहरुले गोल पोस्टलाई लक्ष्य गरी प्रहार गरेको बललाई शारदाका गोलरक्षकले धेरैपटक जाली चुप्नबाट रोकेपछि प्रहरी गोलविहीन हुँदै प्रतियोगिताबाट बाहिरिन बाध्य भएको छ। प्रतियोगिताको छात्रतर्फ मध्यमाञ्चलका ६ र छात्रातर्फ तीन जिल्लाका विद्यालयहरुको सहभागिता रहेका छन्। प्रतियोगिता संयोजक तीर्थरत्न राजचलका अनुसार शनिबार छात्रतर्फ सिन्धुपाल्चोकको शारदा र धादिंगको महाकाली मावि तथा दोलखाको द राइजिङविरुद्ध नुवाकोटको अर्किड स्कुलबीच सेमिफाइनलमा खेल हुनेछन्। त्यस्तै छात्रातर्फ काभ्रेका नेपाल प्रहरी स्कुल र सिन्धुपाल्चोकको सेतीदेवी शारदा माविबीच स्पर्धा हुनेछ। सीधै नकआउटको आधारमा भएको प्रतियोगिताका सहभागी जिल्लाका विद्यालयमध्ये काठमाडौं उपत्यका बाहिरकालाई छात्रतर्फ जनही २५ हजार र छात्रातर्फ जनही १५ हजार रुपैयाँ आर्थिक सहयोग गरिएको छ। काठमाडौं उपत्यकाभित्रका विद्यालयलाई भने पाँच हजार रुपैयाँमात्रै दिइएको भक्तपुर जिल्ला फुटबल संघका महासचिव योगेन्द्र खर्बुजाले जानकारी दिए। उनका अनुसार केन्द्रीय प्रतियोगिताको लागि छनोट हुने भए पनि क्षेत्रीय छनोटका विजेता तथा उपविजेता स्कुल एवं खेलाडीहरुलाई प्रमाणपत्र र शिल्ड वितरण गरिनेछ।"
