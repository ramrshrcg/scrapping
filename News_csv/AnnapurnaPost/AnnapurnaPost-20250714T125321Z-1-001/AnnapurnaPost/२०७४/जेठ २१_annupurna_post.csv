शीर्षक,विवरण
बोक्रे बौद्धिकताको खेती,"नेपालका एकाथरी बुद्धिजीवीहरू सधैं सुझाव दिने तहमा बस्न रुचाउँछन् । उनिहरूको काम बिहान फोनमार्फत काठमाडौंका ठूला मानिएका एफएम स्टेसनहरूमा अन्तर्वार्ता दिनु, दिउँसो टेलिभिजनका पर्दाहरू चहार्नु र साँझ शक्ति केन्द्रहरूले डिनरको लागि गर्ने आमन्त्रण नगरेको खण्डमा एकदुई चुस्की लगाएर भए पनि पत्रपत्रिकाको लागि लेख लेख्दिनु हो । काठमाडौंमा आयोजना हुने गोष्ठी र छलफल कार्यक्रममा प्रमुखताका साथ अथिति आसन ग्रहण गर्न रुचाउने ती बुद्धिजीवी मोफसलका कार्यक्रममा प्लेन टिकट र बन्द खामको प्रायोजनमा डुल्ने गर्छन् । देश भयंकर द्वन्द्वपछाडिको राजनीतिक परिवर्तन र त्यसले निम्त्याएको अस्थिरताको पछाडि कुदिरहेको छ । आँखा चिम्म गरेर मन नपरेकोलाई उछितो काढ्नु र मनपरेकालाई काखी च्यापेर बोल्नु लेख्नुलाई आफ्नो धर्म सम्झिने त्यस्ता खालका कैयौं बुद्धिजीवीहरू र तिनलाई मात्र पूजा गर्न रुचाउने खालका सामाजिक सञ्जाल प्रयोगकर्ता र अनलाइन मिडियाहरूसँग आजभोलि तर्कचाहिँ टन्नै तर विकल्प शून्य हुने गरेको छ । एकपटक ठूलै प्रकारको बुद्धिजीवीको उपाधि धारण गरेका र तीनचार विषयमा पीएचडी गरेका एकजना महानुभावले पंक्तिकारसँग भनेका थिए, 'साला ! आजभोलि त न मिडियाले हामीलाई वास्ता गर्छन् न त जनताले ! हामीले हासिल गरेको शिक्षा र देशलाई गरेको योगदानको कदर कसैले गरेनन् ।' यो उनलाई गरिएको बेवास्ताप्रतिको कुण्ठा थियो, तर आजभोलि उनी प्रायः मिडियामा छाउन थालेका छन्, उनको बुद्धिको व्यापार राम्रैसँग चलेको छ । राजनीतिमा सम्भावना सदैव कायम रहिरहन्छन् । कुनै नेता या विश्लेषकले कुनै राजनीतिक घटनाक्रमको बारेमा कुनै नौलो कुरा ठोकुवा गरेर भन्छ भने त्यसले तत्कालको जनमतलाई क्यास त गर्न सक्छ, तर त्यस्तो सस्तो प्रतिक्रियाले उसलाई सम्भावनाको आकलन गर्न नसक्ने व्यक्तित्वको बिल्ला भिराइदिएको हुन्छ । कुनै पनि वस्तुको लम्बाइ, चौडाइ र उचाइ मात्र हेरेर त्यसको बारेमा गरिने अध्ययनको प्रचलन एक्काईसौं शताब्दीमा पुरानो भइसक्यो । त्यसलाई त्यसको क्षयीकरण या निक्षेपणको गति, समय र सामाजिक आवश्यक आयाममा मापन गर्न जरुरी छ । बुद्धिजीवीहरूको समाजशास्त्र के हुन्छ ? उनीहरूले राजनीतिक नेतृत्वलाई दोष थोपरिदिए मात्र देशप्रतिको जिम्मेवारी पूरा भएको मान्न सकिन्छ ? हामीले इतिहास पढेका छौं भोल्टेयर, मन्टेस्क्युको कुनै नेता थिएनन् । उनीहरूको विचार नै फ्रान्सको राज्यक्रान्तिको प्रमुख कारक बनेको थियो, तर त्यसबाट पाठ सिक्न नचाहनेहरूले नेपालको राजनीतिको बारेमा अन्टसन्ट बोलेर आफू बुद्धिजीवी हुनुको भ्रम पालिरहेका छन् । नेपालमा बुद्धिजीवी हुनु एकदमै सजिलो छ । पहुँचका आधारमा बुद्धिजीवीहरूको तह निर्धारण हुन्छ । उनीहरूको उठबस र लबाइखवाइको आधारमा उनीहरूलाई मान्यता दिइन्छ । तर हामीले हाम्रा छिमेकी देशहरूमा हेर्यौं भने व्यावसायिक प्रायोजनार्थबाहेक राष्ट्रिय मुद्दाका बारेमा निकै कम व्यक्तिहरू बोल्ने गर्छन् र उनीहरूले बोलेको कुराले राष्ट्रिय अन्तर्राष्ट्रिय तहमा ठूलो महत्व बोकेको हुन्छ । आजभोलि सामाजिक सञ्जालहरूको माध्यमबाट त्यस्ता व्यक्तिहरूको चालढाल र क्रियाकलापलाई नजिकबाट हेर्न सकिन्छ । केही सञ्जालका प्रयोगकर्ताहरूले उचालिदिएको भरमा राष्ट्रिय राजनीतिको बारेमा धारणा बनाइहाल्ने र त्यसैमा रमाउने खालका क्षूद्र र मन्द बुद्धि भएका त्यस्ता मान्छेहरू प्रायः सार्वजनिक जीवनका भोका हुने गर्छन्। के कुरा साँचो हो भने नेपालको परराष्ट्र नीति स्थिर छैन । राजनीतिक अस्थिरताले निम्त्याएको अस्थिर नीतिलाई आफूखुसी व्याख्या गर्ने छुट जोकोहीलाई पनि दिइएको छ । त्यस्ता व्यक्तिहरूले जनताले चुनेर पठाएकाहरूले भन्दा बढी राजनीतिलाई प्रभाव पार्ने गरेका छन् । आफूखुसी या सरकारी छात्रवृत्तिमा पढेका, व्यवसाय या अध्यापन या निजामती जागिरलाई साथसाथै डोर्याएकाहरूले जबसम्म कुनै अमूक दल या शक्ति केन्द्रको झोला बोक्दै देशको बारेमा सबभन्दा माथि चढेर टिप्पणी गर्छन् तबसम्म देश त्यस्ता बुद्धिजीवीहरूबाट पीडित भइरहेको हुनेछ । दसौं वर्ष विदेशमा कुनै प्रोजेक्टमा महँगो जागिर खाएर बसेका र नेपालको तरल राजनीतिबाट फाइदा उठाउन सक्ने देखेपछि नेपाल फर्केर रातारात विश्लेषक हुने रोगले पनि देशलाई अनौठो तरिकाले गाँजेको छ । उनीहरूका थेसिस, सोच र सम्भावना नेपालअनुकूल छ कि छैन भनेर आम जनताले त्यति चासो राखेको पाइँदैन । जनता नै मौन बस्ने भएपछि उनीहरूको बोक्रे बौद्धिकताको सुई माथि जाने नै भयो । केही समय बौद्धिक व्यापार गरिसकेपछि कुनै अमूक दलको झोला बोक्नु त्यस्ताको सामान्य नियति हो । केही समयपहिला भर्खरै नयाँ घोषणा भएको साझा पार्टीका संयोजक रवीन्द्र मि श्रलाई बडो संगीन आरोप लगाइयो । मि श्र ठीक होलान् या नहोलान्, तर नेपालमा आफूले मागिखाने भाँडो खोसिने चिन्तामा उनलाई हतारहतारमा देश टुक्रयाउने अभियानमै सामेल भएको भनेर आरोपित गर्ने काम गरियो । न त मि श्रमाथि लागेको आरोप पुष्टि भयो, न त ती महाशयले माफी नै मागे । त्यो फगत मिडियामार्फत स्थापित हुन खोजिएको निम्नस्तरको प्रयास मात्र थियो । शोध र अनुसन्धान जनताको घरदैलोमा गएर गरिन्छ । नेपाल वायु सेवा भवनको तल्लो तलामा रहेको भारतीय पुस्तकालयमा बसेर हुँदैन । सीमासम्बन्धी बोल्नेलेख्ने हो भने जंगे पिलरमाथि कापी अड्याएर लेख्न सुरु गर्नुपर्छ । क्षेत्रीय मुद्दाहरूमा बोल्न खोज्नेहरूले राजनीतिक तहमा देखिएको अन्तर्विरोधभित्रै घुसेर त्यसलाई अनुभव गर्नुपर्छ । विकास निर्माणको बारेमा बोल्नेहरूले नेपालको माटोमै बसेर झुपडीदेखि महलसम्मको अध्ययन गर्नुपर्छ । वैदेशिक रोजगारको विषयमा लेख्नेहरूचाहिँ म्यानपावर चलाएर बसेकाको जिम्मेवारी होइन । राजनीतिक स्थिरताको बारेमा लेख्ने काम कुनै अमूक पार्टीको झोला भिर्नेहरूको होइन । कतिपय बुद्धिजीवीहरू विदेश भ्रमणका सौखिन हुन्छन् । एयरपोर्टमा हात हल्लाउँदै गरेका उनीहरूका फोटाहरू सार्वजनिक हुन्छन् । तर उनीहरूले विदेशमा गएर देशको कुन एजेन्डामा छलफल गरेर कुन खालको निष्कर्ष ल्याउँछन् भन्नेमा स्वयं अनभिज्ञजस्ता देखिन्छन् । कसैले भ्रमण प्रायोजन गरिदिँदैमा उनीहरूले देशको गरिमा उच्च राख्नको लागि नै गएका हुन् भन्ने कुरा तथ्यसंगत होइन । एमालेका अध्यक्ष केपी ओलीको भनाइलाई सापटी लिने हो भने त्यस्ता बुद्धिजीवीलाई 'फर्सी बुद्धिजीवी' भनिन्छ । बाहिरबाट हेर्दा सर्लक्क परेको जस्तो देखिने तर भित्र कुहिएको नियत बोकेकाहरूले नेपालको बौद्धिक जगत्लाई नै कुरीकुरी गरिरहेका जस्ता देखिन्छन् । पंक्तिकारले त्यस्तालाई संक्रमणकालीन या यथास्थितिवादी बुद्धिजीवी भन्न रुचाउँछ । उनीहरूसँग निकासको लागि केही हुँदैन मात्र फोस्रो तर्क हुन्छ । तर गलत नियत राखिएका सही तर्कहरूले सही नियतसहितको अवधारणालाई प्रभावित पार्न सक्दैन । कन्चनपुरमा भारतीय सुरक्षाकर्मीको गोलीबाट मारिएका गोविन्दलाई गोली लाग्नेबित्तिकै काठमाडौंबाट त्यस्ता बुद्धिजीवीहरूबाट आउने विविध धारणाले पूरै भूराजनीतिक शक्ति सन्तुलन नै खल्बल्याउने कोसिस गर्छन् । उनीहरूको नैतिकताको मापन हुँदैन । यदि हुन्थ्यो भने सबभन्दा कम रेटिङ पाउँथे । उनीहरूको वचनमा दम हुन्थ्यो भने त्यसले राष्ट्रिय, अन्तर्राष्ट्रिय शक्ति सन्तुलनमा नै प्रभाव पार्न सक्थ्यो। व्यक्तिको प्रभाव रहिरहने नेपाली राजनीतिमा असल, इमानदार र विश्वसनीय 'थिंक ट्यांक' का विचारहरूलाई गौण रूपमा प्रस्तुत गरिन्छ । अर्थात् नेपालमा इमानदार बुद्धिजीवीहरू निकै कम छन् ।एउटा उदाहरण काफी छ, नेपालमा भएको राजनीतिक परिवर्तनप्रति अनुदार रहेको एउटा बौद्धिक खेमाले निरन्तर बदलिएको शासन व्यवस्थासँग किचकिच मात्र गरिरह्यो । इमानदारीपूर्वक विकल्पमा छलफल गर्न चाहेन । यदि उनीहरूको विश्लेषणमा दम र तर्कमा सत्यता हुन्थ्यो भने देशले परिवर्तनपछिको यो कठिन समय सहजै पार गर्न सक्थ्यो । जनता आतंकित पारेर समाज भाँड्ने जमातलाई बुद्धिजीवी मानेर पूजा गर्ने हाम्रो समाजको सामाजिक संरचना पनि शंकाको दायरामा आउँछ । समग्रमा भन्ने हो भने राजनीतिको दिशा र गतिसँग नेपालका प्रायः बुद्धिजीवीहरूको 'वेभ लेन्थ' मिल्दै मिल्दैन, यद्यपि इमानदारीलाई अहिलेसम्म जोगाएर राखेका व्यक्तित्वहरू पनि नेपाली समाजमा धेरै छन् र कतिपय बौद्धिक सिन्डिकेटको मारमा पर्ने गरेका छन् । कुनै पनि वस्तुको लम्बाइ, चौडाइ र उचाइ मात्र हेरेर त्यसको बारेमा गरिने अध्ययनको प्रचलन एक्काईसौं शताब्दीमा पुरानो भइसक्यो । त्यसलाई त्यसको क्षयीकरण या निक्षेपणको गति, समय र सामाजिक आवश्यकतालगायतका आयाममा मापन गर्न जरुरी छ ।"
किन उदाए रञ्जु र किशोर ?,"पहिलो चरणको स्थानीय तह निर्वाचनले राजनीतिमा केही महत्वपूर्ण संकेत र दिशानिर्देश गरेको छ । यो निर्वाचनको एउटा कूतुहलपूर्ण विषय काठमाडौंमा भएको रञ्जु र किशोरको हलचल पनि हो । कयौं अर्थमा यो राजनीतिक 'बबल' हल्का रूपले विश्लेषण गरेर सकिने विषय हैन । रञ्जुकिशोरको हलचललाई मानिसहरूले विभिन्न कोणबाट व्याख्या गरेका छन् । ती सबैमा केही न केही सत्यताको अंश भए पनि सर्वांग खालको विश्लेषण भने देखिएको छैन । सार्वजनिक रूपमा मानिसहरूको पहिलो तर्क छ काठमाडौंबासी साविक पार्टीहरूसँग दिक्क र निराश थिए र यी दुईको यत्तिको मतपरिणाम त्यसैको परिणति हो । अर्को शब्दमा भन्दा तिनले प्राप्त गरेको मतपरिणाम परिवर्तनको चाहनाको अभिव्यक्तिको रूपमा लिइएको छ । कसैले यसलाई 'नेपाली केजरीवाल' को जन्मको संकेतसम्म पनि भनेका छन् । रञ्जुको मतलाई युवा उन्मुक्तिको रूपमा पनि अर्थ्याइएको छ, तर यी सबै तर्कको पछाडि केही न केही आधार रहेको भए पनि कुरा त्यति मात्र हैन । यो बबलको कम से कम ६ वटा तर अन्तरसम्बन्धित आयामहरू छन् । पहिलो र दोस्रोेमा जनताको परिवर्तनको चाहना, युवाको 'हामी भावना' को कुरा त भइहाल्यो । तेस्रोमा गन्न सकिने भनेको 'मिडियाको स्वेच्छाचारिता' एक अर्थमा मिडियाको थोरै अराजकताको कुरा हो । रञ्जुको मुद्दामा उमेरजन्य आकर्षण र अन्त्यमा काठमाडौंको एउटा वर्गीय युवामा सन्निहित राजनीतिक ज्ञानको अभाव वा बेवास्ताको कुरालाई पनि गन्नुपर्ने हुन आउँछ । अन्त्यमा काठमाडौंको पुरानो नानीमैयाकालीन 'उग्रताप्रतिको आकर्षण' जस्ता विषयको समेत यसमा समष्टि प्रभाव पर्न गएको छ । तथ्य र घटना हेर्दा रञ्जु र किशोरको अप्रत्यासित चुनावी सफलतालाई नेपाली केजरीवालको जन्मका रूपमा बुझ्नचाहिँ सकिन्न । सूचना, ज्ञान र शक्तिको हिसाबले समेत अग्रस्थानमा रहेको काठमाडौंका जनतामा नयाँ सोच र परिवर्तनको चाहना हुनु स्वाभाविक भयो । त्यसलाई अभिव्यक्ति दिन रञ्जुकिशोरको उम्मेदवारी आधार बन्यो । तर काठमाडौंको परिवर्तनप्रतिको चाहनालाई अलि सावधानीपूर्वक अथ्र्याउनु आवश्यक छ । अघिल्लो चुनावमा 'गाई' चिन्हमा अत्यधिक मत खसाल्ने पनि यहींका जनता हुन्, जसलाई परिवर्तनभन्दा निरन्तरता, परम्परा वा पहिचानप्रतिको लालसाको रूपमा लिन सकिन्छ । यसरी हेर्दा काठमाडौंलाई परिवर्तन पनि चाहिएको छ, निरन्तरता पनि चाहिएको छ । केही मान्छे भन्छन् १८२५ उमेर समूहका अत्यधिक मतदाताले रञ्जुलाई भोट हाले, जसले युवा वर्गमा विकसित 'हामी' भाव व्यक्त गर्छ, तर सँगै यो दृष्टान्त किशोरका सन्दर्भमा उसैगरी लागू हुन्न । संवेग उस्तैउस्तै भए पनि सम्भवतः रञ्जु र किशोरको मताधार फरक थियो । रञ्जुलाई भोट हाल्ने युवाको ठूलो जमात परिवारको साथ र सहयोगमा ज्यादै माथिल्लो नभए पनि कमसेकम उच्च मध्यमवर्गीय जीवनशैली भोगिरहेको वर्ग हो, जसका कारण यिनमा कुनै अन्य उमेर समूह वा वर्गसँग प्रतिस्पर्धा गर्ने राजनीतिक वर्गीय चेत बन्ने स्थिति थियो भन्न सकिन्न । चुनाव प्रचारको सिलसिलामा काठमाडौंका कैयौं स्थापित भनिएका मिडियाले रञ्जु र किशोरलाई अत्यधिक मात्रामा 'हाइलाइट' गरेको सबैले देखेको र अनुभव गरेको हो । हाम्रोजस्तो मिडियाप्रभावित समाजमा त्यसरी कसैलाई 'ग्ल्यामराइज' गरेपछि त्यसको चुनावमा प्रभाव त पर्ने नै भयो, त्यसले गर्दा रञ्जु र किशोरको मतसंख्याको पछाडि यस तत्वको ठूलो रोल छ भन्नेमा सन्देह गर्नु पर्दैन । कुनै मिडियाले कुनै एक पार्टी वा अर्को पार्टीको उम्मेदवारलाई उसका प्रतिस्पर्धीलाई भन्दा फरक हिसाबले 'फेबर' हुने गरी सामग्री प्रसार गर्न पाइन्छ कि पाइन्न भन्ने छुट्टै छलफलको विषय भयो । साथमा त्यो कुरा निर्वाचनसम्बन्धी प्रेस आचारसंहिताले छुन्छ या छुँदैन र सम्बन्धित निकायले त्यो कुरा हेर्यो या हेरेन, त्यो थाहा भएन । तर मलाई लाग्छ यसबारेमा निष्पक्ष, पूर्वाग्रहरहित छलफल चल्नु आवश्यक छ । रञ्जुको केसमा यसैसँग जोडिएको अर्को पक्ष भनेको उनको उमेर र आकर्षण पनि हो भन्ने मान्छेको पनि कमी छैन । उनको सौम्य, निष्कपट र युवा सुलभ फोटो स्वयं एउटा आकर्षण बनेको हुन सक्छ, अनिर्णीत र युवा भोटरको लागि । उनको पार्टीले उनको ठाउँमा उनीजत्तिकै उमेर समूहको र त्यसैगरी आकर्षक एक युवकलाई उनको ठाउँमा उठाउँथ्यो भने मिडियाको ध्यान यत्तिकै तानिन्थ्यो या तानिने थिएन र युवा मतदाता यत्तिकै आकर्षित भएर भोट हाल्थे भन्नेमा शंका नै छ । मिडियाले त्यसरी 'ग्ल्यामरायिज' त सायद रञ्जुलाई गर्न खोजेको हो र त्यसो गर्दा एकजनाभन्दा कमसेकम दुईजनालाई 'एक्सपोज' गर्दा कार्यक्रम रमाइलो र पत्यारिलो हुने आकलन गरिएकाले त्यसको फाइदा किशोरलाई हुन गएको हो । उच्चमध्यम वर्गीय जीवन बिताउने ठूलो संख्याको यो वर्गलाई नेपालको वास्तविक स्थितिको कमै अनुभव छ र नेपालको राजनीतिमा उनीहरूको चासो पनि कमै हुने गर्छ । प्राइभेट स्कुल पढ्ने र फुर्सदिलो दिनचर्या भएका यो वर्गलाई राजनीति जानिरहनुपर्ने आवश्यकता पनि थिएन नै । फलतः जसलाई भोट दिए पनि हुने स्थितिमा यिनको रोजाइमा रञ्जु पर्नु स्वाभाविकै थियो । बाँकी अर्को पक्ष भनेको काठमाडौंको त्यो परम्परागत सूक्ष्म व्यंग्यात्मक मतदान प्रवृत्ति हो, जसले समयसमयमा आफ्नो कुण्ठा व्यक्त गर्न नानीमैया दाहालजस्तो पात्रलाई चुनावमा विजय गराइदिन्छ र त्यो प्रवृत्ति काठमाडौंको सामाजिक मनोविज्ञानमा गढेर रहेको विषय हो । यसअघि बुँदा १ मा उल्लेख गरेकै कुरा (मतदाताको निराशाको अभिव्यक्ति) को एउटा पाटो हो, तर यसले त्यसभन्दा बढी मनोविज्ञान पक्षलाई छोएको छ । यसमा बुझ्नुपर्ने कुरा के भने नानीमैया दाहाल, रञ्जु वा किशोरलाई भोट दिनु हुन्थेन भन्ने होइन । त्यसविपरीत कुराको निचोड के भने यिनीहरूजस्ता पात्र जो राजनीतिमा स्थापित थिएनन्लाई एकाएक अगाडि ल्याएर एउटा समूहको मतदाताले क्रमभंग गर्न चाहेका हुन् भन्न खोजिएको हो, जुन अभिव्यक्ति पहिलो संविधानसभाको चुनावमा जनताले माओवादीलाई भोट दिएर गरेका थिए । अब बाँकी रह्यो नेपाली केजरीवालको जन्मको कुरा । यसपालिको यो चुनावी बलले 'केजरीवाल' प्रवृत्तिको स्मरण त गराउँछ, तर त्यसअनुरूप निर्वाचनपूर्वका घटना वा प्रचारात्मक अभियान नदेखिएकाले यसलाई केजरीवालियन राजनीतिक मनोविज्ञानसँग तुलना गर्न खोज्नु भनेको सबै मुख्य तथ्यप्रति अनदेखा रहनु हो । तथ्य र घटना हेर्दा रञ्जु र किशोरको अप्रत्याशित चुनावी सफलतालाई नेपाली केजरीवालको जन्मका रूपमा बुझ्नचाहिँ सकिन्न । दिल्लीमा केजरीवालको जन्म लहडमा भएको हैन, त्यसको पछाडि भ्रष्टाचारविरोधी अभियानको लामो पृष्ठभूमि रहेको छ । त्यसैगरी केजरीवालको आम आदमी पार्टीले कमसेकम नयाँदिल्लीको निम्न र निम्नमध्यम वर्गको दैनिक आवश्यकताको कुरा दह्रो र प्रस्ट योजनाका साथ उचालेको थियो । केजरीवाल स्वयं पनि केही समयदेखि 'पब्लिक फिगर' का रूपमा उदाइरहेका थिए र आम आदमी पार्टी दिल्लीका जनताको मनमा पुग्न थालिसकेको थियो । तर हाम्रो काठमाडौंको मुद्दामा रञ्जु र किशोरले जो बबल सिर्जना गर्न सके, त्योसँगै तिनका पार्टीको नाम चर्चामा आएको थिएन । रञ्जु र किशोर स्वयं पनि यस चुनाव र खासगरी तिनलाई मिडियाले 'हाइलाइट' गर्नुअघि कुनै हिसाबले पनि राजनीतिक मुद्दा बोकी हिँडेका मानिसको रूपमा कसैलाई थाहा थिएन । त्योभन्दा पनि मुख्य कुरा यी दुवैसँग स्थापित राजनीतिक पार्टी र तिनका उम्मेदवारलाई माथ गर्न आवश्यक कुनै मन छुने योजना भएको सुनिएको छैन । यसर्थ यसलाई केजरीवालियन प्रवृत्तिको रूपमा व्याख्या गर्नु केटाकेटीपन हुनेछ ।"
एउटा राजीनामाको मनोव्यथा,"म एक 'सफल' प्रधानमन्त्री भएर पनि किन राजीनामा दिएँ ? प्रश्न धेरै मानिसहरूको मनमा पलाएको छ । मेरो मनमा पनि उब्जिएको छ । दिनुपर्ने कुनै खास कारण थिएन । संसद्मा मेरो बहुमत छँदै थियो । नभएको खण्डमा मेरै प्रतिपक्षले चाहिँदो समर्थन जुटाइदिने आश्वासन दिएकै थिए । देशमा कुनै संकट परेको पनि थिएन । ममाथि कुनै अविश्वासको प्रस्ताव पेस भएको पनि थिएन । दक्षिण कोरियाका राष्ट्रपतिको विरोधमा जस्तो विशाल जुलुस मेरो विरोधमा निस्केको पनि थिएन । भेनेजुयलाका राष्ट्रपतिको राजीनामाको माग गर्दै अहिले पनि ठूलो जुलुस निस्कँदै छ, तर उनले सत्ता छोडेका छैनन् । त्यो देख्दा त म त साह्रै सोझा र सीधा मान्छे रहेछु भन्ने लाग्छ । मेरा सत्ता सहमार्गीहरूले भद्र सहमतिको कुरा निकाल्नेबित्तिकै मैले खुरुक्क राजीनामा दिइटोपलें । हुन त तिनकै प्रधानमन्त्रीले यस्तै सहमति भएअनुसार सत्ता छोडिदिनुस् भन्दा पटक्कै मानेका होइनन् । हुन त मरिसकेका मानिसको के कुरा गर्नु ? राजनीतिमा लागेका मानिसहरू बाँचे पनि मरेसरह नै हुने रहेछन् र मरे पनि बाँचेकैै हुने रहेछन् । त्यसकारण सन्दर्भ मिलेको बेलामा चर्चामा आइहाल्छन् । त्यसकारण मैले उनलाई सम्झेर अन्यथा गरेजस्तो लाग्दैन । मैले आलोचनात्मक स्मरण गरे पनि उनको आत्माले शान्ति पाओस । नेपालीहरूले मलाई राम्ररी चिनेकै छन् । म अप्रत्यासित निर्णय गरेर चमत्कार गर्न प्रख्यात छु । मैले १० वर्षसम्म जनयुद्ध चलाउँदा नेपाली जनताले दसैं राम्ररी मनाउन पाऊन् भनेर कतिपटक नसोचिएको रूपमा युद्धविराम गरेको थिएँ । घमासान लडाइँ चलेको बेला अचानक शान्ति हुँदा मानिसहरू चकित हुने गर्दथे । मैले पहिलोपटक प्रधानमन्त्रीको पदबाट राजीनामा पनि चटक गरे झैं दिएको थिएँ । कटवाललाई खोस्न मेरै सहयोगीले मलाई बसिखान दिएनन् । त्यसैले अचानक निकालिदिएको त म नै अचानोमा परें । त्यो बेला पनि मैले राजीनामा नदिइनहुने अवस्था थिएन । म अनेक संवैधानिक र राजनीतिक किसिमले लड्न सक्थें, तर मेरो मन न हो छोडिहालें । मेरो बानी नै यस्तै छ मनमा लाग्यो कि गरिहाल्ने । यस्तो देख्दा तपाईंहरू आश्चर्य मान्नुहोला । बेलामौकामा मलाई पनि आफैंसित आश्चर्य लाग्छ । तपाईंहरूलाई थाहै छ यसपटक म प्रधानमन्त्री बन्न खोजेको पनि थिइनँ । परिस्थितिवश मलाई बन्नुपर्यो । होइन भने मैले आफ्नै सहयात्रीको विरोधमा अविश्वासको प्रस्ताव संसद्मा किन पेस गर्थें र ? मैले सो काम आफूखुसी गरेको थिइनँ । त्यो त तपाईंहरूलाई थाहै छ किन गरें भनेर । जे भए पनि मैले उनीहरूले भने भनेका काम त गरिन नि ! द्रूतमार्ग उनीहरूलाई नै चाहियो भनेका थिए । मैले दिइनँ । आफ्नै देशको सेनालाई सुम्पिदिएँ । ओबोर सम्झौतामा पनि हस्ताक्षर नगर भन्थें । जे त पर्ला भनेर जाने बेलामा हस्ताक्षेर गरिदिएँ । त्यसबाट हाम्रो देशलाई फाइदा नै फाइदा हुन्छ भन्ने त थाहा थियो । तर के गर्ने आफ्नै सहयात्री त्यो फाइलमाथि बसेको बसेकै, छोड्दै नछोड्ने । बल्लबल्ल उम्काएर सही गरेर पठाएँ । त्यही कुरामा हिमालपारिका छिमेकीको ठूलो खप्की खाएँ । मसँग रिसाएर मेरो मुखै हेर्दिनँ भनेर बसेका रहेछन् । बल्लतल्ल यसपालि मनाएर आएको छु । पछि के गर्ने हुन् भन्न गाह्रै छ । उनीहरू धेरै बोल्दैनन् । इशाराबाट बुझ्नुपर्छ । साह्रै गाह्रो छ । अर्को छ छुच्चो । यसो गर्दे उसो गर्दे भनेर दिनरात कराइराख्छ । गरिदिऊँ तपाईंहाम्रो नोक्सान हुने । नगर्दिऊँ धम्काइहाल्ने । हेग पठाइदिन्छु भन्ने । कस्तो मान्छे परेछ भने दिक्कै लाग्छ सम्झँदा पनि । कुग्रामबासः कुजनस्यः सेवा । खराब ठाउँमा बस्दा र दुर्जनको सेवा गर्दा आगो नभई जीउ डढ्छ भन्छन् । मलाई उसको मुख सम्झनेबित्तिकै त्यस्तै लाग्ने भयो । त्यसकारणले मलाई यो प्रधानमन्त्रीको पदमा बसिराख्न मनै लागेन । छाडिदिएँ । गणतन्त्र ल्याइयो, हिन्दु राज्यलाई फालियो, संघीयता लागू गरियो । तर के गर्नु यी परिवर्तन समाहित भएको संविधान भने आफूले भनेजस्तो ल्याउन पाइएन । जसको पतनको लागि लडिएको थियो, त्यसैलाई मान्नुपर्यो । मलाई केको रहर छ र यो संसदीय व्यवस्था जोगाइराख्न ? बसिराखूँ पनि कसरी ? अरूको काम गर्दागर्दा हैरान भएँ । नयाँ आईजीपी नियुक्ति गर्ने कुरा कति सजिलो थियो । तर अरूको कुरा सुन्दा कत्रो बबन्डर भयो । उनकै गृहमन्त्रीलाई चित्त नबुझेको काम मलाई गर्न कर लगाइयो । काम कुरा बिग्रेपछि त्यसमा मेरो कुनै हात छैन भनेर सार्वजनिक बक्तव्य निकालें । चोरको खुट्टा काट् भन्दा स्वाट्ट खुट्टा तानेजस्तै भयो । त्यसको दोष अनावश्यक रूपमा मेरो टाउकोमा आयो । यसमा केकति घोटाला भएको थियो मलाई थाहै भएन, तर धान खाने मुसो चोट पाउने भ्याकुतो भन्ने चरितार्थ भयो । त्यतिले पनि नपुगेर प्रधानन्यायाधीशमाथि नै खनिन पुग्नुपर्यो । तिनले के नि अपराध गरेकी थिइन् र तिनमाथि महाभियोग लगाउनुपर्ने ? तिनले त हामीले भनेका नियुक्ति आदि गरिदिएकै थिइन् । आफूलाई चित्त नबुझे पनि यो कुर्सीमा बसेपछि यस्तै नचाहिँदो काम गर्नुपर्दो रहेछ । त्यसैकारणले पनि त्यहाँ बसिराख्न मन लागेन र छोडिदिएँ । अर्को झमेला पर्यो, यी मैदानका साथीहरूसित । हुन त मैले नै भौगोलिक स्वायत्तता, जातीय पहिचान र अधिकार र उत्पीडित वर्गको मुक्तिका नाराहरू निकालेको हुँ । तर यिनीहरूले त्यही हतियार लिएर मैमाथि आइलागे । यिनीहरू आखिर मेरो घाँटीमा अड्केको हाडजस्तै भए । न ओकल्न सक्छु न त निल्न सक्छु । जे भए पनि म सत्तामा हुँदासम्म यिनीहरूलाई फकाइफुलाइ थामथुम पारेर राख्न सकें । हुन त मलाई थाहा थियो उनीहरूले भनेजस्तो संविधानमा संशोधन गर्न सकिन्न । मलाई पनि चित्त बुझेको होइन । तर उनीहरू र उनका सहयोगीहरू नउक्सियून् भन्नको लागि यो कुरा उठाइराख्न करै लाग्यो । यसबारेमा प्रतिपक्षसँग पनि शीर्षस्तरमा गोप्य समझदारी भएकै हो । आखिर मेरो कार्यकालको अन्तिम समयसम्म यसलाई तानेर ल्याउन सफल भइयो । अब हेर्छु नि मेरा उत्तराधिकारीले कसरी यो पेचिलो समस्या उल्झाउँदा रहेछन् ! यसको समाधान मैसँग मात्र छ भनेर खुबै दावा गर्दै हिँड्ने गरेका छन् । जे भए पनि मेरो टाउको त हलुँगो भएको छ । उहाँलाई मेरो शुभकामना ! मलाई मेरा दौंतरी नेताहरूमाथि सारै टिठ लागेर आउँछ । मैले जस्तो स्पष्ट कुरा कसैले गरेजस्तो लाग्दैन । तैपनि कुरै बुझ्दैनन् । साँच्चै भन्ने हो भने नेपाली जनताले नै मेरो मनको कुरा बुझेका छैनन् । जनतालाई बुझाउन नसक्दा एउटाले श्रीपेच नै गुमाए । त्यसैले डर लागिराख्छ । मलाई १७ हजार मान्छे मार्यो भनेर दिनरात गाली गरिरहन्छन् । मान्छे जन्मेपछि त्यसै पनि मर्छन् । कुनै महान् उद्देश्यको लागि मर्नु गौरवको कुरा हो । त्यसमा पनि स्वार्थरहित भएर काम गर्दा कसैको ज्यान जान्छ भने त्यसलाई हत्या मानिँदैन भन्ने सत्य हाम्रै धार्मिक ग्रन्थमा लेखिएको छ । यस्य नाहङ्कृतो भावो बुद्धिर्यस्य न लिप्यते, हत्वापि स इमाँल्लोकान्न हन्ति न निबध्यते । जुन मानिसमा कर्ताको भावना छैन र जसको बुद्धि सांसारिक पदार्थ र कर्ममा लिप्त छैन, उसबाट कसैको मृत्यु हुन गए भने पनि त्यसलाई हत्या मानिँदैन र पाप लाग्दैन । यो लेखिएको गीताको अठारौं अध्यायको सत्रौं श्लोकमा । यसको मर्म राम्ररी बुझ्ने मानिसहरूले ममाथि हत्याको दोषारोपण कदापि लगाउन सक्दैनन् । यस्तो गुह्य कुरा बुझ्न नसक्ने मानिसहरूलाई म के भनूँ ? म प्रधानमन्त्री बनेकोमा र छोडेकोमा केके नि भयो भनिठान्छन् । मलाई भने यो मामुली लाग्छ । नेपालमा कत्राकत्रा परिवर्तन ल्याउन सकियो ! गणतन्त्र ल्याइयो, हिन्दु राज्यलाई फालियो, संघीयता लागू गरियो । तर के गर्नु यी परिवर्तन समाहित भएको संविधान भने आफूले भनेजस्तो ल्याउन पाइएन । जसको पतनको लागि लडिएको थियो, त्यही पुरानै संसदीय प्रणालीलाई मानेर बस्नुपर्यो । त्यसैमा अल्मलिनुपर्यो । मलाई केको रहर छ र यो संसदीय व्यवस्था जोगाइराख्न ? सके त अहिले पनि फालिदिने थिएँ । नसकेर मात्र गम खाएर बसेको छु । तर मौका आयो भने यसलाई फालिहाल्नेछु । शक्तिशाली राष्ट्रपति बनूँला र केके चमत्कार गरेर देखाउँला भनेको त खालि प्रधानमन्त्रीको कुर्सीमा बस्ने र उठ्ने चमत्कारसिवाय अरू देखाउनै सकिएन । यो पद त मेरो लागि तृण बराबर हो । मेरो असली रूप र चमत्कार नेपाली जनताले देखेकै छैन । एकपटक त्यही देखाउन पाऊँ भनेर प्रार्थना गर्दैछु ।"
नोरिएगा तन्त्रका हर्ताकर्ता,"यही जेठ १५ गते (२९ मे) मा म्यानुएल नोरिएगाको मृत्यु भएछ । नोरिएगा सन् १९८३ देखि १९८९ सम्म ६ वर्ष पनामाको तानाशाह राष्ट्रपति थिए । उनले शासन, शक्ति र सरकारी साधनको दुरुपयोग गर्दै कोकिन र अन्य लागूपदार्थ अमेरिका, फ्रान्स र अन्य देशहरूमा तस्करी गरेर, विदेशी कालो धन धुनेलगायत जे गरेर हुन्छ, अनापसनाप सम्पत्ति सोहर्न थाले । एउटा देशको सर्वोच्च शासकको यस्तो कुख्यात शासनबाट अमेरिका र अरू देश धेरै क्रूद्ध थिए । सन् १९८८ मा अमेरिकाको एउटा अदालतले लागूपदार्थ ओसारपसार मुद्दामा नोरिएगालाई ३० वर्ष कैद सजाय गर्योस, तर नोरिएगा पनामाको राष्ट्रपति रहिरहे । सन् १९८९ मा अमेरिकाले पनामामाथि आक्रमण गर्योा । नोरिएगा भागेर पनामास्थित भ्याटिकनको राजदूतावासमा शरण लिए । अमेरिकाले लाउड स्पिकर प्रसारण र मनोवैज्ञानिक युद्धका अन्य साधन प्रयोग गर्न थाल्यो । केही दिनपछि नोरिएगाले आत्मसमर्पण गरे । उनलाई अमेरिका पुर्यापएर कैदमा राखियो । उनले फ्रान्समा पनि अपराध आयोजित गरेकोमा त्यहाँको अदालतले पनि अनुपस्थितिमै उनलाई कैद सजाय सुनाएको हुँदा केही वर्ष अमेरिकामा थुनी फ्रान्सलाई सुपुर्दगी गरियो । फ्रान्समा पनि केही सजाय भोगेपछि उनलाई पनामामा पनि सजाय गरिएको हुँदा त्यहाँ थुनामा राख्ने सर्तसहित पनामा पठाइयो । म्यानुएल नोरिएगा एउटा उदाहरण हुन् । द्रव्य पिसाचले टाउकोमा वास गरेपछि नेताहरूले कतिसम्म नीच र निम्न कर्म गर्न सक्छन् । तर नोरिएगा मात्र होइन, अरू नोरिएगा झैं लागूपदार्थ नियतिको धन्धा नगरे पनि विदेशी कालो मुद्रालाई धुने देशको अर्थतन्त्र र जनताले तिरेको राजस्व मार्ने, विदेशी कम्पनी र विदेशी वा स्वदेशी ठेकेदारहरूलाई देश र जनताको ठूलो अहित गर्दै निजी सम्पत्ति आर्जन गर्दछन् । नेपालका यस्ता महान् द्रव्य पिसाचहरूको नाम अहिले नलिऊँ, तर अरू पनि देखिएका छन्, जस्तै हाइटीको जिन डुभालिएर, पेरूको निर्वाचित राष्ट्रपति फुजीमोरी, फिलिपिन्सको जोसेफ इस्ट्राडा, पाकिस्तानको निर्वाचित राष्ट्रपति असिफ अली जरदारी र हालै मात्र नाजायज काम गरी आफ्नो मित्रलाई गैरकानुनी रकम लाभ गराएकोमा महाभियोग लागी हटाइएकी दक्षिण कोरियाकी राष्ट्रपति पार्क ग्युन हे । हरेक दिन अखबारहरूमा हाम्रा नेताहरूका काला कर्तुतहरू प्रकाशित हुन्छन्, तर यिनीहरूलाई केही हुँदैन । मुठीभर नेताहरू, कमिसन एजेन्टहरू, तस्करहरू अपराधका फ्याउरे डनहरू, विदेशी मुद्रा र विदेशी खाताहरूबाट लेनदेन चलाउनेहरूको शासन सञ्जाललाई कुन तन्त्र भन्ने ? तर नेपाल र अरू देशमा फरक देखिन्छ । अरू देशमा जत्तिकै र जस्तै ठूलो पद प्राप्त गरेको व्यक्ति भयो भने पनि भ्रष्टाचार गरेकोमा त्यस व्यक्तिमाथि अदालतमा मुद्दा दायर हुन्छ र सजाय पनि हुन्छ । तर नेपालमा ठूला पद प्राप्त राजनीतिज्ञले कर्मचारी वा पूर्व कर्मचारीलाई आफूखुसी वा विदेश इसाराबमोजिम भ्रष्टाचारको विषय हेर्ने हाकिमहरू पजनी गर्छन् र सजाय त के आरोपसमेत नलागी सधैं उन्मुक्त रहन्छन् । कैयौं उदाहरण छन् । छिमेकी भारतमा हेरौं । पाँचपटक विधान सभा र तीनपटक लोकसभाको चुनाव जितेका सुखरामले केन्द्रमा सञ्चारमन्त्री रहँदा भ्रष्टाचार गरेको आरोपमा पाँच वर्ष कैदको सजाय पाए र तिहाड जेल बसे । अर्को टेलिकम्युनिकेसन मन्त्री अन्दिमुथाई राजा पनि टुजी स्पेक्ट्रम काण्डमा १५ महिना तिहाड जेलमा बसेपछि सर्वोच्च अदालतले मन्त्रालय छिर्न नपाउने र उनको प्रान्त तमिलनाडु जान नपाइने सर्तमा मुद्दा छिनोफानो नहुन्जेललाई जमानतमा रिहा गरेको छ । मुद्दा चलिराखेको छ । भ्रष्टाचार गरेकाले हरियाणाका मुख्यमन्त्री ओमप्रकाश चौटाला ८१ वर्षको उमेरमा दस वर्ष कैद भोग्दै जेलमा छन् । छिमेकी बिहारमा पशुचारा घोटाला काण्डमा नौ सय ५० करोड सरकारी खजानालाई फर्जी काम गरी नोक्सान परेको आरोपमा मुद्दा लागेपछि मुख्यमन्त्री पद छाडी लालु यादवले आफ्नो पत्नी राबडी देवीलाई मुख्य मन्त्री बनाए । एउटा मजाक खुब प्रचलित भयो विहारमा अरू ठाउँ भैंसीले चारा खाएपछि दूध दिन्छ, तर बिहारमा सरकारी चारा खाएपछि दूधको ठाउँ सोझै राबडी (दूधको मिठाई) दिन्छ । राँचीको विशेष अदालतका प्रभासकुमार सिंहले विहारका पूर्व मुख्यमन्त्री जगन्नाथ मि श्रलाई चार वर्ष कैद र लालु यादवलाई ६ वर्ष चुनाव लड्न नपाउने र २५ लाख जरिबानाको सजाय गरे । म्यान्डुएल नोरिएगा उसको देश पनामा पक्राउ परेन किनभने जेसुकै र जस्तोसुकै अपराध गरे पनि ऊ सर्वोच्च शासक थियो र पनामामा प्रजातन्त्र थिएन । ऊ सैनिक 'कु' र जुन्टा (उच्च सैनिकहरूको शासकमण्डली) मार्फत राष्ट्रपति भएको थियो । त्यसैले उसलाई उसको देशमा केही हुन सकेन । तर लागूपदार्थ ओसारपसारले परेसान अमेरिकाले सैनिक हस्तक्षेप गरेर उसलाई पक्राउ गरेर अमेरिका लगेको थियो । अरू हामीले माथि उल्लेख गरेका उदाहरणमा अरू देशमा भ्रष्टाचार गरेकोले ठूलाठालु राजनीतिज्ञहरूले पनि सजाय पाएको देख्यौं । भारतमा समेत सजाय पाएको देख्यौं । तर नेपालमा किन यस्ता महाभ्रष्ट नेताहरूले सजाय पाउँदैनन् ? के फरक छ त नेपाल र भारतमा ? उत्तर सुन्दा पढ्दा कसैकसैलाई मनमा कस्तोकस्तो पनि लाग्न सक्ला कि, किन भारतमा समेत ठूला भ्रष्टहरूलाई सजाय हुन्छ, तर नेपालमा हुँदैन ? कारण यो हो कि भारतमा त्रुटियुक्त भए पनि प्रजातन्त्र छ भने नेपालमा छैन । भारत पनि पूर्ण प्रजातान्त्रिक देशहरूको सूचीमा पर्दैन । तर त्रुटिपूर्ण भए पनि प्रजातान्त्रिक देशहरूको सूचीमा पर्छ । नेपाल प्रजातान्त्रिक देशहरूको सूचीमा छैन । सन २०१७ को फ्रिडम इन द वल्र्ड वा २०१६ को डेमोक्रेसी इन्डेक्स हेर्नुस् । विकिपिडियाहरूमा सजिलै पाइन्छन् । १६७ देशहरूको प्रजातन्त्रको वर्गीकरणमा भारतको स्थान बत्तीसौं भएर १० अंकमध्ये ७८१ अंकका साथ छ । नेपाल ४८६ अंकको साथ एक सय देशहरूभन्दा पनि चुत्थो १०२ औं स्थानमा छ र प्रजातान्त्रिक देशहरूको सूचीबाहिर हाइब्रिड रिजिमको श्रेणीमा छ । अर्को सार्क देश श्रीलंकाको पनि त्रुटिपूर्ण भए पनि प्रजातान्त्रिक ७६ देशहरूको सूचीमा पर्छ । श्रीलंकामा युद्ध चल्दा पनि चुनावहरू कहिल्यै रोकिएन । सीधासादा शब्दमा सर्वसाधारण नेपालीले बुझ्ने भाषामा भन्दा नयाँ संविधान २०७२ बनाएपछि पनि नेपाल 'प्रजातन्त्रको परीक्षामा फेल छ ।'अन्तर्राष्ट्रिय कसौटीमा आज पनि नेपालको प्रजातन्त्र खोटो छ, तर नेपालको वर्तमान शासन प्रणालीलाई वर्णसंकरतन्त्र भनेर मात्रै पनि सही चित्रण हुँदैन होला । ठूला नेताहरूलाई राजस्व लुट्ने र केही पनि नहुने निरंकुश स्वच्छन्दता छ । सांसद पद बिक्री गर्ने, राजदूत पद बेच्ने, प्रहरी उच्चतम र उच्च पदहरू डाक लिलाम गर्ने, न्यायाधीशहरूको लिस्ट आफ्ना अरौटेभरौटे र अर्बौंको ठेक्कापट्टा नोटले भरिएको सुटकेस, अस्ति त झन् एउटा प्रहरी उच्च पदस्थले सुटकेसमा पनि होइन, बोरामै बुझाउनेलाई दिने मुठीभर नेताहरूको आजको शासकलाई के भन्ने ? के सबैभन्दा उपयुक्त हुन्छ होला । हरेक दिन अखबारहरूमा यिनीहरूका काला कर्तुतहरू प्रकाशित हुन्छन् । तर यिनीहरूलाई केही हुँदैन । मुठीभर नेताहरू, कमिसन एजेन्टहरू, तस्करहरू अपराधका फ्याउरे डनहरू, विदेशी मुद्रा र विदेशी खाताहरूबाट लेनदेन चलाउनेहरूको शासन सञ्जाललाई कुन तन्त्र भन्ने ? अलिअलि भएको न्यायिक स्वतन्त्रता र स्वच्छतालाई पनि समाप्त पार्ने नियतका साथ पटकपटक आक्रमण गर्ने नेतातन्त्रलाई के भन्ने ? न्यायाधीशले अलिकति निर्भीकता देखायो कि तेजोबध गर्न हुनेनहुने सबै कर्म गर्ने शासनलाई के तन्त्र भन्ने ? प्रेस स्वतन्त्रता समस्या र संकटहरूले ग्रस्त छ । यस्तो वर्तमान शासनका शासनकर्ताहरूलाई के भन्ने ? चोरतन्त्रका हर्ताकर्ता ? उहिले ग्रिक भाषाबाट एउटा क्लेप्टोक्रेसी भन्ने शब्द बनेको रहेछ, जसको अर्थ नेपालीमा अनुवाद गर्दा चोरहरूको शासन वा चोरतन्त्र हुन्छ । नोरिएगा यसको सटिक उदाहरण थिए । इस्ट्राडा र अरू माथि उल्लेख भइसकेका नामहरू पनि यसका उदाहरण छन् ।नेपालको वर्तमान शासनतन्त्रलाई वर्णसंकरतन्त्र, खोक्रो प्रजातन्त्र, आंशिक प्रजातन्त्र र खोटो प्रजातन्त्र मात्र भन्दा कुरा साह्रै अपूरो, अधुरो र अस्पष्ट हुन्छ ।"
खेलकुद अस्पताल र विश्वविद्यालय बनाउने निर्णय,"काठमाडौं : राष्ट्रिय खेलकुद परिषद् (राखेप) को १०८ औं बोर्ड बैठकले खेलकुद अस्पताल र खेलकुद विश्वविद्यालय निर्माण गर्ने निर्णय गरेको छ । सातदोबाटोस्थित अन्तर्राष्ट्रिय खेलकुद परिसरमा राखेपका अध्यक्ष युवा तथा खेलकुद मन्त्री दलजीत श्रीपालीको अध्यक्षतामा शनिबार बसेको बैठकले उक्त निर्णय गरेको हो। बैठकले आठौं राष्ट्रिय खेलकुद हालकै संरचना कायम रहेको अवस्थामा मध्यपश्चिमाञ्चलमा गर्ने निर्णयलाई अनुमोदन गरेको छ । गत पुस १५ गते पूर्वाञ्चलको धरानमा भएको सातौं राष्ट्रिय खेलकुदको समापनका अवसरमा २०७५ सालमा गर्ने गरी आठौं राष्ट्रिय खेलकुदको झण्डा मध्यपश्चिमाञ्चल क्षेत्रीय खेलकुद विकास समितिलाई हस्तान्तरण गरिएको थियो । त्यत्ति बेला मन्त्रीस्तरीय निर्णय भएकोमा शनिबारको बैठकले उक्त निर्णयलाई अनुमोदन गरेको हो । यदि नयाँ संरचना कार्यान्वयन भएमा सोही वर्षको मंसिरमा आठौं राष्ट्रिय खेलकुद प्रदेश नम्बर ५ को बाँके र दाङमा गर्ने निर्णय गरेको छ । खेलाडी विशेष सुविधा कार्यविधि २०७३ का सम्बन्धमा सम्बद्ध पक्षसंग सहमति लिइ कार्यान्वयन गर्न प्रकृया अगाडि बढाउने तथा राखेपको केन्द्र, प्रदेश र स्थानिय तहको संगठन संरचना तथा व्यवस्थापन तालिका २०७४ लाई पुनारोवोलन गरी मन्त्रालयमा पठाउने निर्णय भएको छ । बैठकले राखेपका नवनियुक्त सदस्यद्वय अर्जुनबहादुर केसी र सुदिल शाहीलाई स्वागत र बधाइज्ञापन गर्दै निवर्तमान सदस्यद्वय शिवबहादुर बस्नेत र नारायणप्रसाद पौडेललाई आफ्नो कार्यकालमा पुर्याएको योगदान प्रति धन्यवाद प्रस्ताव पारित गरेको थियो । यसैगरी वैठकले सातौं राष्ट्रिय खेलकुद आयोजनाको प्रगति समीक्षा सम्बन्धको आर्थिक पक्षमा १५ दिन भित्र पेश्की फस्र्यौट गराई खर्चको विवरण पेश गर्ने, नपुग रकम माग गर्ने र लामो समयदेखि रोकिएको कर्मचारीको पदपूर्ति र बढुवा प्रकृयालाई कार्यान्वयन गर्न पहल गर्ने निर्णय गरेको छ ।"
ककनीमा क्यानोनिङ महोत्सव हुने,"विदुर : नुवाकोटको पूर्वी भेगमा रहेको ककनीमा पहिलो पटक अन्र्तराष्ट्रिय क्यानोनिङ (छाँगा आरोहण) महोत्सव हुने भएको छ । नेपाल क्यानोनिङ संघले नुवाकोटको ककनी गाउँपालिका वडा नम्बर ५ स्थित भुलभुले झरनामा जेठ २६ र २७ गते तेस्रो क्यानोनिङ महोत्सव आयोजना गर्न लागेको हो । काठमाडौबाट ३० किलोमिटर पश्चिमतर्फ रहेको ककनीको भुलभलुले झरनामा पहिलो पटक दुई दिने महोत्सव हुन लागेको हो । नेपाल पर्यटन बोर्ड, टेकिङ एजेन्ट एसोसिएसन नेपाल तथा पर्यटनसँग सम्बन्धित संस्थाको सहयोगमा हुने सो महोत्सवमा स्वदेशी, विदेशी गरी तीनसय खेलाडी सहभागी हुने आयोजकले जानकारी दिएको छ । नेपालमा पर्वतारोहण, पदयात्रा, जलयात्रा, प्याराग्लाइडिङ जस्ता साहसिक पर्यटकीय गतिविधि लोकप्रिय भइरहेका बेला पछिल्लो समयमा पहाडका अग्ला झरनाबाट डोरीको सहायतामा झर्दै खेलिने क्यानोनिङ प्रति स्वदेशी तथा विदेशीको आकर्षण बढाउन महोत्सव आयोजना गरिएको आयोजक संघका अध्यक्ष राजेन्द्रबहादुर लामाले जानकारी दिए । प्राकृतिक दृश्यावलोकन र पदयात्रासहित साहसिक पर्यटकीय गतिविधिमा रुचि राख्ने स्वदेशी, विदेशी युवालाई आकर्षित गर्न महोत्सव आयोजना गरेका हौं', अध्यक्ष लामाले भने । नुवाकोट, सिन्धुपाल्चोक, मनाङ, काभ्रेपलाञ्चोक, स्याङ्जा, लमजुङ, कास्की, ओखलढुङ्गा र काठमाडौँसहितका विभिन्न जिल्लाका झरनामा क्यानोनिङ खेलिने गरीएको छ । नेपालका २२ बढी झरनामा व्यवस्थित अन्वेषण गरेर क्यानोनिङ खेल्न मिल्ने व्यवस्था मिलाइएको अध्यक्ष लामाले बताए । नुवाकोटको भुलभुलेमा आयोजित तेस्रो महोत्सवका सन्दर्भमा सातजना क्यानोनिङका प्रशिक्षकलाई पाँचदिने पुनर्ताजगी तालिम समेत दिइने छ । सन् २०१३ मा भोटेकोसीमा पहिलो महोत्सव गरेको संघले गत वर्ष नुवाकोटको शिवपुरी गापाको थानापती स्थित छहरे झरनामा दोस्रो महोत्सव गरेको थियो ।"
रियल मड्रिड बन्यो युरोपियन च्याम्पियन,काठमाडौं : युरोपियन च्याम्पियन लिगको उपाधि रियल मड्रिडले जितेको छ । शनिबार राति भएको फाइनल खेलमा रियलले इटालियन च्याम्पियन टोली युभेन्टस्लाई ४१ गोल अन्तरले पराजित गरी उपाधि हात पर्न सफल भएको हो । गत सिजनको समेत विजेता रहेको रियलले यो समेत १२ औं पटक युरोपियन च्याम्पियन बन्न सफल भएको छ । रियलको जितका लागि स्टार खेलाडी क्रिस्टियानो रोनाल्डोले २ गोल गरे भने कासमेइरो र मार्को एसेन्सिओले एकएक गोल गरे । रोनाल्डोले खेलको खेलको २० औं र ६४ औं मिनेटमा गोल गरेका थिए भने कासमेइरोले ६१ औं मिनेटमा र एसेन्सिओले ९० औं मिनेटमा गोल गरेका थिए । युभेन्टस्का लागि मारियो मान्जुकीले खेलको २७ औं मिनेटमा गोल गरेका थिए । युभेन्टस यसअघि सन् १९९८ मा पनि फाइनलमा रियलसँग १० ले पराजित भएको थियो । फाइनलमा दुई गोल गरेका रोनाल्डो प्रतियोगितामा सर्वाधिक १२ गोल गर्ने खेलाडी समेत बनेका छन् । साथै यसै खेलबाट उनले क्लब र पोर्चुगलको राष्ट्रिय टोलीबाट गरेको गोलको संख्या ६०० पुयाएका छन् । रियल मड्रिड लगातार २ पटक उपाधि जित्ने पहिलो टोली बन्न सफल भएको छ । रियल केही दिन अघि मात्रै स्पेनिस ला लिगाको उपाधिसमेत हात पार्न सफल भएको थियो ।
