शीर्षक,विवरण
नगद वितरण र क्यान्सरको उपचार,"सरकारले क्यान्सरलगायतका बिरामीका लागि पाँच हजार मासिक निर्वाह भत्ता वितरणको थालनी गरेको छ। यस्ता गम्भीर रोगका बिरामीलाई सरकारले एक लाख रुपैयाँ सहयोग गर्दै आएको हो। तर मित्रराष्ट्र चीनको सहयोगसहित अर्बौं रुपैयाँ खर्च भइसकेको मोफसलमा रहेको एक मात्रै केन्द्रीय अस्पताल भरतपुर क्यान्सर अस्पताल र वीर अस्पतालमा समेत क्यान्सर उपचारमा अति आवश्यक पर्ने रेडियोथेरापी सेवा अभावमा गरिब बिरामी अकालमा मर्नुपर्ने वा लाखौं खर्चेर निजी वा भारतका विभिन्न अस्पतालमा जानुपर्ने बाध्यता सिर्जित हुनु दुर्भाग्य हो। क्यान्सर अस्पतालको उपकरण खरिद कार्य दबाब र हस्तक्षेपका कारण प्रक्रियामा नै अल्झिएको छ। त्यसैगरी नेपालका लागि उपयुक्त हुने करिब चारवटा जति कोबाल्ट या लिनियाक जति खरिद गर्न सकिने रकम एउटा टोमोथेरापी जस्तो स्लाइसमा नै रेडियोथेरापी दिन सकिने अत्याधुनिक टोमोथेरापीमा नै खर्चिने निर्णय पनि विवादमा बल्झिएको प्रतीत हुन्छ। समाचारमा सम्प्रेषण भएजस्तो आफू कार्यरत रहेको सरकारी अस्पतालको मेसिन गलत नियतका साथ विशेषज्ञ चिकित्सकद्वारा नै बिगारिएको आरोप पुष्टि हुने आधार छैनन्। नयाँ मेसिन खरिद प्रक्रियामा उनीहरू नै बाधक हुन् भन्न सकिने अवस्था पनि छैन। समयमै जाँचपडताल मर्मत या स्याहारसम्भार नहुँदा सार्वजनिक स्वास्थ्य संस्थाका औजार उपकरण छोटो समयमै बिग्रने गर्दछन्। एक वरिष्ठ विशेषज्ञ चिकित्सकको नाताले पंक्तिकारलाई लाग्छ चिकित्सकमा गलत नियत नरहे पनि बिरामीप्रतिको जिम्मेवारीलाई आत्मसात गर्दै बिरामीको उपचारका लागि अति आवश्यक पर्ने औजार र उपकरण बिग्रँदा या काम नलाग्नेबित्तिकै तिनको समयमै मर्मतसम्भार या प्रतिस्थापन गर्न आवश्यक सक्रियता या तदारुकता नदेखिनुलाई भने दुर्भाग्यपूर्ण मान्नुपर्छ। मोटो कमिसन खाएर वा खुवाएर सार्वजनिक उपचार सेवालाई नियोजित रूपमा नै लँगडो बनाउँदासम्म जनतालाई प्रभावकारी स्वास्थ्य सेवा प्रवाह गर्न सकिन्न। सबैभन्दा ठूलो दुःखद् पक्ष भनेको कमिसनको लोभले जिम्मेवार पदाधिकारी पुरानो उपकरणको मर्मत गर्नुभन्दा नयाँ खरिद गर्न उद्यत् हुन्छन्। पूर्व स्वास्थ्यमन्त्रीको पालामा नाम्स या वीर अस्पतालमा मात्रै उपकरणका लागि दुई अर्बभन्दा बढी रकम निकासा हुनुलाई सकारात्मक नै मान्नुपर्छ। लेजर, नाभिगेसनलगायतका उपकरण भित्रिएका पनि छन्। सायद अख्तियार दुरुपयोग अनुसन्धान आयोगबाट विगतको भन्दा फरक किसिमले सहजीकरण भएकाले पनि यो सम्भव भएको हो। पंक्तिकारको रायमा अमूक व्यक्तिविशेषमा निहित हुनुभन्दा स्पष्ट कानुन, नियम र पारदर्शिता खाँचो छ। जिम्मेवारहरूले नयाँ स्वास्थ्य उपकरण खरिदलाई अन्य सार्वजनिक खरिदभन्दा फरक ऐन, नीति र नियम बनाउने र ती उपकरण भित्र्याउनुअघि सम्बन्धित प्राविधिकलाई सम्बन्धित विषयमा मात्रै होइन, ती उपकरण चलाउन सक्षम हुने गरी जनशक्ति तयार गर्नेतर्फ पटक्कै ध्यान दिएको पाइँदैन। धेरैजसो अस्पतालका प्रमुख या जिम्मेवार पदाधिकारी भनेकै विशेषज्ञ चिकित्सक हुन्। त्यसैले प्रतिष्ठानका उपकुलपति, निर्देशकदेखि अन्य जिम्मेवार पदाधिकारी निजी प्राक्टिसमा संलग्न रहँदा सार्वजनिक स्वास्थ्य सेवा प्रवाहमा नकारात्मक असर पर्ने निर्विवाद छ। जिम्मेवारहरू यो तथ्यबाट पनि अनभिज्ञ छैनन् कि के चिकित्सा, के शिक्षा, के कानुन, के प्रशासन हरेक क्षेत्रका उच्च पदमा आसीन व्यक्तिले पदमा रहुन्जेल सोहीसँग सम्बन्धित निजी, एनजीओ वा आईएनजीओलाई परोक्ष रूपमा निहित स्वार्थका कारणले भरथेग गरिरहेका हुन्छन् भने अवकाश प्राप्त गरेपछि सोही संस्थामा प्रत्यक्ष रूपमा संलग्न रहने गर्दछन्। देशभित्रका निजी अस्पताल मात्रै होइन, भारतका राजीव गान्धी, मेदान्त, म्याक्स, बीएल कपुर आदि निजी अस्पतालमा नेपालीहरूको बर्सेनि अर्बौं रुपैयाँ गइरहेको तथ्यलाई गत साल भारतको बेङलोरमा आयोजित चिकित्सा प्रदर्शनीमा भाग लिएपछि नजिकबाट बुझ्ने मौका मिल्यो। उपचार महँगो हुनु मात्रै मात्रै होइन, सवाल त उपचारका नाममा बिरामीलाई निर्ममतापूर्वक ठगिनु हो। अन्य क्षेत्रमा जस्तै चिकित्सा सेवा क्षेत्रमा पनि भारतका विभिन्न अस्पतालले नेपालमा आआफ्ना एजेन्ट खटाएका छन्। अन्य क्षेत्रको जस्तै चिकित्सा क्षेत्रको व्यापार प्रवद्र्धनका लागि पनि एजेन्सी रहनु स्वाभाविक छ। तर मोटो कमिसन खाएर वा खुवाएर एकातिर सार्वजनिक उपचार सेवालाई नियोजित रूपमा नै लँगडो बनाउने अनि निजी क्षेत्रबाट अकूत कमाउने स्वार्थी मानसिकता रहँदासम्म कसरी जनतालाई प्रभावकारी स्वास्थ्य सेवा प्रवाह गर्न सकिन्छ ? त्यसैले राज्यबाट नगद प्रदान गरेर मात्रै होइन, स्वदेशका सार्वजनिक संस्थाहरूको स्तरोन्नति, विस्तार, सेवाको उपलब्धता र निजी क्षेत्रको उपयुक्त अनुगमन, नियमन र सहजीकरणबाट मात्रै क्यान्सरलगायतका गम्भीर रोगको उपचारले सार्थकता पाउन सक्छ।"
चिन्तित दिल्ली र स्वराजको नेपाल भ्रमण,"नेपालमा नेकपा एमाले तथा माओवादीको संयुक्त वाम गठबन्धनले सरप्राइज भएको दिल्ली यही गठबन्धनले सरकार बनाउने निश्चित भएसँगै विचलित भएको छ। नेपाली राजनीतिमा सशक्त रूपमा भएको वाम उदयले दिल्लीको चाहनामा तुषारापात भएको छ। नेपाली जनताको दुईतिहाइ बढी मतले विजयी वाम गठबन्धनको तर्फबाट केपी ओली भावी प्रधानमन्त्री बन्ने निश्चित प्रायः भएपछि दिल्लीमा तनाव मिश्रित चिन्ता र चासो छ। यसैले गर्दा भावी प्रधानमन्त्रीका दाबेदार ओली भारतको हाइ डिमान्डमा परेका छन्। नचाहँदानचाहँदै नेपाली जनमतको कदर गर्नुपर्ने बाध्यताअनुरूप दिल्लीले अत्यधिक महत्र्व दिन बाध्य भएका सम्भवतः ओली पहिलो नेपाली नेता हुनुपर्छ। नेपाली राजनीतिमा दिल्लीको यो तहको चासो यसअघि देखिएको थिएन। आफूअनुकूलको सरकार बनाउन असफल भएको भन्दा पनि दिल्ली अहिले नेपालमा चीनअनुकूलको सरकार बन्न लागेकोमा बढी चिन्तित देखिएको छ। यस्तो अवस्थामा हुन लागेको भारतीय विदेशमन्त्री सुषमा स्वराजको यो भ्रमणलाई ओलीसँग विश्वासको वातावरण बनाउने पहलकै रूपमा भारतीय सञ्चारमाध्यमले पनि विश्लेषण गरेका छन्। यसलाई दिल्लीको भावी प्रधानमन्त्रीका दाबेदार ओलीसँग चिसिएको सम्बन्ध तताउने नियोजित प्रयासको रूपमा विश्लेषण गरिएको छ। ओली र भारतबीचको विश्वासको संकटलाई पुनः मलजल गर्न यो भ्रमणले सहयोग पुयाउने विश्वास दिल्लीको छ। त्यसैले ओलीसँग लचक भएर प्रस्तुत भएका प्रधानमन्त्री नरेन्द्र मोदीले विदेशमन्त्री स्वराजलाई ओलीसँग विश्वासको वातावरण बनाउँदै भारत भ्रमणको औपचारिक निम्ता स्वीकार्य बनाउन अराएका छन्। दुई वर्षअघि नयाँ संविधान जारी गरेको निहुँमा भारत सरकारले नेपालमा लगाएको नाकाबन्दीको चर्को विरोध गरेर भारतका आँखामा बिझेका ओलीको चीनतर्फको झुकावले भारत सरकार र ओलीबीच विश्वासको संकट गहिरिएको थियो। यही संकट चिर्न दिल्लीले पछिल्ला कदम चालेको देखिन्छ। प्रधानमन्त्री मोदीले निर्वाचनपछि ओलीसँग गरेको फोन संवादलाइ पहिलो कडीको रूपमा हेरिएको छ। नेपालमा सरकार परिवर्तन हुनासाथ बधाइ तथा भारत भ्रमणको निम्तो एकैसाथ दिने भारत सरकारको प्राक्टिस रहिआएको हुँदा ओलीलाई दिइएको आमन्त्रण पनि त्यसैको एउटा कडी मान्नुपर्छ। ओली र भारत त्यसो त चीनसँगको हिमचिमका कारण प्रो चाइनाको ट्याग लगाइएका ओलीसँगको दिल्लीको सम्बन्ध ओपन सिक्रेटजस्तो छ। अविश्वासको संकटजस्तो देखिए पनि भारतसँगको सम्बन्धलाई घुमाउरो पाराले सन्तुलित राख्न ओली खप्पिस मानिन्छन्। उपचारका लागि गत महिना थाइल्यान्ड पुगेका उनले गरेको भारतीय उच्च राजनीतिक भेटघाटपछि अहिले हुन लागेको विदेशमन्त्रीको भ्रमणसम्ममा ओलीले भारतलाई घुर्काएको भनी देखिएको छ। तर व्यवहारमा भारतलाई बिच्क्याउने पक्षमा ओली पनि छैनन्। त्यसैले पनि नेपाली जनतासँग गरेको कट्टर राष्ट्रवादको वाचा नबिथोलिने गरी दिल्लीसँगको सम्बन्धलाई ट्र्याकमा ल्याउने डबल रणनीति ओलीले अख्तियार गरेको देखिन्छ। प्रधानमन्त्री मोदीलाई आफू भारतसँग सहकार्यका लागि तयार रहेको सन्देश यसको ताजा उदाहरण हो। त्यसैगरी गणतन्त्र दिवसमा लैनचौरमा भौतिक उपस्थितिको साटो शुभकामना सन्देशलगत्तै सोही दिवसको अर्को कार्यक्रममा भारतीय राजदूतसँगको एउटै मञ्च यसको अन्य उदाहरण हो। मोदी र ओलीमध्ये कसको भ्रमण पहिले ? ओलीका लागि रेड कार्पेट बिछ्याउने तयारीमा दिल्ली रहेको भए पनि यसपटकको परिस्थिति अलि फरक छ। मोदीले ओलीलाई निम्तो दिँदा प्रत्युत्तरमा ओलीले नै मोदीलाई पहले आप भन्दै नेपालको भ्रमणका लागि निम्ता गरेका छन्। मोदीको दुईपटकको नेपाल भ्रमणका क्रममा इच्छाएका जनकपुर, लुम्बिनी र मुक्तिनाथको दर्शन गराउने विश्वास दिलाएका छन्। त्यसो त प्रतिनिधिसभा तथा संसदीय निर्वाचनअघि नै मोदीको नेपाल भ्रमणमा जाने लगभग तय थियो। भारत सरकारको सहयोगमा बन्न लागको नौ सय मेगावाट क्षमताको अरुण तेस्रो परियोजनाको शिलान्यास गर्नका लागि मोदी नेपाल जाने भएका थिए। तत्कालीन राजदूत दीपकुमार उपाध्यायले मोदीको नेपाल भ्रमण गराउनका लागि निकै कसरत गरे। अन्ततः निर्वाचनको सँघारमा जान नहुने निष्कर्ष दिल्लीले निकालेको हुँदा मोदीको भ्रमण अन्तिम समयमा रद्द गरिएको थियो। विनाशकारी भूकम्पले थलिएको नेपालको आर्थिक विकासमा नाकाबन्दी लगाएर दिएको चोटपछि गुमेको भारतीय ख्यातिको क्षतिपूर्ति अहिलेसम्म हुन सकेको छैन। त्यसपछि नेपाली राजनीतिले भारतको अनुकूलताको विपरीत कोल्टे फेरेको छ। त्यसैले कोर्स करेक्सनको रूपमा रणनीति नै बदलेर ओली सरकारसँग काम गर्न आतुर रहेको सन्देश दिल्लीले दिएको छ। यो परिवेशमा विश्वासको खाडल पुर्न दुवै मुलुकका सरकार प्रमुखहरूमध्ये कसले पहिलो प्रयास गर्ला चासोको विषय बनेको छ। प्रयास दुवैतर्फबाट सुरु पनि भइसकेको छ। यसलाई औपचारिक मोहरका रूपमा दुवै मुलुकका नेतृत्वले गर्ने एकअर्काको मुलुकको भ्रमणले पनि दर्शाउने हुँदा मोदी ओलीको नेपाल भारत भ्रमण पनि चासोको विषय छ। यद्यपि भारतको विषयमा निकै खरो बोलेर चर्चा पाएका ओलीले पहले आप भनेर मोदीलाई आमन्त्रण गरेपछि स्वतः त्यसपछि उनको भ्रमणको पालो भन्ने बुझिन्छ। के त्यसो भए मोदीले ओलीको नेतृत्वमा नयाँ सरकार बनेपछि पहिले नेपाल भ्रमण गर्छन् भन्ने कौतुहलतामा केही जानकार प्रधानमन्त्री बनेपछि ओलीको पहिलो विदेश यात्रा भारत नै हुन्छ भनेर ठोकुवा गरिरहेका छन्।३ प्राइम फ्याक्टर चीन पछिल्लो परिवर्तित राजनीतिक परिवेशमा भारत र नेपाल सम्बन्धबीचको प्राइम फ्याक्टर नै चीन रहेको छ। भारतीय सञ्चारमाध्यममा छापिने आलेख, विश्लेषण, टिप्पणीमा चीनको नेपाल बढ्दो सक्रियताका कारण भारत सतर्क रहनुपर्ने विश्लेषण आउँछ। भर्खरै पूर्वसचिव तथा नेपालका लागि पूर्व भारतीय राजदूत श्याम शरणले एक सञ्चारमाध्यमसँगको कुराकानीमा भने, चीनको नेपालमा बढ्दो प्रभाव भारतका लागि चुनौती बनेको छ। तिब्बतको तर्फबाट नेपाल जोड्ने पूर्वपश्चिम सडक मार्ग बन्न लागेकोमा चिन्ता व्यक्त गर्दै शरणले भने, भारतको नेपालसँग जोड्ने सडक मर्मतसम्म भएका छैनन्, त्यसतर्फ भारतले ध्यान केन्द्रित गर्नुपर्छ। चीनले नेपालमा लगानी गर्न लागेका परियोजनाबारे चिन्ता व्यक्त गर्दै उनले भने, चीनले पोखरामा कन्सुलेट खोल्छ, भारतीय बोर्डरको साँधमा बैंक खोल्न लागेको छ। लुम्बिनीमा पर्यटकीय क्षेत्रअन्तर्गत बुद्धिस्ट परियोजनामा लगानी गर्दैछ। चीनको आर्थिक शक्तिसँग प्रतिस्पर्धा गर्नेभन्दा पनि भारतले नेपालसँग गरेका प्रतिबद्धतालाई व्यवहारमा उतार्न चुकेको भारतीय विश्लेषकले तर्क राख्दै पनि आएका छन्। प्राध्यापक एसडी मुनीले एक कार्यक्रममा भनेका थिए, चीनले नेपालमा गर्ने लगानीसँग भारतले प्रतिस्पर्धा गर्न सक्दैन तर तुलनात्मक रूपमा दक्षतापूर्वक चीनले दिनेभन्दा बढी सेवासुविधा दिएर आफूलाई प्रस्तुत गर्नुपर्छ। कुशल ढंगबाट समयमै प्रतिबद्धताअनुरूपका परियोजना सम्पन्न गर्ने, ऋणमा कम ब्याजदर राखेर नेपाललाई विश्वस्त पार्न सक्नुपर्छ। दक्षिण एसियाली मुलुकमा आक्रामक ढंगले आर्थिक सम्बन्ध विस्तार गरिरहेको चीन र नेपाल सम्बन्धबारे भारतीय दैनिक अखबार द हिन्दुकी डिप्लोमेटिक एडिटर सुहासिनी हैदरले भारत र नेपालबीचको भाषिक, सांस्कृतिक समानताको तुलना चीनसँग हुन नसक्ने भएको हुँदा भारतले सफ्ट पावर डिप्लोमेसीको प्रयोग गर्नुपर्ने धारणा राखेकी थिइन्। एक टेलिभिजन कार्यक्रममा आफ्नो धारणा राख्दै उनले भनेकी थिइन्, भारतले आफ्ना छिमेकी मुलुकमा मस्कुलर पावर देखाउन खोजेको हुँदा नेपाललगायत अन्य छिमेकी मुलुकसँगको पनि सम्बन्ध बिग्रेको हो। यसैको उदाहरणको रूपमा नाकाबन्दीलाई इंगित गर्दै उनले नेपालमा भारतविरोधी भावनाको उपजको कारक पनि यसैलाई भनेकी थिइन्। सुरक्षा संवेदनशीलताका नाममा पाकिस्तान र दक्षिण एसियामा विस्तारवादको नीतिअनुरूप अघि बढिरहेको चीनको छिमेकी मुलुकसँग बाक्लिएको सम्बन्ध भारतको अत्यधिक चिन्ताको विषय छ। त्यसैले पनि विदेश मन्त्रालयमा नयाँ विदेश सचिवको रूपमा विजय गोखलेलाई नियुक्त गरेर छिमेकी मुलुकसँगको सम्बन्धमा नरम बन्ने संकेत भारत सरकारले दिएको छ। जसअनुरूप पहिलो उच्च राजनीतिक भ्रमणको रूपमा स्वराज आफैं नेपाल जाँदैछिन्। विदेश सचिव गोखले सम्मिलित टोलीका साथ स्वराजको नेपाल भ्रमणलाई दिल्लीको नेपालसँगको सम्बन्धलाई सन्तुलनमा ल्याउने सकारात्मक प्रयास रहेको बुझाइ एकथरीको छ।४ उच्चस्तरीय भ्रमण र नेपालको समस्या हस्तक्षेपकारी भूमिकामा रहिआएको भारतले पछिल्लो दुई वर्षयता नेपाल मामिलामा लगातार राजनीतिक, आर्थिक, कूटनीतिक असफलता बेहोरेको भन्दै आन्तरिक रूपमा चर्को आलोचना खेपेको छ। विनाशकारी भूकम्पले थलिएको नेपालको आर्थिक विकासमा नाकाबन्दी लगाएर दिएको चोटपछि गुमेको भारतीय ख्यातिको क्षतिपूर्ति अहिलेसम्म हुन सकेको छैन। डिमोनिटाइजेसनका कारण थन्किएर रहेको नेपाल सरकारसँग संकलित पुरानो पाँच सय र एक हजार दरका भारतीय रुपैयाँ साट्नमा भारतको सदासयता देखिएको छैन। भारत निकासी हुने नेपाली उत्पादनको सहज प्रवेशलाई व्यवस्थित गर्न सकेको छैन। प्रतिबद्धता पूरा गरेका परियोजना कार्यान्वयनमा भएका ढिलासुस्तीको त दिल्लीमै पनि खुलेर विरोध हुने गरेको छ। मापदण्ड पूरा गरिसक्दा पनि ग्याँस बुलेटको अनुमति नपाएको ग्याँस व्यवसायीको गुनासो यथावतै छ। उच्चस्तरीय भ्रमण आदानप्रदानका एजेन्डामा यी विषय सधैं छलफल हुन्छन् तर समाधान निस्कँदैन। भारतीय कर्मचारीतन्त्रको कमजोरी हो अथवा भारतले नेपालका समस्या समाधान गर्न चासो नै नदिएको हो, स्पष्टता यस्ता भ्रमणबाट पनि नआइरहेको तीतो यथार्थ छँदैछ। आफूअनुकूल सरकार बनाउनेभन्दा पनि बनेको सरकारसँग मिलेर नेपाली जनताको हितअनुरूप काम गर्न तत्परता देखाउनमा दिल्ली सधैं चुकेको छ भने नेपाल हितका मुद्दामा भारतीय ब्युरोक्रेसी उदासीन देखिन्छ। भारत र नेपालबीचको सम्बन्धमा यस्ता उच्चस्तरीय भ्रमणले जनस्तरका मुद्दा सम्बोधन गरेको पटक्कै नदेखिएको हुँदा पनि नेपालको तर्फबाट ओलीले भारतको विश्वास जित्न गरेको प्रयास अनि भारतले सशंकित ओलीसँगको विश्वासको वातावरण प्रयासमै अहिलेको भ्रमण केन्द्रित देखिन्छ। यो पढ्नोस : स्वराजको बेमौसमी भ्रमण"
शिशु संघीयता र राष्ट्रिय एकता,"उन्नाइसौं शताब्दीको एक दिन तत्कालीन ब्रिटिस महारानी भिक्टोरियाले प्रधानमन्त्री बेन्जामिन डिजरेलीलाई सोधिन्, मिस्टर प्राइममिनिस्टर, ईश्वरको अस्तित्वको प्रमाण के छ ? प्रधानमन्त्री डेजरेलीले एकछिन सोचेर उत्तर दिए, मौसुफ सरकार, यहुदीहरू। ईशापूर्व १९८६ तिर अस्तित्वमा रहेका अब्राहमलाई इजरायलीहरू आफ्नो यहुदी वंशको कुल पुरुष मान्छन्। बाइबलको पुरानो करारअनुसार अब्राहमका नाति याकुवको नामबाट इजरायल देशको नामकरण गरिएको हो र उक्त देशलाई अब्राहम र उनका वंश अर्थात् यहुदीलाई ईश्वरद्वरा प्रतिज्ञा गरिएको भूमिको रूपमा इजरायलीहरू मान्दछन्। यहुदी अर्थात् इजराइलीहरू सम्भवतः सबैभन्दा बढी सताइएका, तितरवितर पारिएका जाति हुन्। निर्वासन र प्रवासी जीवन उनीहरूको इतिहासको अभिन्न पाटो हो। ईशापूर्व ५८६ मा आफ्नो प्राचीन राज्य यहुदीयामा बेबिलोनीहरूले आक्रमण गरेपछि इजरायलीहरू सत्तरी वर्षसम्म बेबिलोन (हालको इराक) मा निर्वासनको जीवन जिए र पुनः फर्केर राज्यको पुनर्निर्माणमा लागे। तर ७० एडीमा पुनः रोमी सम्राट् तितुसले यहुदीहरूको पवित्र मन्दिर भत्काएर उनीहरूको बर्बरतापूर्ण हत्या गरे, यहुदीहरू युरोपतिर तितरवितर भए। १३५ एडीमा रोमन सम्राट् हाड्रियानले यहुदीहरूमाथि पुनः आक्रमण गरी तितरवितर गरे। यरुसेलमलको नाम परिवर्तन गरि एलिया क्याटोलिना र यहुदियालाई प्यालेस्टाइन नामकरण गरी यहुदी र यहुदियाको पहिचान मेटाइदिए। त्यसपछि सारा यहुदीहरू युरोपभर छरिएर प्रवासी जीवन जिउन बाध्य भए। उनीहरूको भूमि विभिन्न कालखण्डमा बैजेन्ताइन, अरब इस्लामिक, तुर्क तथा ब्रिटिस साम्राज्यद्वारा शासित भयो। युरोपमा प्रबासिएका यहुदीहरूले सांस्कृतिक र आर्थिक समृद्धि स्थापना गरे, युरोपियन समाजलाई योगदान पनि दिए तर आफ्नो पहिचान स्थापित गर्न सकेनन्। यहुदीहरूको आर्थिक र सांस्कृतिक प्रगतिले युरोपेली समुदाय सशंकित बन्यो। उन्नाइसौं शताब्दीको अन्त्यतिर युरोपियनहरूमा जागेको राष्ट्रवाद र नश्लीय अहंकारले यहुदीहरूप्रति घृणा भाव जाग्यो। यहुदीविरोधी कानुन बन्न थाले र हिटलरको उदय भएपश्चात् यहुदीहरूमाथि तीव्र दमन हुन थाले र होलोकास्ट नरसंहारमा साठी लाख यहुदी मारिए। अरब र युरोप जताततैबाट सताइएका र खेदिएका यहुदीहरूका लागि एउटै विकल्प थियो मेटिएको मातृभूमिमा फर्किने। उनीहरू फर्किए र फर्किने क्रम जारी रह्यो। आफ्नो ऐतिहासिक भूमिको पुनस्र्थापना गर्न र इजाइलीहरूको स्वतन्त्र अस्तित्वका लागि जिओनिज्म अभियान चलाए र अन्ततः सन् १९४८ मे १४ मा इजरायल स्वतन्त्र राष्ट्रको रूपमा स्थापित भयो। स्थापना भएकै भोलिपल्ट पाँचवटा अरब राष्ट्रहरू इजिप्ट, सिरिया, जोर्डन, लेबनान र इराकले एकैपटक आक्रमण गरे तर जित इजरायलको भयो। अरब राष्ट्रहरूसँग भएको १९५६ को सिनाई युद्ध, १९६७ को छदिने युद्ध तथा १९७३ को योम किपुर युद्ध सबैमा इजरायल विजयी भयो। जनताले खास भूगोल, जातीय, धार्मिक र राजनीतिक आस्थाभन्दा माथि उठ्ने र दलहरूले दलगत स्वार्थ र पूर्वाग्रह त्याग्ने हो भने निश्चय नै देशको विकास र समृद्धि सम्भव छ। मध्यपूर्वको द्वन्द्व भन्नासाथ इजरायल प्यालेस्टाइनबीचको विवादका रूपमा बुझिन्छ र इजरायलले प्यालेस्टाइनी भूमि अतिक्रमण गरेकाले उसको विरोध गरिन्छ। वास्तवमा यो समस्या सिंगो अरब राष्ट्रहरू र इजरायलबीचको हो। समग्रमा यो अस्तित्व स्वीकार नगर्ने र अस्तित्व रक्षाको द्वन्द्व हो। तमाम अरब राष्ट्रहरूको घेराबन्दी हुँदाहुँदै पनि इजरायलले आफ्नो अस्तित्व रक्षा गरिरहेको छ। पहिचानविहीन प्रवासी जीवन जिउँदाको पीडालाई ऊर्जामा परिणत गरी अत्याधुनिक प्रविधिमा विकास, चुस्त सुरक्षा व्यवस्था, सक्षम नेतृत्व र देशभक्त जनताका कारण नेपालभन्दा ६७ गुणा सानो देश इजरायल आर्थिक र सामारिक हिसाबले विश्व भूराजनीतिमा प्रभावशाली राष्ट्रको रूपमा चिनिन्छ। गत जनवरी १४ मा इजरायली प्रधानमन्त्री बेन्जामिन नेतान्याहुको भारत भ्रमणका क्रममा भारतीय प्रधानमन्त्री नरेन्द्र मोदीले प्रोटोकलको प्रवाह नगरी आफैं विमानस्थलमा स्वागत गर्न जानु पनि इजरायली प्रभावको उदाहरण हो। कुनै पनि राष्ट्रको अखण्डता, सामथ्र्य र शक्ति उसको आकार र त्यसमा बसोवास गर्ने जनसंख्यामा भन्दा पनि जनताको देशभक्तिको भावनामा निर्भर रहन्छ भन्ने प्रमाण हो इजरायल। आफ्नो भूमि गुमाउनुको पीडा र पुनस्र्थापना गरेपछिको सफलताले इजरायलीमा पलाएको देशभक्तिको भावनाले इजरायल झन् शक्तिशाली बन्दै गएको छ। आफ्नो देशको पहिचानसँगै आफ्नो पहिचान जोडिनु र आवश्यक्त परे शत्रुहरूको विरुद्धमा लडेर देशलाई बचाउन बलिदानी हुन तयार हुनेसम्मको नागरिक प्रतिबद्धताद्वारा निर्देशित भावना नै देशभक्ति हो भन्ने कुरा इजरायलीहरूबाट सिक्न सकिन्छ। प्याट्रियोटिज्म (देशभक्ति) र नेसनालिज्म (राष्ट्रवाद्) उस्तै जस्ता लाग्छन् तर नितान्त फरक छन्। प्रसिद्ध उपन्यासकार जर्ज ओरलका अनुसार देशभक्ति, एक विशेष स्थान र विशेष रहनसहनप्रतिको निष्ठा हो, कसैलाई त्यो विश्वको सबैभन्दा उत्तम लाग्न सक्छ, तर अरूलाई जबर्जस्त लाद्ने चाहना हुँदैन। देशभक्ति सैन्य र सांस्कृतिक दुवै हिसाबले रक्षात्मक प्रकृतिको हुन्छ। अर्कोतर्फ राष्ट्रवादशक्तिको चाहनासँग अभिभाज्य रहन्छ। राष्ट्रवादका पक्षधरहरू आफ्ना लागि नभएर देश या आफूसम्मिलित एकाइको प्रतिष्ठा र शक्तिको सुरक्षाको चाहना गर्छन्। अमेरिकी इतिहासकार जोन जे डायरको विचारमा राष्ट्रवाद राष्ट्रकेन्द्रित र देशभक्ति जनताकेन्द्रित हुन्छ। देशभक्त नागरिकले आफ्नो देशलाई प्रेम गर्छ, यसको भलाइका लागि काम गर्छ र परिआएको खण्डमा शत्रुहरूको विरुद्धमा लड्छ। राष्ट्रवादीले मेरो देश तेरोभन्दा राम्रो र सबैभन्दा उत्तम छ। यो राम्रो भएकै कारणले अरूले यसलाई घृणा गर्छन्। नागरिकमा देशभक्ति र राष्ट्रवादको भावना दुवै हुन्छन् फरक यति हो कहीं देशभक्ति हावी हुन्छ त कहीं राष्ट्रवाद। कुनै न कुनै समय कसैको न कसैको उपनिवेश बनेका राष्ट्रका जनतामा बढी देशभक्तिको भावना र सधैं सार्वभौम रहेका राष्ट्रका जनतामा बढी राष्ट्रवादी भावना हुन सक्छ। डोनाल्ड ट्रम्प अमेरिकी राष्ट्रपतिमा निर्वाचित भएपश्चात् लोकप्रियतावादको जगमा स्थापित राष्ट्रवादको प्रभाव विश्व राजनीतिमा जबर्जस्त छाएको छ। त्यस प्रभावबाट नेपाल अछूतो छैन भन्ने भर्खरै सम्पन्न प्रतिनिधिसभा र प्रदेशसभा निर्वाचन परिणामले पनि प्रतिबिम्बित गर्छ। निर्वाचन सम्पन्नपश्चात् राजनीतिक दलहरूका बीचमा सत्ता समीकरणको जोडघटाउ र भावी रणनीति बनाउने रस्साकस्सी चलिरहँदा राष्ट्र, राष्ट्रियता र राष्ट्रिय एकताका विषयमा बहस र टीकटिप्पणी भइरहेका छन्। विशेषगरी संघीयतालाई लिएर आशा र आशंका, अवसर र चुनौतीका विषयमा विभिन्न विचार व्यक्त गरिएका छन्। गत मंसिरमा सम्पन्न प्रतिनिधिसभा र प्रदेशसभा निर्वाचनमार्फत संघीयताको विधिवत् जन्म भएको छ, यद्यपि प्रदेशहरूको विधिवत् नामकरण हुन बाँकी नै छ। एकात्मक राज्य प्रणालीबाट संघीयतामा गएसँगै विकेन्द्रीकरणको सिद्धान्तअनुसार राजनीतिक शक्ति र अधिकार, प्रशासनिक सेवाको जिम्मेवारी र अधिकार तथा वित्तीय स्रोतको पुनर्विनियोजन र परिचालनको जिम्मा केन्द्रबाट प्रदेशमा स्थानान्तरण हुनेछ। प्रजातान्त्रिक मान्यताअनुसारको समावेशी र सहभागितामूलक प्रतिनिधित्व, जनमुखी प्रणाली र पद्धतिको विकास तथा निश्चित भूगोलमा बाहुल्य रहेको समुदायको सांस्कृतिक, भाषिक र सामाजिक पहिचानसहितको प्रतिनिधित्व र समायोजन नै संघीयताको सुन्दरता हो। तथापि विकासशील देशहरूमा संघीयताको व्यवस्थापन जटिल र कार्यान्वयन कठिन हुन्छ। नदीको धारसँगै सिमाना बदलिने र र खहरेजस्तै उर्लने र अस्ताउने राष्ट्रवाद भएको हाम्रोजस्तो देशमा संघीयता चुनौतीपूर्ण छैन भन्न सकिँदैन, तथापि अबको बहस संघीयता किन जन्मियो भन्दा पनि यसलाई कसरी हुर्काउने भन्ने विषयमै केन्द्रित हुनुपर्छ। शिशु संघीयताले विस्तारै वामे सर्दै गर्दा यसको मर्ममा प्रहार हुने गरी केही शंकास्पद गतिविधि पनि भएका छन्। पृथ्वीनारायण शाहको जन्मजयन्ती राष्ट्रिय एकता दिवसको रूपमा मनाउने परम्पराको पुनस्र्थापना गरिएको छ। यसको समर्थनमा कतै दीप प्रज्ज्वलन त कतै विरोध प्रदर्शन भए। यस सम्बन्धमा सामाजिक सञ्जाल तथा सञ्चारमाध्यममा प्रस्टरूपमा जातीय रूपमा विभाजित भावना व्यक्त गरिएका छन्। प्रदेशको अस्थायी राजधानी तोकिएपछि कतै खुसियाली मनाइयो त कतै टायर बालियो। प्रदेश नम्बर २ का कतिपय सांसदहरूले हिन्दीमा शपथ खाए। पूर्वराजाको गोरखनाथसम्मको तीर्थाटन र देशभित्रको भ्रमणका क्रममा राजा आऊ देश बचाऊ भन्ने आवाज पनि सुनिए। यी घटनाक्रम मध्यनजर गर्ने हो भने संघीयतालाई घेराबन्दीमा पार्न खोजिँदैछ भन्ने प्रस्ट हुन्छ। संघीयताका सम्बन्धमा सबैभन्दा चुनौतीको रूपमा तेस्र्याइएको विषय हो, राष्ट्रिय एकता। पृथ्वीनारायण के आजको राष्ट्रिय एकताको प्रतीक बन्न सक्छन् त ? एउटा अहं प्रश्न हो। इतिहास आजको पुस्ताको लागि सिकाइको पाठशाला हो। यो पुस्ताको पुर्खा अर्थात् इतिहासका पात्र उनीहरूले राष्ट्रलाई दिएको योगदानका आधारमा गौरव र सम्मानका पात्र हुन्। इतिहासलाई आजको पहिचान र त्यसका पात्रलाई भोलिका मार्गदर्शकको रूपमा स्थापित गर्न खोज्नु अग्रगमन हुन सक्तैन। इतिहासबाट सिक्ने र त्यसका पात्रलाई सम्मान गर्दै आजको पहिचान स्थापित गर्ने जिम्मा यही पुस्ताको हो, जसले भोलिको पुस्ताका लागि आधार खडा गर्न सक्छ। पृथ्वीनारायणले साना राज्यलाई एकीकरण गरी सिंगो राष्ट्रलाई सिमानाले बाँधेका थिए। अबको एकता भावनाले बाँध्ने हो, जुन एकतामा पृथ्वीनारायणहरूको मात्रै नभएर बिसे नगर्ची, बांङे सार्की र मनिराम गाइनेहरूले राष्ट्र निर्माणमा गरेका योगदानहरूको पनि कदर हुनेछ। मधेसका नाममा राजनीति गर्नेहरू राजधानीको आलिशान महलहरूमा राज गरिरहँदा मधेसका विपन्न परिवारका लागि एकीकृत नमुना बस्ती बनाउन व्यस्त धुर्मुस सुन्तली, भूपू राष्ट्रपतिले राज्यसँग थप सुविधा मागिरहँदा औषधिको पोको बोकेर शीतलहरप्रभावित क्षेत्रका जनताका उपचारका लागि मधेस झरेका डा गोविन्द केसी, आफ्नो भूमिमाथि अतिक्रमण हुँदा स्वाभिमानका लागि लड्ने सप्तरी तिलाठीका रामनारायण मण्डलहरू देश बाँध्ने भावनाका प्रतिनिधि पात्र हुन्। जो पात्र जातीय, क्षेत्रीय, वर्गीय र धार्मिक सीमारेखा काटेर जनताका मनमा जम्न सफल भएका छन् र देश सिमानाले भन्दा पनि भावनाले बाँधिन्छ भन्ने उदाहरण दिइरहेका छन्। अमेरिकी सोह्रौं राष्ट्रपति अब्राहम लिंकन नागरिकबीचको आत्मीयता जमिनको टुक्रामा सीमित नभई रहनसहन, संविधान र सरकारसँग जोडिने कुरामा विश्वास राख्थे। लिंकनले भनेका थिए, अमेरिका विविध जातीय र सांस्कृतिक संग्रह हो, जो रगत, धर्म, परम्परा, बोलावट र सहरहरूले भन्दा पनि राजनीतिक विचारले बाँधिन्छ। राजनीतिक वाचाको महत्र्व र रचनात्मक मूल्यले देशका नागरिकलाई एकताबद्ध बनाउँछ। उनको यो विचारलाई कभनेन्टेड प्याट्रियोटिज्म अर्थात् वाचा गरिएको देशभक्तिको उपमा दिइन्छ। निर्वाचनमार्फत जनताले स्थायी सरकारको जनादेश दिएका छन्। जनादेश प्राप्त दलले विकास र समृद्धिको वाचा गरेका छन्। जनताले खास भूगोल, जातीय, धार्मिक र राजनीतिक आस्थाभन्दा माथि उठ्ने र दलहरूले दलगत स्वार्थ र पूर्वाग्रह त्याग्ने हो भने निश्चय नै देशको विकास र समृद्धि सम्भव छ। जनतामा इजरायलीहरूको जस्तो देशभक्तिसहितको राष्ट्रवाद र नेतामा अब्राहम लिंकनको जस्तै कभनेन्टेड प्याट्रियोटिज्मको भावना विकास होस्, जसले शिशु संघीयतालाई पनि हुर्काउनेछ, राष्ट्रिय एकतालाई पनि बढाउनेछ।"
स्वराजको बेमौसमी भ्रमण,"भारतीय विदेशमन्त्री सुषमा स्वराज आफ्ना मन्त्रालयका उच्च अधिकारीसहित आज नेपाल भ्रमणमा आउँदैछिन्। एक्कासि भएकाले हुन सक्छ, यो भ्रमणलाई नेपाल सरकार, नेपाली राजनीनिक दलहरू र नेपाली जनताले कसरी हेरिरहेका छन् भन्नेमा खासै बहस देखिन्न। भारतजस्तो हरेक हिसाबले महत्र्वपूर्ण देशका उच्च अधिकारीको समूहले नेपाल भ्रमण गर्ने समय निकाल्नुलाई सामान्य अवस्थामा नराम्रो मान्न मिल्दैन। तैपनि खासमा यो भ्रमण किन यतिबेला नै भयो जब नेपाल निर्वाचन सम्पन्न गरेर सरकार बनाउने सकसमा गुज्रिरहेको छ। के एउटा असल छिमेकीले सरकार बनाउनेलगायतका सकस बेहोरिरहेको एक छिमेकीलाई यस्तो बेलामा सहयोग गर्नुपर्छ र सक्छु भनेर गरिएको भ्रमण हो यो ? यस भ्रमणले नेपाल र भारतको अलिक अगाडि असाध्यै बिग्रिएर विस्तारै सुधारोन्मुख भएको सम्बन्धमा व्यापक सुधारका लागि मार्गप्रशस्त गर्ला त ? जस्ता विविध प्रश्न तेस्र्याइदिएको देखिन्छ। विभिन्न चरणका निर्वाचन सम्पन्न गरेर नेपालको राजनीति नयाँ मोडमा उभिएको भए पनि सरकार कस्तो र कसको बन्ने भन्नेमा अझै अन्योल कायम रहेको अवस्थामा यो भ्रमणले कस्तो असर गर्ला चासोको विषय बनेको छ। एकथरीले नेपालका नेताको चाहनाअनुरूप भएको भ्रमणमा भारतका नेताहरूको के दोष भनेर पनि भन्न सक्लान्। त्यसो भन्नका लागि ओलीजीले एक ठूलो दलका नवनिर्वाचित जनप्रतिनिधिको हैसियतले भारतीय प्रधानमन्त्रीलाई लेखेको चिठी, मोदी र ओलीबीच भएको भनिएको पछिल्लो वार्ता आदिलाई आधार बनाउन खोजिएला। देखाउनका लागि यी आधार प्रशस्त हुन सक्छन्। तर मेरो आसय भनेकोे यत्रो उच्चस्तरीय भ्रमणले नेपाल भारत सम्बन्धमा नयाँ तर सकारात्मक आयाम देला त भन्ने हो। निष्कर्षमा सरकार गठनको रस्साकस्सी भइरहेको र कसैको बहुमत नआएको अवस्थामा संसद्मा रहेका सदस्यमध्ये एकभन्दा बढी व्यक्तिले प्रधानमन्त्रीको सपना देखेको अवस्थामा भइरहेको यो भ्रमण पनि अन्नतः भविष्यमा प्रधानमन्त्रीमा चुनिनेका लागि स्वागतयोग्य हुनेछ भने अन्य आकांक्षीका नजरमा यो हस्तक्षेपकारी भ्रमण रहने बलियो सम्भावना छ आफ्नो पक्षमा भारत आउँछ भने सधैं स्वागत गर्ने र आफूबाहेककाको पक्षमा वा आफ्नो प्रतिकूल हुने गरी भारत देखिनासाथ भारतीय हस्तक्षेप भयो, यसलाई परास्त गरेर जानुपर्छ भनेर नेपाली राजनेताले देशभित्र विगतमा गर्ने गरेको राजनीतिक परिचालन। यस आशंकाका पछाडिका आधार हुन्। आफू बहुमतनजिक पुगिरहँदासमेत चीनबाट बधाईका स्वर नआएको अवस्था चिर्न केरुङ बोर्डरको यात्रा तय गरेर म्यासेस दिन जानेका ओलीजीको भारतसँगको सम्बन्ध सुधारका पछिल्ला कदम कतिखेर आएका छन् भनेर पनि भारतले हेर्न सक्नुपथ्र्यो। जब माओवादीसँग शक्ति बाँडफाँटमा झमेला भयो र आफू सरकारमा जानेनजानेबारे ढुक्क हुन सकेनन्, तब ओलीजी आफ्नो भारतविरोधी अडान, जसलाई नेपालमा राष्ट्रवादी अडान मानिन्छ, लाई छोडेर सम्बन्ध सुधारका कुरा गर्न थालेका देखिन्छन्। माओवादी विस्तारविस्तार टाढिइरहँदा कमसेकम मधेसवादीलाई मनाइदिन भारत सहयोगी भयो भने किन माओवादीसँग नचाँहिदो रूपमा लचक हुनु भन्ने आसय साथ ओलीले नयाँ कदम चालेको देखिन्छ। जे होस्, ओलीको पत्रलाई पनि दुई देशबीचको सम्बन्ध सुधारका मामलामा सकारात्मक रूपमा लिन सकिन्छ, किनभने उनी र उनले नेतृत्व गरेको दलसँगको सम्बन्धले पनि नेपाल र भारतको समग्र सम्बन्ध र त्यसको भविष्य निर्धारण गर्छ। तर ओलीले लेखेको चिठी र गरेको कुराकानीका आधारमा मात्र तय भएको हो भने यो भ्रमण भारतीय जनता पार्टीको स्तरको हुनुपर्ने थियो न कि भारत सरकारको। भारतीय विदेशमन्त्री सुषमा स्वराजको यो भ्रमण जनस्तरको सम्बन्ध सुधारका लागि सहयोगी हुनेमा शंका गर्ने धेरै आधार दिएको छ। किनभने ओली अहिले सरकारमा छैनन् र उनले लेखेको पत्र दलको नेताको हैसियतले लेखेको पत्र हो, न कि नेपाल सरकारमा रहेको हैसियतले। स्वराजको यो भ्रमणले ओलीलाई प्रधानमन्त्री बनाउन कति सहयोगी होला, त्यो त भविष्यले देखाउला। तर यो भ्रमण जनस्तरको सम्बन्ध सुधारका लागि सहयोगी हुनेमा शंका गर्ने अरू आधार दिएको छ। दुई वर्षअघि मधेसलाई सहयोग गर्न मधेसवासीले गरेको आग्रहका आधारमा भनेर चालिएको नाकाबन्दीसम्मको कदमले सारा नेपालीको मन दुखाएको यथार्थलाई यसपटकको भ्रमण तय गर्नुअगाडि कमसेकम भारतले सम्झन र विश्लेषण गर्नुपथ्र्यो र कुनै एक दलका धेरैमध्ये एक नेताकेन्द्रित भ्रमण कति लाभकर होला भनेर सोच्नुपथ्र्यो भन्ने हो। वास्तवमा नेपाल र भारतको सम्बन्ध बहुआयामिक हो। चीन र नेपालको जस्तो राज्य र राज्यका बीचमा औपचारिकतामा मात्र सीमित सम्बन्धभन्दा भारत र नेपालको सम्बन्ध फरक छ, त्यसैले यहाँ दुई देशका जनता जनताले यो सम्बन्धबारेमा राख्ने र राखेका धारणाले नेपाल र भारतको सम्बन्ध सुध्रिएको या बिग्रिएको भनेर हेर्ने र विश्लेषण गर्ने गरिन्छ। जनस्तरको आवाज हेर्ने हो भने अहिले नेपालमा भारत सरकारविरोधी भावना मनग्य छ र त्यो विगतको भन्दा मात्रामा बढी छ किन भन्न सकिन्छ भने एकातिर पूरा पहाड र हिमालले दुई वर्षअगाडिको नाकाबन्दी बिर्सिएको छैन भने अर्कोतिर तराईमधेसले पनि मधेसको एजेन्डालाई पहिला उछालेर नाकाबन्दीसम्म पुयाउन सहयोग गर्ने दिल्लीले अन्ततः मधेसको एजेन्डा ज्यूँका त्यूँ छोडेर काठमाडौंसँग सम्बन्ध सुधारमा लागेको बिर्सेको छैन। यस अवस्थालाई उनीहरूले दिल्ली साँच्चै मधेसको साथीभन्दा पनि उसले मधेसलाई उपयोग गरेर अर्थात् मधेसी जनताका काँधमा बन्दुक राखेर काठमाडौंलाई गलाउन खोजेको रूपमा बुझेका छन्। यस अवस्थाबाट सुधारका लागि अर्थात् नेपालका जनताको भारतप्रतिको धारणा सुधार्नका लागि नेपाल र नेपालीमा हाल देखिएको भारतप्रतिको संशय र शंकाको भावनालाई सम्मान गरेर विस्तारै त्यो शंकाको भावना दूर गरेर जाने हो। यसका लागि नेपालस्थित भारतीय दूतावासले नयाँ राजदूतको आगमनसँगै सुरु गरेको राजनीतिक मामलाबाट अलिक टाढा रहने र सामाजिक, सांस्कृतिक र विकासका एजेन्डामा अरू संलग्न रहने प्रकारको पछिल्लो नीति नै सही र कामयावी नीति हो। तर दूतावासले भर्खर प्रयोगमा ल्याएको नीतिलाई हठाथ बदलेर अप्ठेरो राजनीतिक परिस्थितिमा गुज्रिरहेको नेपालका राजनेतासँग भेटघाटको मात्र एजेन्डा लिएर त्यत्रो उच्चस्तरीय भ्रमण गर्नाले सप्रिन लागेको सम्बन्ध अरू बिग्रन्छ कि भन्नेमा भारतले हेक्का राख्नुपर्ने थियो भन्न सकिन्छ। कतिपयले यो भ्रमणलाई नेपालको पछिल्लो चीनसँगको सामीप्यताको यात्रालाई रोक्ने सकारात्मक कदमका रूपमा हेर्न सक्छन्। हो, भारतभित्रै पनि मोदी सरकारलाई तिम्रा कारणले नेपालजस्तो मित्र चीनतर्फ जान लाग्यो भनेर आलोचना गरिरहेको अवस्थामा छ। यही अवस्थामा ओली प्रधानमन्त्री भएर नियमितजस्तै भएको पहिलो औपचारिक भ्रमण भारतको गर्ने परम्परा नतोडियोस् भनेर त भारतले हतारहतार ओलीसँग अंकमाल गर्न खोजेको पनि हुन सक्छ। तर त्यसका लागि कमसेकम ओली या कोही अर्कोले नवनिर्वाचित संसद्बाट बहुमत पाएर प्रधानमन्त्रीको शपथ खाने परिस्थितिमा रहेको अवस्था या शपथ ग्रहणकै अवसर स्वराजका लागि भ्रमणको उपयुक्त अवसर हुन सक्थ्यो। तर जुन समय र परिस्थितिमा उनको टोली नेपाल आएको छ, त्यसलाई भने बेमौसमी भन्न हिच्किचाउनु हुन्न। यो पनि पढ्नोस् : चिन्तित दिल्ली र स्वराजको नेपाल भ्रमण"
ज्ञानेन्द्रको शतकमा नेपालको दोस्रो जित,"काठमाडौं : उपकप्तान ज्ञानेन्द्र मल्लले एक सय ५४ रनको शतकीय पालि खेलेपछि नेपालले दुबईमा खेलिएको दोस्रो अभ्यास खेलमा पनि जित हात पारेको छ । अर्को साताबाट नामिबियामा सुरु हुने अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग डिभिजन दुईको तयारीस्वरूप हाल दुबईमा रहेको नेपाली टोलीले बुधबार खेलिएको आफ्नो दोस्रो खेलमा यूएई ए टोलीलाई एक सय ९३ रनको भारी अन्तरले पराजित गर्यो । नेपालले यसअघि मंगलबार भएको पहिलो अभ्यास खेलमा पनि सोही टोलीलाई २५ रनले पराजित गरेको थियो । आईसीसी एकेडेमी ओभर वान मैदानमा टस जिती पहिले ब्याटिङ गरेको नेपाली टोलीले ज्ञानेन्द्रको उत्कृष्ट पालिमा निर्धारित ५० ओभर पूरै ब्याटिङ गर्दै पाँच विकेटको क्षतिमा तीन सय ३३ रनको योगफल खडा गरेको थियो । जवाफी ब्याटिङमा आएको यूएई ए टोली ४०२ ओभरमा एक सय ४० रनमै समेटिएपछि नेपालको भारी अन्तरको जित पक्का बनेको थियो । नेपाली टोलीलाई प्रारम्भिक ब्याट्सम्यान ज्ञानेन्द्रले एक सय ३१ बलमा एक सय ५४ रनको जोडेका थिए । उनले आफ्नो पालिमा १७ चौका प्रहार गरेका थिए । उनीसँगै अर्का सुरुआती ब्याट्सम्यान दिलीप नाथले ६४ रनको योगदान दिएका थिए । दिलीपले आफ्नो पालिमा दुई छक्का र ६ चौका प्रहार गरेका थिए । त्यसपछि आरिफ सेखले अविजित रहँदै ४१ रन जोड्दा दीपेन्द्रसिंह ऐरीले ३४ रन तथा अनिलकुमार शाहले १४ रन जोडेका थिए । त्यसपछि जवाफी ब्याटिङमा आएको यूएई ए टोलीलाई नेपाली बलरहरूले कसिलो बलिङ गर्दै सस्तो योगफलमै रोक्न सफल भए । युवा स्पिनर सन्दीप लामिछाने एक्लैले चार विकेट लिँदा यूएई ए टोलीका लागि मोहम्मद क्वासिमले ४१ रन जोड्नेबाहेक अन्य कुनै पनि ब्याट्सम्यानले गतिलो प्रदर्शन गर्न सकेनन् । क्वासिमलाई सन्दीपले नै एलबीडब्ल्यू आउट गराएका थिए । यूएई ए टोलीका लागि चिराग सुरीले १८ रन तथा अलि मिर्जा र अन्स टन्डनले समान १७१७ रन जोड्नेबाहेक अन्य ब्याट्सम्यान दोहोरो अंकमा रन जोड्न सकेनन् । १० ओभर बलिङ गरेका सन्दीपले ३६ रन खर्चंदै चार विकेट लिएका थिए । कप्तान पारस खड्काले दुई विकेट लिँदा सोमपाल कामी र शक्तिप्रसाद गौचनले पनि एकएक विकेट लिएका थिए । यूएई ए टोलीका वासिफ अहमेद, कार्थिक मायाप्पन र कप्तान लक्ष्मण श्रीकुमारले नेपालको एकएक विकेट लिएका थिए । नेपालले यूएई ए टोलीसँग शुक्रबार आफ्नो तेस्रो अभ्यास खेल खेल्नेछ ।"
थ्रीस्टार उपाधि नजिक,"पोखरा : थ्रीस्टार क्लब आहा रारा गोल्डकप फुटबलको उपाधि नजिक पुगेको छ ।बुधबार पोखरा रंगशालामा भएको खेलमा बंगलादेशको उत्तर बरिन्धारा क्लबलाई ५० को फराकिलो अन्तरले हराउँदै थ्रीस्टारले फाइनल यात्रा तय गरेको हो । थ्रीस्टारको जितमा विश्वास श्रेष्ठले ह्याट्रिक गरे । थ्रीस्टारले उपाधिका लागि धरान फुटबल क्लब र नेपाल पुलिस क्लबबीचको विजेतासँग शनिबार प्रतिस्पर्धा गर्नेछ ।बुधबारको खेलमा नीराजन खड्का र विष्णु गुरुङले पनि एकएक गोल गरे । खेलमा म्यान अफ दी म्याच घोषित भएका विश्वासले खेलको ४७, ६७ र ७५औं मिनेटमा गोल गर्दै ह्याट्रिक पूरा गरे । आहा रारा गोल्डकपको १६औं संस्करणमा विश्वासको पहिलो ह्याट्रिक हो । खेल अवधिभर बरिन्धारा क्लबलाई दबाबमा राखेको थ्रीस्टारका विष्णु गुरुङले खेलको ४१औं मिनेटमा गोल गर्दै टोलीलाई सुरुआती अग्रता दिलाएका थिए । बुद्ध चेम्जोङले डीबक्समा मिलाइदिएको पासलाई गुरुङले जाली चुमाएका थिए । खेलको ४५औं मिनेटमा विश्वासको पासमा नीराजन खड्काले गोल गर्दै अग्रता दोब्बर बनाए । पहिलो हाफको अतिरिक्त समयमा नीराजन खड्काले मैदानको बायाँ भागबाट दिएको पासलाई विश्वासले सदुपयोग गरेका थिए । खेलको ६७औं मिनेटमा नीराजनको पासमा गोल गरेका विश्वासले ७५औं मिनेटमा सुनील बलको पासलाई सदुपयोग गरे । खेलको सुरुआतबाट नै दबाबमा परेको बरिन्धाराले कुनै समय पनि गोलको अवसर सिर्जना गर्न सकेन । बरिन्धाराका प्रशिक्षक महाबुब अलाम मनिकले आफ्ना महत्वपूर्ण चार जना खेलाडी घाइते भएको र क्वार्टरफाइनलमा दुई खेलाडीले रातो कार्ड पाएकाले पराजित हुनु परेको बताए । बिहीबारको अन्तिम सेमिफाइनल खेल नेपाल पुलिस क्लब र धरान फुटबल क्लबबीच हुनेछ । पुलिसले मनाङ मस्र्याङ्दी क्लबलाई र धरानले त्रिभुवन आर्मी क्लबलाई पराजित गरेर सेमिफाइनलमा पुगेका हुन् । पुलिसले पोखराको खेल मैदानमा क्याराभान गोल्ड कपसहित पाँचपटक गोल्डकप उचालिसकेको छ ।"
"ईपीएलको अर्को संस्करण अझै भव्य हुने, अस्ट्रेलिया, इङ्ल्यान्डबाट पनि खेलाडी ल्याइने","काठमाडौं : एभरेस्ट प्रिमियर लिग (ईपीएल)को अर्को संस्करण अझ भव्य हुने दाबी आयोजकले गरेको छ । गत डिसेम्बर १८ देखि ३० सम्म भएको प्रतियोगिताको समीक्षात्मक पत्रकार सम्मेलनमा बुधबार ईपीएलका प्रबन्ध निर्देशक आमिर अख्तरले पुरस्कार रकम, सहभागी खेलाडी तथा दर्शक व्यवस्थापनको दृष्टिकोणबाट अझ भव्य बनाइने बताए । उनले अर्को संस्करणमा प्रतियोगिताको पुरस्कार राशि बढाइने बताए । विजेता टोलीका साथै व्यक्तिगत विधामा उत्कृष्ट ठहरिने खेलाडीले पाउने पुरस्कार रकममा समेत वृद्धि गरिने प्रबन्ध निर्देशक अख्तरले जानकारी दिए । अर्को वर्ष प्रतियोगिताको विजेता टोलीले पाउने रकममा अवश्य पनि वृद्धि गरिनेछ, उनले भने, त्यसका साथै व्यक्तिगत विधातर्फ उत्कृष्ट हुने खेलाडीले पाउने पुरस्कारमा पनि वृद्धि हुनेछ । यसपटक सर्वोत्कृष्ट खेलाडीले दुईपांग्रे पाएका थिए । अर्को वर्ष चारपांग्रे हुन सक्नेछ । यसैगरी उनले प्रतियोगितामा राम्रा विदेशी खेलाडी ल्याइने पनि बताए । उनका अनुसार अर्को संस्करणमा अस्ट्रेलिया, इङ्ल्यान्डलगायत देशबाट पनि राम्रा खेलाडी ल्याइने बताए । गत वर्ष केही कारणले गर्दा इङ्ल्यान्ड, अस्ट्रेलियाबाट खेलाडी आउन पाएनन् । अर्को संस्करणमा भने हामी ती देशहरूबाट पनि खेलाडी ल्याउने प्रयास गर्नेछौं, प्रबन्ध निर्देशक अख्तरले भने, अन्य देशहरूबाट पनि यस पटकको भन्दा राम्रा र अनुभवी खेलाडी ल्याउनेछौं । प्रबन्ध निर्देशक अख्तरले यसपटक देखिएका कमीकमजोरीलाई अर्को संस्करणमा सुधार गरिने पनि बताए । विशेष गरी उनले फाइनल खेलमा दर्शकलाई सहज रूपमा मैदान प्रवेश गराउन कठिनाइ बेहोर्नु परेको स्मरण गर्दै आगामी संस्करणमा त्यसलाई सुधार गरिने बताए । प्रतियोगिताको मिति भने पछि नै सार्वजनिक गरिने आयोजकले जनाएको छ । पहिलोपटक राजधानीमा खेलाडी अक्सनसहित विदेशी खेलाडीसमेत समावेश गरी सञ्चालित प्रतियोगिताको उपाधि पारस खड्को कप्तानीमा रहेको विराटनगर वारियर्सले जितेको थियो । विराटनगरले फाइनलमा शरद भेषावकरको कप्तानीमा रहेको भैरहवा ग्लाडिएटर्सलाई पराजित गरेको थियो । आयोजकले यसै वर्ष आयोजना हुने आगामी संस्करणका लागि ईपीएल २०१७ वाज द बिगेस्ट, ईपीएल २०१८ विल बी बिगर भन्ने नारासमेत सार्वजनिक गरेको छ ।"
"म्यानचेस्टर सिटीको सहज जित, म्यानचेस्टर युनाइटेड हार्यो",काठमाडौं : इंग्लिस प्रिमियर लिगको शीर्ष स्थानमा रहेको म्यानचेस्टर सिटीले बुधबारको खेलमा वेस्ट अल्विनमाथि ३० को सहज जित निकालेको छ । म्यानचेस्टर सिटीको होम ग्राउण्डमा भएको खेलमा म्यानचेस्टरले एकपक्षीय नतिजा निकाल्न सफल भएको हो । ब्राजिलियन मिडफिल्डर फर्नान्डिनोले १९ औं मिनेटमा गोल गर्दै म्यानचेस्टर सिटीलाई अग्रता दिलाएका थिए । अर्का मिडफिल्डर बेल्जियमका खेलाडी केभिन डे ब्रुनेले ६८ मिनेटमा र अर्जेन्टिनी फर्वाड सर्जिओ अगुइरोले ८९ औं मिनेटमा गोल गरी म्यानचेस्टर सिटीका लागि ३० को जित पक्का गरेका हुन्। उता दोस्रो स्थानमा रहेको म्यानचेस्टर युनाइटेडले भने टोटनह्यामसँग २० को व्यहोरेको छ । वेम्ली रंगशालामा भएको खेलमा पहिलो मिनेटमै टोटनह्यामका लागि क्रिस्टियन एरिक्सेनले गोल गरेपछि म्यानचेस्टर युनाइटेड खेलमा पछि परेको थियो । म्यानचेस्टर युनाइटेडका फर्वाड फिल जोनेजले २८ औं मिनेटमा अत्माघाती गोल गरी टोटनह्यामको अग्रता दोब्बर बनाइ दिए । त्यसपछि खेलमा फर्कन निकै प्रयास गरेको म्यानचेस्टर युनाइटेड असफल रह्यो । हारपछि पनि २५ खेल खेलेको म्यानचेस्टर युनाइटेड ५३ अंकका साथ अंक तालिका को दोस्रो स्थानमा कायम रहेको छ । समान खेल खेलेर ६८ अंक बनाएको म्यानचेस्टर सिटी ६८ अंकका साथ शीर्ष स्थानमा रहेको छ । ५० अंक रहेको लिभरपुल तेस्रो र ५० नै अंक रहेको चेल्सी गोलअन्तरका आधारमा चौथो स्थानमा रहेको छ ।
१६ मिनेटमा ३ गोल खाँदा चेल्सीको लजास्पद हार,काठमाडौं : इंग्लिस प्रिमियर लिग फुटबल अन्तरगत बुधबारको खेलमा चेल्सीले नमिठो हार व्यहोर्न बाध्य भएको छ । तुलनात्मक रुपमा कमजोर प्रतिद्वन्द्वी मानिएको बोर्नमाउथसँग ३० को हार व्यहोर्न पुग्दा तीन अंक जोड्दै लिभरपुललाई पछि पारी अंक तालिकाको तेस्रो स्थानमा उक्लने अवसर समेत चेल्सीले गुमाएको छ । चेल्सीको होम ग्राउण्डमा भएको खेल पहिलो हाफमा भने गोलरहित बराबरीमा सकिएको थियो । ५१ औं मिनेटमा कालम विल्सनले गोल गर्दै बोर्नमाउथलाई अग्रता दिलाएका थिए । ६४ औं मिनेटमा जुनियर स्टानिसलास र नाथन एकेले ६७ औं मिनेटमा गोल गरेका थिए । यसरी १६ मिनेटमा तीन गोल खान पुग्दा चेल्सी लजास्पद हार व्यहोर्न पुग्यो । २५ खेलबाट ५० अंक रहेको चेल्सी अंक तालिकाको चौथो स्थानमा रहेको छ । समान खेलबाट समान अंक रहेको लिभरपुल गोलअन्तरका आधारमा तेस्रो स्थानमा रहेको छ । बुधबारको खेलमा जित वा बाराबरी नजितमा मात्रै निकालेको भए चेल्सी तेस्रो स्थानमा उक्लने थियो ।
