शीर्षक,विवरण
चुनावले युवाको नेतृत्व स्थापित गर्ला ?,"देश अहिले इतिहासको गम्भीर मोडमा छ । नयाँ संविधानले मार्गनिर्देश गरेअनुसार आगामी मंसिर १० र २१ गते संघीय प्रतिनिधिसभा र प्रदेशसभाको पहिलोपटक निर्वाचन हुँदैछ । निर्वाचनको रापतापले सिंगो देश तातेको छ । वाम र लोकतान्त्रिक गठबन्धनको सरगर्मी झन् चाखलाग्दो बन्दैछ । दुई ठूला दलहरू नेकपा एमाले र नेकपा माओवादी केन्द्रले वाम गठबन्धन हुँदै पार्टी एकतासम्मको घोषणा गरेपछि त्यसको प्रतिक्रियास्वरूप नेपाली कांग्रेसले दक्षिणपन्थी शक्तिहरूको लोकतान्त्रिक गठबन्धन बनाउने प्रयत्न गरिरहेको छ । तर यो महत्वपूर्ण घडीमा समग्र देशको हितका लागि आवश्यक युवा नेतृत्वलाई स्थापित गर्ने विषयमा भने खासै बहस भएको पाइँदैन। अहिले वाम र गैरवाम दुवै गठबन्धन आगामी निर्वाचनमा युवा नेतृत्व स्थापित गर्ने सवालमा मौन छन् । केही आशालाग्दा युवा अनुहारहरू दलहरूभित्र हुर्किंदै गएको कथित गुटबन्दीको सिकार भएपछि स्थानीय स्तरबाटै सिफारिसमा पर्न सकेनन् । सिफारिसमा परेकाहरू पनि टिकटका लागि पार्टी नेतृत्वको दैलो चहारिरहेका छन् । राजनीतिक दलहरूले पटकपटक युवा जोस र पाकाहरूको अनुभवका आधारमा नेतृत्व निर्माण गर्ने प्रतिबद्धता जनाए । युवालाई नेतृत्वमा ल्याउने नेताहरूको आश्वासन आफैंमा फगत आश्वासनमा परिणत हुने सम्भावना सिर्जना हुन थालेको छ । अब युवाको स्थान कहाँ ? यसपटक पनि देखिँदैछ कि २०४८ यता भएका पाँचवटा संसदीय र संविधानसभा निर्वाचनबाट सांसद भएको पुस्ता नै यसपटक पनि बढ्ता हावी देखिँदै छ । झन्डै तीन दशक देशको नेतृत्व गरेको यो पुस्ताले परोक्ष रूपले युवा नेतृत्वलाई अवसरबाट वञ्चित गरेर राजनीतिलाई कार्टेलिङ र सिन्डिकेटिङ गर्दैछ । आन्दोलन र संघर्षका बेला सडक तताउन आवश्यक पर्ने युवाहरू अहिले उपेक्षामा छन् । बरु गुन्डागर्दीका नाइके, पैसावाल, म्यानपावर सञ्चालक, ठेकेदार र राज्यलाई कर नतिर्ने व्यापारीहरूले ठूला पार्टीका तर्फबाट टिकट पाउँदैछन् । एक किसिमले भन्दा लोकतान्त्रिक गणतन्त्र र इतिहासको मजाक हो । हिजो जनआन्दोलन र देश अप्ठेरोमा परेको बेला ज्यानको बलि दिने सहिद, टाउको फुटाउने र प्रहरीको लाठी खाने युवाप्रतिको अपमान हो । जसले हिजो आन्दोलनका नाममा देशको लागि लड्ने युवाहरूको टाउकोमा लाठी र छातीमा बुट बर्सायो, आज त्यही मान्छे टिकटको पहिलो हकदार बन्न पुगेको छ । हिजोका तिनै युवाहरू आज उपेक्षाका पात्र बनिरहेका छन् । दलहरूभित्र पैसा, गुन्डागर्दी र व्यक्तिगत स्वार्थ टिकटका लागि अति आवश्यक योग्यता बन्न पुग्यो । अध्ययन, सदाचार, देश निर्माण गर्ने भिजन र उम्मेदवारको विगत मात्र भनिने कुरा बन्न पुगे । एउटा मात्रै सक्षम युवाले प्रदेशको मुख्यमन्त्रीका रूपमा नमुना काम गरेर देखाउन सक्ने हो भने पनि भावी दिनमा युवा नेतृत्व स्थापित गर्न सहज हुन सक्छ । राजनीतिक धु्रवीकरणका धेरै राम्रा पक्षहरू पनि छन् । राजनीतिक स्थायित्वको हिसाबले विचार मिल्ने दलहरू एक ठाउँमा आउनु सकारात्मक कदम हो । तर गठबन्धनका नाममा पुरातन विचार र भ्रष्ट मानसिकताबाट ग्रसित अनुहारहरू यसपटक पनि दोहोरिने सम्भावना प्रबल छ । दलहरूबीच गठबन्धन निर्माण हुनुअगाडि समानुपातिक रोजेका नेताहरू अहिले प्रत्यक्षतर्फको चुनावी क्षेत्र दाबी गर्न थालेका छन् । यो एक किसिमले भन्दा गणेश प्रवृत्ति र चरम अवसरवाद हो । नेताहरूले मैदान खाली गरिदिए भन्दै प्रत्यक्षतर्फ चुनावमा प्रतिस्पर्धा गर्न तम्तयार भएका युवाहरू फेरि विस्थापित हुने अवस्था छ । अहिले टिकटका प्रतिस्पर्धीहरूलाई विश्लेषण गर्दा चालीस वर्षमुनिका युवाहरूले ठूला राजनीतिक दलहरूबाट टिकट पाउने सम्भावना निकै कमजोर छ । यसको अर्थ हो देश र जनताका आकांक्षाअनुसार युवाहरू नेतृत्वमा आउन बडो मुस्किल छ । देशले ताजा अनुहारहरू पाउने अपेक्षाविपरीत पुरानो पुस्ताको नेतृत्वले त्यसमाथि तुषारापात गर्दैछ । यो एक किसिमले भन्दा विकास, समृद्धि र देशको भविष्यलाई थप अन्धकारतर्फ धकेल्ने कुचेष्टा हो । पुरानो पुस्ताको सोच्ने तरिका, विकास र समृद्धि प्राप्तिका लागि आवश्यक योजना मात्र नभएर सदाचारप्रतिको प्रतिबद्धता हामीले पटकपटक व्यहोरिसकेका छौं । यो राजनीतिमा सक्षम र देशभक्तिपूर्ण भावनाले ओतप्रोत युवाहरूको प्रवेशलाई सुनिश्चितता गर्दै सकरात्मक सन्देश प्रवाह गर्ने अवसर हो । एक किसिमले भन्दा यो खाडी मुलुकको चर्को गर्मीमा पसिना चुहाएर देशको अर्थतन्त्रको २९ प्रतिशत रेमिट्यान्स पठाएर देशलाई टाट पल्टिनबाट बचाउने युवाहरूमा आशा जगाउने र देश निर्माणमा ऊर्जा थप्ने सुनौलो अवसर पनि हो । यसका लागि युवाले प्रदेश र संघ दुवै तहमा आफ्नो प्रवेश सुनिश्चित गर्न आवश्यक छ । युवा जनमत कसरी सदुपयोग गर्ने ? संसारकै समृद्ध र शान्त देश क्यानडामा ४० वर्षमै जस्टिन ट्रडयु प्रधानमन्त्री बन्न सफल भए भने फ्रान्समा ३९ वर्षीय इम्यानुयल म्याक्रो राष्ट्रपति भए । क्यानडा र फ्रान्सका जनतामा सक्षम युवाप्रति सकारात्मक सोच नहुँदो हो त जस्टिन र म्याक्रोले देशको सर्वोच्च पदमा पुग्ने अवसर पाउने थिएनन् । तर नेपालमा भने त्यसविपरीत अवस्था छ । नेपालको जनसंख्याको अनुपात हेर्ने हो भने बहुमत मतदाता चालीस वर्ष उमेर समूहका छन् । यो उमेर समूहले जसलाई मतदान गर्छ त्यसैले चुनावी परिणाम आफ्नो पक्षमा पार्न सक्छ । अर्थात् युवा मतले नै देशको भविष्य निर्धारण गर्छ । विगतमा संकीर्ण मानसिकता वा सचेतनाको अभाव जेजस्ता कारणले युवा उम्मेदवारलाई मत नदिए पनि यसपटक त्यसलाई दोहोरिन दिनु हुन्न । युवाहरूले आगामी निर्वाचनमा गम्भीरतापूर्वक सोच्नुपर्छ हामीलाई कस्तो देश चाहिएको हो ? वर्षौंदेखि आफूले भोट दिएका नेताहरूले हाम्रो भविष्यको लागि के गरे ? उनीहरूको व्यवहार कस्तो छ ? विकास र समृद्धिका लागि उनीहरूसँग के योजना छ ? भ्रष्टाचारका सन्दर्भमा उनीहरूका विचार के हुन् ? पुरानै अनुहारलाई पटकपटक भोट दिँदा के पाइयो ? यी प्रश्नहरूको उत्तर खोज्न युवाहरूलाई सक्षम बनाउनुपर्छ । अब जाति, धर्म, भूगोल र कुनै निश्चित राजनीतिक विचारप्रतिको आग्रहबाट ग्रसित भएर भन्दा पनि उसको योजनाका आधारमा मत दिने वातावरण निर्माणमा लाग्नुपर्छ । देशको लागि केही गर्न सक्ने युवा उमेरका मानिसलाई उम्मेदवार बनाउन दबाब सिर्जना गर्दै जिताउने काममा एकताबद्ध भएर लाग्नुपर्छ । किन पर्यो मुख्यमन्त्रीको पद उपेक्षामा ? अझ रोचक त के भने संघीयताको बखान गर्दै हिँडेका नेताहरूले मुख्यमन्त्रीको पदतर्फ हेर्ने चाहना वा आँट पनि गरेनन् । यसले गर्दा यो पदको अवमूल्यन हुने खतरा छ । छिमेकी भारतमा गुजरात प्रान्तको मुख्यमन्त्रीबाट नरेन्द्र मोदी प्रधानमन्त्री बने । बेलायतको लन्डन र जापानको टोकियो सिटीका प्रायः युवा मेयरहरू एकैपटक देशको प्रधानमन्त्री बनेका प्रशस्त उदारहण छन् । तर नेपालमा संघीयताभित्र समृद्धिको जग बसाउनुपर्ने बेलामा आफूलाई भिजनरी दाबी गर्ने युवाहरू यसबाट पाखा लागे । जनताले आशा गरेका युवाहरूसमेत यो पदको उपेक्षा गर्दै संघीय संसद्तर्फ आकर्षित हुँदा यसको गरिमा झनै घटेको छ । यसले गर्दा प्रदेश सरकारलाई संविधानले देखाउने संरचनाका रूपमा मात्र अघि सारेको आभास जनतामा पर्न गएको छ । यो केन्द्रीकृत मानसिकताको उपज हो । यसमा दलको नेतृत्व मात्र नभएर युवाहरू पनि दोषी छन् । धेरैको अपेक्षा थियो दलहरूले आगामी निर्वाचनमा प्रधानमन्त्रीका उम्मेदवार नभए पनि मुख्यमन्त्रीको उम्मेदवार तोकेरै निर्वाचनमा जान्छन् । यसो गर्दा विवादित तथा आउटडेटेड भन्दा स्वच्छ छविका युवाहरूले मुख्यमन्त्रीको उम्मेदवार बन्ने अवसर पाउनेछन् । यसो गर्दा चुनाव जित्न पनि परीक्षण हुन बाँकी चर्चित पात्रहरूलाई अघि सार्न दलहरूलाई दबाब पर्छ । तर मुख्य दलहरू यसतर्फ अग्रसर हुन चाहेनन् । यसका पछाडि अहिले हालिमुहाली गरिरहेका नेताहरूमा रहेको भयले काम गरेको देखिन्छ। तत्काल माथिल्लो संरचनामा हस्तक्षेप गर्न नसके पनि मुख्यमन्त्रीका रूपमा उनीहरूले आफ्नो छवि निर्माण गर्न सकेको देखिएन । कम्तीमा पनि अहिले सात प्रदेशका मुख्यमन्त्रीमा योग्यतम युवाहरूले प्रवेश पाउने हो भने त्यसले भोलि पक्कै पनि सिंगो देशको राजनीतिमा प्रभाव जमाउने नै छ । एउटा मात्रै सक्षम युवाले प्रदेशको मुख्यमन्त्रीका रूपमा नमुना काम गरेर देखाउन सक्ने हो भने पनि भावी दिनमा युवा नेतृत्व स्थापित गर्न सहज हुन सक्छ । तर अहिले अक्षम मानिसहरूका हातमा प्रदेशको संरचना सुम्पिदिने हो भने श्वास फेर्न नपाउँदै संघीयताप्रति नै जनतामा वितृष्णा जाग्न सक्ने खतरा हाम्रो अगाडि छ ।"
नारीपुरुषमा जनेन्द्रिय मात्रै फरक हो,"जति नै मन्थन र बहस गरे पनि फरक यौनांग मात्र हो । शक्ति र पहुँचको निम्ति तोकिएको सीमा रेखा होइन त्यो । प्रकृतिले सृष्टिलाई निरन्तरता दिन उत्पन्न गरेको दुई उत्पादक तत्व मात्र हुन् पुरुष र नारी । धेरैपटक भनिने गरिएको एउटै रथका दुई पाङ्ग्रा हुन् यी नरनारी । तर हजारौं वर्षदेखि नर र नारी दुवैको ब्रेनवास गरिएका कारण महिलालाई अर्कै मान्छे का रूपमा बुझिने गरिएको छ, तर अब त्यो स्वीकार्य छैन । मात्र फरक प्रजनन गुण र क्षमतालाई हामी कसरी उँचो र नीच भनेर अथ्र्याउन सक्छौं ? घरवार सम्हालेर बस्ने ट्याग लागेका जात होइनौं हामी । हामी घरको झ्याल खोलेर सहर, गाउँ, गाउँभन्दा पारिको डाँडो, डाँडापारिका देश र देशभन्दा पर रहेका महासागर, त्यहाँभन्दा पनि परका सहरगाउँ हेर्न चाहन्छौं । राजनीति र घरबाहिरको दुनियाँ पनि उत्तिकै चासो हो हाम्रो किनभने हामीले जन्माएका हौं संसारका सबै मान्छे । छिटपुट मान्छेबाहेक धेरैले सोच्छन् आइमाई आखिर आइमाई नै हुन् । आमाहरू नै भन्छन् हारेको कर्म । मैले कहिल्यै बुझिनँ, हामीले कहिले कहाँ हार्यौं ? काल्पनिक सत्ययुगमा समेत देवीहरू कमजोर देवगणका अन्तिम सामथ्र्य हुन्थे । उनीहरूकै सहायतामा देवगणले आफ्नो गुमेको सत्ता फिर्ता पाउँथे । यत्र नार्यस्ते पुज्यन्ते, रमन्ते तत्र देवता अर्थात् जहाँ नारी पुजिन्छन्, त्यहाँ देवता रमाउँछन् भन्ने श्लोक पढ्ने हाम्रो पूर्वीय समाजमा भने अहिले गर्भमै नारीको हत्या हुनेसम्म घटना अति सामान्य भए । महिलाले पनि यसो गर्न सक्छन् र उसो गर्न सक्छन्, यो बहस नै उचित छैन अहिले । प्रश्न यति हो उनीहरू के गर्न सक्दैनन् ? तर पुरुष मात्रै होइन, महिला स्वयं पनि पितृसत्तात्मक सोचभन्दा बाहिर आउन सकिरहेका छैनन् । किनकि सस्ता नारा र प्रचारबाजीमा हाम्रो समानता अघि बढेको छ । हामीले दिवस मनायौं तर हाम्रो दिव्यज्ञान अघि बढेन । जेजे भए पनि आखिरमा त छोरी नै हो नि, महिला नै हो नि भन्ने चिन्तन फाल्न समर्थ भएन समाज । महिला स्वयंमा त्यस्तो ग्लानि भाव देखिनुको कारण हो हामीलाई बताइएको विचार र दिइएको शिक्षा । हामी यो विभेदको वैधता घरबाट मात्रै होइन, एकाधबाहेक सम्पूर्ण समाजका निकायबाट दिइरहेका छौं । दुनियाँ आज मान्दछ र जान्दछ पुरुषको तुलनामा महिला कम विवेकशील छैनन्, तैपनि पुरुष र महिलाको बेग्लै विरासत किन ? केही उदाहरण हेरौं वरपर । छोरो महँगो स्कुल पढ्छ, छोरीलाई सामान्य स्कुलले चल्छ । छोरीलाई निजी यातायातको साधन किन चाहियो ? छोराले सहजै बाइक पाउँछ । यहाँ त मायामै विभेद भयो । राजनीतिक दलका ठूला घोषणा हुन्छन् । केही समयअघि राष्ट्रिय दलका घोषणापत्र सार्वजनिक भए । दुईचार दलका त्यति महत्वपूर्ण कार्यक्रम हेर्न पाइयो मिडियामा । एउटा दलको मात्र त्यस्तो सार्वजनिक कार्यक्रममा एक महिला पुरुषहरूबीच बसेको देखिइन् । विचरा महिला ! महिलालाई कसरी ट्रिट गरियो भन्ने कुरो त प्रत्यक्षतर्फ महिलाले पाएको टिकटले पनि देखियो । उदाहरण बग्रेल्ती छन् । पत्रिकामा नयाँ नेतृत्वको सन्दर्भमा एउटा स्केच छापियो । स्केच पुरुषको थियो, ठूलो शरीरको उसले टोपी र कोट लगाएको थियो । हाम्रो समाजले नेतृत्व भन्नेबित्तिकै भाले जातिलाई बुझ्छ । त्यो सबैको साझा चिन्तन हो । त्यसबाट पनि बुझिन्छ हामी मातृशक्तिलाई कसरी बुझछौं भन्ने कुरो । विकसित भनिने अमेरिका र बेलायतजस्ता देशमा पनि समता आन्दोलनको इतिहास उति पुरानो छैन । आज आफूलाई विश्वकै शक्तिशाली दाबी गर्ने अमेरिकाले पनि सन् १९२० मा मात्रै महिलालाई मतदानको अधिकार दिएको थियो । त्यसका निम्ति महिला र विवेकशील पुरुषहरूले संघर्ष गरेका थिए । बेलायतले सन् १९१८ मा मात्र महिला मताधिकारको मस्यौदा पारित गर्यो । सौभाग्य नै मान्नुपर्छ, हामीले कमसेकम भिन्न मताधिकारको सिकार हुनुपरेन । हामीकहाँ सबै खालको समता र न्यायका माग गर्दा राणाशासकले नसुनेपछि १९९८ सालमा योगमाया न्यौपानेजस्ता वीरंगनाले आआफ्ना ६७ जना अनुयायीलाई साथै लिएर जलसमाधि लिएकी थिइन् । सबै समाजमा न्याय र धर्म स्थापना गर्न नदीमा हेलिएर आफ्नो ज्यानको बलिदानी दिएर यस्तो खालको विद्रोह भएको उदाहरण संसारमा विरलै छ । समयको परिवर्तनसँगै कामकाजी महिलाको संख्यामा वृद्धि भएको छ, तर तिनका भूमिकामा झनै वृद्धि भएको छ । बच्चालाई स्कुल पुर्याऊ, कार्यालयको काम भ्याऊ, भान्छाकोठाका सामान जुटाऊ, गाईगोठका वस्तुका लागिसमेत समय छुट्ट्याऊ । यो हो आजको नेपाली नारीको जिम्मेवारीको चित्र । ज्यालादारी र तल्लो स्तरको श्रम गर्ने महिलाको हालत त अझ कल्पनासमेत गर्न नसकिने अवस्थामा छ । सबै जिम्मेवारी निर्वाह गर्दा पनि अनेक खालका प्रत्यक्षपरोक्ष हिंसा नझेली सुख पाउँदैनन् तिनले । समान अवसर र ज्याला गफमा सीमित छ । कार्यालय स्तरमा हुने यौन दुव्र्यवहारलाई पचाउने धेरै नारी छन् अनि लोग्नेलाई कमाउँदाकमाउँदै किन काम गर्नुपरेको होला भनेर प्रश्न सोधिने थुप्रै दिदीबहिनी छन् । महिला किन मर्द बन्न खोज्नु भनेर सोध्ने पनि हाम्रै दिदीबहिनी हुन् । अनि लाग्छ, महिलाले प्राप्त गरेको ज्ञान र शिक्षा केवल भान्सा, गोठबारी चलाउनको लागि मात्र हो ? हाम्रै दाजुभाइले चामल केलाएर भाँडामा हाल्न मिल्दैन ? तरकारी काट्दा तिनको अहम् काटिन्छ ? तरकारी ओइरिँदा उनीहरूको ज्ञान डढ्छ ? शिक्षित बुहारी र पत्नी चाहिने तर उनीहरूले आफ्नो जग बसाउन जागिर खान नपाइने ? यस्तो परनिर्भरता अब स्वीकार्य छैन । अब माइती र घरहरू महिलाको सक्रियतालाई लिएर तर्सिनु पर्दैन । महिला रोजगारले उल्टै परिवारको बोझ कम हुन्छ । उस्तै हाडछाला र रगतमासुले बनेका उही होमोस्यापिन्स जाति हौं हामी भनिसकेपछि एउटालाई उन्मुक्त आकाश र अर्कोलाई घरको चौघेरो अनुचित हो । नेपालको पहिलो लिखित संविधान २००४ ले नै सम्पूर्ण नागरिक समान हुने व्यवस्था गरेको थियोे । त्यस्तै नेपालको अन्तरिम शासन विधान २००७, नेपाल अधिराज्यको संविधान २०१५, नेपालको संविधान २०१९, मुलुकी ऐनको संशोधन २०२०, नेपाल अधिराज्यको संविधान २०४७ ले समानताको विषय सम्बोधन गर्दै सबै विभेद अस्वीकार गरेको छ । तर कानुन र करणीमा हाम्रो समाजमा गम्भीर खाडल छ, तर यस युगका दुर्गेहरूलाई सो स्वीकार्य छैन । नेपालको अन्तरिम संविधान २०६३ ले पनि समान हक र अधिकारको नारालाई आगाडि बढाएको र उक्त संवैधानिक व्यवस्थालाई पार गरेकै दशक नाघिसकेको मात्र छैन, यसबीचमा २०७२ सालमा देशको मुहार बदल्ने ठानिएको नेपालको संविधान आएको छ । यसले पनि प्रस्तावनामा नै संविधान बन्नुअगाडि नागरिकले भोग्नुपरेका विभेदलाई आत्मसात गर्दै भविष्यमा यस्ता किसिमका विभेद भोग्नु नपरोस् अनि नदोहोरियून् भनी प्रस्तावनामै राखिएको छ । हिजोका दिनमा जातजाति, वर्ण, लिंग, वर्ग, क्षेत्र, भूगोलका साथै शारीरिक अवस्थाका आधारमा जुन विभेद र दलन भयो, अब त्यस्तो विभेद र दलन नहोस् भनेर प्रस्तावनामै उल्लेख गरिएको छ । संविधानको यो भावना र व्यवस्था उत्कृष्ट छ । त्यसरी लेख्नुको बृहत् अर्थ छ तर कार्यान्वयन नहुँदासम्म त्यो लिखित मात्र हो । संवैधानिक व्यवस्थाले मात्र समानता स्थापित हुन्न । मेरो र तपाईंको घर, परिवार, समाज र राष्ट्रका मानिसको मनस्थिति बदलिनुपर्छ । त्यसको लागि सबैभन्दा बढी महिलाले नै संघर्ष, प्रयत्न गर्नुपर्छ र उदाहरण बन्नुपर्छ । ७० वर्षको संहिताबद्ध कानुनको अभ्यास गरिरहँदा पनि समानताको कुरो उठाइनेबित्तिकै त्यसलाई मजाक बनाइनुले हाम्रो चेतनालाई इन्डिकेट गरिरहेछ । यस्ता विधान र कानुनभन्दा माथि उठेर त्यसलाई व्यावहारिकतामा प्रयोग गर्नका लागि जुट्नुपर्छ र जुट्दैछौं किनकि झन्डैझन्डै शताब्दीको हाराहारीमा पुगेको समानताको आवधारणा आज पनि ज्यूँका त्यूँ हुनु लज्जास्पद हो । सार्वजनिक ठाउँहरूमा महिलाको उपस्थिति कम हुन्छ र त्यस्ता ठाउँमा कहिलेकाहीं चर्चा हुन्छ महिलाले किन आरक्षण पाउने ? किन फलानो जातिविशेषले आरक्षण पाउने ? अवश्य पनि सम्पूर्ण अवसर दिइएको अवस्थामा आरक्षण बेकार हो । आरक्षण स्वयम्मा विभेद हो । तर हाम्रो सन्दर्भ विल्कुलै फरक छ । समाजको चिन्तनमा रहेको दरिद्रताका कारण त्यस्तो आरक्षण चाहिएको हो र आउँदो चुनावको प्रत्यक्षतर्फ महिलालाई गरिएको चरम विभेदलाई नियाल्दा महिलाको आरक्षण जबर्जस्त बढाउनुपर्ने देखिन्छ । यो त समाज र सत्ताको अंगमा प्रतिनिधित्वको विषय राजनीतिक विषय भयो । अब आफ्नै कुरा गरौं, हामीमध्ये कति नारी स्वभिमान र स्वतन्त्रताको लडाइँ लड्ने हिम्मत बटुलेर आफूलाई तयार पारिरहेका छौं, खारिरहेका छौं ? हाम्रा बा, दाइ र भाइजस्तै हामी बेग्लै हैसियत, पहिचान र अस्तित्व निर्माण गर्न कस्सिएर लागेमा, समाजले कोरिदिएको सिमाना अस्वीकार गर्दै त्यसबाट बाहिर निस्केमा मात्र हाम्रो स्वपहिचान स्थापित हुनेछ र हामी जे हौं, त्यसलाई स्विकार्न पुरानो समाज तयार हुनेछ । तर जबसम्म स्वतन्त्रता र समान अवसरका कसैसँग भिख मागिरहनुपर्छ तबसम्म हामी आत्मनिर्भर बन्न सक्दैनौं । जसरी समानुपातिकको कोटा पनि खोसिदिन्छन् दलका मुखियाहरूले भन्ने त्रासले केही स्वनामधन्य महिला नेतृहरू अहिलेको चुनावमा खुम्चिए । नेता र पार्टीको रैती र दास बन्ने यस्तो चरित्रले स्वभिमानको आन्दोलन कमजोर मात्र हुन्छ । हामीले भोगेको समय र समाजले हामीलाई सधैं भोगविलासको साधन ठान्यो । जबसम्म हामी आत्मनिर्भर र स्वतन्त्र बन्ने बाटोमा जाने हिम्मत गर्दैनौं, तबसम्म हाम्रो बाँकी पुस्ताको हैसियत त्योभन्दा माथि जानेवाला छैन । जबसम्म हामी टीका, पोते र शृङ्गारका सामान किन्नकै लागि बा, दाजु, र पतिमा आ िश्रत हुन्छौं, तबसम्म समानता असम्भव छ । परिवर्तन फगत सपना हुन्छ । परजीवी जुका भएर होइन, स्वतन्त्र कमिला भएर हामी समता स्थापित गर्न सक्छौं । नाम, सान मान र अभिमान लिएर समाजमा उभिने मात्र होइन, अग्लिने चाहना भएमा मात्र हामी योगमाया झैं हुन सक्छौं । सधैं उही राम्री, सोझी, इमानदार, सहनशील को उपमा भिरेर भरे स्वामीले खाना, नाना र चाचा लिएर आउनुहुन्छ भन्दै ऐनाअगाडि बसेर दंग परेर त्यो स्वाभिमान र स्वतन्त्रता प्राप्त हुन्न । महिला र पुरुषको सम्बन्ध शासक र शासितको होइन, त्यो सहकार्य र सम्मानमा आधारित सम्बन्ध हो । लेखक कानुन विद्यार्थी हुन् ।"
एसियाको राजनीति र अपमान,"भुटान, चीन र भारतको त्रिदेशीय सीमा विन्दु डोक्लाममा भारत र चीनका सेना दुई महिनाभन्दा बढी आमनेसामने भए । सन् १९६२ को सीमायुद्धपछि दुई मुलुकका सेना यति लामो समय टकरावको स्थितिमा रहेको यो पहिलोपटक थियो । सन् १९६२ को सीमायुद्धमा भारतको लज्जाजनक पराजयलाई सम्झाउँदै चीनका राष्ट्रिय सुरक्षा मन्त्रालयका प्रवक्ता कर्नेल वु कियानले भारतलाई इतिहासका पाठबाट सिक्न चेतावनी दिए । तर इतिहासका घटनाबाट सिक्नुपर्ने पाठ उक्त घटनालाई कसले कुन दृष्टिकोणले हेर्छ भन्नेमा निर्भर रहन्छ । चीनको वर्तमान नेतृत्वले सन् १९६२ को सीमायुद्धमा भारतको हारलाई एउटा अहंकारी छिमेकी (भारत) ले चीनको सीमासम्बन्धी मागलाई अस्वीकार गर्दा चुकाउनुपरेको मूल्य ठान्छ । तर भारतको लागि त्यो द्वन्द्व आधा शताब्दीभन्दा बढीसम्म पीडा दिइरहेको अपमानजनक घटना हो । त्यसैले त्यसलाई सम्झाइरहँदा वुले चाहेको वा आशा गरेभन्दा उल्टो प्रभाव हुन सक्छ भारतमा । अन्तर्राष्ट्रिय राजनीतिमा अपमानित हुनु भनेको लज्जित हुनु मात्र होइन, त्योभन्दा बढी नै हो । युद्धमा पराजयजस्ता अपमानले हारेको पक्षको नेतृत्वको सार्वजनिक प्रतिष्ठामा आघात पुग्छ, उसको अन्तर्राष्ट्रिय हैसियत बढ्न दिँदैन र अन्तर्राष्ट्रिय राजनीतिक संरचनामा उसको स्थान स्पष्ट हुन दिँदैन । युद्धभूमिमा हुने पराजयले अरू धेरै तरिकाको अपमानसमेत निम्त्याउँछ । पराजित पक्षलाई खिस्याउने र नराम्रोसँग अवमूल्यन मात्र गरिँदैन, सबैले देख्ने गरी भूमि पनि गुमाउनुपर्छ । कुनै पनि मुलुकको लागि भौगोलिक सार्वभौमसत्ता असाध्यै ठूलो प्रतिष्ठाको विषय बन्छ । त्यसैले युद्धमा भूमि गुमाउनु असाध्यै पीडादायी मानिन्छ । इतिहासमा त्यस्तो अपमानको प्रभाव चीनले जति कसले भोगेको र बुझेको होला र ? वुले भारतलाई इतिहासबाट पाठ सिक्न सन्देश दिइरहँदा चीनका राष्ट्रपति सी जिनपिङ भने हङकङमा चीनले इतिहासमा भोगेको अपमानको स्मरण गर्दै थिए । बेलायतले हङकङ चीनलाई हस्तान्तरण गरेको बीसौं वर्षगाँठ मनाउने क्रममा सहभागी हुँदै सीले दुई दशकअघिको त्यो घटनाले सन् १८४२ मा हङकङ कब्जा गरेपछि बेलायतले चीनमाथि थोपरेको अपमान र पीडाको युगको अन्त्य भएको थियो । सीको उक्त भनाइले चिनियाँ कम्युनिस्ट पार्टीले चीनले भोगेको अपमानको शताब्दी को संकथन (न्यारेटिभ) कसरी बृहत् रणनीतिक उद्देश्यका लागि प्रयोग गर्छ भन्ने देखाउँछ । चिनियाँ कम्युनिस्ट पार्टीका अनुसार सन् १९४९ मा उक्त पार्टीले पुनर्जागृत भएको राष्ट्रवादको उपयोग गर्दै जनवादी गणतन्त्र स्थापना गरेपछि मात्र अपमानको युग को अन्त्य भएको थियो । चिनियाँ कम्युनिस्ट पार्टीको बुझाइ र व्याख्यामा अपमानको शताब्दी मा चीनको आफूलाई पूर्वी एसियाको शक्तिशाली मुलुक ठान्ने धारणा शृंखलाबद्ध हारका कारण कमजोर बनेको थियो । जापानजस्तो टुप्पाबाट पलाएको मुलुक ले चीनलाई यस्तो अपमानबोध गराउन सक्नु चीनको लागि थप पीडाको विषय थियो। एसियामा राष्ट्रवादको भावना बढ्दै गइरहेको सन्दर्भमा राजनीतिक नेतृत्वलाई लोकप्रिय रहिरहन र उनीहरूको उद्देश्य हासिल हुने किसिमले इतिहासको प्रयोग आफूले चाहेजसरी गर्न प्रोत्साहित गर्छ । यसका लागि उनीहरूले इतिहासका केही खासखास पक्षलाई, उनीहरूलाई चाहिएअनुसार सम्झने र अथ्र्याउने गर्छन् । यसका लागि इतिहासमा राष्ट्रले भोगेको पीडादायी अपमान जस्तो राम्रो स्मरण केही हुँदैन । आफूले भोगेका अपमानहरूको दीर्घकालीन असर सजिलै भुल्न नसक्नेनचाहने चीन उसका विगतका क्रियाकलापले अरूमा त्यस्तै भावना सृजना गरेको भने स्वीकार गर्न चाहँदैन । सन् १९६२ को सीमायुद्ध अरू कारणका अलावा केही दशकअघि औपनिवेशिक शासनबाट मुक्त भएका राष्ट्रहरूको नेतृत्व लिन भारत र चीनबीचको प्रतिस्पर्धाको परिणाम थियो । त्यो युद्धमा भएको पराजयले असंलग्न आन्दोलनमा संलग्न राष्ट्रहरूको निर्विवाद नेतृत्व लिने भारतको चाहनालाई नराम्रोसँग असफल बनाएको थियो । चीनबाट अपमानित भएको मुलुक भारत मात्र भने होइन । चीनमा सय वर्षको विदेशी हस्तक्षेप लाई जसरी स्मरण गरिन्छ, भियतनाममा हजार वर्षको चिनियाँ हस्तक्षेप लाई त्यसरी नै सम्झिइन्छ । आफू इतिहासमा अपमानित भएका तर समयक्रममा अरूलाई अपमानित गर्ने मुलुक चीन मात्र होइन । चीनबाट सन् १९६२ मा अपमानजनक हार बेहोरेको भारतले त्यसको नौ वर्षपछि सन् १९७१ म पाकिस्तानलाई अपमानित महसुस गरायो । सन् १९४७ मा स्वतन्त्र भएपछि पाकिस्तान दक्षिण एसियामा आफूलाई भारतकै हाराहारीमा स्थापित गर्न चाहन्थ्यो । त्यसका लागि उसले आफ्नो रणनीतिक महत्व स्थापित गर्न संयुक्त राज्य अमेरिकासँग गठबन्धन मात्र गरेको थिएन, चीनसँग पनि न्यानो सम्बन्ध राखेको थियो । सन् १९७१ मा भएको भारत र पाकिस्तानबीचको युद्धमा पूर्वीपाकिस्तान स्वतन्त्र मुलुक बंगलादेश बन्यो । पाकिस्तानको क्षेत्रीय शक्ति भन्ने आशामा तुषारापात गर्यो । भारतबाट अपमानित भएको राष्ट्रिय संकथन निर्माण गरेको पाकिस्तान उसको गतिविधिले अफगानिस्तानमा गरेको त्यस्तै भावनाको उत्पन्नका बारेमा भने थाहा नपाएको जस्तो गर्छ, मतलब गर्दैन । रणनीतिक फाइदाको लागि पाकिस्तानले गरेको गहिरो हस्तक्षेपका कारण अफगानिस्तान अझै कैयौं वर्षसम्म पनि पीडित भइरहनेछ । अफगानिस्तानलाई यस्तो लामो र गहिरो असर त रूसको हस्तक्षेपले पनि पारेको थिएन । माथि भनिएका सबै अपमान एउटा एसियाली राष्ट्रले अर्को छिमेकी राष्ट्रलाई गरेको हस्तक्षेप र थिचोमिचोका कारण भएका हुन्, भौगोलिक दूरी टाढा भएका शक्तिशाली राष्ट्रका कारण होइन । चीनले भोगेका जस्ता अपमानको असर दीर्घकालसम्म रहिरहन्छ । यस्ता इतिहासमा अपमानित भएका घटनाहरूको स्मरणले परराष्ट्र नीति निर्माणलाई तर्कपूर्ण, जायज बन्न नदिई बदलाको भावनामा आधारित बनाउन भूमिका खेल्छन् । कतिपय अवस्थामा यस्तो बदलाको भावना नै राष्ट्रको विदेश नीतिको पहिलो प्राथमिकता बन्छ । त्यसैले त पाकिस्तानको सेनाले उसैले सुरक्षा गर्नुपर्ने राज्यका अरू सबै अंगलाई अवमूल्यन गर्छ । पाकिस्तानको राज्य सञ्चालनमा सेनाको भूमिका असाध्यै महत्वपूर्ण छ । राजनीतिक नेतृत्वसमेत सेनासँग सजग रहन्छ र चिढ्याउन चाहँदैन । यो सबै भारतलाई घाइते बनाउने उद्देश्यले भइरहेको छ । एसियामा राष्ट्रवादको भावना बढ्दै गइरहेको सन्दर्भमा राजनीतिक नेतृत्वलाई लोकप्रिय रहिरहन र उनीहरूको उद्देश्य हासिल हुने किसिमले इतिहासको प्रयोग आफूले चाहेजसरी गर्न प्रोत्साहित गर्छ । यसका लागि उनीहरूले इतिहासका केही खासखास पक्षलाई, उनीहरूलाई चाहिएअनुसार सम्झने र अथ्र्याउने गर्छन् । यसका लागि इतिहासमा राष्ट्रले भोगेको पीडादायी अपमान जस्तो राम्रो स्मरण केही हुँदैन । यस्तो कला कसरी प्रयोग गर्ने भन्ने चीनले राम्रोसँग जानेको छ । तर यस्तो प्रवृत्ति चीनमा मात्र सीमित छैन, भारतलगायत विश्वका अरू मुलुकमा पनि देखिन्छ । त्यसका लागि अपमानको वर्गीकरण गरिन्छ केहीलाई बढी महत्वको र सम्झिरहनुपर्ने र केही कम महत्वको हुने गरी कथ्य निर्माण गरिन्छ । सधैंजसो अरूमाथि आफूले गरेको अपमानलाई विस्मृतिमा पार्न खोजिन्छ, तर कहिलेकाहीं अर्को पक्षलाई आफ्नो हैसियत सम्झाइरहन तिनको प्रयोग गरिन्छ । तर यस्तो प्रवृत्तिले गम्भीर खतरा उत्पन्न गर्न सक्छ । पहिलो विश्वयुद्धपछि युरोपका राष्ट्रहरूले अरू राष्ट्रमाथि गरेका अपमानलाई राम्रोसँग सम्बोधन गर्न नसक्दा त्यसको भयावह परिणाम भयो दोस्रो विश्वयुद्ध । दोस्रो विश्वयुद्धपछि युरोपले यस्ता चुनौतीलाई सम्बोधन गर्यो । त्यसैले युरोपमा अहिले इतिहासमा कहिल्यै नभएको क्षेत्रीय सहयोग र साझेदारीको अवस्था विद्यमान छ । इतिहासका कारण अनुभव गरिएको अपमानका कारण रिसले सीमा नाघ्नुअगाडि नै एसियाले पनि युरोपको जस्तो बाटो समात्छ भन्ने आशा गरौं । कपुर युनिभर्सिटी अफ पेनिसिल्भिनियामा सेन्टर फर दि एडभान्स्ड स्टडी अफ इन्डियाका निर्देशक हुन् । (प्रोजेक्ट सिन्डिकेटबाट अनूदित)"
असल समाजका लागि नैतिकता,"सदाचार हराउँदै जाँदा दुराचारको छायाँ र प्रभाव सर्वत्र छ । घर, स्कुल, बाटोघाटोदेखि राजनीतिसम्म दुराचारीको जगजगी देखिन्छ । मुलुकमा अस्थिरता बढेसँगै शासन पद्धतिबाट जनता असन्तुष्ट छन् । जसरी हुन्छ, जता पनि जितौं र मालिक भएर शासन गरौं भन्ने भाव छ राजनीतिक सञ्चालकमा । सोही कारण राजनीतिमा पनि कतै दक्षिणपन्थीको उदय भएको छ । युवा र जागरुक तप्कालाई केवल गोटीका रूपमा प्रयोग गरिँदा उनीहरू त्यसबाट पलायन हुँदैछन्। सरकारले पनि ज्ञान, सीप, योग्यता र क्षमता भएका व्यक्तित्वको कदर गर्न जानेको छैन । आफ्नै पार्टी र परिवारको वरिपरि घुम्ने संस्थालाई सरकार पनि के भन्नु ? परिणामस्वरूप नेपालीहरूले आफ्नो ज्ञान, सीप र श्रम अन्य परदेशको विकासमा प्रयोग गरिरहेका छन् । देशमा रोजगार छैन भन्ने ढोल पिटिने गरेको छ, तर काम गर्नको लागि जनशक्तिसमेत नपाइने अवस्था छ । वैश्य युग भएर होला, समाजमा पैसाले नैतिकता, सदाचार, करुणा र अहिंसा जस्ता विषयलाई छायामा पारेका छन् । तर साँचो विकास र शान्ति स्थापनाको लागि सुशासन र नैतिक दायित्व महत्वपूर्ण छन् । नैतिकता मानवको सर्व श्रेष्ठ गुण हो । पढाइ लेखाइ, शैक्षिक डिग्री र धनसम्पत्ति नभए पनि कुनै व्यक्ति चरित्रवान् छ भने त्यो उसउनको विशिष्ट गुण हो । हुन त यो कलियुग मा बाहिरी रूपमा धनाढ्य तथा पुँजीपतिको जयजयकार हुन्छ । तर त्यस्तो सम्मान अस्थायी हुन्छ । नैतिक र चरित्रवान् व्यक्तिको मान, प्रतिष्ठा स्थायी हुन्छ । चरित्रको कुरा गर्दा पूर्व भारतीय प्रधानमन्त्री स्व लालबहादुर शास्त्रीलाई धेरैले सम्झन्छन् । भारतका प्रधानमन्त्रीले पाकिस्तानसँग गरेको एउटा सम्झौताकै कारण हृदयाघात भई मृत्यु भएको बताइने गरेको छ । शास्त्रीको जय जवान, जय किसान को नारा आज पनि भारतमा जीवित छ । दुःखको कुरो, हाम्रो देशमा नैतिकताको चरम खडेरी छ । जस्तोसुकै घटनादुर्घटना हुँदा पनि त्यसको नैतिक जिम्मेवारी लिन कोही तयार हुने प्रचलन छैन । २०४४ सालमा दशरथ रंगशालामा हावाहुरी र पानी परेर भागदौड चल्दा ६ दर्जन व्यक्तिको मृत्यु र दर्जनौं घाइते हुँदा तत्कालीन शिक्षा तथा संस्कृतिमन्त्री केशरबहादुर विष्टले राजीनामा दिए । त्यतिखेर उनकै मन्त्रालयले खेलकुद हेर्ने गर्दथ्यो । अहिले पनि नैतिकताको चर्चा हुँदा विष्टको चर्चा हुने गरेको छ, तर त्यसको अर्थ राजीनामा दिएर पन्छनुलाई मात्र ठूलो नैतिकता भन्न खोजिएको होइन । मैले उत्तरदायित्व निर्वाह गर्न सकिनँ भनेर त्यो स्तरको नैतिकवान् चरित्रको प्रदर्शन गर्ने हिम्मत आफैंमा वन्दनीय हो । सदाचार र नैतिकता नै ठूलो बल हो भन्ने ठान्दै हामीले जीवनमा केही सदाचारको सिद्धान्तलाई अवलम्बन गर्नु उचित हुन्छ । औषधि खान र उपचार गर्न नसकेर मान्छेको ज्यान जाने मुलुकमा अहिले पनि ६४ सदस्यीय मन्त्रिमण्डल छ । सरकारमा संलग्न दल आफैंमा नैतिक रूपमा पतन भएको दृष्टान्त हो यो । संविधानको भावनाविपरीत जम्बो मन्त्रिमण्डल हुनु र समर्थन नै नभएको दलसँग सरकारमा टाँसिएर बसिरहनु नैतिकता ह्रास हुनुको ज्वलन्त उदाहरण हो । राज्य सञ्चालननमा बसेर नग्नता प्रदर्शनको हद हो यो । नैतिकताको बारेमा कुरा गर्दा हामीले आफूलाई पनि हेर्नुपर्छ । अरूतिर मात्र औंला ठड्याउनु नैतिक चरित्र हुने व्यक्तिको विशेषता होइन । आफू पनि कत्तिको इमानदारी, सदाचारी, जिम्मेवारी, समझदारी, अहिंस्रक, देशभक्त, अनुशासित, संयम, धैर्य, दया र करुणावान्, परोपकारी, सबै जीव र जातिप्रति सम्मान गर्नेछु भनेर जाँच्नुपर्छ । आफूबाट सुरु भएमा मात्र सर्वत्र नैतिकताको खबरदारी गर्ने बल हामीमा उम्रन्छ । आफू कर्मचारीलाई घुस खुवाउने र सरकारी कर्मचारीलाई घुस्याहा बनाउन प्रेरित गर्नेले भ्रष्टाचारको विरोध गर्न मिल्छ ? कर्मचारीकै घर र डेरामा पुगेर घुस ख्वाउनेले सदाचारको कुरा कसरी गर्ने ? तर नैतिकताको संकट हुँदा मान्छे शक्ति र सम्पत्तिका लागि जस्तोसुकै कृत्य गर्न उद्यत् छन् । सोही कारण जनप्रतिनिधि छान्ने बेलासमेत पैसा, रक्सी, मासु, जातपात र धर्मबाट प्रभावित भएर गलत मान्छे चुन्ने गर्छन् । पैसा, रक्सी र मासुले भोट किनेर आफूलाई कथित जनप्रतिनिधिका रूपमा स्थापित गराउँछन् । बिजुली चोरेर उद्योग चलाउने व्यापारी, आफ्ना छोराछोरीलाई चिट चोराएर परीक्षा पास गराउने बाआमा, मद्यपान र लागूपदार्थमा लिप्त अभिभावक, सार्वजनिक स्थलमा पशुपक्षी बध गर्ने व्यापारी, नदीमा प्रदूषण गर्ने आम नागरिककै कारण सदाचार र नैतिक शिक्षा लुप्त भएको छ । नैतिकताको कतिसम्म चीरहरण भएको छ भने उच्छृंखल र आपराधिक कार्य गर्ने, सोझासीधा नागरिक, व्यापारी र कर्मचारीसँग चन्दा असुल गर्ने र हाम्रा चेलीबेटीलाई बाटोमा जिस्काउनेको समेत कुनै न कुनै दल वा नेतासँग प्रत्यक्ष वा परोक्ष सम्बन्ध छ र तिनीहरूबाट यिनीहरू संरक्षित छन् । त्यति हुँदाहुँदै पनि सदाचार र नैतिकता नै ठूलो बल हो भन्ने ठान्दै हामीले जीवनमा केही सदाचारको सिद्धान्तलाई अवलम्बन गर्नु उचित हुन्छ । जस्तो घर र समाजमा हुने सबै खालका हिंसा र विभेद बन्द गर्ने । बलि र कुर्वानी जस्ता संस्कार त्याग्ने । विवाह, टीकाटालो (छेंका), भोजभतेर, व्रतबन्ध (छठियार) तथा पिकनिक या पर्व बनाउने नाममा पशुपक्षीको हत्या गर्ने । शब्द र व्यवहार दुवै किसिमबाट हुने गरेको नारीमाथिको अत्याचार बन्द गर्ने । व्यभिचार नगर्ने । मांसामासु, रक्सी छोडेर सहज र सात्विक जीवनयापन गर्ने । मादक पदार्थको उत्पादन, बिक्रीवितरण र प्रयोगमा कडाइ गर्दै क्रमशः बन्द गराउने दिशातर्फ लाग्ने । देशभक्त बन्ने र आफ्नो संस्कृतिलाई संरक्षण गर्ने । चोरी, ठगी, डकैती, बलात्कार, चर्को ब्याज असुलीजस्ता कार्यमाथि नियन्त्रण गर्ने, गराउने । नैतिक शिक्षालाई पाठ्यपुस्तकमार्फत फेरि स्थापित गर्ने ।"
नेपाल दोस्रो अभ्यास खेलमा पनि पराजित,काठमाडौं : नेपाली यू१९ राष्ट्रिय क्रिकेट टोली बंगलादेशविरुद्धको दोस्रो अभ्यास खेलमा पनि पराजित भएको छ । शनिबार भएको खेलमा नेपाल घरेलु टोली बंगलादेशसँग एक सय २३ रनको भारी अन्तरले पराजित भएको हो । नेपाल बिहीबार भएको बंगलादेशविरुद्धको पहिलो अभ्यास खेलमा पनि तीन विकेटले पराजित भएको थियो । साभारस्थित बंगलादेश क्रिरा सिखा प्रोटिस्तानको मैदानमा टस जितेको नेपालले घरेलु टोलीलाई पहिले ब्याटिङमा निम्त्याएको थियो । यसमा बंगलादेशले निर्धाररित ५० ओभर पूरै ब्याटिङ गर्दै आठ विकेटको क्षतिमा दुई सय २७ रनको योगफल तय गरेको थियो । जवाफी ब्याटिङमा आएको नेपाल ३६५ ओभरमा एक सय चार रनमै सीमित भएपछि भारी अन्तरको पराजय बेहोर्न पुग्यो । पहिलो खेलमा जस्तै दोस्रो खेलमा पनि नेपालको ब्याटिङ चलेन । नेपालका लागि नवौं क्रमका रसिद खानले २४ रन जोड्नेबाहेक अन्य खेलाडीले त्योभन्दा ठूलो योगदान गर्न सकेनन् । ५० बल खेलेका उनले एक छक्का र दुई चौका प्रहार गरेका थिए । पवन सर्राफले १६ रन जोड्दा सन्दीप लामिछानेले अविजित १३ रन जोडे । आठौं क्रममा क्रिजमा आएका प्रनीत थापामगरले १२ रन जोड्दा अन्य सात नेपाली खेलाडीले दोहोरो संख्यामा रन जोड्न सकेनन् । त्यसमध्ये कप्तान दीपेन्द्रसिंह ऐरी र सहब आलम शून्य रनमै आउट भए । सुरुआती ब्याट्सम्यान मोहम्मद आसिफ सेखले नौ रन तथा सन्दीप सुनार तीन रनमै आउट हुँदा तेस्रो क्रमका ब्याट्सम्यान अनिलकुमार शाह पनि तीन रनमै आउट भए । चोथो क्रममा आएका कप्तान दीपेन्द्रसिंह ऐरी बिनाकुनै रन पभेलियनतर्फ फर्कंदा रोहितकुमार पौडेलले नौ र भीम सार्कीले चार रन जोडेका थिए । त्यसअघि सन्दीप लामिछाने र कप्तान दीपेन्द्रले दुईदुई विकेट लिएका थिए । नेपालले लिएको आठ विकेटमध्ये चार रन आउटमार्फत लिएको थियो । बंगलादेशका लागि तेस्रो क्रमका ब्याट्सम्यान सइफ हसनले ६२ रन तथा अफिफ हुसेनले ५९ रनको योगदान गर्दा बंगलादेशले ठूलो योगफल जोडेको थियो । सइफलाई सन्दीपले भिक सार्कीमार्फत क्याच आउट गराएका थिए भने अफिफलाई रसिद खानले रन आउट गराएका थिए । अर्काे साताबाट मलेसियामा आयोजना हुन लागेको एसियाली क्रिकेट काउन्सिल (एसीसी) यू१९ युथ एसिया कप क्रिकेटको तयारीस्वरूप नेपाल अभ्यास खेलका लागि बंगलादेश पुगेको हो । नेपालले आइतबार बंगलादेशविरुद्ध तेस्रो तथा अन्तिम अभ्यास खेल खेल्नेछ । अन्तिम अभ्यास खेलसँगै नेपाल फर्किएपछि नेपाली टोली प्रतियोगिताका लागि मलेसियातर्फ प्रस्थान गर्नेछ । नेपाल युथ एसिया कपमा पनि बंगलादेश रहेकै समूह एमा परेको छ । नेपालको समूहमा टेस्ट मान्यता पाएको भारत र आयोजक मलेसियाको युवा टोली पनि छ । प्रतियोगितामा नेपाललाई समूह चरण पार गर्नका लागि बंगलादेशविरुद्धको जारी अभ्यास खेलको प्रदर्शनमा सुधार ल्याउन आवश्यक छ ।
यू१९ क्रिकेट : नेपालले बंगलादेशलाई ६ विकेटले हरायो,"काठमाडौं : नेपाली यू१९ राष्ट्रिय क्रिकेट टोली बंगलादेशविरुद्धको तेस्रो तथा अन्तिम अभ्यास खेलमा नेपाल ६ विकेटले विजयी भएको छ। अघिल्ला दुई खेलमा लगातार हार खेपेको नेपालले अन्तिम खेलमा भने सानदार जित आत्मसाथ गरेको हो। पहिलो र दोस्रो खेलमा कमजोर रहेको ब्याटिङलाई नेपालले तेस्रो खेलमा सुधार गरेको थियो। अन्तिम खेलको जितसँगै नेपालले तीन खेलको श्रृङ्खला २१ ले गुमाएको छ। टस जितेर पहिले ब्याटिङ गरेको बंगलादेशले निर्धारित ५० ओभरमा सात विकेटको क्षतिमा दुई सय २५ रन बनाएको थियो। दुई सय २६ रनको विजय लक्ष पाएको नेपालले ४६३ ओभरमा चार विकेटको क्षतिमा लक्ष्य भेट्टाएको थियो। नेपालको जितमा अशिफ शेख सर्वाधिक ९० रन बनाएका थिए। सैफ हसनको बलमा एलबिडब्लु आउट भएका अशिफले ८८ बलमा उक्त रन जोडेका हुन्। तीन छक्का र नौ चौका हानेका थिए। जितेन्द्र सिंहले ४५ रनको योगदान गरे। एक सय ९ बलमा उक्त रन जोडेका जितेन्द्रले एक छक्का र तीन चौका हानेका थिए। रोहित कुमार पौडेलले २५ र अनिल कुमार शाहले १५ रन बनाउन सके। कप्तान दिपेन्द्र सिंह ऐरीले अविजित २७ रन बनाए। भिम सार्कीले १३ रन जोडे। बलिङमा बंगलादेशका रोनी हुसेन, काजी अनिक इस्लाम, सकवत हुसेन र सइत हसनले एक एक विकेट लिएका थिए। यसअघि बंगलदेशका लागि अनिमुलले सर्वाधिक ८० रन बनाएका थिए। ८७ बलमा उक्त रन जोडेका अनिमुलले आठ चौका हानेका थिए। महमद रकिबले ३९,पिनाक घोष २३, रोसिउल हकले पनि अबिजित २१ रन बनाए। कप्तान सैफ हसन १७ तथा अफिफ हुसेन १८ रन बटुलेका थिए। अन्य ब्याट्सम्यानले भने दोहोरो अंकको रन बनाउन सकेनन्। बलिङमा नेपालका शाहव आलमले तीन विकेट लिए। अनिल कुमार शाहले दुई तथा कप्तान दिपेन्द्र सिंह ऐरीले एक विकेट झारेका थिए। नेपालका अशिफ शेख म्यान अफ दी म्याच घोषित भए। नेपाल पहिलो खेलमा तीन विकेटले पराजित भएको थियो। दोस्रो खेलमा भने नेपाल एक सय २३ रनले पछि परेको थियो। अर्काे साताबाट मलेसियामा आयोजना हुने एसियाली क्रिकेट काउन्सिल (एसीसी) यू१९ युथ एसिया कप क्रिकेटको तयारीस्वरूप नेपालले बंगलादेशसँग अभ्यास खेल खेलेको हो। नेपाल युथ एसिया कपमा पनि बंगलादेश रहेकै समूह एमा परेको छ। नेपालको समूहमा टेस्ट मान्यता पाएको भारत र आयोजक मलेसियाको युवा टोली पनि छ।"
खेलकुदमय बन्यो गाउँघर,"ताप्लेजुङ : हिउँदयामको सुरुवातसँगै ताप्लेजुङका गाउँमा खेलकुद प्रतियोगिताको लहर चलेको छ । गाउँमा सञ्चालनमा रहेका अधिकांश क्लबहरूले फुटबल, भलिबल, तेक्वान्दोलगायतका प्रतियोगिता आयोजना गर्दै आएका छन् । विद्यालयका प्राङ्गण तथा ठूला टारबारी खेलमैदान बनेका छन् । स्थानीय सञ्चारमाध्यममा खेल हुने सूचना प्रसारणले प्राथमिकता पाइरहेको छ । दसैं अगाडिदेखि नै सुरु भएका यस्ता खेलकुद प्रतियोगिता अहिले पनि कतिपय ठाउँमा सञ्चालन भइरहेका छन् । खेलकुद प्रतियोगिता मनोरञ्जनका लागि आयोजना हुने भए पनि आकर्षक पुरस्कार राशिका कारण क्लबहरूले पनि राम्रै तयारी गर्ने गरेको जिल्ला फुटबल संघका अध्यक्ष मोती पन्तवाले बताए । विशेषगरी असोजको पहिलो सातादेखि सुरु भएको वडास्तरीय, गाउँपालिका, नगरपालिका एवं जिल्लास्तरीय प्रतियोगिता वैशाखसम्मै हुने गरेको उनले बताए । वर्षमा एक पटक हुने खेलकुदका विभिन्न प्रतियोगिताले चाडपर्वको रमाइलो माहोलमा झनै रौनक थपिदिने क्लबका पदाधिकारी बताउँछन् । ताप्लेजुङको सिरिजंघा गाउँपालिका७ स्थित खेवाङ स्पोर्टिङ क्लबका अध्यक्ष विनम मावोले चाडपर्व र त्यसपछि सुरु हुने खेलकुद प्रतियोगिताले गाउँघरमा छुट्टै रौनक थप्ने बताए । बर्सेनि दसैं तिहारको छेकोमा विभिन्न प्रतियोगिता आयोजना गर्दै आएका छौं अध्यक्ष मावोले भने । उनले प्रथम पुरस्कार ५० हजारसहित कप, मेडल र प्रमाणपत्रसहित आयोजित प्रतियोगितामा दुई लाखभन्दा बढी खर्च हुने गरेको बताए । दसैं तिहारकै छेको पारेर मैवाखोला गाउँपालिका५ फाकुम्बामा वडास्तरीय पुरुष तथा महिला फुटबल प्रतियोगिता आयोजना भएको थियो । प्रतियोगितामा पुरुषतर्फ ४१ र महिलातर्फ १३ टोली सहभागी भएका थिए । यसैगरी न्यु कञ्चनजंघा युवा क्लबले आयोजना गरेको फुटबल प्रतियोगितामा पनि प्रथम पुरस्कार ५० हजार नै राखिएको क्लबका अध्यक्ष सुरज लिम्बूले बताए । फुङलिङ नगरपालिका१० फुरुम्बुमा वडास्तरीय फुटबल प्रतियोगिता भने दसैंअगाडि नै सकिएको थियो । यस्तै फक्ताङलुङ गाउँपालिका६ लेलेपमा पनि गाविसस्तरीय फुटबल प्रतियोगिता आयोजना गरिएको पेम्बाटासी शेर्पाले जानकारी दिए । वर्षौं परदेसिएकाहरू आफन्तसँग भेटघाट गर्ने उपयुक्त माध्यम खेल स्थल हुने भएकाले यसरी हुने प्रतियोगिताले भावनात्मक एकता बोकेको फुटबलका राष्ट्रिय रेफ्री मोतीहाङ लिम्बूको बुझाइ छ । पाँचथरस्थित नागीमा हुने निसान मेलाले आफैंमा पहिचान बनाएको छ । फुटबल प्रतियोगिता र मेला नै निसान मेलाको मुख्य आकर्षण बनेको छ । यता सान्थाक्रा२ स्थित सुर्माटार खेलमैदानमा आयोजना भएको फुटबल प्रतियोगितामा प्रथम पुरस्कार राशि ३० हजार रुपैयाँ राखिएको छ । विदेशमा रहेका गाउँघरका साथीभाइले समेत आर्थिक सहयोग गर्ने भएकाले खेल सञ्चालन गर्न सहज बनेको स्थानीय प्रकाश चोङबाङ बताउँछन् । खेलकुद प्रतियोगिता सञ्चालन गर्न क्लबहरू जिल्ला खेलकुद विकास समितिमा दर्ता हुनुपर्दछ । समितिका अनुसार ताप्लेजुङमा एक सय १३ वटा क्लबहरू समितिमा दर्ता भएका छन् । ती क्लबले वर्षमा एक पटक कुनै न कुनै खेलकुद प्रतियोगिता सञ्चालन गरिरहेकै हुन्छन् । यस्ता प्रतियोगिताले खेलाडीहरूको वृद्धि विकास हुने मात्र नभएर नयाँ खेलाडी उत्पादन गर्न समेत सघाउ पुयाउने जिल्ला खेलकुद विकास समितिका उपाध्यक्ष इन्द्र केदेमले बताए । समितिले विगतमा क्लबहरूलाई खेल प्राविधिक र खेलसामग्री प्रदान गर्दै आएको थियो । तर यो वर्षको बजेट स्थानीय तहमा जाने कि पहिलेकै संरचनामा आउने भन्ने अन्योल रहेको समितिका कार्यालय प्रमुख यज्ञनिधि पौडेलले बताए । बजेट कुन माध्यमबाट आउने हो थाहा छैन, क्लबहरूबाट माग आइरहेको छ, पहिलेकै अनुसार बजेट आयो भने पछि प्रदान गर्छौं भनेर फर्काइरहेका छौं उनले भने ।खेलकुद विकास समितिले प्रत्येक वर्ष गाउँका खेलाडीलाई एकीकृत गर्दै फुटबल लिग सञ्चालन गर्दै आएको छ । ताप्लेजुङको सबैभन्दा ठूलो फुटबल प्रतियोगिता पाथीभरा गोल्डकप हो । यो प्रतियोगिता लाखेजात्राको अवसर पारेर सदरमुकामस्थित भानु माविको मैदानमा सञ्चालन हुँदै आएको छ । प्रतियोगितामा राष्ट्रिय टोलीका र ए डिभिजन क्लबका खेलाडीले समेत सहभागिता जनाउने गरेका छन् ।"
सेनालाई तेक्वान्दो उपाधि,"विदुर : नेपाल इन्टरनेसनल तेक्वान्दो महासंघ जिल्ला कार्यसमिति नुवाकोटको आयोजनामा भएको १७औं सिनियर तथा १०औं जुनियर राष्ट्रिय आईटीएफ तेक्वान्दो प्रतियोगिताको उपाधि नेपाली सेनाले जितेको छ । शनिबार भएको अन्तिम प्रतिस्पर्धामा नेपाली सेनाले प्रतियोगिताको सिनियरतर्फको उपाधि उचालेको हो । प्रतियोगितामा सेनाले नौ स्वर्ण, १० रजत र १७ कांस्य पदकसहित उपाधि उचाल्न सफल भयो । प्रतियोगितामा जुनियरतर्फको उपाधि मध्यमाञ्चल विकास क्षेत्रले जित्न सफल भयो । प्रतियोगितामा जुनियरतर्फ मध्यमाञ्चलले पाँच स्वर्ण, ६ रजत र तीन कांस्य पदक जित्यो । प्रतियोगिताको उत्कृष्ट खेलाडीको उपाधि सिनियर महिलातर्फको उपाधि मध्यमाञ्चलकी रन्जु पुलामीमगर र जुनियर महिलातर्फ मध्यमाञ्चलकै विपना थापामगरले जितिन् । यसैगरी सिनियर पुरुषतर्फ मध्यमाञ्चलका सागर कुँवर र जुनियर पुरुषतर्फ मध्यमाञ्चलकै युनिश गौतम उत्कृष्ट चुनिए । उत्कृष्ट भएका चारै जनाले जनही दुई हजार पाँच सय रुपैयाँका साथै ट्रफी, मेडल र प्रमाणपत्र हात पारे । प्रतियोगिताका विजेतालाई स्थानीय भरत खड्काले पुरस्कृत गरे । प्रतियोगिता विदुर नगरपालिका२ मा रहेको खेलकुद कभर्डमा सञ्चालन भएको थियो । प्रतियोगितामा पाँच विकास क्षेत्र, नेपाली सेना, सशस्त्र प्रहरी र आयोजक गरी ६ टोलीका एक सय महिलासहित दुई सय जना खेलाडीले विभिन्न तौल समूहमा प्रतिस्पर्धा गरेको प्रतियोगिता संयोजक वासु भट्टले जानकारी दिए । प्रतियोगितामा पुरुषतर्फ २० देखि ८५ केजी तौल समूह र महिलातार्फ २५ देखि ७५ केजी तौल समूहमा प्रतिस्पर्धा भएको थियो । प्रतियोगितामा ४१ स्वर्ण, ४१ रजत र ८२ कांस्य गरी एक सय ६४ पदकका लागि खेलाडीले प्रतिस्पर्धा गरेका थिए ।"
मेसीको तेस्रो सन्तान पनि छोरा,"लन्डन : अर्जेन्टिनी फुटबलर लियोनल मेसी र श्रीमती एन्टोनेल्ला रोक्कुज्जोले आफूहरूको तेस्रो सन्तान पनि छोरा नै भएको खुलासा गरेका छन् । महिना दिनअघि मात्रै मेसीले श्रीमती रोक्कुज्जो तेस्रो सन्तानका लागि गर्भवती रहेको खुलासा गरेका थिए । उनले आफ्ना दुई छोरा र आफुले रोक्कुज्जोको पेट छोइरहेको तस्बिरसहित सामाजिक सञ्जालबाट आफूहरू तेस्रो सन्तानको आगमनको पर्खाइमा रहेको सार्वजनिक गरेका थिए । पेटको सन्तान छोरा भएको खबर भने श्रीमती रोक्कुजोले सार्वजनिक गरेकी हुन् । उनले आफ्नो जेठो छोरो थिएगोलाई सामाजिक सञ्जालमार्फत जन्मदिनको शुभकामना दिने क्रममा आफ्नो तेस्रो सन्तान पनि छोरा भएको खुलासा गरेकी हुन् । ड्याडी, मम्मी, माटियो र तिम्रो नयाँ भाइको तिमीलाई धेरै माया छ । तिमीलाई जन्मदिनको धेरैधेरै शुभकामना, रोक्कुज्जोले लेखेकी छन् । रोक्कुज्जो र मेसी हालै मात्र विवाहबन्धनमा बाँधिएका हुन् । उनीहरूले गत जुन ३० मा आफ्नै सहर रोसारियोमा विवाह गरेका थिए । यद्यपि त्यसअघि नै उनीहरूका दुई छोरा भइसकेका थिए । उनिहङका जेठो छोरा थिएगो र अर्को छोरा माटियो छन् । रोक्कुज्जोले जेठो छोरा थिएगो पाँच वर्ष पुगेको अवसरमा जन्म दिनको शुभकामना दिने क्रममा सन्देस लेख्दा आफ्नो तेस्रो सन्तान पनि छोरा नै भएको खुलासा गरेकी हुन् । रोक्कुज्जोले सो सन्देश लेख्ने क्रममा तेस्रो सन्तानबारे भूलवश लेखेको वा जानाजान लेखेको भन्नेबारे भने खुलेको छैन । कतिपयले रोक्कुज्जोले भूलवश पेटमै रहेको आफ्नो सन्तानबारे खुलासा गरेकी अनुमान गरेका छन् । रोक्कुज्जोको सोही सन्देशलाई आधार बनाएर अर्जेन्टिनी मिडियाहरूले मेसीको तेस्रो सन्तानको विषयमा समाचार लेखेका छन् । स्पेनिस भाषामा लेखिएको सन्देसमा रोक्कुज्जोले अन्तिममा हर्मानितो लेखेकी छन्, जसको अर्थ सानो भाइ हुन्छ ।"
अल्ट्राधाविका मीराको सम्मानमा दौड,"भोजपुर : भोजपुरको पूर्वी क्षेत्र पौवादुङ्मा गाउँपालिका५ सानोदुम्मामा जन्मेर आफ्नो जन्मभूमिलाई विश्वमा चिनाउने नेपाली अल्ट्रा धाविका मीरा राईको सम्मानमा भोजपुर ट्रायल रेस प्रतियोगिता हुने भएको छ । नेपाल ट्रायल रेस, रिमाचुङ एजुकेसन स्पोर्टस् एकेडेमी र सानोदुम्मा माविको संयुक्त आयोजनामा यही मंसिर २ गते सुरु हुने प्रतियोगितामा जिल्लाका महिला तथा पुरुष धावक सहभागी हुनेछन् । अल्ट्राधाविका मीरा राईको जन्मगाउँ सानोदुम्मामा आगामी मंसिर २ गते सम्पन्न हुने उक्त दौड थर्पु स्कुलबाट मानेडाँडा, बास्तिम, पारपानी हुँदै भोजपुर टँडिखेलसम्मको १७ किलोमिटर लामो दूरीमा पुगेर टुंगिनेछ । दौडमा प्रथम हुने पुरुष तथा महिलातर्फका विजेताले १० हजार, मेडल र प्रमाणपत्र प्राप्त गर्नेछन् । यस्तै दोस्रो, तेस्रो, चौथो र पाँचौं हुने धावकले क्रमशः आठ हजार, ६ हजार, चार हजार र दुई हजार नगदसहित मेडल, प्रमाणपत्र प्राप्त गर्नेछन् । यस्तै महिला र पुरुष दुवैतर्फ सिनियर र जुनियर चारजनालाई तीन हजारका दरले नगद, प्रमाणपत्र र मेडल प्रदान गरिने आयोजकले जनाएको छ । दौडमा जिल्लाभित्र तथा बाहिरका खेलाडीले सहभागी हुन पाउने भएकाले धरान रन र भोजपुर रनबाट आवेदन भर्न सकिने आयोजकका संग्राम राईले बताए । महिलातर्फ पहिलो हुनेले आगामी जनवरीमा हङकङमा हुने रेसमा सहभागी हुन पाउने अवसर पाउनेछन् । मीराले यसअघि त्यहाँ आयोजना भएका थुप्रै रेसमा प्र्रथम भएकी थिइन् । वर्षैपिच्छे आयोजना गरिने यो ट्रायल रेसलाई थप विस्तार गर्न अन्तर्राष्ट्रिय स्तरको प्रतियोगिता गर्न मिल्ने खालका उपयुक्त रुटको खोजी भइरहेको एकेडेमीका अध्यक्ष पाविहाङ राईले बताए । गाउँमा रेसका लागि शारीरिक रूपमा उपयुक्त हुने, रुचि राख्ने थुप्रै प्रतिभा छन् । उनीहरूले राम्रो अवसर पाएका छैनन् । लुकेका ती प्रतिभालाई बाहिर ल्याउन र मीराजस्तै व्यक्तित्व जन्माउन लागिपरेका छौं, उनले भने । प्रतियोगितामा मीरा राईको प्रत्यक्ष उपस्थिति रहने आयोजकको जानकारी छ ।"
