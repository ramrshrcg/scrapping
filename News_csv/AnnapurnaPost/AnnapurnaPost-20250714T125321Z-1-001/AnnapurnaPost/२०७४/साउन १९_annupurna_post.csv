शीर्षक,विवरण
विधिको शासन र भ्रष्टाचार नियन्त्रण,"नेपालमा २०४७ को राजनीतिक परिवर्तनपछि सबैभन्दा बढी चर्चामा आएको सुशासन र भ्रष्टाचार नियन्त्रण हो । प्रत्येक सरकार गठन हुँदा सुशासन कायम गरी भ्रष्टाचार नियन्त्रण गर्ने प्रमुख लक्ष राखिएको हुन्छ । सरकारबाट हट्दा अघिल्लो सरकारभन्दा बढी कुसाशन र भ्रष्टाचार भएको पाइएको छ । पञ्चायतकालमा कर्मचारीको सरुवा, बढुवा, पदस्थापन जस्ता कार्यमा मन्त्रीहरूले रकम लिने प्रचलन थिएन । २०६३ को परिवर्तनपछि कर्मचारी सरुवा, बढुवा, पदस्थापन र वैदेशिक भ्रमणबाटै नेताहरूले पार्टी सञ्चालनको लागि लेबी र अन्य नाममा रकम संकलन गरेका छन् । अहिले समाजमा भ्रष्टाचार नै शिष्टाचार हुन लागेको आभास हुन थालेको छ । जहाँ सुशासन हुन्छ त्यहाँ भ्रष्टाचार हुँदैन र जहाँ भ्रष्टाचार हुन्छ त्यहाँ सुशासन हुँदैन । सुशासनमा सम्पूर्ण प्रशासनिक कार्य पारदर्शी र ऐननियमअनुसार सञ्चालन हुन्छन् । प्रजातान्त्रिक शासन व्यवस्था र जनताप्रति उत्तरदायी सरकार भएको ठाउँमा सबै सरकारी काम र सेवा आमजनताले स्वचालित रूपले प्राप्त गरेका हुन्छन् । समयमा निर्वाचन, जनउत्तरदायी सरकार, प्रेस स्वतन्त्रता, सरकारले गरेका र गर्न खोजेका काम पारदर्शी, आर्थिक स्रोत साधनको मितव्ययी प्रयोग र कानुनको शासन नै सुशासनका सूचकांक हुन् । सुशासन सफल भएका देशमा नेतृत्वको प्रमुख भूमिका छ । कार्यकारी प्रमुखले असल नियतले काम गर्दा त्यो देशले छोटो अवधिमै आर्थिक वृद्धिदर उल्लेखनीय रूपले गरेको छ । नेपालकै सन्दर्भमा पनि ठीक मानिसलाई ठीक ठाउँको जिम्मेवारी दिएमा उल्लेखनीय प्रगति हुँदो रहेछ भन्ने नेपाल विद्युत् प्राधिकरणमा जगेडामा राखिएका कुलमान घिसिङलाई कार्यकारी निर्देशक नियुक्त गर्दा लोडसेडिङ हटाएका, प्राधिकरणको चोरी र घाटामा नियन्त्रण तथा ट्रान्समिसन लाइन निर्माणमा भएको तदारुकताले प्रमाणित गरेको छ । नेपाली जनता कुलमान जस्ता अन्य प्रतिभालाई उपयुक्त जिम्मेवारी दिएमा देश विकास हुनेमा आशावादी रहेको पाइएको छ । इथियोपिया, रुवान्डा र कम्बोडियाजस्ता विगतमा आन्तरिक संघर्षमा परेका देशहरूभन्दा नेपालको आर्थिक वृद्धिदर तल हुनुमा सुशासन र भ्रष्टाचार नियन्त्रणको अभाव नै प्रमुख कारण हो । कार्यान्वयनमा संलग्न निकायले तोकिएको काम नगर्ने र नगर्नुपर्र्ने काम गरेकाले नै भ्रष्टाचार बढेको हो । सधैं संक्रमणकाल र कानुन नभएको भनेर जिम्मेवारीबाट उम्किन मिल्दैन । नेपाली जनतामा आएको जागरुकता र चेतनाले कानुनी शासनमा लाग्न सबैलाई बाध्य पार्नेछ । प्रचलित कानुन कार्यान्वयन भएमा मात्रै पनि सुशासन कायम भई भ्रष्टाचार नियन्त्रण हुनेछ । सत्तामा पुगेपछि आफू तथा आफ्नो दललाई कानुनभन्दा माथि सम्झने प्रवृत्ति, देशभन्दा परिवार र दलको हितमा केन्द्रित हुने, राम्रा मान्छेभन्दा हाम्रा मान्छे राख्ने, मन्त्रालयलाई आफ्नै बिर्ता सम्झने गरिएको छ । संविधान, ऐननियम, कार्यविभाजन र कार्यसम्पादन नियमावलीमा व्यवस्था गरिएको कार्य, मन्त्रालय, राष्ट्रिय योजना आयोग र संसद्ले पास गरेको कार्यक्रमबारेमा जानकारी नै नलिई पद बहालीमा नै म यसो गर्छु भनेर मन्त्रीको निर्देशन र मन्त्रीको निर्देशनानुसार काम गर्छौं भन्ने सचिवको प्रतिबद्धताले भ्रष्टाचारमा मलजल गरेको पाइएको छ । भ्रष्टाचार नियन्त्रणको लागि अख्तियार, सतर्कता केन्द्र, सम्पत्ति शुद्धीकरण निकाय खडा गरे पनि भ्रष्टाचार बनमारा झार जस्तो फैलिइरहेको छ । आम जनताले सरकारी कार्यालयबाट पाउने सेवासुविधा सजिलोसँग पाउन सकेका छैनन् । कुनै काम गराउनको लागि पैसा दिनुपर्ने वा चिनजान र राजनीतिक प्रभावको उपयोग गर्नुपर्ने अवस्था छ । जनतालाई दुःख दिएर, अनुचित काम गरेर र भ्रष्टाचार गरेर आर्जन गरेकाको नै समाजमा हालिमुहाली रहेको छ । करफस्र्योट आयोगका पदाधिकारी र आयोग गठन गर्ने मन्त्री नै खुलेआम भ्याट फिर्ता जायज रहेको मिडियाबाट सूचना प्रवाह गरिरहेका छन् । नीतिगत भ्रष्टाचारको नमुना मन्त्रालयबाट गर्ने कार्यमा अख्तियार लाग्छ भनेर मन्त्रिपरिषद्बाट गराउने गरिएको छ । ऐननियममै लुपहोल राखेर पनि भ्रष्टाचार गर्ने गरिएको छ । करफस्र्योट आयोगलाई सुरुमा दिइएको कार्यादेशमा 'आन्तरिक राजस्व विभाग र मातहतका कार्यालयबाट नक्कली भ्याट बिल प्रकरणमा कर परीक्षण र अनुसन्धानको लागि परीक्षण तथा अनुसन्धान भई नक्कली भ्याट बिल प्रयोग गरी कर छली गरेको पुष्टि भई कर निर्धारण भएको विषय आयोगको क्षेत्राधिकारमा नपर्र्ने' उल्लेख छ । तत्कालीन अर्थमन्त्रीले आयोगलाई नक्कली भ्याट बिल विवादमा मुछिएका कम्पनीहरूको बक्यौता करसमेत मिनाहा गर्न सक्ने अधिकार दिइ कार्यादेश फराकिलो बनाउन प्रयास गरेका थिए । अर्थकै उच्च अधिकारीको विमतिका कारण नीतिगत प्रयास विफल भएको थियो । राजनीति स्वच्छ नभई भ्रष्टाचार नियन्त्रण नहुने यसबाट पुष्टि भएको छ । भ्रष्टाचार नियन्त्रणको जिम्मा अख्तियारलाई मात्र रहेको भ्रमपूर्ण प्रचार गरिएको छ । जबकि प्रचलित कानुनले भ्रष्टाचार नियन्त्रणको लागि सेवाप्रदायक कार्यालय र त्यहाँ काम गर्ने कर्मचारीलाई नै जिम्मेवार तोकेको छ । कार्यालयमा कार्यालय प्रमुख, शाखाप्रमुखलगायत कार्यालय सहयोगीसम्मको व्यवस्था गरिएको छ । कुनै कार्यालयको कर्मचारी भ्रष्टाचारको अभियोगमा समातिन्छ भने त्यो कार्यालयको कार्यालय प्रमुख अवश्य चोखो रहँदैन । त्यस्तै विभाग र मन्त्रालयमा पनि कार्यसम्पादन नियमावली र विभागीय प्रमुखको काम, कर्तव्य र अधिकारले निर्देशक, महानिर्देशक र सचिवलाई जिम्मेवार बनाएको छ । मन्त्रालयको सम्पूर्ण कामको जिम्मेवारी मन्त्रीलाई तोकिएको छ । साविकको विशेष प्रहरी विभागले गर्ने कामको लागि राष्ट्रिय सतर्कता केन्द्रलाई तोकिएको छ । अख्तियार दुरुपयोग अनुसन्धान आयोग त खालि भ्रष्टाचार भएकोमा अनुसन्धान गरेर भ्रष्टाचार भएको देखिएमा विशेष अदालतमा मुद्दा दायर गर्ने काममा मात्र सीमित छ । कार्यान्वयनको सम्पूर्ण जिम्मेवारी तोकिएका निकाय आफूले गर्नुपर्ने निगरानी र सतर्क गराउने वा विभागीय कारबाहीको अधिकार लिएकाहरू मौन बसेर खाली दाँत र नंग्रा नभएको अख्तियारलाई देखाएर भ्रष्टाचारमा बढावा दिएको अवस्था छ । निजामती सेवा ऐनले विभागीय प्रमुखलाई आफ्ना मातहतका कर्मचारीलाई उचित र पर्याप्त कारण भएमा सामान्य सजायमा नसिहत दिने, बढीमा दुई तलब वृद्धि रोक्का गर्ने, बढीमा पाँच वर्षसम्म बढुवा रोक्का गर्ने । त्यस्तै विशेष सजायमा भविष्यमा सरकारी सेवाको निमित्त अयोग्य नठहरिने गरी सेवाबाट हटाउने, भविष्यमा सरकारी सेवाको निमित्त अयोग्य ठहरिने गरी सेवाबाट बर्खास्त गर्ने । यसरी सबै अधिकार र कर्तव्यले सुसज्जित कार्यालय प्रमुख र विभागीय प्रमुख मूकदर्शक भएर बस्ने र भ्रष्टाचार नियन्त्रण अख्तियारले नै गर्छ भनेर बसेकाले नै भ्रष्टाचार नियन्त्रण नभएको हो । मन्त्रालयमा मन्त्रीले कानुनले गर्नुपर्ने गरी तोकिएको काममा ध्यान दिएमा भ्रष्टाचार नियन्त्रण र सुशासन कायम हुनेछ । मन्त्रीले आफूखुसी र आफूलाई लागेको काम गराउन कानुनले नै बन्देज लगाएको छ । बजेट र कार्यक्रम संसद्ले पास गरेको हुन्छ । कर्मचारीहरू निजामती सेवा ऐन, नियम र प्रशासकीय अधिकारीको काम र कर्तव्यमा बाँधिएका हुन्छन् । मन्त्री पदको शपथ ग्रहणअनुसार गरेमा राजनीतिक नेतृत्व सुशासन कायम गर्न र भ्रष्टाचार नियन्त्रणमा सफल हुनेछ । कानुनी शासनमा व्यक्तिगत लहडको कुनै स्थान हुँदैन । संसदीय व्यवस्थामा कार्यकारी प्रमुख प्रधानमन्त्री नै हुने भएकाले सुशासन र भ्रष्टाचार नियन्त्रणको सम्पूर्ण जिम्मेवारी प्रधानमन्त्रीमै हुन्छ । सिंगापुर र भारतका प्रधानमन्त्रीले आआफ्ना देशमा सुशासन र भ्रष्टाचार नियन्त्रण गरेर देखाएकै छन् । नेपालमा २०४६ को परिवर्तनपछि तत्कालीन प्रधानमन्त्री गिरिजाप्रसादले धमिजा, लाउडा र सुडान घोटालामा जवाफदेही बहन नगर्दा भ्रष्टाचार र जवाफदेहीविहीनताले प्र श्रय पाएको छ । सुडान घोटालामा प्रधानमन्त्री, गृहमन्त्री र गृहसचिव चोखो रहनु र प्रहरी प्रमुख मात्र भ्रष्टाचारमा दोषी ठहर्याइनु नै कानुनको प्रयोगमा भेदभाव गरिएको छ देशमा सधैं यस्तो अवस्था रहिरहने छैन । समयको प्रवाहमा उथलपुथल भई नै रहनेछ । पाकिस्तानमा जुल्फिकर अली भुट्टोलाई फाँसी दिएपछि नेपालमा विद्यार्थी आन्दोलन भएर राजा वीरेन्द्रले जनमतसंग्रह गराएका थिए । हालै पाकिस्तानका प्रधानमन्त्री नवाज सरिफ अकुत सम्पत्ति भ्रष्टाचारमा सर्वोच्च अदालतको फैसलाले पदमुक्त भएका छन् । पनामा पेपर्सले सरिफलाई हुत्याएजस्तै अख्तियारले एक वर्ष लगाएर तयार पारेको राजनीतिक नेताहरूको अकूत सम्पत्ति सार्वजनिक भएपछि नेपालका प्रमुख नेताहरूलाई पनि त्यसले हुत्याउने सम्भावना छ । देशमा सुशासन कायम गरी भ्रष्टाचार नियन्त्रण गर्ने पहिलो जिम्मेवारी नेतृत्वमा र दोस्रो प्रशासनिक प्रमुखमा हुन्छ । सधैं संक्रमणकाल र कानुन नभएको भनेर जिम्मेवारीबाट उम्किन मिल्दैन । नेपाली जनतामा आएको जागरुकता र चेतनाले कानुनी शासनमा लाग्न सबैलाई बाध्य पार्नेछ । प्रचलित कानुन कार्यान्वयन भएमा मात्रै पनि सुशासन कायम भई भ्रष्टाचार नियन्त्रण हुनेछ ।"
प्रदेशमा भाषा योजना,"नेपालको संविधान कार्यान्वयन सन्दर्भमा प्रदेशहरूमा प्रयोगमा आउने भाषाका बारेमा चर्चा हुन थालेका छन् र यो स्वाभाविक छ । ती प्रदेशका सामाजिक तहसम्म कुनकुन भाषा बोलिन्छन् र कुन भाषा सरकारी कामकाज र शिक्षण माध्यमको भाषाको रूपमा प्रयोग हुन सक्लान् भन्ने विषयहरूमा छलफल गर्नु आवश्यक छ । भाषा छनोटका आधारहरू र त्यसक्रममा आउन सक्ने जटिलता आकलन गर्न र त्यसअनुसार निर्णय गर्न आवश्यक छ । संवैधानिक व्यवस्था नेपालको संविधानले नेपाल बहुभाषिक र बहुसांस्कृतिक मुलुकका रूपमा स्विकारेको छ । संविधानले बालबालिकालाई मातृभाषामा शिक्षा दिने संवैधानिक व्यवस्थासमेत गरेको छ । २०६८ को जनगणनामा उल्लेख गरिएअनुसार नेपालमा १२३ भाषा बोलिन्छन् । सांकेतिक नेपाली भाषा, एकल भाषापरिवारको कुसुन्डा भाषाका अतिरिक्त नेपालमा भारोपेली, भोटबर्मेली, आग्नेय जस्ता पारिवारिक किसिमले भिन्नभिन्न भाषा परिवारका भाषा बोलिन्छन् । प्रदेशहरूमा कुनै एउटा भाषा बोल्नेहरूको बाहुल्य नभएकाले प्रदेशहरूमा भाषा योजनामा जटिलता रहेका छन् । प्रदेशहरूमा भाषाको स्थिति नेपालको राजनीतिक संरचना प्रादेशिक ढाँचामा गएपछि नेपाल सात प्रदेशमा विभाजित छ । केही प्रदेशका सीमांकन परिवर्तनको बहस भइरहे पनि धेरैजसो प्रदेशको सीमांकन टुंगिइसकेको छ । प्रदेशको भाषा चयन गर्नको लागि त्यहाँ बोलिने भाषाहरूको वितरण हेर्नुपर्छ । ती भाषाका वक्ताहरूको संख्याका आधारमा पहिलो, दोस्रो र तेस्रो भाषाहरू तालिका १ मा प्रस्तुत गरिएको छ । केही प्रदेशहरूमा प्रदेश सिमांकनका क्रममा साबिकका जिल्ला र त्यसभन्दा साना प्रशासनिक एकाइहरूसमेत टुक्र्याएकाले प्रदेश ४, ५ र ६ को तथ्यांक यहाँ प्रस्तुत गरेको भन्दा थोरै फरक हुन सक्छ । जिल्ला विभाजन गरिएका प्रदेशहरूका भाषाका संख्यालाई आधा गरेर यी प्रदेशका भाषाहरूको कुल संख्या गणना गरिएको छ । नेपालको प्रदेशका मूल भाषाहरू तालिकाका आधारमा भन्नुपर्दा वक्ताका संख्याका आधारमा पहिलो, दोस्रो र तेस्रो भाषा दिइएको छ । सरसर्ति हेर्दा नेपालका सात प्रदेशमध्ये प्रदेश २ र ७ बाहेक नेपाली भाषा पहिलो भाषा रहेको छ । त्यसकारण यी प्रदेश तह र सो मातहतमा समेत नेपाली भाषालाई सरकारी कामकाजको भाषाका रूपमा प्रयोग गर्न कुनै कठिनाइ हुँदैन । हालसम्म पनि नेपाली भाषा नै सरकारी कामकाजको भाषा प्रयोग भइरहेकाले पनि यो कुरा सहज देखिन्छ । विदेशी भाषाहरूलाई नेपालमा बोलिने मातृभाषा भनेर सूचीकृत गर्दै जाँदा भाषा योजनामा थप जटिलता आउन सक्छ । तालिकाअनुसार प्रदेश २ र ७ मा नेपालीबाहेकका भाषीहरूको बाहुल्य छ । प्रदेश २ मा मैथिली भाषा पहिलो स्थानमा रहेको छ । त्यहाँ मैथिली भाषालाई सरकारी कामकाजको भाषा प्रयोग गर्न कठिनाइ देखिँदैन । मैथिली भाषामा अध्ययनअनुसन्धानको लामो परम्परा रहेको छ । यो भाषा विश्वविद्यालय तहमा समेत पठनपाठन हुने गर्दछ । त्यसकारण पनि आवश्यक कानुनी व्यवस्था मिलाएर यसलाई सरकारी कामकाजको भाषाका रूपमा प्रयोग गर्न सकिन्छ । मैथिली भाषामा संरचनागत विकास पनि भएकाले यसको मानकीकरणमा त्यति जटिलता छैन ।प्रदेश ७ मा डोटेली भाषा पहिलो स्थानमा रहेको छ । अब यो भाषालाई प्रदेशका विभिन्न निकायमा प्रयोग गर्नको लागि कम्तीमा यो भाषाको मानकीकरणको व्यवस्था गरिनुपर्दछ । डोटेली भाषा भनेर विगतको जनगणनामा मात्र उल्लेख गरिएको हो । कुनै पनि भाषा सरकारी कामकाजको रूपमा र शिक्षामा प्रयोग गर्नको लागि यो भाषाको पर्याप्त विकास भएको हुनुपर्छ । आवश्यक सामग्रीहरूको अभावमा भाषालाई यस्ता निकायहरूमा प्रयोग गर्न कठिन हुने देखिन्छ । त्यसकारण भाषा प्रयोगको कुरा आउँदा मानकीकरणको स्तर कति भएको छ भनेर समेत हेर्नुपर्ने हुन्छ । त्यसैगरी दोस्रो र तेस्रो स्थानमा आएका बहुसंख्यक भाषाहरूका विविध भाषा वैज्ञानिक पक्षमा छलफल गरेर मात्र कुनकुन काममा यी भाषाहरूको प्रयोग गर्न सकिन्छ भन्नेबारे निर्णय लिनुपर्ने हुन्छ। तराईमधेसमा हिन्दीलाई सम्पर्क भाषाको रूपमा प्रयोग गर्न पाउनुपर्ने माग भइरहेका सन्दर्भमा प्रदेश नम्बर २ मा हिन्दी भाषाको स्थितिका बारेमा कुरा गर्दा नेपालको जनगणना २०६८ मा उल्लेख भएअनुसार यो भाषा मातृभाषाका रूपमा बोल्ने वक्ताहरूको संख्या भने धेरै छैन । जनगणनाको तथ्यांकअनुसार यो नेपालको बीसौं ठूलो भाषा हो । तर नेपालको तराई क्षेत्रमा दोस्रो भाषाका रूपमा र आम सम्पर्कको रूपमा हिन्दी भाषाको प्रयोग हुने गर्दछ । यसै आधारमा र सो प्रदेशमा मैथिलीबाहेक अन्य भाषाहरू पनि बोलिने कारणले हिन्दीलाई सम्पर्क भाषाको रूपमा प्रयोग गरिन पाउनुपर्ने माग गरिएको छ । प्रदेश नम्बर २ मा हिन्दीलाई सम्पर्क भाषाको रूपमा माग गर्नेहरूले सो प्रदेशमा मैथिलीबाहेक अरू थुप्रै भाषाहरू बोलिने भएकाले समेत यसलाई सम्पर्क भाषा बनाउन माग गरेका छन् । राष्ट्रिय जनगणनाको प्रतिवेदनलाई आधार मान्दा यस प्रदेशमा हिन्दीलाई मातृभाषाको रूपमा बोल्नेहरूको संख्या ८६२५ मात्रै छ । यसर्थ मातृभाषीहरूको संख्यालाई मात्र आधार लिँदा हिन्दी भाषा सजिलै सरकारी कामकाजको रूपमा प्रयोग गर्न सकिने समान भाषावैज्ञानिक आधार देखिँदैन । नेपालमा हिन्दी भाषाको विश्वविद्यालय तहमा विषयका रूपमा समेत पठनपाठन हने गरेको छ । तर कुन भाषा कुन प्रयोजनको लागि प्रयोग गर्न सकिन्छ भन्ने कुरा एउटा मात्रै कारणले निर्धारण गर्दैन । यसका अन्य आधारहरूसमेत विचारणीय हुन्छन् । कार्यान्वयनमा जटिलता कुनै एउटा भाषालाई सरकारी कामकाजको भाषाको रूपमा प्रयोग गर्दा यसलाई व्यवस्थित गर्न कार्यान्वयन गर्ने निकायको आवश्यकता पर्दछ । पहिलो कुरा नेपालीइतरका भाषाहरू प्रयोग गर्दा अनुवादको व्यवस्था मिलाउनुपर्ने हुन्छ । मानौं लिम्बू भाषालाई पूर्वीनेपालको कुनै स्थानीय निकायमा प्रयोग गर्न थालियो भने सरकारी कामकाजको रूपमा अभिलेखमा लिम्बू भाषाका अतिरिक्त यी अभिलेखहरूलाई नेपाली भाषामा अनुवाद गर्नुपर्ने आवश्यकता व्यावहारिक हुन सक्छ, त्यो क्षेत्रमा बसोवास गर्ने गैरलिम्बूहरूलाई बुझाउनको लागि । यसको अलावा केही प्रश्नहरू उठ्न सक्छन् । यस्ता निकायहरूमा दुवै भाषा प्रयोग गर्न सम्भव छ ? नेपालीइतरका भाषा प्रयोग गर्दा भाषाका सन्दर्भमा आउने विवादास्पद विषयहरूलाई कुनकुन भाषामा अड्डा अदालतसम्म पुर्याउने ? नेपाली र अन्य भाषा गरी दुवै भाषामा अभिलेखहरू उपलब्ध छन् भने यस्ता विवादित विषयहरूमा कुन अभिलेखलाई आधिकारिक मान्ने ? स्थानीय निकायभन्दा उपल्लो निकायहरूले यस्ता अभिलेख माग गर्दा तल्लो निकायले कुन भाषामा अभिलेखहरू उपलब्ध गराउने ? यी सबै विषयहरूलाई व्यवस्थित गर्न नेपालीइतरका भाषाहरू प्रयोग गर्ने प्रशासनिक निकायमा भाषा कार्यान्वयनको लागि छुट्टै जनशक्तिको आवश्यकता पर्दछ । तत्कालको कार्यदिशानेपालमा बोलिने सबै भाषाहरू एकैपटक सरकारी कामकाजमा प्रयोग गर्न सकिने देखिँदैन । त्यसकारण नेपालमा तत्कालको लागि भाषाहरूको स्थिति हेरेर कुनकुन भाषामा केके गर्न सकिन्छ भन्ने कुरा पहिचान गर्नुपर्दछ । प्रथम, बहुसंख्यक वक्ताहरू भएका भाषाहरूका स्थितिमा तत्काल कुनकुन भाषाहरूलाई सरकारी कामकाज र शिक्षामा प्रयोग गर्न सकिन्छ, ती भाषाहरूको पहिचान हुनुपर्दछ । यी भाषाहरूमा सामग्रीहरूको उपलब्धता र ती भाषाहरूको मानकीकरणको स्थिति हेर्नुपर्दछ । दोस्रो, कम वक्ता भएका र सामग्रीहरू उपलब्ध नभएका भाषाहरूका हकमा चाहिँ यी भाषाहरूको विकासको लागि फरक रणनीति लिनुपर्दछ । यस्ता भाषाहरूको विकासको लागि व्याकरण र शब्दकोशजस्ता सामग्रीहरूको निर्माण गर्नुपर्दछ । यसो नगर्दा यस्ता भाषाहरू स्तरोन्नति हुँदैनन् र लोप हुन सक्ने खतरा हुन्छ । भाषा सूचीकरणमै समस्या नेपालमा संविधानमा भएको व्यवस्था र केन्द्रीय तथ्यांक विभागको सूचीमा परेका भाषाहरूलाई नियाल्दा भाषा सूचीकरणमा निकै ध्यान दिनुपर्ने देखिन्छ । एकातिर संविधानमा नेपालमा बोलिने सबै भाषाहरूलाई नेपालमा राष्ट्रभाषा हुन् भनेर उल्लेख गरिएको छ । अर्कोतिर केन्द्रीय तथ्यांक विभागको सूचीमा भने संसारका विभिन्न देशमा बोलिने जस्तै रूसी, चिनियाँ, फ्रान्सेली जस्ता भाषाहरूसमेत नेपालमा बोलिने मातृभाषाका सूचीमा परेका छन् । यसरी विदेशी भाषाहरूलाई नेपालमा बोलिने मातृभाषा भनेर सूचीकृत गर्दै जाँदा भाषा योजनामा थप जटिलता आउन सक्छ । त्यसकारण कुनकुन नेपालका खास मातृभाषा हुन् र कुनकुन विदेशी भाषाहरू यो सूचीमा भित्रिएका छन्, त्यो विषयलाई हेर्नुपर्ने हुन्छ अन्यथा अभीलेखीकरणसमेत हुन नसकेका नेपालका आफ्नै भाषाहरूको यथेष्ट विकास हुन नसक्ने तर अन्य भाषाहरूतिर हाम्रो ध्यान जाने देखिन्छ । ढकाल भाषाविज्ञान केन्द्रीय विभागका सहप्राध्यापक हुन् ।"
परिवर्तनको पालो पुरुषको,"समाज शक्ति सम्बन्धले सञ्चालित छ । त्यो शक्ति समाजका महिला, पुरुष, धनी, गरिब, नोकर, मालिक, सामन्त, दासको सम्बन्धमा नै निहित छ । शक्ति जहाँ सन्तुलित छ त्यहाँ न्याय र समानताको अवस्था राम्रो छ । जहाँ यसको खाडल गहिरो छ, त्यहाँ समस्याका चाङ, असमझदारीका थुप्रा छन्, त्यहाँ गरिबी छ, असमानता छ, अन्याय व्याप्त छ । त्यसैले अविकसित समाजको सामाजिक मनोविज्ञान ठूलो बन्नुमा छ, समान बन्नुमा होइन । जबकि समानताविना समाज विकास सम्भव छैन । शक्ति हुनेले शक्तिहीनलाई दमन, अन्याय, अत्याचार गर्ने र अप्ठ्यारोमा पार्ने शदीयौंदेखि समाजमा व्याप्त प्रवृत्ति हो । हाम्रो समाज वर्गीय रूपमा विभाजित छ । आर्थिक रूपमा वर्गको निर्माण गरी समाज वर्गीकरण हुने समाजमा सबैभन्दा धेरै अन्याय, अत्याचार, शोषणको गुन्जायस रहेको हुन्छ । हाम्रो समाजमा सीमान्तकृतहरूको स्थितिलाई वर्गीय दृष्टिकोणबाट विश्लेषण गर्दै वर्गीय विभेद अन्त्य नगर्दासम्म समतामूलक समाज स्थापना हुन सक्दैन । अहिलेको शक्ति पुरुषसंग छ, महिला शक्तिहीन छन् । अब महिला पनि शक्ति सम्पन्न हुनको लागि आपूसँग भएको कमी शक्ति आर्जन गर्ने दिशामा मोडिनुपर्छ भने पुरुषको मान सिक्दा परिवर्तन गराउने विषय पनि उत्तिकै महत्वपूर्ण छ । महिला पनि केही समययता विविध ढंगले अगाडि आएका छन्, तर यो अवस्थासम्म आइपुग्न उनीहरूको पारिवारिक अवस्थादेखि, समाजसँग अनेक संघर्ष गरेर आएका छन् । महिलाले आपूलाई परिवर्तन गर्दै आफ्ना सबै जिम्मेवारी र कर्तव्य पूरा गर्दै, आफ्ना सबै भूमिका निर्वाह गर्दै अस्तित्वको लडाइँ लडिरहेकै छन् । अब पालो पुरुष परिवर्तनको हो । पुरुष परिवर्तन हुने समय कहिले आउँछ ? के पुरुष कहिल्यै परिवर्तन हुनुपर्दैन । जहिले बौद्धिक विलास र महिलाकै आडमा शक्तिवान् बन्ने दिवास्वप्नमै हराउने हो ? के पुरुषको घर, परिवार, छोराछोरीप्रतिको आर्थिक जिम्मेवारी मात्रै हो ? अब महिलाहरू धेरै अघि आइसके, अबको पालो पुरुष परिवर्तनको त्यो व्यवहारिक परिवर्तनको । आज देशमा थुप्रै संघसंस्था महिलाको लागि कार्यक्रम सञ्चालन गरिरहेका छन् ती कार्यक्रमको मोडेल र ढाँचामा पनि परिवर्तन ल्याउन जरुरी छ । किनकि महिलाको मुद्दा, महिलासँग मात्र सम्बन्धित हुँदैन। यो त त्यही शक्तिसँग सम्बन्धित छ, जुन शक्तिले महिलाको स्वतन्त्रता खोसेको छ, त्यसैले परिवर्तन त त्यो शक्तिको व्यावहारिक परिवर्तनको हो । त्यो शक्ति भनेको पितृसत्ता हो, पितृसत्ताको एउटा स्वरूप भनेको पुरुष मानसिकता हो । राजनीति फेसनको लागि हो भने यसमा भन्नु केही रहेन, तर परिवर्तनको लागि हो भने परिवार, विवाह र त्यसपछिको सम्बन्धले समाजमा पारेको प्रभाव वा शक्ति सम्बन्धमा आएको फेरबदलको विश्लेषण आवश्यक छ । केही दिन पहिले एकजना आफूलाई बौद्धिक भन्ने भद्रभलाद्मी गफिँदै थिए, महिलाका शत्रु महिला नै हुन् । यो समाजमा पुरुषका शत्रु पुरुष छैनन् ? कि पुरुषहरू समाजमा सधैं सबैसँग मिलेर बसेका छन् । पुरुष 'इगो' कै कारण समाजमा मारकाट हिंसा, बलात्कारले सिकार भएको समाजले कसरी बिर्सन सक्छ ? दिनैपिच्छे बालिका बलात्कारजस्ता जघन्य अपराध यो समाजमा कोबाट भएको छ ? आज हरेक महिलालाई आफ्नो जीवनमा विविध खालका हिंसाबाट पीडित बनाउने को हो ? अनि त्यही पुरुषको तर्क महिलाको शत्रु महिला नै हुन् भन्ने तर्क कति तर्कसंगत छ । शक्ति हुनेले शक्तिहीनलाई दमन गर्छ, शोषण गर्छ यो सर्वमान्य हो । यो सोच महिलामा हुँदैन भन्ने होइन तर यो समाजको मूल प्रवृत्ति के हो ? महिला र पुरुषको असमान शक्ति सम्बन्धले सामाजिक सांस्कृतिक, आर्थिक रूपमा महिलालाई पछाडि पारियो या महिलाका कारणले महिलालाई पछाडि पारियो ? दुईचारवटा घटनालाई मूल प्रवृत्ति बनाएर समाजमा व्याप्त पुरुषवादी चिन्तन पितृसत्ता जस्ता सामाजिक रूपमा रहेको विषालु चिन्तनलाई निस्तेज बनाउने यो पुरुषवादी चिन्तनकै उपज हो भनेर किन नभन्ने ? यी सबै हुँदाहुँदै पनि महिलाहरू सामाजिक सन्तुलनका पक्षमा हुन् सामाजिक सद्भावसहितको सामाजिक व्यवस्था स्थापना गर्न चाहन्छन् । महिलाले पुरुषको स्थान खोस्न खोजेका होइनन् महिलाले त महिलाजस्तै भएर बाँच्न पाउने अधिकारको खोजी गरेका हुन् । अझ नेपाली महिलाले त स्वतन्त्रपूर्वक बाँच्न पाउने अधिकारका लागि लडेका हुन् अब पालो पुरुष परिवर्तनको हो । कति संयम र सहनशील छन् महिला त्यसैले त यो समाज जस्तो भएको छ, बस्नलायक भएको छ । महिला चुलो, चौको, बालबच्चा, खेतीपातीदेखि संसद् हुनै राष्ट्रपतिसम्म परिवर्तन भएर देखाए, अब परिवर्तन पुरुषजातिको, अब पुरुषको पालो चुलोचौको र बालबच्चा स्याहारसम्भारको, त्यसमा सहभागिताको, त्यसमा साथको, मायाको, घरेलु श्रमको वर्गीकरण र त्यसमा सहभागिताको । अब तपाईं जतिसुकै बुद्धिमान हुनुहोस्, ठूलै पदमा विराजमान हुनुहोस्, तर महिलालाई थोपरीको ओभरलोडलाई व्यवहारमा सहयोगी बन्नुभएन भने पुरुषको मूल्यांकन अरू कुनै कसीले पनि मापन हुन सक्दैन । तपाईं सजायबिनाको अपराधी र दोषी भएर समाजमा सम्मानित हुन पाउने अधिकार तपाईंहरूलाई छैन त्यसैले घरको काममा मन लगाउनुहोस् अनि मात्र तपाईं योग्य, सक्षम र दक्ष पुरुष भनौंला होइन भने तपाईं मुखमा राम राम बगलीमा छुरावाला पुरुष नै हो । कतिपय पुरुष जो घरायसी काममा सहभागी भएर उदाहरणीय बन्नुभएको छ । उहाँहरूप्रति नमन छ, सम्मान छ । समाजशास्त्रले परिवार, विवाहजस्ता विषयलाई समाजको महत्वपूर्ण एकाइका रूपमा स्वीकार गर्दछ । यसको अर्थ, यसमा महिलापुरुष दुवैको भूमिकालाई उत्तिकै गणना गरिएको छ । जब परिवारको महत्वलाई स्वीकार गरिन्छ भने त्यसभित्रको सम्बन्ध हरेक हिसाबले सुमधुर हुनुपर्छ । यसको परिणाम समाज विकासको क्रममा अनुभूत गर्ने, मापन गर्ने र त्यसको महत्व बढाउँदै लैजाने नै प्रमुख उद्देश्य हो । राजनीतिशास्त्रले राज्यको हरेक नागरिकको अधिकारलाई राज्यले संरक्षण गर्दै परिवार, विवाह, महिला पुरुष राज्यमा कानुनी रूपमा संलग्न छन् । यी सबै युनिटहरू समाज र राजनीतिसँग जोडिएको छ, त्यहाँको सम्बन्धको विश्लेषण आवश्यक छ कि छैन भन्ने बहस आवश्यक छ । राजनीति फेसनको लागि हो भने यसमा भन्नु केही रहेन, तर परिवर्तनको लागि हो भने परिवार, विवाह र त्यसपछिको सम्बन्धले समाजमा पारेको प्रभाव वा शक्ति सम्बन्धमा आएको फेरबदलको विश्लेषण आवश्यक छ । 'जेन्डर' अध्ययनले ९० को दशकमा आएर पुरानो काम गर्ने शैलीलाई महिला सशक्तीकरणबाट, महिलापुरुषको समविकासलाई जोड दिएको थियो । यो सिद्धान्त आपैंमा सही र ठीक होला तर अबका मोडेल महिलाको सवालमा पुरुष परिवर्तन हुने मोडेलको आवश्यकता महसुस भएको छ ।"
"डोक्लाम, चीन र भारत","भारत, चीन र भुटानसहितको त्रिदेशीय संगमस्थलमा उत्पन्न विवादमा भारत र चीनबीचको विगतको सम्बन्ध हेर्नुपर्ने हुन्छ । द्वितीय विश्वयुद्धपछि भारत ब्रिटिस उपनिवेशबाट स्वतन्त्र भयो भने सन् १९४९ मा माओत्से तुङको नेतृत्वमा चीन जनवादी गणतन्त्रात्मक देशको रूपमा स्थापित भयो । दुवै देशसँग उपनिवेशवादी शक्तिहरूसँगको संघर्षको इतिहास थियो । अर्थात् भारतले बेलायत र चीनले जापानको अधिपत्यको विरोधमा लडेको थियो । त्यसैले द्वितीय विश्वयुद्धपछिका वर्षहरूमा चीन र भारतका बीचमा आपसी भाइचाराको सम्बन्ध सुरु भयो, जसलाई 'हिन्दचीन भाइभाइ' भनी परिभाषित गरिन्थ्यो । भारतमा जवाहरलाल नेहरू र चीनमा माओत्से तुङ विश्व रंगमञ्चमा चिनिएका सशक्त नेताहरू थिए । संघर्षको इतिहास बोकेकाले उनीहरूका बीचमा सुरुका दिनमा एउटा समझदारी बन्यो र चीनले अघि सारेको पञ्चशीलको सिद्धान्तलाई भारतले पनि स्वागत गरेको थियो । तर विस्तारै दुवै आआफ्नै खुट्टामा उभिन सक्ने भएपछि दुई देशका बीचमा केही आशंका र अविश्वास पनि बढ्न थाल्यो । एकातिर नेहरू त्यतिबेलाको तेस्रो विश्वका नेता मानिन्थे र उनको एसिया र अफ्रिकालगायतका थुप्रै देशहरूमा अन्तर्राष्ट्रिय नेताको रूपमा परिचय स्थापित भइसकेको थियो । खासगरी अमेरिका र तत्कालीन सोभियत संघको बीचको शीतयुद्धमा भारतले आफूलाई तटस्थ राखी तेस्रो विश्वका मुलुकहरूमा प्रदान गरेको नेतृत्वले गर्दा नेहरूको विशेष स्थान बनेको थियो । अर्कोतिर चिनियाँ नेताहरू तेस्रो विश्वको देशहरूमा आफ्नो पनि विशिष्ट स्थानको खोजीमा थिए । प्राचीन सभ्यताको धनी देश चीनले साम्राज्यवादविरोधी अन्तर्राष्ट्रिय सम्मेलनहरूमा विशेष भूमिका खोजेको थियो र कतिपय त्यस्ता सम्मेलनमा भारतीय प्रभावको अगाडि ओझेलमा पर्न चाहँदैनथ्यो । अर्थात् तेस्रो मुलुकहरूले आयोजना गरेका सम्मेलनमा उनीहरू भारतीय प्रधानमन्त्री नेहरूको व्यक्तित्वबाट चीन ओझेलमा नपरोस् भन्नेमा चनाखो थिए । यही पृष्ठभूमिमा तत्कालीन ब्रिटिसइन्डियाका शासकहरूले चीनको तिब्बत प्रान्त र भारतका पूर्वोत्तर राज्यहरूबीचको सीमा निर्धारण गरेको विषयमा विवाद बढ्दै गयो र पछि सन् १९५९ मा नेहरूको सरकारले तिब्बतबाट भागेर आएका दलाई लामालाई शरण दिएपछि दुई देशको बीचमा थप शंका र असमझदारी बढ्दै गयो । नेहरूले दलाई लामाप्रति देखाएको सद्भावलाई चीनले कहिल्यै राम्रो मानेन । यही कारणले सन् १९६२ मा दुई देशको बीचमा सीमायुद्ध भयो र चीन त्यो युद्धमा विजेता हुन पुग्यो । उक्त युद्धबारे कतिपय भारतीय विश्लेषकले चीनले धोखा दिएर भारतमाथि युद्ध थोपरेको बताउँछन् भने कतिपय विश्लेषक भारतीय पक्षबाट चीनलाई उत्तेजित गर्ने काम भएको टिप्पणी गर्छन् । खासगरी यी विश्लेषकहरू तत्कालीन प्रधानमन्त्री नेहरू र उनका रक्षामन्त्री कृष्ण मेननलाई नै त्यो युद्धको लागि उत्तरदायी ठान्छन् । भारतका पूर्व विदेशमन्त्री एवं लेखक के नटवर सिंहले आफ्नो किताब 'वन लाइफ इज नट इनफ' मा भारतले दलाई लामालाई शरण दिएपछि चीनको खासगरी माओत्से तुङको प्रतिक्रियाबारेमा विस्तारमा लेखेका छन् । उनले आफ्नो किताबको पेज नम्बर ६२ मा माओत्से तुङले उक्त घटनाको प्रतिक्रियाको रूपमा नेहरूलाई 'आधा मानिस र आधा दैत्य' को रूपमा चित्रण गरेको उल्लेख गरेका छन् । नटवर सिंहले नेहरूलगायत अन्य नेताहरूले व्यावहारिक पक्षमा कमजोरी देखाएकाले चीनले आक्रमण गर्ने स्थिति उत्पन्न भएको लेखेका छन् । अमेरिकी नेतृत्वका पश्चिमी देशहरूले चीनलाई कमजोर बनाउने उद्देश्यले एसियाका देशहरूका बीचमा समस्या उत्पन्न गराउने खेलमा अन्य देश लागे भने कालान्तरमा त्यो प्रत्युत्पादक बन्न सक्छ । भारत, चीन र भुटानको त्रिदेशीय संगमस्थलमा अहिले देखिएको आपसी टकरावमा भारत र चीनबीचमा रहेको सुरुदेखिका शंका र अविश्वासको सम्बन्ध प्रमुख कारण हो । हुन त अहिले पनि दुवै देशका बीचमा अर्बौंको व्यापार चलिरहेको छ र खासगरी भारतीय पूर्व प्रधानमन्त्री इन्दिरा गान्धीले सन् १९८० को दशकमा केआर नारायणन्लाई चीनमा राजदूत बनाई पठाएपछि दुवै देशको बीचमा उच्चस्तरीय भ्रमण पनि भएका छन् । भारतीय जनता पार्टी र कांग्रेस सरकारका प्रमुखहरूले चीनको भ्रमण गर्ने र चिनियाँ राष्ट्रपति एवं प्रधानमन्त्रीले भारतको भ्रमण गर्ने गरेका छन् । यिनै भ्रमणको सिलसिलामा भारतले तिब्बत प्रान्तलाई चीनको अभिन्न अंग मान्ने र चीनले सिक्किमलाई भारतको एउटा प्रान्त मान्ने सहमति पनि भइसकेको छ । यति हुँदाहुँदै पनि दुई देशका बीचमा अझै पनि शंका र अविश्वास छ । चीन आफूलाई अमेरिकापछिको दोस्रो शक्ति ठान्छ र उसलाई भारतसँग दाँजी क्षेत्रीय शक्तिको रूपमा सीमित गर्ने प्रयासलाई चीनले अस्वीकार गर्दै आएको छ । यस सिलसिलामा भारतले एकातिर पहिला मनमोहन सिंह र पछि नरेन्द्र मोदीको नेतृत्वमा अमेरिकासँग आणविक र सैनिक महत्वका सन्धि गरेर पश्चिमी मुलुकको इच्छाअनुसार काम गरेको र त्यसका साथसाथै जापान, भियतनाम र इन्डोनेसियाजस्तो देशहरूसँग पनि भारतले चीनको हितविपरीत हुने सम्बन्ध बढाएको छ भन्ने सोचाइ चीनको देखिएकाले पनि दुई देशको सम्बन्धमा थप चिसोपन आएको हो । चीनको विश्लेषणमा आजको भारतले आफ्नो देशको सार्वभौमिकता र स्वतन्त्रताको मूल्य चुकाएर पनि पश्चिमी देशहरूसँग सम्झौता गरिरहेको छ । यसरी भारतको पश्चिमी मुलुकहरूसँग बढेको सम्बन्धको वास्तविकता भए पनि भारतले आफू जापानजस्तो अमेरिकाको पृष्ठपोषक देश नभएको र आफ्नो सार्वभौमिकता र स्वतन्त्रताको मूल्यमा पश्चिमी देशसँग समझौता नगर्ने कुरा दोहोयाएको छ । तैपनि भारतको दक्षिणपूर्वी एसियाली देशहरूमा बढिरहेको सम्बन्धको जालोले चीनले सहजै भारतको भनाइलाई पत्याएजस्तो देखिन्न । अहिले एसियाका देशहरूमा भारतको सम्बन्ध र सहयोगका धेरै कार्यक्रम भइरहेका छन् । बितेका वर्षहरूमा भारतका प्रधानमन्त्री इन्डोनेसियाको भ्रमणमा जाँदा पनि भारतीय टेलिभिजन च्यानलहरूले त्यो भ्रमणले चीनको प्रभावलाई रोक्न नयाँ आयाम हुने भनी टीकाटिप्पणी गरेबाट पनि यो कुरा पुष्टि हुन्छ । आज भारतको भियतनाम, कम्बोडिया, थाइल्यान्ड, म्यानमार, मलेसिया, सिंगापुर आदि देशसँग सम्बन्ध बढिरहेको छ र यो घटनाक्रमलाई चीनले आफ्नो प्रभाव कमजोर बनाउन खोजिएको विकासक्रमको रूपमा लिएको देखिन्छ । त्यसैगरी चीनले पनि सार्क देशहरूमा आफ्नो सम्बन्ध अझ विस्तार होस् भन्ने चाहेको देखिन्छ र भारतको असहमति हुँदाहुँदै पनि सार्क संगठनमा एउटा पर्यवेक्षकको दर्जा पाएको छ । भारतले पनि अब आफू असंलग्न राष्ट्रहरूको नेता देश भएकोमा गर्व गर्दैन र त्यस्ता सम्मेलनमा पनि अब प्रधानमन्त्रीको तहबाट प्रतिनिधित्व नभई उपराष्ट्रपति अथवा विदेशमन्त्रीको स्तरबाट औपचारिकताको लागि मात्र प्रतिनिधित्व हुन थालेको छ । उदाहरणको लागि पछिल्लो असंलग्न राष्ट्रहरूको भेनेजुयलामा भएको सम्मेलनमा भारतीय उपराष्ट्रपतिले प्रतिनिधिमण्डलको नेतृत्व गरेका थिए । एकातिर दक्षिणपूर्वी देशहरूमा भारतको बढ्दो सम्बन्धबाट चीन थप सशंकित छ भने भारत पनि चीनले सार्क देशहरूमा फैलाएको सम्बन्धको जालोबाट भारतको यस क्षेत्रमा प्रभाव कम हुने चिन्ताले ग्रस्त छ । त्यसैमा चीनको माल्दिभ्स र भुटानमा समेत दौत्य सम्बन्ध बढाउन खोजेको कारणले पनि भारत चिन्तित देखिन्छ । भारतले पटकपटक नेपालमा चीनको प्रभाव बढ्ै गएको भनी टीकाटिप्पणी गर्ने गर्छ र पाकिस्तानले चीनको आडमा भारतलाई दुःख दिइरहेको छ भन्ने आरोप पनि भारतको छ । यसै प्रसंगमा चीनले अघि सारेको 'वान बेल्ट वान रोड' अवधारणाले पनि भारत चिन्तित देखिन्छ । यो परियोजना सफल भएमा दक्षिण एसियामा भारतको प्रभाव घट्ने र चीनको प्रभाव बढ्ने आशंका भारतलाई छ । भुटान र भारतबाहेक अन्य सार्क देशहरूले उक्त परियोजना स्वीकार गरेकाले भारत र चीनबीचको दूरी झन् बढेको देखिन्छ । केही दिनअगाडि मात्रै चीन र श्रीलंकाको बीचमा सम्झौता भएअनुसार चीनले श्रीलंकाको हमवान्टोटा बन्दरगाह करिब ९९ वर्षको लागि लिजमा लिई त्यसलाई औद्योगिक क्षेत्रमा परिणत गर्ने भएको छ । यसबाट पनि भारत सशंकित हुने देखिन्छ । बंगलादेशको वर्तमान सरकारको भारतसँग तुलनात्मक रूपमा राम्रो सम्बन्ध हुँदाहुँदै पनि त्यहाँको सरकारले अर्बौं चिनियाँ लगानी भित्याएको कारणले पनि भारत सशंकित देखिन्छ । नेपालको सन्दर्भमा त भारत चीनको कुनै प्रभाव नहोस् भन्ने चाहन्छ र अन्तिम समयसम्म पनि ओबोरमा नेपालले सहभागिता नजनाओस् भन्ने भारतको इच्छा थियो । यसरी एकातिर चीनको सार्क देशमा भएको सम्बन्ध विस्तारले भारत चिन्तित देखिन्छ भने चीन पनि आफ्नै छिमेकी देशहरू खासगरी दक्षिणपूर्वी एसियाली देशहरूमा भारतको बढ्दो प्रभाव र जापानसँगको निकटताले सशंकित भएको देखिन्छ । चीनले सिक्किमको भारतमा एकीकरणको र भारतले तिब्बतलाई चीनको स्वशासित प्रान्त औपचारिक रूपमा स्वीकार गरिसकेको तथ्य भए पनि अझै दुवै देशलाई पूर्ण विश्वास नभएको देखिन्छ । एकातिर भारतलाई चीनले सिक्किमको भारतमा विलयलाई साँच्चै मानेको होइन कि भन्ने आशंका देखिन्छ भने चीनलाई पनि भारतले तिब्बतको प्रश्नलाई पुनः उठाएर उसको स्वतन्त्रताको पक्षमा आवाज उठाँउछ कि भन्ने आशंका देखिन्छ । भारतमा दलाई लामा र उनका समर्थकहरूको ठूलो संख्या रहिरहँदासम्म चीनको यस प्रकारको आशंका रहन्छ नै । यी सबै कारणले भारतको पूर्वोत्तरमा पर्ने प्रदेशहरू र चीनको स्वशासित तिब्बत प्रान्तबीचको सीमा समस्यामा अझै उल्झन आउन सक्ने देखिन्छ । अहिलेको डोक्लामको घटनाले भारत र चीनबीचको सम्बन्धमा अनेकौं जटिलता भएको दर्शाउँछ । अहिले भारत, चीन र भुटानको त्रिदेशीय विवादको पछाडि ऐतिहासिक कारण छ । एकातिर चीन एउटा विश्वशक्तिको रूपमा उदाएको छ भने भारत पनि क्षेत्रीय शक्तिको रूपमा सीमित हुन चाहँदैन । करोडौंको संख्यामा भारतमा गरिब र बेरोजगार जनता छन्, तर भारत आफूलाई एउटा विश्वस्तरकै राजनीतिक खेलाडी ठान्छ । भारतलाई एकातिर संसारको सबैभन्दा ठूलो प्रजातन्त्र भएकोमा गर्व छ भने अर्कोतिर करोडौंको संख्यामा त्यहाँका जनता गरिब, भोकमरी र बेरोजगारबाट पीडित भएको दाग पनि भारतमाथि लाग्ने गरेको छ । अमेरिकी नेतृत्वका पश्चिमी देशहरूलाई यो थाहा छ, तैपनि उनीहरू आफ्नो राजनीतिक उद्देश्य पूरा गर्न भारतलाई अगाडि सार्न चाहन्छन् । अहिले अमेरिकाले लिएको भारतमैत्री नीति पूर्व राष्ट्रपति बिल क्लिन्टनको पालामै सुरु भएको थियो । भारतले अब खुलारूपमा असंलग्न नीतिको कुनै अर्थ नरहेको कुरा गरिसकेको छ । भारतीय पूर्व प्रधानमन्त्री मनमोहन सिंहले यही कुराको घोषणा गरी अमेरिकासँग आणविक सहयोग सन्धिमा हस्ताक्षर गरेका थिए । आज अमेरिकासँग नजिक भएकै कारण भारतले सिंगापुर, इजरायल, भियतनाम, जापान र इन्डोनेसियासँग आपसी सहयोगका हातहरू बढाउने मौका पाएको छ । अमेरिकी नेतृत्वका पश्चिमी देशहरू भारतको माध्यमबाट चीनको बढ्दो प्रभाव घटाउन सकियोस् भन्ने चाहन्छन्। अहिले डोक्लाममा देखिएको जस्तो सीमा विवाद विगतमा पनि भारत र चीनका बीचमा हुने गर्दथ्यो । प्रायजसो ती विवाद वार्ताकै माध्यमबाट समाधान गरिएका थिए । यदि भारत र चीनबीच साँच्चै सैनिक मुडभेड भयो भने त्यो सन् १९६२ को जस्तो सीमित ठाउँमा सीमित नहुने देखिन्छ । आज भारतमा चीनसँगको विवाद सैनिक माध्यमबाट टुंग्याउनुपर्छ भन्ने प्रशस्तै छन् । मनमोहन सिंहको पालामा लद्दाख क्षेत्रमा चीनसँग विवाद हुँदा पनि उनलाई त्यही दबाब आएको थियो । जापानमा इस्ट चाइना सीलाई लिएर चीनसँग लड्नुपर्छ भन्नेहरू छन् । यस्ता आवाजहरूबाट उपनिवेशवादी एवं साम्राज्यवादी शक्तिहरू खुसी भएको हुनुपर्छ किनकि उनीहरू एसियाली देशहरूलाई 'फुटाऊ र संसारभरि राज्य गर' भन्ने सिद्धान्तलाई अनुसरण गरी विश्वमा आधिपत्य जमाउन चाहन्छन् । हामी चाहन्छौं भारत र चीनले पश्चिमी देशहरूको उक्साहटबाट हुनसक्ने खतरा बुझ्नुपर्छ र तथ्य र प्रमाणको आधारमा आआफ्ना पक्ष राखी आपसी सीमा अथवा अन्य समस्या सुल्झाउनुपर्छ अमेरिकी नेतृत्वका पश्चिमी देशहरूका लागि कुनै पनि देश 'स्थायी शत्रु र मित्र' हुँदैनन् । उनीहरूको काम अन्य देशलाई आपसमा लडाएर आफ्नो व्यापार बढाई संसारमा आर्थिक उपनिवेश कायम गर्नु हो । एउटा छिमेकी देशको नाताले नेपाल, भारत र चीनको बीचमा असल सम्बन्ध चाहन्छ । डोक्लाम विवादलाई लिएर नेपालले एकअर्काको विरोधमा कुनै कदम उठाउन सक्दैन र उठाउनु हुँदैन । अमेरिकी नेतृत्वका पश्चिमी देशहरूले चीनलाई कमजोर बनाउने उद्देश्यले एसियाका देशहरूका बीचमा समस्या उत्पन्न गराउने खेलमा अन्य देश लागे भने कालान्तरमा त्यो प्रत्युत्पादक बन्न सक्छ । त्यसैले भारत र चीनले अमेरिकी नेतृत्वका पश्चिमी देशहरूको दूरगामी खेलबाट आफूलाई बचाउन सक्नुपर्छ । चीन र भारत दुवै देशमा अथाह सम्भावना छन् । तिनले आपसी सहयोगबाट फाइदा उठाउन सक्छन् । पश्चिमी देशले होस् अथवा भारत चीनले, यो कुरा बुझ्नुपर्छ कि अब उपनिवेशवादी र साम्राज्यवादी नीतिहरूका दिनहरू गइसके । नेपाल, माल्दिभ्स र भुटानजस्ता देशको सम्प्रभुता र स्वतन्त्रतालाई सबै देशले सम्मान गर्नुपर्छ र कुनै पनि सानो मुलुकले ठूलो मुलुकबाट खतरा भएको ठान्ने दिनको अन्त्य गर्नुपर्छ । ठूला देशहरूले पनि आपसमा संयम देखाएर मात्र सम्बन्ध अगाडि बढाउनुपर्छ ।"
नेमारमाथि आक्रमणमा उत्रिए असन्तुष्ट समर्थ,"बार्सिलोना : विश्वकीर्तिमानी रकममा फ्रान्सेली क्लब पेरिस सेन्ट जर्मन (पीएसजी) जाने लगभक पक्का गरिसकेका ब्राजिलियन स्ट्राइकर नेमारप्रति बार्सिलोनाका समर्थक क्रुद्ध बनेका छन् । तिनैमध्येका केही समर्थक नेमारमाथि आक्रमणमै उत्रिएका छन् । बार्सिलोनास्थित सोखो रात्रि क्लबमा पुगेका नेमारमाथि असन्तुष्ट देखिएका समर्थकहरू आक्रमणमा उत्रिएको स्पेनिस सञ्चारमाध्यमले जनाएका छन्। क्लबमा खटिएका सुरक्षा गार्डहरूले रोकेपछि मात्रै झगडा साम्य भएको थियो । आफूमाथि आक्रमण गर्ने प्रयास गरिरहेका समर्थकप्रति आक्रोशित देखिएका नेमारलाई सुरक्षा गार्डले नियन्त्रणमा लिइरहेको तस्बिर पनि सार्वजनिक भएका छन् । रातो हिपहप क्याप र स्लिभलेसमा रहेका नेमारलाई आफूमाथि आक्रमण गर्न आएका समर्थकतिर जानबाट सुरक्षाकर्मीले रोकिरहेको तस्बिर सार्वजनिक भएको छ । त्यस घटनाबारे थप तथ्य भने बाहिर आएको छैन । नेमार नयाँ सिजनअघि नै स्पेन छाडेर पेरिस पुग्दैछन् । उनले साथीभाइ र क्लबका पदाधिकारीसँग पनि बिदा लिइसकेका छन् । क्लबले समेत नेमार पीएसजी जाने पक्का गरिसकेको छ । बार्सिलोनाले नेमारलाई क्लबको नियमित अभ्यासबाट समेत बिदा दिइएको जनाएको छ । नेमारले क्लब छाड्नेबारे ड्रेसिङ रुममा सबैलाई जानकारी गराइसकेका छन्', बार्सिलोनाले जारी गरेको विज्ञप्तिमा भनेको छ, क्लबका व्यवस्थापकले समेत उनलाई नियमित अभ्यासमा सहभागी हुनबाट छुट दिइसकेका छन् ।' क्लबले जनाएअनुसार नेमार बुधबार बिहान पनि बार्सिलोनाको अभ्यास मैदान जोअन गाम्पर ट्रेनिङ कम्प्लेक्समा पुगेका थिए । यद्यपि उनले त्यहाँ अभ्यास गरेनन् । उनी अभ्यासस्थलमा पुगी सहकर्मीसँग बिदा भएर निस्किए । नेमार विश्वकीर्तिमानी रकम १९ करोड ६० लाख पाउन्डमा पीएसजी भित्रन लागेका हुन् । लामै समयदेखि नेमार पीएसजी जाने चर्चा चले पनि निश्चित नभएपछि बार्सिलोनाका अन्य खेलाडीले आफ्नो भविष्यबारे स्पष्ट पार्न उनीमाथि दबाब दिएका थिए । नेमार हालैको साता आफ्नो एक प्रायोजकको कार्यक्रममा देखिन चीन पनि पुगेका थिए । त्यहाँबाट स्पेन फर्कने क्रममा उनी दुबईसमेत पुगेका थिए । दुबईमा नै नेमारले पीएसजीका मालिक नसर अल खेलइफीसँग भेटी आफ्नो अनुबन्धको सम्झौता पक्का गरेका थिए । पीएसजीमा नेमारको साताको तलबमात्रै पाँच लाख पाउन्ड हुने बताइएको छ ।"
भाषणले मात्र नबन्दो रैछ रंगशाला',"काठमाडौं : दोस्रो संविधानसभा निर्वाचनपछि नेपालमा चारजना प्रधानमन्त्री भए । प्रधानमन्त्रीसँगै युवा तथा खेलकुदमन्त्रीको जिम्मेवारी पनि तीन फरक पार्टीका चारजनाले पाए । युवा तथा खेलकुद मन्त्रालय सम्हाल्ने बित्तिकै सबै मन्त्रीको एउटै भनाइ हुने गरेको छ, रंगशाला निर्माण पहिलो प्राथमिकता ।' पुरुषोत्तम पौडेल, सत्यनारायण मण्डल र दलजित श्रीपाइली हुँदै अघिल्लो सातामात्र राजेन्द्रकुमार केसीले खेलकुद मन्त्रालयको जिम्मेवारी सम्हाल्दासम्म जीर्ण दशरथ रंगशालाको अवस्था भने उस्तै छ । मन्त्रालय समाल्नासाथ केसीले पनि जीर्ण रंगशालाको अवलोकन गर्न भ्याइसकेका छन् । तर, यो चार वर्षको अवधिमा जीर्ण रंगशालालाई प्राथमिकतामा राखेर यथाशीघ्र निर्माण सम्पन्न गर्ने कार्य भने अझै हुन सकेको छैन । गत वर्ष साउनमा पनि मन्त्री श्रीपाइलीले आफैं जीर्ण दशरथ रंगशाला पुगेर त्यहाँ उम्रिएको झारपात उखेलेर चर्चामा आउने काम गरे । एक वर्षसम्म उस्तै स्वरूपमा रहेको दशरश रंगशालाको मंगलबार नवनियुक्त मन्त्री केसीले फेरि दलबलसहित अवलोकन गरे । राखेपका सदस्यसचिवसहित सरोकारवालालाई रंगशालाको निर्माण तीव्र गतिमा सुरु गर्न उनले निर्देशन पनि दिएका छन् । मन्त्री केसीले रंगशालापरिसर निरीक्षण गर्दा अधिकांश खेलका खेलाडी निषेधित (रातो स्टिकर) लगाइएको भीआईपी स्टेडियमको हलमा आगामी प्रतियोगिताको तयारी गरिरहेका थिए । मन्त्रीको मंगलबारको निर्देशन पनि सन् २०१९ मा १३औं दक्षिण एसियाली खेलकुद (साग) आयोजना गर्ने जिम्मेवारी लिएको नेपाली खेलकुदको भौतिक संरचना निर्माणमै केन्द्रित थियो । दुई वर्षअघि साग आयोजनाको जिम्मेवारीसहित तत्कालीन खेलकुदमन्त्री मण्डलले झन्डा ग्रहण गरेका थिए । तर, साग आयोजनाका लागि पहिलो सर्तका रूपमा रहेको, भौतिक संरचना निर्माणको काम भने अझै सुरु हुन सकेको छैन । ६ महिनावर्ष दिनमा सरकार र मन्त्री फेरिन्छन् । कुनै मन्त्री रंगशालाको घाँस सफा गरेर जान्छन्, कुनै मन्त्री भाषणमात्र दिन्छन् । भाषणले मात्र नबन्दो रैछ रंगशाला । धेरै नेपाली खेलाडीले अधिकतम उपलब्धि हासिल गर्नसक्ने प्रतियोगिता भनेको साग हो । साग आउन अब डेढ वर्षमात्र बाँकी छ तर रंगशाला मर्मतका लागि भर्खर टेन्डर हुँदैछ । यस्तो पाराले राखेप र सरकारको कसरी विश्वास गर्ने', नेपाल राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठ भन्छन् । २०७२ सालको विनाशकारी भूकम्पअघि नेपालमा आयोजना हुने राष्ट्रिय तथा अन्तर्राष्ट्रिय स्तरका अधिकांश प्रतियोगिताको भार काठमाडौंको एकमात्र दशरथ रंगशालाले थेग्दै आएको थियो । भूकम्पका कारण दशरथ रंगशाला जीर्ण बनेको थियो । रंगशाला परिसरको पौडी पोखरी, कभर्डहल, खेलाडी छात्रावास, मेडिकल सेन्टर र राखेप सचिवालय पूर्ण रूपमा क्षतिग्रस्त बनेका छन् । राष्ट्रिय खेलकुद परिषद् (राखेप)का सदस्यसचिव केशवकुमार विष्टले मन्त्री र सदस्यसचिवले चाहेरमात्र कुनै पनि संरचना तत्काल बनिहाल्ने अवस्था नरहेको प्रतिक्रिया दिए । रंगशालाको डीपीआर तयार गर्न प्राविधिक ढिलाइ भयो । अब १३औं सागलाई भ्याउने हिसाबले तीव्र गतिमा काम हुन्छ । सागअगाडि नै मर्मत र निर्माणको काम सकिनेछ', विष्ट भन्छन् । उनले बजेटका कारण निर्माणकार्य नरोकिने दाबी पनि गरे । खेलकुदको भौतिक संरचना निर्माणको काम राखेपअन्तर्गत निर्माण तथा मर्मत शाखाले हेर्ने गरेको छ । शाखाका प्रमुख एवं इन्जिनियर अरुण उपाध्याय खेलकुदका संरचना निर्माण कार्य कठिन रहेको बताउँदै भन्नासाथ तयार हुन नसक्ने बताउँछन् । नेता र मन्त्रीको भाषणले मात्र गाह्रो छ, निर्माणको काम जादुको छडी होइन, जुन भन्नासाथ निर्माण होस्', उपाध्याय भन्छन् । उनका अनुसार दशरथ रंगशालाको साधारण प्यारापिट मर्मत गर्नमात्र अझै दुई वर्ष लाग्छ । अहिले रंगशालाको ट्र्याकसँगै जोडिएको साधारण प्यारापिटको पर्खाल भत्काउनका लागि टेन्डरको काम सकिएको छ । पर्खाल भत्काएर त्यहाँ वारपार पिलर राखिनेछ । त्यसका लागि फेरि टेन्डर खोलेर बनाउँदा कम्तीमा दुई वर्ष लाग्छ', उनी भन्छन् । १) रंगशालाको साधारण प्यारापिट मर्मत गर्नमात्र अझै दुई वर्ष लाग्ने । (२) भीआईपी प्यारापिट बनाउने जिम्मा नेपाली सेनालाई दिने सैद्धान्तिक सहमति । (३) खेलकुद, अर्थ र रक्षा मन्त्रालयले स्वीकृति दिएपछि मात्र सेनाले बनाउनसक्ने । (४) काठमाडौंमा ५० हजार दर्शक क्षमताको छुट्टै स्टेडियम बनाउने योजना पनि नारामा सिमित । (५) पौडी पोखरी परिसर र छात्रावासको भवन भत्काउने कार्य सकिए पनि त्यहाँ के बनाउने भन्ने विषय टुंगो लाग्न बाँकी । उपाध्यायले राखेपलाई दैनिक कामचलाउ प्रशासनिक भवनको मुख्य खाँचो भएकाले त्यसलाई पहिलो प्राथमितामा राखिएको बताए । हामी अहिले जीर्ण संरचना भत्काउने काममा व्यस्त छौं । चालू आर्थिक वर्षमा राखेपको प्रशासनिक भवन निर्माण, साधारण प्यारापिट र कभर्डहल मर्मत गरिनेछ । चारतले सुविधासम्पन्न प्रशासनिक भवन र प्यारापिट निर्माण दुई वर्षमा पूरा हुनेछ । पौडी पोखरी परिसर र छात्रावासको भवन भत्काउने कार्य सकिए पनि त्यहाँ के बनाउने भन्ने विषय अझै टुंगो लागेको छैन', उपाध्यायले भने । भूकम्पपछि रंगशालाको भीआईपी प्यारापिट पनि काम नलाग्ने अवस्थामा छ । भीआईपी प्यारापिट बनाउने जिम्मा नेपाली सेनालाई दिने सैद्धान्तिक सहमति भएको छ । तर, त्यसका लागि युवा तथा खेलकुद, अर्थ र रक्षा मन्त्रालयले स्वीकृति दिएपछि मात्र सेनाले बनाउनसक्छ । संरचना निर्माणका लागि जनशक्ति, समय र बजेट पनि मुख्य विषय भएकाले एकैपटक सबै काम गर्न नसकिएको उपाध्यायले बताए । सरकारले चालू आर्थिक वर्षको बजेटमा खेलकुदको संरचना निर्माणका लागि ५६ करोड ४५ लाख रुपैयाँ छुट्याएको छ । यही रकमबाट देशभरको खेलकुदका भौतिक संरचना निर्माण गर्नुपर्ने हुन्छ। एउटा मैदान र स्टेडियम निर्माणका लागि कम्तीमा ३५ देखि ४० करोड रुपैयाँ लाग्छ । विनियोजित रकममध्ये एउटा प्रोजेक्टलाई वर्षमा दुई देखि तीन करोड रुपैयाँभन्दा बढी खर्च गर्न सकिने अवस्था छैन । त्यसैले बनेका हरेक संरचनलाई बहुवर्षीय योजनामा समावेश गर्नुपर्ने बाध्यता छ', इन्जिनियर उपाध्याय भन्छन् । सरकारले काठमाडौंमा ५० हजार दर्शक क्षमताको छुट्टै स्टेडियम निर्माण गर्ने भनेको पनि धेरै वर्ष बितिसकेको छ । जग्गा उपलब्ध भएको ठाउँमा स्टेडियम बनाउन पायक नपर्ने र पायक पर्ने सहरी इलाकामा आवश्यक जग्गा उपलब्ध नहुने समस्या देखिएको छ । समयमै आवश्यक भौतिक संरचना निर्माण नहुँदा नेपालबाट १३औं साग गुम्नसक्ने सम्भावना पनि उत्तिकै छ । १३औं साग आयोजनाको अन्तिम निर्णय आगामी सेप्टेम्बरमा बस्ने दक्षिण एसियाली ओलम्पिक कमिटिको बैठकले गर्दैछ । १३औं साग आयोजनाका लागि श्रीलंकाले पनि दाबी गरिरहेको छ ।"
