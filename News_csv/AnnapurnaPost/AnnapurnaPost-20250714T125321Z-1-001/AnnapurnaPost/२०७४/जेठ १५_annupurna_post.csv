शीर्षक,विवरण
त्यो युग र यो युग,"नेपाली राजनीति, प्रशासन र कर्मचारीतन्त्र हिजोभन्दा आज विकृत बन्दै गएकोमा भुक्तभोगीहरूले चिन्ता व्यक्त गरिरहेका छन् । नेपालमा जनतालाई सुख, सुविधा र सुरक्षा दिने अभिप्रायले हजारौं वर्षअघिदेखि नै न्यायपूर्ण, उदार तथा छलकपटरहित प्रशासनको परिकल्पना गरिएको पाइन्छ । ईसापूर्व सातौं शताब्दीदेखि सन् २५० सम्म किराँती शासनकालमा राजा र उनीहरूका प्रतिनिधिले शोणितपुर (हालको थानकोट क्षेत्र) तथा विभिन्न प्रशासनिक एकाइ (थुम) बाट जनतालाई न्याय दिने गर्थे भनेर इतिहासकारहरूले लेखेका छन् । त्यस्तै, सन् २५० देखि ८७९ सम्म चलेको लिच्छवीकाल प्रशासनिक, आर्थिक र सामाजिक न्यायका दृष्टिले इतिहासमै स्वर्णयुग मानिएको छ । नेपालको पहिलो मुद्रा (मानांक) राजा मानदेवकै पालामा आएको थियो । मानदेव र अंशुवर्माजस्ता प्रतापी राजाले जनप्रतिनिधिको चुनाव गराएको र त्यस्तो परिषद्लाई 'पाञ्चाली' भनिन्थ्यो भन्ने इतिहासकारहरूको कथन छ । प्रधानमन्त्रीसरहको पदलाई महासर्वदण्डनायक भनिन्थ्यो भने त्यसपछिको स्थानमा धर्मराज अमात्य (धर्ममन्त्री) र प्रधानसेनापति पदलाई सर्वदण्डनायक मानिएको पाइन्छ । तल्लो तहसम्म सबैले न्याय पाउन् भन्ने अप्रिभायले गाउँको मुद्दामामिला छिन्ने अधिकारसमेत प्रत्येक गाउँका एकाइलाई प्रदान गरिएको थियो । सन् ८७९ देखि १७६९ सम्म अर्थात् ८९० वर्ष चलेको मल्लकालमा नेपालले ठूलो प्रगति गर्यो । कान्तिपुर सहरलाई दशौं शताब्दीमा राजधानी बनाइए पनि त्यो भन्दा अघिदेखि काठमाडौं उपत्यकाको सभ्यता पुष्पितपल्लवित भइसकेको थियो । तर यक्ष मल्लले कान्तिपुर, ललितपुर र भक्तपुरलाई विभक्त गरेपछि ती राज्यबीच अधिकारका लागि संघर्ष हुन थाल्यो । आपसमा कटुता बढ्यो । इतिहासविद् प्रा दिनेशराज पन्त भन्छन्'ललितपुरका मानिस र काठमाडौंका मानिसबीचमै मारामार हुन्थ्यो मल्लकालमा । राज्य टुक्रिन थालेपछि संघर्ष हुँदोरहेछ । काठमाडौंवासीले ललितपुरको र ललितपुरका वासिन्दाले काठमाडौंवासीलाई शत्रुसरह व्यवहार गर्थे । थापाथलीका मानिसले कुपण्डोलको ऐश्यर्वभोग गर्र्न पाउँदैनथे भने कुपण्डोलवासीको जमिन थापाथलीमा छ भने पनि उसले भोग गर्न पाउने अवस्था थिएन ।' पृथ्वीनारायण शाहले बाइसे र चौबीसे राज्यलाई एकीकृत गरेर नेपाललाई दक्षिण एसियामा एउटा बलियो राष्ट्रका रूपमा उभ्याए । त्यो बेला अंग्रेजले भारतमा आफ्नो साम्राज्य विस्तार गरिसकेको थियो भने वर्मा, पाकिस्तान र श्रीलंका जस्ता भूभागमा अंग्रेजकै प्रभुत्व थियो । दक्षिण एसियामा नेपाल मात्र स्वतन्त्र थियो भने भुटानमा अंग्रेजकै प्रभाव बढिरहेको थियो । तसर्थ राष्ट्रको सार्वभौमसत्ता र अस्तित्व बचाउन पृथ्वीनारायणले मौलिक नीति लिएको पाइन्छ । उनको दिव्य उपदेशमा 'घुस दिन्या र घुस खान्या दुवै राजाका महासतुर (ठूला शत्रु) हुन्' भनिएको छ । यो सुशासनप्रतिको निस्वार्थ प्रतिज्ञा र समर्पण थियो । विकास, निर्माण, शान्ति र समृद्धिसँग गाँसिएका विषयलाई एकातिर पन्छाएर राजनीतिलाई मात्र केन्द्रमा राख्ने र कर्मचारीतन्त्रले राजनीतिक शक्तिलाई मात्र महत्व दिने प्रवृत्ति रहेसम्म जनताले सुखानुभूति गर्ने अवस्था रहँदैन । राजपरिवारका नातेदार चौतरिया, काजी, सरदार, खरिदार, कपर्दार, खजाञ्ची, टक्सारी, धर्माधिकारी, बिचारी, जेठो बुढा, सुब्बा, डिट्ठा, वकिल, नजदिकी, तहबीलदार, बैठके, मुखिया, ददा आदि मात्र होइन, वैद्य र ज्योतिषीहरूलाई समेत नियुक्त गरेर उनीहरूलाई क्षमताअनुसारको काम र पारि श्रमिक दिइएको पाइन्छ । 'न्याय निसाप बिगान्र्या भन्या घुस दिन्या र घुस खान्या हुन्' भन्ने वाणीले राजकाजमा वेथिति फैल्याउनेहरूप्रति पृथ्वीनारायण कठोर थिए भन्ने बुझिन्छ । त्यसैले शासन प्रणाली परिष्कृत रहोस् भन्ने अभिप्रायले नै उनले 'अदालतको पैसा दरबारमा नहुल्नू' भनेका थिए । त्यो युगमा धर्मविरुद्ध कुनै काम नगर्नू भन्ने शास्त्रको मान्यता पालना गर्ने भएकाले कुनै पनि क्षेत्रमा भ्रष्टाचार हुने संभावना न्यून थियो । पृथ्वीनारायण शाहले ल्हासाबाट सस्तो मूल्यमा (तोलाको १८ रुपैयाँ) सुन किनेर भारतका व्यापारीलाई एक दुई रुपैयाँ महंगोमा बेचेर भएपनि युद्धको खर्च जोहो गरेको पाइन्छ । नेपाल एकीकरणका लागि हतियार कसरी किन्ने भनेर चिन्ता व्यक्त गर्दा गोरखा दरबारको नजिकै बस्ने बिसे नगर्चीले राजालाई एक रुपियाँ दिदै गोर्खाका २४ सय घरधुरीबाट एकएक रुपैयाँ उठाउँदा बन्दुक किन्ने खर्च उठ्ला कि भनेर सल्लाह दिएका थिए । अनैतिक तबरबाट राजस्व उठाउने र दुरुपयोग गर्ने कुरा सोच्नु पनि पाप हो भन्ने मान्यताले त्यो कालखण्डमा शासकहरूको मनोबल उच्च रहेको पाइन्छ । सुशासनका बारेमा नेपालको आफ्नै अनुभव छ भने स्वदेशी र विदेशी विद्वानहरूले धेरै पुस्तक लेखेको पाइन्छ तर निचोडमा हेर्दा व्यवहारमा नियत सफा भए मात्र सुशासन हुन्छ भनिएको छ । प्रजातािन्त्रक समाजवादको वकालत गर्ने विली ब्रान्ट, डेभिड बेन गुरियन, ओलोफ पामे र फ्रास्वा मितेराँलगायतका कतिपय राजनेताले जनताले आर्थिक, समाजिक र राजनीतिक क्षेत्रमा राज्यले भेदभाव गरिरहेको छैन भनेर ढुक्क हुने अवस्था भएमात्र सुशासन सार्थक हुने तर्क गरेका छन् । पुँजीवादलाई आधार मानिएको अमेरिकी राजनीतिक पद्धतिले सामाजिक न्याय र समानतामा भन्दा प्रतिस्पर्धामा विश्वास गर्छ । राजा महेन्द्र र माओबीच २०१८ सालमा चीनमा वार्ता हुँदा माओले राजनीतिक र आर्थिक प्रणाली मौलिक हुनुपर्छ भनेका थिए । सुरुमा सोभियत संघका अन्ध समर्थक थिए माओ । चीनको पीडा, व्यथा, इतिहास, भूगोल र वास्तविकता फरक थियो । युगोस्लाभियाका राजनेता मार्सल ब्रज टिटोले झैं माओले पनि सोभियत संघको अन्धानुकरण गर्ने काम त्यागेर मौलिक शैलीमा शासन गर्न थाले । यति हुँदाहुँदै पनि उनको सोच उदार, प्रजातान्त्रिक र जनमुखी हुन सकेन । माओको मृत्युपछि चीनमा देङस्याओ पिङ्ले आर्थिक समृद्धिमा जोड दिए । 'बिरालो कालो वा सेतो जस्तो रंगको भएपनि मूसा मार्नुपर्छ' भन्ने उनको कथनले कट्टरपन त्यागेर राष्ट्रिय लक्ष प्राप्त गर्न खुकुलो आर्थिक नीति बनाउनुपर्छ भन्ने सन्देश दियो । जनप्रतिनिधिमूलक राजनीतिक पद्धति प्रजातन्त्रको उत्कृष्ट मोडल मानिन्छ तर कार्यपालिका, न्यायपालिकाबीच शक्ति पृथकीकरणको सिद्धान्तअनुसार प्रजातान्त्रिक शैलीमा मर्यादापूर्ण व्यवहार भएन भने त्यस्तो अवस्थाले आपसमा वैमनस्य, बेमेल, भ्रम तथा अनावश्यक रूपमा शक्ति संघर्षको अवस्था आउन सक्छ भन्ने कुरा नेपालकै पछिल्ला घटनाक्रमहरूबाट पनि पुष्टि भइरहेको छ । तसर्थ, राज्यका प्रमुख अंगहरूबीचमा समन्वय गराउँदै सहजकर्ता, अभिभावक वा सर्वोपरी भूमिका खेल्न सक्ने संविधानको संरक्षकलाई अधिकार सम्पन्न तुल्याउन सकिएन भने राजनीतिक शक्तिहरू अधिनायकवादी बाटोमा हिँड्न सक्ने खतरा देखिएको छ । त्यस्तै स्थानीय र केन्द्रीय शक्तिबीच सम्पन्न गराउने भूमिका एवं अधिकारबारे स्पष्ट व्यवस्था भएन भने त्यसले जटिल अवस्था आउन सक्छ । नेपालमा विधिको शासनका बारेमा अध्ययन गर्दा रोचक तथ्यहरू पाइन्छ । द्रव्य शाहले १६१६ सालमा गोरखाको राजगद्दी सम्हालेपछि धर्म कचहरी नामको अदालत गठन गरेको पाइन्छ । मल्ल र लिच्छवीकालमा पनि विभिन्न नामबाट न्याय पद्धति सञ्चालन भएको थियो । मल्लकालमा हनुमानढोकाको कालभैरव देवस्थल सामुन्ने मूर्ति छोएर सत्यअसत्य छुट्याउने प्रचलन थियो । असत्य बोल्दा रगत बान्ता गरेर मरिन्छ भन्ने जनविश्वास रहेको बुढापाकाहरू बताउँछन् । यस्तो जनविश्वासलाई कतिपयले रुढीवादी विचार भनेपनि सुशासन कायम गराउन त्यस्तो जनविश्वासले भूमिका खेलेको समेत पाइन्छ । आधुनिक ऐन, कानुन र संविधानवादका सिद्धान्तहरू प्रचलनमा आउनुभन्दा पहिले नेपालको न्यायपद्धति र प्रशासन गीता, महाभारत, विदुरनीति, चाणक्यनीति, यज्ञवल्क्यनीति, मनुस्मृति आदि धर्मग्रन्थहरूको आधारमा चलेको पाइन्छ । त्यस्ता ग्रन्थहरूले कर्तव्य र अकर्तव्यबीचको सीमा रेखा छुट्याइएको पाइन्छ । फ्रान्समा सन् १७९४ मा केन्द्रीकृत शासनको अवधारणा प्रचलनमा आउनुअघिदेखि नै नेपालको पद्धति केन्द्रीकृत नै रहेको पाइन्छ । तर सबै नेपाली शासकका दृष्टिमा समान छन् भन्ने स्वीकार गर्दै राज्याभिषेकका अवसरमा राजाले ब्राह्मण, क्षेत्री, वैश्य, शुद्र तथा बेश्याले टेकेको माटो निधारमा राजतिलकको रूपमा लगाएर म सबैको रक्षा गर्छु भन्ने प्रतिज्ञा गर्नुपथ्र्यो । त्यो भनेको सुशासनप्रतिको शपथ ग्रहण नै हो । १९०३ सालको कोतपर्वपछि राजा सुरेन्द्रका हातबाट राणा प्रधानमन्त्री जंगबहादुरमा गएको पजनी प्रथाले राणा परिवारमा मात्र जंगी र निजामति प्रशासनको बागडोर रहन गयो । राजाले पुस्तौदेखि गर्ने पजनीको अधिकार १९१३ सालदेखि राणा शासनमा गयो । मालिक रिझाउने काममा पारंगत व्यक्तिको पदोन्नति हुने हुँदा योग्यता, क्षमता र दक्षताको खासै अर्थ रहेन । २००७ सालपछि प्रशासनमा केही सुधार गर्न खोजियो । पारदर्शी बनाउने प्रयास पनि भए । तर राजनीतिक अस्थिरताका कारण झन्डै १० वर्षसम्म कर्मचारीतन्त्रले स्पष्ट बाटो लिन सकेन । २०१७ सालपछि दलविहीन पञ्चायती व्यवस्था सुरु भयो । दलहरूमाथि प्रतिवन्ध लगाइएपनि वडावडासम्म जनप्रतिनिधिले जिम्मेवारी लिने राजनीतिक प्रणाली सुरु भएकाले जनताप्रतिको उत्तरदायित्व बढ्दै गयो । कर्मचारीतन्त्रको सट्टा राजनीतिक नेतृत्वले काम गर्न थाल्यो । २०४६ सालपछि दलहरूमाथिको प्रतिबन्ध फुकुवा भयो र पुनः दलहरूको नियन्त्रणमा कर्मचारीतन्त्रले काम गर्नुपर्ने वाध्यता सुरु हुन थाल्यो । यसले गर्दा कर्मचारीतन्त्रमा बढेको राजनीतीकरणका कारण प्रशासनमा थुप्रै विकृति आएको विभिन्न समयमा गठन गरिएका प्रशासन सुधार आयोगका प्रतिवेदनहरूले स्पष्ट गरेको पाइन्छ । २०६२६३ को परिवर्तनपछि दल र गुटका आधारमा विभिन्न उच्च पदमा समेत राजनीतिक हस्तक्षेप हुन थाल्यो । नेपाल प्रहरी, सर्वोच्च अदालत, सरकारी सञ्चारमाध्यमहरू मत्र होइन, कूटनीतिक क्षेत्रमा समेत राजनीतिक भागवण्डाका आधारमा नियुक्ति गर्ने प्रवृत्ति बढ्दै जाँदा आज कर्मचारीतन्त्रभित्र व्यापक निरासा देखिएको छ । तर उनीहरूले राजनीतिक हस्तक्षेप र चाकडीलाई चुनौती दिँदै विधिको शासनलाई स्थापित गर्ने प्रतिज्ञा गरे भने कर्मचारीतन्त्रमा व्याप्त विरोधाभाषपूर्ण अवस्था विस्तारै समाप्त भएर जाने सम्भावना रहन्छ । फ्रान्सिस फुकुयामा लगायतका विद्वानहरूले सुशासनको परिकल्पना गर्दा कर्मचारीतन्त्रको स्वायत्ततामा जोड दिएका छन् । सुरक्षा, स्वास्थ्य, शिक्षा, ज्याला, जनताको सेवा र खानेपानीदेखि लिएर भ्रष्टाचार, आर्थिक उदारता, नागरिकको सर्वोच्चता तथा सामाजिक न्यायका बारेमा राज्यले स्पष्ट नीति बनाउनुपर्ने तर्क छ । विधि निर्माण र प्रक्रियामा सबैलाई जुटाउन सकिने र सबैले आफ्नोपनको अनुभूति गर्न पाउने पद्धति नै प्रजातन्त्र भएकाले त्यसको सम्मान गर्दै राज्यले सुशसनको अनुभूति गराउनुपर्छ भन्ने विद्वानहरूको तर्क छ । कर्मचारीहरू जति इमान्दार, पारदर्शी, जिम्मेवार तथा नैतिक बन्छन् त्यति नै प्रजातान्त्रिक पद्धति बलियो बन्छ भन्ने विद्वानहरूको धारणा छ । तसर्थ शब्दले होइन, व्यवहारले कुन राष्ट्र कति प्रजातान्त्रिक, उदार तथा सुशासनकेन्द्रित छ भन्ने देखिन्छ । नेपालको सन्दर्भमा सुशासनका नारा, आदर्श र दर्शन अझै पनि व्यवहारमा राम्रोसँग लागू हुन सकिरहेको देखिँदैन । अहिलेको सबैभन्दा ठूलो पीडा पनि त्यही हो । नेपालको कर्मचारी प्रशासनलाई जनमुखी बनाउने हो भने गाउँमै तालिम केन्द्रहरू खोलेर स्थानीय जनतासँग अन्तक्र्रिया गराउने र उनीहरूका समस्या अवगत र आत्मसात गर्न सक्ने बनाउनुपर्छ । राजधानीमा प्रशासनिक तालिम दिएर उनीहरूले गाउँका पीडा बुझ्न सक्दैनन् । गाउँका गरिब, निमुखा र निरीह जनताका पीडालाई कर्मचारीहरूले नजिकबाट हेर्न पाए भने उनीहरूको चरित्रमा स्वतः परिवर्तन आउन थाल्छ । त्यस्तै सहरमा सुविधाभोगी जीवन बिताउन चाहने कर्मचारीलाई भन्दा गाउँमा गएर सेवा गर्नेहरूलाई राज्यले प्रोत्साहन गर्ने नीति बनायो भने त्यसले पनि प्रशासनमा सुधार ल्याउन बल पुग्ने देखिन्छ । विदेशका विभिन्न प्रतिष्ठानमा गएर उच्च शिक्षा र तालिम लिएका कर्मचारीले गाउँघरका झुप्राझुप्रामा पुगेर नेपालको यथार्थ बुझ्न सक्ने अवस्था सिर्जना गरियो भने अवश्य पनि कर्मचारीतन्त्र र जनताबीचको दूरी घटेर जान सक्छ । यसले कर्मचारीलाई मात्र होइन, राज्य संयन्त्रलाई समेत बलियो बनाउन सक्छ । विधिको शासन स्थापना गर्न र अन्तर्राष्ट्रिय मापदण्डअनुसार नेपाललाई सभ्य, स्वावलम्बी र आत्मनिर्भर राष्ट्र बनाउन जनतासँग हिँड्ने, जनतासँग सोच्ने र जनतासँगै काम गर्ने वातावरण तयार गर्नु सरकारको प्रमुख दायित्व हो । त्यस्तै जनताले पनि आफूले तिरेको कर सदुपयोग भइरहेको छ कि छैन भनेर निगरानी गरिरहनुपर्ने अवस्था छ । जबसम्म गलतलाई गलत भन्न सक्ने साहस जनतामा आउँदैन तबसम्म विधिको शासन पूर्णरूपले सफल हुने सम्भावना न्यून रहन्छ । त्यसकारण जनतामा आउने सञ्चेतनाले विधिको शासनलाई बलियो बनाउँछ भन्ने यथार्थ हामीले स्वीकार गर्नैपर्छ । राजनीतिक पद्धतिलाई जीवनशैली बनाउन नसक्दा त्यसले जनताको हृदयमा सकारात्मक प्रभाव पार्न सक्दैन । तसर्थ कुनै पनि राजनीतिक प्रणालीको सफलता भनेको जनताले अनुभूति गर्ने कुरा हो । विकास, निर्माण, शान्ति र समृद्धिसँग गाँसिएका विषयलाई एकातिर पन्छाएर राजनीतिलाई मात्र केन्द्रमा राख्ने र कर्मचारीतन्त्रले राजनीतिक शक्तिलाई मात्र महत्व दिने प्रवृत्ति रहेसम्म जनताले सुखानुभूति गर्ने अवस्था रहँदैन । तसर्थ अहिले जनतामा देखिएको वितृष्णा र असन्तुष्टिको उपचार गर्न प्रशासनमा आमूल सुधारको खाँचो छ भने राजनीतिक दलहरूले आफूलाई विकासमुखी बनाउनैपर्ने वाध्यता देखिएको छ ।"
कांग्रेसले फेरि बाटो बिराउँदा,"भारी मन लिएर म लेख्दैछु । भर्खर सम्पन्न स्थानीय तह निर्वाचनमा नेपाली कांग्रेसले किन अग्रसरता लिन सकेन । ०७० सालमा सम्पन्न दोस्रो संविधानसभा निर्वाचनमा पहिलो स्थान ओगट्न सकेको कांग्रेसले किन आशातीत सफलता हासिल गर्न सकेन यो निर्वाचनमा ? हाम्रासामु यो गम्भीर प्रश्न खडा भएको छ । यसबारे कांग्रेसीजनले वस्तुनिष्ठ ढंगबाट विश्लेषण गर्नुपर्ने अवस्था सिर्जना भएको छ । ०५१ को मध्यावधि निर्वाचन र ०६४ मा सम्पन्न संविधानसभा (पहिलो) निर्वाचनमा नेपाली कांग्रेस दोस्रो स्थानमा झरेको थियो । कारण स्पष्ट छ, ०५१ को मध्यावधि निर्वाचनमा पराजयको मुख्य कारण कांग्रेसका छत्तीस सांसदहरूको प्रतिनिधिसभामा भएको अनुपस्थितिले सरकारद्वारा पेस गरिएको नीति तथा कार्यक्रम पास हुन सकेन । कांग्रेस सरकार कांग्रेसका कारण ढल्यो । त्यस्तो प्रतिकूल परिस्थितिका कारण कांग्रेस दोस्रो स्थानमा झर्यो । ०६४ को संविधानसभा निर्वाचनमा कांग्रेस हार्दैछ भन्ने तत्कालिन प्रधानमन्त्री गिरिजाप्रसाद कोइरालालाई थाहा थियो । पंक्तिकारसँग उहाँले लगभग चालीस सिट ल्याउँछ कि भन्नु भएको थियो । कांग्रेस एकपल्ट हारेर पनि शान्ति जित्छ भने, मुलुक जित्छ भने कुनै तात्विक असर पर्दैन भन्ने अठोटका साथ प्रधानमन्त्री कोइरालाले चुनाव गराउनुभयो । सशस्त्र संघर्षबाट आएको नेकपा माओवादी पहिलो पार्टी भयो । सरकार बनायो । शान्तिपूर्ण राजनीतिको अवतरण भयो पनि । तर भर्खर सम्पन्न स्थानीय तह निर्वाचनमा कांग्रेस कहाँनेर चुक्यो ? के कति कारणले पहिलो पार्टी दोस्रो स्थानमा झर्नुपर्यो गम्भीर समीक्षा हुन आवश्यक छ । यदि यसो गरिएन भने, दोस्रो चरणमा हुने निर्वाचन पनि हाम्रा लागि उत्साहजनक हुने छैन ।पंक्तिकारका विचारमा निम्न बुँदाहरू हाम्रो पराजयका प्रमुख कारण हुन् । पहिलो, चुनावको मुखमा आईजीपी नियुक्तिप्रकरण, तेस्रो वरियतामा रहेका व्यक्तिलाई गठबन्धन सरकारले नियुक्ति गर्नु । आफ्नो कार्यक्षेत्र नाघेर सर्वोच्च अदालतले सो निर्णय उल्टाउनु र सरकारले दोस्रो वरियताको व्यक्तिलाई आईजीपी बनाउनु । दोस्रो, राजदूत नियुक्तिप्रकरण रमेश कोइराला र आशा लामा जो म्यानपावर सञ्चालनमा आवद्ध थिए, लाई खाडी मुलुकमा कांग्रेसको भागबन्डामा नियुक्तिका लागि सिफारिस गर्नु । पार्टीभित्र विरोध भएपछि आशा लामाको नियुक्ति रोकियो । तेस्रो, प्रधानन्यायाधीश सुशीला कार्कीविरुद्ध महाभियोग प्रस्ताव दर्ता,त्यसमा कांग्रेस सक्रियता संसद्मा बढी देखिनु । महाभियोग लगाउन सक्ने संसद्को विशेष अधिकार हो । तर ज्यानमुद्दाका अभियुक्त माओवादीका पूर्व सांसद बालकृष्ण ढुंगेललाई सर्वोच्चले सर्वस्वसहित जन्मकैदको फैसला गरेको थियो । तर पनि उनी पक्राउ परेका थिएनन् । पुनः प्रधानन्यायाधीशकै अग्रसरतामा सात दिनभित्र पक्राउ गर्नु भन्ने आदेश भयो । यसैको प्रतिक्रियास्वरूप सरकार प्रमुखसमेत महाभियोग प्रस्तावमा मुछिनु । अन्ततः सरकारले सो प्रस्ताव फिर्ता लिनुपर्यो। चौथो, माओवादी केन्द्रसँगको चुनावी तालमेल हुनु । भरतपुर महानगरपालिकामा दिनेश कोइरालालाई मेयर पदको उम्मेदवारी दर्ता गराई सकेर पनि पार्टी सभापतिले चुनाव आयोगमार्फत नै सो उम्मेदवारी रद्द गराई प्रधानमन्त्री पुष्पकमल दाहाल पुत्री रेणुलाई समर्थन गर्नु । जबकि भरतपुर महानगरपालिका नेपाली कांग्रेसको किल्ला हो, जहाँ उपमेयरको कांग्रेसी उम्मेदवारले सुरुदेखि नै अग्रता लिइरहेकी छन्, जित सुनिश्चित जस्तै भएको छ। गठबन्धन सरकारको आफ्नै सीमा र बाध्यताहरू हुन्छन्, यो बुझ्न सकिन्छ । तर जहाँ कांग्रेस अलि कमजोर छ त्यहाँ गठबन्धनका सहभागीलाई थप सहयोगका लागि उम्मेदवार नदिएर सघाउन सकिन्छ । नेपाली राजनीतिमा अनौठो कुरो देख्न पाइन्छ । एमालेका अध्यक्ष केपी ओलीले गाईको भोट माग्नु, राप्रपाका अध्यक्ष कमल थापाले सूर्यमा भोट माग्नु, दाहालले चितवनको भव्य आमसभामा रूखको भोट माग्नु र कांग्रेस सभापति देउवाले सँगै हँसिया हथौडाको भोट भाग्नु । यहाँ भन्दा अपवित्र गठबन्धनको उदाहरण अरू के हुन सक्छ ? अन्तिम तर महत्वपूर्ण कारण स्वतन्त्र उम्मेदरवारका रूपमा चुनाव लडेका विवेकशील पार्टीले बीस हजार भन्दा बढी मत पाउनु र साझा पार्टीका उम्मेदवारले करिबकरिब बीस हजार मत पाउनु नेपालको राजधानी काठमाडौं महानगरपालिकामा मूलधारका पार्टीहरूलाई ठूलो चुनौती हो । स्वतन्त्र चुनाव चिन्हमा, सात दिनको व्यक्तिगत प्रयासमा उल्लेख्य मत प्राप्त हुनु महत्वपूर्ण कुरा हो । स्वतन्त्रको मतलाई नेपाली राजनीतिमा देखिएको सत्ता लिप्सा, भ्रष्टीकरण, राजनीतिमा आपराधीकरण, नियुक्तिमा भागबन्डाले उब्जाएका विकृतिका विरुद्ध सशक्त जनमतका रूपमा बुझ्नुपर्ने हुन्छ । चेतनशील मतदाता मूलधारका ठूला दलको काम कारबाहीप्रति सन्तुष्ट छैनन् । यो नतिजा ठूल दलले चेतावनीका रूपमा ग्रहण गर्न सके भने फलदायी हुन सक्छ । कांग्रेसको पराजयमा आन्तरिक कारण पनि छन् । पार्टीभित्रको ६०४० को भागबन्डा समाप्त भएन । पार्टी नेतृत्वबीच सामूहिक छलफल हुन सकेन । विपक्षीले सकभर चाँडै उम्मेदवार चयन गर्नु र प्रचारमा लाग्नु । कांग्रेसको चाहिँ मनोनयन दर्ता गर्ने अघिल्लो दिन मात्र निर्णय हुनु र स्थलगत अध्ययन गरेर चुनाव जित्न सक्ने उम्मेदवारको सिफारिस बेवास्ता गर्दै टिकट वितरणमा आफ्ना वरिपरिका आसेपासेको सिफारिस हुनु पनि कांग्रेस पराजयका कारण हुन् । अर्को महत्वपूर्ण पक्ष अन्तर्घात कांग्रेसी संस्कृति बनिसकेको छ । यसअघिका निर्वाचनमा अन्तर्घात गर्नेहरूलाई पार्टीले कारबाही गर्न नसक्दाको दुष्परिणाम पनि स्थानीय तह निर्वाचनमा देखापरेको छ । मेरो जीवनमा भएका तीन घटना यहाँ उल्लेख गर्नु सान्दर्भिक देख्दछु । ०४५ साल जेठ १७ गते मैले राजा वीरेन्द्रसँग दर्शनभेट पाएको थिएँ । ०४६ सालको जनआन्दोलनको केही प्रसंग नै थिएन, मैले राजासमक्ष जाहेर गरेको थिएँ जनमतसंग्रहमा पञ्चायत पक्षलाई प्राप्त चौबीस लाख पक्षको मात्र राजा हुने भए बहुदलको पक्षमा परेको बीस लाख जनताको राजा को ? सरकारले दुवै पक्षको राजा हुन सक्नुपर्छ, न यही व्यवस्थालाई प्रजातान्त्रिककरण गर्दै प्रतिबन्धित राजनीतिक दलहरूलाई समेट्नुपर्छ । आज बीपी कोइराला हुनुहुन्न, त्यसैले त उहाँले प्रतिपादन गरेको राष्ट्रिय मेलमिलाको नीति बेवारिस भएको छ । कांग्रेसका नेताहरू भोलि कम्युनिस्टसँग मिल्न सक्छन् । विदेशी नेताहरूको चलखेल हुन सक्छ । त्यसको डेढ वर्षपछि कांग्रेस र कम्युनिस्ट पार्टीहरूले संयुक्त आन्दोलनको घोषणा गरे गणेशमान सिंहको चाक्सीबारीस्थित निवासबाट । घोषणा सभामा भारतीय नेताहरू चन्द्रशेखर, सुरजीत सिंह, सुब्रमन्यम स्वामीले सम्बोधन गरे । राजाले समयमै पंक्तिकारका कुरा सुनेको भए सायद यो परिस्थिति नआउन सक्थ्यो कि । दोस्रो प्रसंग छ, ०४८ साल जेठ १६ गते गिरिजाप्रसाद कोइराला प्रधानमन्त्री बन्नुभयो । २० गते प्रधानमन्त्रीनिवास बालुवाटारमा मैले प्रधानमन्त्रीलाई भनेको थिएँतपाईं छ वटा 'भ' सँग सावधान रहनुहोला । भाउजुको 'भ', भाञ्जीको 'भ' भाइको 'भ', भतिजको 'भ', भरत शमशेरको 'भ' र भारतको 'भ' । मेरो सल्लाहलाई उहाँले पनि ध्यान दिनु भएन । भाउजुले धेरै नातागोतालाई राजनीतिक नियुक्ति दिलाउनुभयो । भाञ्जी शैलजा आचार्यले यो सरकार भ्रष्टाचारमा मुछिएको छ भनेर तेह्र महिनामा 'राजीनामा दिनुभयो । भाइभतिजाहरूले राजकाजमा दख्खल राख्न थाले । भरत शमशेरले छत्तीसे समूह बनाएर सरकार ढाल्ने परिस्थिति सिर्जना गरे । भारतले 'टनकपुर' मा फसायो । समझदारी भनिए पनि सो सन्धि थियो । सर्वोच्चको फैसला यही थियो । प्राकृतिक स्रोत साधनसम्बन्धी सन्धि अनुमोदन गर्न दुईतिहाइ चाहिन्थ्यो । उहाँले मेरो परामर्श मान्नु भएन । तेस्रो घटना कांग्रेस सभापति शेरबहादुर देउवासँग सम्बन्धित छ । उहाँ प्रधानमन्त्री छँदा ०५८ सालमा संकटकाल लम्ब्याउने प्रस्तावमा पार्टी सहमत हुन सकेन । पार्टीले उहाँलाई पेल्यो । उहाँले राजाको कुरा सुनेर संसद् विघटन गर्नुभयो । नेपाली कांग्रेस (प्रजातान्त्रिक) अलग पार्टी बनाउनुभयो । म संस्थापन पक्षमै रहें । ०६६ चैत ७ गते गिरिजाप्रसाद कोइरालाको निधन भयो । ०६७ को कांग्रेसको महाधिवेशनमा सभापति पदमा मैले शेरबहादुरजीलाई सघाएँ । यो जान्दाजान्दै कि, सुशील कोइराला सभापतिमा जित्दै हुनुहुन्छ । शेरबहादुर मेरो ०२० सालदेखिको साथी हो । मुलुकभित्र जेलनेल सँगै भोगियो, साथसाथै राजनीति गरियो । सुशीलजी निर्वासनमा रहनुभयो । सुशीलसँग मैले भनें, म तपाईंको विपक्षमा छु । ०७२ मा भएको पार्टीको महाधिवेशनमा पनि मैले शेरबहादुरजीलाई सहयोग गरें । जब कि अर्को प्रत्याशी मेरा अर्का मित्र रामचन्द्र पौडेल हुनुहुन्थ्यो । त्यसबेला कोइराला पक्षबाट उहाँ स्वाभाविक दाबेदार हो । तर कृष्ण सिटौला, प्रकाशमान सिंह, शशांक कोइरालाबीचमै तालमेल मिलेन । सभापति जितेपछि मेरो परम मित्र शेरबहादुरलाई बधाइ दिने सिलसिलामा भनेको थिएँ, ' ०५७, ०६७ को पराजय र १५ वर्षको मिहेनतपछि सभापति बन्नुभयो । प्रधानमन्त्री तीनतीनपटक भई सक्नुभयो, सिंहदरबारमा फोटो टाँगी सकिएको छ । पार्टी सभापतिको हैसियतले पार्टी सुदृढ गर्न लाग्नुहोस् । एउटा गुटको नेता हैन, समग्र कांग्रेसको नेता बन्नुहोस् । सिंहदरबारमा धेरै प्रधानमन्त्रीको फोटो टाँसिएको छ । केवल स्मरणयोग्य तीनजना हुनुहुन्छबीपी कोइराला, कृष्णप्रसाद भट्टराई, सुशील कोइराला । प्रथम जननिर्वाचित प्रधानमन्त्री बीपीले नेपाललाई आधुनिक नेपाल बनाउनुभयो । एक सय चारवर्षे राणाशासन ढालेर मुलुकमा प्रजातन्त्र स्थापना गर्नुभयो । कृष्णप्रसाद भट्टराईले ०४७ सालमा तेह्र महिना प्रधानमन्त्री हुँदा संविधान बनाई आम निर्वाचन सम्पन्न गराउनुभयो । तर आफैं हार्नुभयो । सुशील कोइरालाले ०७० मा प्रधानमन्त्री बनेर ०७२ असोज ३ गते नेपाललाई संविधानसभाबाट दुईतिहाइ बहुमतले पारित संविधान दिनुभयो । तपाईं ठूलो दलको सभापति मात्र होइन, संसदीय दलको नेता पनि हुनुहुन्छ । हतार नगर्नुहोस् । प्रधानमन्त्रीको पद तपाईंलाई खोज्दै आउँछ । ओली सरकार एमालेका लागि नै गलपासो भएको छ । सत्ता साझेदार माओवादी केन्द्रसँग खटपट सुरु भएको छ । यो सरकार आफ्नै कारणले ढल्छ ।' तर त्यसो हुन सकेन । बाह्य शक्तिको चलखेलले कांग्रेस र माओवादी केन्द्रको गठबन्धन सरकार गठन भएको आरोप हामीमाथि लागेको छ । जे नहुनु पथ्र्यो त्यो भयो । अन्त्यमा, एउटा मित्रको नाताले अन्तरमनदेखि तपाईंलाई आग्रह गर्न चाहन्छु सत्ताकेन्द्रित राजनीति गर्न तपाईं गिरिजाप्रसाद कोइरालाको अनुयायी बन्नु हुन्न । म चाहन्छु कि तपाईं निष्ठा, मूल्यमान्यता र नैतिकताको राजनीति गर्ने बीपी कोइराला, गणेशमान सिंह र कृष्णप्रसाद भट्टराईजस्ता महान् नेताहरूको अनुयायी बन्नुहोस् । मेरो शुभकामना छ, तपाईं नेपालको चौथो पटक प्रधानमन्त्री बन्दै हुनुहुन्छ । हालसालका तपाईंका क्रियाकलापले मजस्ता लाखौं कांग्रेसीजनको चित्त दुखेको छ । तपाईंका आगामी क्रियाकलापले त्यसको क्षतिपूर्ति गरोस् । कांग्रेसको गिरेको साख उचाल्ने काम गर्नुहोस । यहाँ भन्दा अरू खै के भनुँ ? शेरबहादुर देउवासँग म चाहन्छुतपाईं निष्ठा, मूल्यमान्यता र नैतिकताको राजनीति गर्ने बीपी कोइराला, गणेशमान सिंह र कृष्णप्रसाद भट्टराईजस्ता महान् नेताहरूको अनुयायी बन्नुहोस् । तपाईं चौथो पटक नेपालको प्रधानमन्त्री बन्दै हुनुहुन्छ । हालैका तपाईंका क्रियाकलापले मजस्ता लाखौं कांग्रेसीजनको चित्त दुखेको छ । तपाईंका आगामी क्रियाकलापले त्यसको क्षतिपूर्ति गरोस् । कांग्रेसको गिरेको साख उचालियोस् ।"
सीमा लुटिएको देश,"कुनै विपन्नको छाप्रोमा अकल्पनीय खजाना वा गाढ धन छ र उनीहरू सबैको उच्च समृद्धि यसैमा छ भन्ने लागेमा एकआपसमा कुनै कलह नगरी संयमपूर्वक उक्त गाढ धनको उत्खनन् गर्नुपर्छ । तर यसको सुरक्षाका लागि पूर्वसचेत हुनु जरूरी छ । छिमेकीलाई थाहा नदिईकन यसको सुरक्षा गर्नु जरूरी हुन्छ । हुन सक्छ पर्खाल निर्माण र २४ घन्टे पहरेदारी आवश्यक बन्छ त्यसका लागि । त्यसपछि मात्र, उक्त खजानाको उत्खनन्, गरेर आपसमा दामासाही एवं चितबुझ्दो तरिकाले बाँडफाँट गरेमा मात्र त्यस गाढ धनले त्यो छाप्रोमा खुसियाली र समृद्धि ल्याउन सक्छ । त्यसभित्र रहने सदस्यलाई समृद्धि र सन्तुष्टि प्राप्ति हुन्छ । उक्त खजनाको बाँडफाँट गर्दा यदि कोही पाहुना वा नवागन्तुक सो घरमा रहेछन् भने उनीहरूलाई पनि उचित हिस्साको भागिदार बनाउने सदासयता देखाउनुपर्छ । तर यी सबै केही नगरेर खाली हल्ला मात्र गर्ने हो भने त्यो छाप्रोले र त्यसमा रहने सदस्यले कष्ट र संकट बेहोर्न तयार भए हुन्छ । हाम्रो स्थिति यो देशमा नभएको केही छैन । संसारको सबैभन्दा सुन्दर र प्राकृतिक सम्पदाले भरिपूर्ण छ नेपाल, माथि उल्लिखित काल्पनिक गाढ धन भएको छाप्रोजस्तै । तर के यहाँ भएको खजानाको सुरक्षा गर्न हामीले आफ्नो देशको सीमामा पर्खाल लगाउनु पर्दैन र ? सीमामा पर्खाल नलगाइकन उच्च समृद्धि र दिगो शान्तिको कल्पना गर्न सकिन्छ र ? यदि उच्च समृद्धि प्राप्त भइ नै हाल्यो भने पनि के यो देशमा अनियन्त्रित रूपमा आउन सक्ने नवागन्तुकको बाढीलाई रोक्न सकिन्छ र ? आज यो मुलुक विपन्न छँदा त खुला सीमाको कारणले सीमानजिकका क्षेत्रहरूमा रहेका जनसंख्याको मात्रा बढिरहेको छ भने कुनै चमत्कारले यस देशमा उच्च समृद्धि सम्भव भई नै हाल्यो भने यो मुलुकको हविगत के होला ? कल्पना गर्दा पनि कहाली लाग्छ । कहिलेकाहीं लाग्छ, यो मर्मलाई नै बुझेर विगतका शासकहरूले यथोचित मौका पाउँदा पनि उच्च समृद्धिको खाका नकोरेका हुन् कि ? विदेशको अभ्यास चीनमा आफ्नै मुलुकभित्र एउटा ठाउँबाट अर्को ठाउँमा आवतजावत गर्दा छुट्टै राष्ट्रको भ्रमण गरेसरहको कागजात बोक्नुपर्छ । भारतमा पनि आफ्ना सम्पूर्ण नागरिकलाई कुनैकुनै ठाउँमा आवागमनका लागि सम्पूर्ण अधिकार प्राप्त नहुने तर यो देशले खुला सीमाको कारणले अर्को छिमेकी मुलुकको जो सुकैलाई पनि स्वागत गरी सम्पूर्ण अधिकार सुनिश्चित गरिदिनुपर्ने र अझ विवाह गरेर आएकाहरूलाई त झन् चर्को आतिथ्यका साथ स्वागत गर्नुपर्ने । कहीं नभएको यो चलनले अरू चर्को विपन्नता भोग्नुपर्ने र ठूलो दलदलको खाडलमा पर्नुपर्ने देखिन्छ । त्यसैले समृद्धि नेपाल र नेपालीका लागि हुनुपर्छ भनी सुनिश्चित गर्नु हाम्रो चुनौती हो । आजको चुनौती आजको यो वस्तुस्थितिबारे यस देशका नागरिक, बुद्धिजीवी, नेता आदि संवेदनशील देखिँदैनन् । राजनीतिक नेताहरूले तयार पारेको घोषणापत्रबाट यथास्थितिमा कसरी दिगो शान्ति र उच्च समृद्धि यो देशमा सम्भव छ ? स्पष्ट पार्न सकेका छैनन् । उनीहरूले कुनै चमत्कारको कारण उच्च समृद्धि हासिल गर्ने बाटोतिर यो देश गए पनि त्यो समृद्धिको हिस्सेदार आफ्ना नागरिकभन्दा अरू बढी बन्न जान्छन् । त्यसका लागि यो मुलुक साँच्चै एउटा स्वाधिन राष्ट्रको हैसियतमा जाने बाटो रोज्नुपर्छ । देशमा रहेको खजाना आजको दिनसम्म यस देशमा रहेका नागरिकहरूले र तिनका सन्ततिले मात्र भोग गर्न पाउने खाका बनाइयो भने यो देशको नाम 'नेपाल' रहिरहला, अन्यथा भन्न गाह्रो छ । भुटानीकरण र सिक्किमीकरण ? आजको नेपालको भन्दा त भुटानको आर्थिक हैसियत धेरै राम्रो छ अहिले । भुटान र भारतबीचको घोषित नीतिले भुटानलाई समृद्धि प्राप्त छ भन्ने धेरैलाई लाग्नु स्वाभाविक हो । भुटानले प्राप्त गरेको उक्त समृद्धिमा बाहिरका अरू कसैलाई भागिदार बनाउनुपरेको छैन । तर नेपालले अहिलेको अवस्थामा पनि धेरै गुमाइरहेको छ । तर नेपाली नेता स्वतन्त्रता र स्वाभिमानको रट रगाउँदै भुटान हैन, सिक्किमको श्रेणीमा आफूलाई झारी रहेका छन् । महत्वपूर्ण राजनीतिक निर्णयमा भारतकै प्रान्तमा नहुने दिल्लीको हस्तक्षेपबाट उनीहरू निर्देशित हुने गरेका छन्। अब यो देशमा कसैले दिगो शान्ति र उच्च समृद्धि ल्याउने सोच राखेका छन् भने पहिला छिमेकी मुलुकहरूसँग जोडिएको सीमा दुई छुट्टै राष्ट्रबीच हुने सम्बन्धको आधार र मान्यताबारे स्पष्ट हुनु आवश्यक छ । मुलुकलाई प्रत्यक्ष निर्वाचित कार्यकारीद्वारा राज्य सञ्चालन गर्ने परम्पराको थालनीले त्यसमा सहयोग पुर्याउन सक्छ । हैन भने देशमा दिगो शान्ति आउँछ र उच्च समृद्धि प्राप्त हुन्छ भन्नु फटाहा कुराको पराकाष्ठा हो । यसलाई पत्याउनु मूर्खता हुनेछ । यथास्थितिमा कुनै चमत्कारले केही समृद्धि र विकास भई नै हाल्यो भने पनि भोग गर्नेहरूमा अधिकांश बाहिरिया हुनेछन् । अर्थात समृद्धिमा जति वृद्धि आउँछ त्यो भन्दा बढी अनुपातमा जनसंख्या वृद्धि हुनेछ । वैकल्पिक बाटो यसर्थ अब कुनै राजनीतिक दलले यो देशमा दिगो शान्ति ल्याई उच्च समृद्धि हासिल गर्ने कुराको व्याख्या आफ्नो घोषणापत्रमा उल्लेख गर्छ भने पहिला यो देशलाई आजको वैदेशिक थिचोमिचोबाट बाहिर ल्याई कसरी पूर्ण सार्वभौम सम्पन्न मुलुक बनाउने त्यसबारे स्पष्टता पनि त्यत्तिकै आवश्यक हुन्छ । अन्यथा उसले भुटानीकरण मात्र हैन सिक्किमीकरणको यात्रामा समेत खुट्टा बढाएको मानिनेछ ।"
बेचियो बूढीगण्डकी,"रणनीतिक र दीर्घकालीन महत्व भएका ठूला जलविद्युत् आयोजनामा जहिले पनि विदेशीको आँखा लाग्दै आएको छ । विशेष गरेर २०४६ सालपछि नेपालको जलस्रोतमा विदेशी लालची भएर त्यहीअनुसारको नीति बनाउन लगाए । विदेशीको इशारामा बनेको जलविद्युत् विकास नीति २०४८, र त्यसलाई कार्यान्वयन गर्न बनेको विद्युत् ऐन, २०४९ नेपालको जलस्रोतको उपयोग स्वदेशीले होइन विदेशीले गर्नेमा जोड दिएको देखिन्छ । बिजुली बेचेर धनी हुने सपना यही नीति र ऐनमार्पत बाँडिएको आज २५ वर्ष पुग्न लागेको छ र त्यसैको उपजस्वरूप आज हामी वार्षिक १४ अर्बको बिजुली र १०० अर्ब रुपैयाँको पेट्रोलियम पदार्थ आयात गरिरहेका छौं । त्यसैगरी जलविद्युत् भनेको विदेशी वा स्वदेशी निजी क्षेत्रले बनाउनु हो, यसमा राज्यले लगानी गर्नु हुँदैन भन्ने मूल ध्येय नीतिमा छ । नीतिअनुसार नै जलविद्युत्मा राज्यले क्रमशः लगानी कम गर्दै लग्यो र पूरै राज्य आयोजनाविहीन हुन पुग्यो । नेपालको क्षमता नभएका निजी क्षेत्रलाई अधिक भार बोकाइयो कि यिनीहरूले सक्दैनन् र विदेशी नै चाहिन्छ भन्ने प्रमाणित गर्न । पानीको बहुउपयोग र सस्तोमा बिजुली उत्पादन हुने भनेर विश्वभर नाम कहलिएका आयोजना, जसलाई कोहीकोहीले केही जलविद्युत् आयोजनाहरूलाई ' श्रीपेचमाथिको हीरा' समेत भन्ने गर्थे । विश्वमै चर्चामा रहेका हाम्रा जलविद्युत् आयोजना थिएमाथिल्लो कर्णाली, पश्चिम सेती, अरुण तेस्रो, कर्णाली चिसापानी आदि । कर्णाली चिसापानीबाहेक अधिकांश आकर्षक आयोजना विदेशीको पोल्टामा परिसके । कुनै दिन हाम्रा यी दलहरूले कर्णाली चिसापानी पनि विदेशीलाई दिए भने आश्चर्य नमाने हुन्छ (कुनै बेला एनरोनले लाइसेन्स लिएको थियो) । हरेक दलले एउटा न एउटा नदी बेचेको इतिहास छ । नेपालले आफ्नै उपयोगका लागि बनाउन लागिएको अरुण तेस्रो रद्द गराएर विदेशीको पोल्टामा पारियो । लोडसेडिङको अन्धकारमा बसेर ताली पड्काइयो । अरुणलाई तुहाएर कालीगण्डकी 'ए', मध्य मस्र्याङ्दी, खिम्ती र भोटेकोसी भित्र्याइयो । अरुण नदीका अन्य आकर्षक आयोजना (उदाहरणका लागि तल्लो अरुण) समेत विदेशीले हात पार्यो । लाइसेन्सको दलाली गर्नेका हातमा परेर ब्राजिलियन कम्पनीलाई बेचियो । सोही दलालले माथिल्लो त्रिशूली१ को लाइसेन्स (७५ मेगावाट) लिएर ग्राहक खोज्यो खोज्यो, अन्त्यमा कोरियन कम्पनीलाई बेच्यो । यही त्रिशूली१ का लागि आईएफसी र कोरियन कम्पनीको प्रभावस्वरूप माथिल्लो कर्णाली र अरुण तेस्रोको जस्तै कथित आयोजना विकास सम्झौता (पीडीए) गरिसकेको छ । कोरियन कम्पनीले विश्व बैंक समूहको आईएफसीलाई त्रिशूलीमा प्रवेश गरायो र लागत दोब्बर पारेर त्यसअनुसारको पीपीएका लागि बन्दोबस्त हुँदैछ । नेपाली दलालले लाइसेन्स हात पार्ने, विदेशीलाई बेच्ने अनि त्यही विदेशीले आफ्नै देशको पानीबाट उत्पादन भएको बिजुली डलरमा किन्न लगाउने, यही हो नेपालको जलविद्युत् विकासको प्रवृत्ति । यस्तो काम गर्न रमाएका कांग्रेस र एमालेलाई पनि साथ दिँदै माओवादी केन्द्र पनि अहिले नदीनाला बेच्ने पार्टीको रूपमा दरिएको छ । माओवादीले पश्चिम सेती ६ वर्षअघि बेचिसकेको छ भने पछिल्लोपटक पुष्पकमल दाहालले प्रधानमन्त्रीबाट राजीनामा दिनुभन्दा एक दिनअघि मन्त्रिपरिषद्बाट निर्णय गराएर एउटा विवादास्पद चिनियाँ कम्पनीलाई बूढीगण्डकीको कन्यादान गर्ने निर्णय गरेका छन् । नेपाली दलालले लाइसेन्स हात पार्ने, विदेशीलाई बेच्ने अनि त्यही विदेशीले आफ्नै देशको पानीबाट उत्पादन भएको बिजुली डलरमा किन्न लगाउने, यही हो नेपालको जलविद्युत् विकासको प्रवृत्ति । बूढीगण्डकी जलासययुक्त १२ सय मेगावाटको बहुउद्देश्यीय आयोजना हो । जलासययुक्त भएकाले डुबान तथा पुनर्वासका मुद्दाले यो आयोजना जलविद्युत् मात्र उत्पादन गर्दा असाध्य महँगो पर्ने, देशको अर्थतन्त्रले धान्न मुश्किल हुने, स्रोत जुटाउन समस्या हुनेलगायतका अन्तरनिहित कारणले यसलाई बहुउद्देश्यीय बनाउनुपर्नेमा जोड दिइँदै आएको हो । यसलाई बाढी नियन्त्रण (त्यसको लागत भारतसित लिन सकिएलानसकिएला, त्यो अर्के विषय हो), सिँचाइ, जलयातायात र बिजुली उत्पादनका लागि उपयोग गरिँदा यो सबैभन्दा सस्तो आयोजना पनि हो । तर नेपालको लोडसेडिङलाई उल्लेखनीय रूपमा कम गर्ने (बूढीगण्डकीले मात्र देशको विद्युत् ऊर्जा सम्बोधन गर्न सक्दैन), लोडसेन्टरबाट अति नजिक र सुक्खायाम (डिसेम्बरदेखि मेसम्म) दैनिक आठ घन्टा १२ सय मेगावाट र यही समयमा दैनिक ९ घन्टासम्म ९३४ मेगावाट बिजुली उत्पादन गर्न सकिने यसको विस्तृत आयोजना प्रतिवेदन (डीपीआर) मा उल्लेख छ । यो विशेषताले गर्दा मुख्यतः हिउँदयामको पिक लोड (साँझपख) को माग धान्न सक्ने देखिएकाले जतिसुकै महँगो परे पनि राज्यको बूढीगण्डकी राज्यको आवश्यकतामा दर्ज हुन पुगेको हो । बूढीगण्डकीको बाँधस्थलदेखि ५० किलोमिटरसम्मको क्षेत्र डुबानमा पर्ने अध्ययनले देखाएको छ । यसअनुसार झन्डै ११ वटा फेवातालसरह बूढीगण्डकीको जलासय क्षेत्रले गोरखाका २५ गाविस (२५ वर्गकिलोमिटर) र धादिङका ११ गाविस (२९ वर्गकिलोमिटर) गरी कुल पाँच हजार हेक्टर डुबानमा पर्छन् । लगानीका हिसाबले आयोजना आकर्षक नदेखिए पनि राष्ट्रिय ऊर्जा आवश्यकताका कारण यो आयोजना निर्माण जरुरी रहेको हो । कुल २ खर्ब ५९ अर्ब रुपैयाँ लागत रहेको यो आयोजनाको लगानी उठ्न ११ वर्ष (ब्याजबाहेक) लाग्ने देखिन्छ । यसले वार्षिक ३ अर्ब ३८ करोड युनिट बिजुली उत्पादन गर्छ । हिउँदयाममा मात्र यसको औसत उत्पादन एक अर्ब ४० करोड युनिट बिजुली उत्पादन गर्न सक्छ । नेपालले गत वर्ष भारतबाट एक अर्ब ७५ करोड युनिट बिजुली आयात गरेको थियो । मुलुक जतिसुकै तन्नम होस् तर पछिल्ला सन्ततिसम्मका लागि नभई नहुने र जसरी पनि नेपाल आफैंले बनाउनुपर्छ भनेर परिचित बूढीगण्डकी रणनीतिक महत्वको आयोजना भएको हो । यो आयोजना स्वदेशी लगानीमा निर्माण गर्ने कि विदेशी ऋण वा सहायता वा यस्तै इपीसीएफ (वित्तीय बन्दोबस्तीसहितको सम्पूर्ण निर्माण कार्यको जिम्मा) मा दिने भनेर राष्ट्रिय बहस नै भएको छैन । झन्डै वार्षिक ३ खर्ब राजस्व उठाउने सरकारले यति धेरै पैसा पर्ने आयोजना बनाउन सकिँदैन, विदेशीले ऋण दिँदैन र एकमात्र विकल्प इपीसीएफ नै हो भन्ने तर्क पनि छन्, जुन अस्वाभाविक होइन, यथार्थ पनि हो । सरकारले यही इपीसीएफ मोडेलमा दिने नै हो भने पर्याप्त छलफल, गृहकार्य हुनुपर्थ्यो । इपीसीएफमा इच्छुक देशका कम्पनीले कति ब्याजदरमा ऋण दिने हो, आयोजनाको यथार्थ लागत कति हो, कति वर्षमा पूरा गर्ने हो जस्ता विषयमा प्रशस्त गृहकार्य गरेर सार्वजनिक रूपमा प्रस्ताव गरेको भए विवादमा आउने थिएन । बूढीगण्डकी विवादास्पद कम्पनी सीजीजीसीलाई दिनकै लागि प्रधानमन्त्री र अर्थमन्त्रीले अर्थ मन्त्रालयलाई 'इपीसीएफको कार्यविधि' बनाउन दबाब दिने, कार्यविधि नबन्दै र अर्थ मन्त्रालयको सहमति नहुँदा नहुँदै जबर्जस्ती मन्त्रिपरिषद्बाट पारित गराउने, प्रतिस्पर्धा नगराउने र सरकार छाड्ने बेलामा सुटुक्क निर्णय गर्नेजस्ता कर्मले कमिसनकै लागि यति हतारमा, बिना गृहकार्य र छलफल बूढीगण्डकीको कन्यादान गर्ने निर्णय भएको कसैबाट लुकेको छैन । परेका प्रस्तावको पारदर्शी रूपमा मूल्यांकन गरी नेपाल सरकारको सर्तसहित आयोजना बनाउन जिम्मा दिएको भए यो आयोजना बन्ने थियो । तर नेपालमा कर छली गरेको, २२ मेगावाटको चिलिमे बनाउन नसकेको, ३० मेगावाटको चमेलिया ९ वर्षमा पनि पूरा नगरेको र विद्युत् प्राधिकरणका सहायक कम्पनीले कालोसूचीमा राखेको र ठेक्काको धरौटीसमेत जफत गरेको कम्पनीलाई बूढीगण्डकी दिनु आपैंमा विवादास्पद छ । अघिल्ला प्रधानमन्त्री केपी शर्मा ओलीले बूढीगण्डकी यही सीजीजीसीलाई दिन (माओवादीले सरकारबाट समर्थन फिर्ता लिएलगत्तै) अर्थ मन्त्रालयमा प्रक्रिया सुरु गरेका थिए । उनी केही दिन सरकारमा बसेको भए गत वर्ष नै बूढीगण्डकी सीजीजीसीले पाइसक्थ्यो । अहिले राष्ट्रको अर्थतन्त्रमै दूरगामी प्रभाव पार्ने निर्णय हुँदा एमाले र कांग्रेसको मौनताको अर्थ पनि यही हो कि उनीहरू पनि यो कृत्यमा अप्रत्यक्ष संलग्न छन् । तीन दल मिलेपछि राज्य लुट्न सकिन्छ भन्ने ज्वलन्त उदाहरण बूढीगण्डकीले प्रस्ट पारेको छ । एमालेको प्रधानमन्त्री र माओवादीको ऊर्जामन्त्री हुँदा ६ वर्षअघि जसरी पश्चिम सेती बिनाप्रतिस्पर्धा सुटुक्क आफूलाई थ्री गर्जेज भन्ने कम्पनीलाई दिइएको थियो । तर आयोजना डेग चलेको छैन । आकर्षक आयोजना विदेशीलाई दिने २०४६ सालयताको प्रवृत्तिले अहिले पनि निरन्तरता पाएको छ"
खेलकुदमा बजेट निराशाजनक : क्रिकेटलाई प्राथमिकता,काठमाडौं : सरकारले आर्थिक बर्ष २०७४२०७५ को बजेटमा क्रिकेट खेलको भौतिक संरचना निर्माणलाई प्राथमिकतामा राखेको छ । अर्थमन्त्री कृष्ण बहादुर महराले व्यवस्थापिका संसद्मा सोमबार सार्वजनिक गरेको बजेटमा खेलकुदका लागि कूल दुई अर्व २४ करोड रुपैयाँ विनियोजन गरेका छन् । सरकारले चालु बर्ष २०७४२०७५ को लागि विनियोजन गरेको खेलकुद बजेट अघिल्लो चालु बर्ष २०७३०७४ को भन्दा १६ करोड चार लाख २८ हजार रुपैयाँ कम हो । सरकारले अघिल्लो चालुबर्षमा खेलकुदका लागि कुल दुई अर्ब ४० करोड चार लाख २८ हजार रुपैयाँ विनियोजन गरेको थियो । अघिल्लो बजेटमा भौतिक संरचना निर्माण अन्तर्गतका विषय तोकिए पनि यसपटक संरचनाको विषय र स्थानबारे निक्र्योल गरिएको छैन । बजेटमा सन् २०१९ मा नेपालले आयोजना गर्न लागेको १३ औं दक्षिण एसियाली खेलकुद (साग) को विषय समेत उल्लेख गरिएको छैन । सरकारले विनियोजन गरेको यस बजेटमध्ये खेलकुदमा ४५ करोडभन्दा बढी रकम राखेप कर्मचारीको तलब र भत्तामा खर्च हुने गरेको छ । बजेटमा सरकारले काठमाडौंमा निर्माणाधिन मुलपानी क्रिकेट मैदान निर्माणलाई प्राथमिकतामा राखेको छ । यसैगरी बजेटमा देशभर विभिन्न आठ स्थानमा क्रिकेट मैदान निर्माण गरिने उल्लेख छ । सरकारले क्रिकेट र फुटबल खेलको स्तरोन्नती र विकास तथा अन्तर्राष्ट्रिय सहभागितालाई पनि विशेष जोड दिने उल्लेख गरेको छ । सरकारले खेलकुदमा खर्च हुने रकम खेलकुद परिषद् अन्तर्गत देशभरका स्थानीय तहमा हस्तान्तरण गरिएको समेत उल्लेख गरेको छ । सरकारले युवा तथा खेलकुद मन्त्रालयलाई छुट्याएको यही बजेटबाट युवा परिषद् र मन्त्रालयको ब्यवस्थापनका लागि समेत खर्च गर्नुपर्ने हुन्छ ।
