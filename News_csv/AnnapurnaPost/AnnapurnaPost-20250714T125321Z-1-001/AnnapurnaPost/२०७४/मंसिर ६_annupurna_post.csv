शीर्षक,विवरण
"गफले होइन, कामले समृद्धि !","पहिलो चरणको प्रदेश र प्रतिनिधिसभा चुनावको मतदान तीन दिनपछि आइतबार हुँदैछ। राजनीतिक पार्टीहरूले पहिलो मात्र होइन, दोस्रो चरण (मंसिर २१) को निर्वाचननिम्ति पनि घोषणापत्र प्रकाशन गरिसकेका छन्। तर कांग्रेस, एमाले र माओवादी, विवेकशील साझालगायत मधेसी दलहरूलगायत सबैले घोषणापत्रमा समृद्धिका ठूलाठूला योजनाहरू अगाडि सारेका छन्। यसै विषयमा मनमा कुरा खेलिरहेको बेला काठमाडौं विश्वविद्यालय (केयू) बाट तेईसौं दीक्षान्त समारोहमा सहभागी हुन निमन्त्रणापत्र आइपुग्यो। समयअगावै धुलिखेलस्थित केयूको स्कुल अफ मेडिकल साइन्सेज कम्प्लेक्स, चौकोट काभ्रेपलाञ्चोक पुगियो। पत्रकारहरूलाई छुट्ट्याइएको स्थानमा बसियो। तर निकैबेर कुर्दा पनि अध्यक्षता गर्ने प्रधानमन्त्री तथा विश्वविद्यालयका कुलपति शेरबहादुर देउवा आएकै होइनन्। उनी नआउने भएपछि शिक्षामन्त्री गोपालमान श्रेष्ठले दीक्षान्त समारोहको अध्यक्षता गरे। प्राज्ञहरू गाउन र झल्लरे टोपी लगाएर विभिन्न बाजागाजापछि प्रोसेसनको रूपमा सभास्थल प्रवेश गरे। प्राज्ञहरूको यो अद्भुत खालको शोभायात्रालाई कार्यक्रममा सहभागी प्राज्ञ, विद्यार्थी, अभिभावक, राजनीतिज्ञलगायत विशिष्ट अतिथिहरूले ताली बजाउँदै अत्यन्त गरिमायुक्त कार्यक्रममा सहभागी भएको गौरवान्वित भएर अनुभूति गरिरहे। यस लेखमा कार्यक्रमको जानकारीभन्दा पनि केयूका भाइस चान्सलर डा रामकण्ठ मकाजुले चिकित्साशास्त्रका ६ विषयका स्नातकोत्तर र पाँच विषयका स्नातक तह उत्तीर्ण गरेका विद्यार्थीहरूलाई मात्र होइन, खासमा अहिलेको राजनीतिक सन्दर्भमा पो बढी आकर्षित हुने लाग्यो। आफ्नो मनमा खेलिरहेको राजनीतिक दलको घोषणापत्रलाई सफल बनाउने मन्त्रको रूपमा डा मकाजु बोलिरहे झैं लागिरह्यो। घोषणापत्रले उद्देश्य लिए पनि कार्यान्वयन कसरी गर्ने भनेर उठाउन नसकेको कुरा भाइस चान्सलरले पुटुपुटु बोलिरहेका थिए। गफले होइन, कर्मले आउँछ समृद्धि भनिरहेका थिए। लाग्थ्यो, राजनीतिज्ञहरूलाई प्राज्ञिक र प्राविधिक रूपमा उनी पार्टीले उठाएका समृद्ध नेपालका नारा पूरा हुन सक्छन् ! उनको विश्वास थियो (१) नेपालभन्दा गतिलो ठाँउ अन्यत्र छैन। (२) नेपालभन्दा सद्भाव भएको प्रिय ठाउँ अरू छैन। (३) नेपालभन्दा सुन्दर देश अर्को छैन। उनले यसो भनिरहँदा विद्यार्थी, तिनका अभिभावक र अतिथिहरूले ताली बजाइरहे ! संयोग पनि कस्तो भने, पार्टीहरूले घोषणापत्र तयार गरेर पत्रकारहरू सामुन्ने मात्र वाचन गरेका थिए भने मकाजुले दीक्षान्त समारोहमा भर्खरैका स्नातक र ताजा विशेषज्ञ, तिनका बाबुआमा, देशकै वरिष्ठ नीतिनिर्माता, प्राज्ञ, ब्युरोक्रेट, योजनाविद्, राजनीतिज्ञ, पत्रकार र स्थानीय नागरिकहरू उपस्थित समारोहमा आफ्ना विचार राखे। उनले तीन विशेषतायुक्त बुँदाहरू भन्दै संसारकै गतिलो, धेरै अवसर भएको र जीवनमा मज्जाले गर्ने काम नेपालमै छ भनेर नेपाली हुनुमा गौरवान्वित हुँदै आफ्नो प्रवचन टुंग्याएका थिए। यो लेख भने त्यहींबाट सुरु भएको छ, जहाँ मकाजुले आफ्नो भनाइ अन्त्य गरेका थिए। नेताहरूले देशको समृद्धिको चर्चा चलाइरहेका बेला देशकै बौद्धिकमा समेत देशलाई समृद्धि बनाउने योजना सिर्जना भइरहेको रहेछ ! त्यसैले मकाजुको प्रस्तुतिले भर्खरै उच्च शिक्षा सकेका युवा चिकित्सक जस्तै भर्खरै सम्पन्न स्थानीय निर्वाचनमा जनताबाट चुनिएका जनप्रतिनिधिलाई मार्गदर्शन गराएको छ। उनको नेपालभन्दा गतिलो ठाउँ अन्यत्र छैन भन्ने प्रस्तुति स्थानीय निर्वाचनलगत्तै मतदाताकहाँ समृद्ध नेपाल बनाउने घोषणापत्र लिएर प्रदेशसभा र केन्द्रीय संसद्का लागि मत माग्न पुगिरहेका कांग्रेस, एमाले, माओवादी, विवेकशील साझा र मधेसी दलका उम्मेदवारहरूले पढ्नैपर्ने मकाजुको घोषणापत्र हो। प्राज्ञहरूले दिएको जीवनको निष्कर्षलाई दलका नेता, कार्यकर्ता, उम्मेदवार, पदाधिकारी, कर्मचारी र निर्वाचित जनप्रतिनिधिले पालना गर्न लागे भने उनीहरूको सफलता निश्चित छ। मकाजुले निर्जन स्याल कराउने डाँडामा जसरी शिक्षाको ज्योति बालेर देखाइदिए। मतदाताकहाँ मंसिर १० र २१ गते समृद्ध नेपाल बनाउने योजना बनाएर मत माग्न पुगिरहेका उम्मेदवारलाई मकाजु घोषणापत्रले किन र कसरी कार्यान्वयन गर्ने भन्ने तरिका सिकाइदिएको छ। मकाजु घोषणापत्रको पालना पार्टीहरूले गरे भने तिनका योजनालाई झलल उजिल्याइदिनेछ। भनौं न, सबै पार्टीका घोषणाले खानेपानी योजना बनाउने भनेका छन्, तर मकाजु घोषणापत्रले मुहान, रिजभ्र्वायर, ट्यांकी, धारो बनाएर देखाइ नै दिएको छ। त्यसैले मकाजु घोषणापत्र राजनीतिक नेता, प्रशासक, जनप्रतिनिधि र सबैले पढिहाल्नु जरुरी छ। मकाजु घोषणापत्र एउटा प्राज्ञले लेखेको जीवनको निश्कर्ष कर्मको फल हो। लाग्छ, पार्टीका घोषणापत्र पढ्दा तिनले प्राज्ञहरूसँग सम्पर्क पनि गरेका छैनन्, तर एउटा प्राज्ञले आफूले प्रयोग गरेर सावित भएगरेका कुरा सबैले बुझ्ने भाषामा छर्लंग पारेर दीक्षान्तमा बताइदियो। केयूका भीसीले काभ्रेमा मंसिर ४ गते जसरी आफ्ना कुरा बताए, त्यसैगरी काभ्रेका रुखो भिरालो पाखोमा रसिलो ड्रागन फ्रुट फलाएर र उत्तर फर्केको सेपिलो जमिनमा फलको राजा किवी फलाएर गरिबी र अभावबाट आक्रान्त किसानलाई सम्पन्न बनाउने तरिका सिकाए। प्राज्ञहरूले दिएको जीवनको निष्कर्षलाई दलका नेता, कार्यकर्ता, उम्मेदवार, पदाधिकारी, कर्मचारी र निर्वाचित जनप्रतिनिधिले पालना गर्न लागे भने उनीहरूको सफलता निश्चित छ। मकाजुले निर्जन स्याल कराउने डाँडामा जसरी शिक्षाको ज्योति बालेर देखाइदिए। दलका घोषणापत्रहरूको कार्यान्वयन हो, असम्भवलाई सम्भव बनाएर मकाजु र उनको टिमले सावित गरेको कुरा। उनले प्रस्तुति गरिरहेको बेलामा दीक्षान्त गरिरहेका युवा र तिनका बाबुआमाका सपना कार्यान्वयन भएको देखिन्थ्यो। स्वप्नदर्शी प्रधानमन्त्रीको सम्बोधन पाएका केपी ओलीको हावाबाट बिजुली होस् वा नेपाललाई चिनियाँ रेलसँग जोड्ने सपना वा गगन थापाले स्वास्थ्यमा गर्ने भनेको सुधार असम्भव हुँदै होइन। न त रवीन्द्र अधिकारी, विश्वप्रकाश, चन्द्र भण्डारी, घनश्याम भुसाल, राजन भट्टराई, महेश बस्नेत, शंकर पोखरेल, प्रदीप पौडेल, शंकर भण्डारी, महेन्द्र यादव, देवराज चालिसे, उदय शमशेर, वीना मगरलगायतका युवा अनुहारहरू डा मकाजुको अनुहारमा झललल देखिइरहेका थिए। साँच्चै भन्ने हो भने दीक्षान्त समारोहमा बोलिरहँदा उनको अनुहारमा भविष्यको नमुना नेपाल झल्किरहेको थियो। मकाजुले भने, नेतृत्व लिनुहोस् : अहिले हाम्रो समग्र देश परिवर्तनको प्रक्रियामा छ। सबैतिर उत्साहउमंग जागिरहेको छ। हाम्रा अगाडि नयाँनयाँ अवसर र चुनौती खडा हुँदैछन्। यस्तो महत्वपूर्ण समयमा तपाईंहरू आआफ्नो व्यावसायिक जीवनमा प्रवेश गर्न लाग्नुभएको छ। तपाईंहरूका लागि यो ठूलो अवसर हो। यस्तो बेलामा चुप लागेर नबस्नुहोस्। नेतृत्व लिन आफैं तयार हुनुहोस्। अरूले पहिलो पाइला चालोस्, त्यसपछि आफू पछि लागौंला भनेर अर्काले पाइला चाल्ने क्षण पर्खेर नबस्नुहोस्। आफैं अगाडि बढ्नुहोस्। कसैको पनि मूल्यांकन गर्दा पहिलोपटक पाइला चाल्ने, नेतृत्व लिने र छिटै निर्णय गर्ने व्यक्तिको मात्रै उच्च मूल्यांकन हुन्छ। इतिहास पनि त्यस्ता व्यक्तिको मात्रै कोरिन्छ। यो तथ्य बुझेर अघि बढ्नुहोस्।जहाँ जे काम गर्दा पनि तनमन लगाएर मेहनतपूर्वक गर्नुहोस्। अनि मात्र नेतृत्व लिन सक्नुहुनेछ। त्यसैले मेहनत गरेर नेतृत्व लिने साहस गर्नुहोस्। सक्रिय बन्नुहोस् र चुनौतीहरूका बीचमा अवसरहरूको खोजी गर्नुहोस्। दीक्षान्तपछि तपाईंहरू व्यावहारिक संसारतिर पाइला बढाउँदै हुनुहुन्छ। यो जीवनको नयाँ अध्याय हो। अब तपाईंहरूले आआफ्नो व्यावसायिक दक्षता र क्षमता प्रयोग गर्ने बेला आएको छ। तपाईंहरूका अगाडि दुइटा विकल्प छन्। पहिलो, अरू धेरै मान्छे जे गर्छन्, तपाईं पनि त्यही गरेर बस्न सक्नुहुनेछ। समयले जता डोर्याउँछ, त्यतै बग्न सक्नुहुनेछ। परम्पराको पछि लाग्न सक्नुहुनेछ। यसो गर्न सजिलो पनि छ। यसो गरे जीवन सजिलै बित्न सक्छ। त्यसैलाई सफलता मान्ने हो भने त्यसमा तपाईंहरू सफल पनि बन्नुहुनेछ। प्रशस्त पैसा अनि केही इज्जत र नाम पनि कमाउनुहुनेछ। यसबाट सुख र सन्तुष्टि पनि लिनुहुनेछ। दोस्रो, तपाईंहरू अरूले छोडेका र गर्न आँट नगरेका समस्या समाधान गर्न तत्पर हुनुहुनेछ। तपाईंहरूका अगाडि नयाँ चुनौती थुप्रै छन्। तिनीहरूलाई बाँकी संसारले देखेकै छैन अथवा देखेर पनि बेवास्ता गरेको छ। तपाईंहरू ती चुनौतीको आत्मसात गर्दै अगाडि बढ्न सक्नुहुनेछ। मलाई नै सोध्नुहुन्छ भने म तपाईंहरूलाई दोस्रो विकल्प रोजेर अघि बढ्ने सल्लाह दिन चाहन्छु। किनभने स्वास्थ्य क्षेत्रमा तपाईंहरूका लागि थुप्रै चुनौती छन्। जस्तै विकास नपुगेका ठाउँमा र बेवास्ता गरिएका जनतासम्म पुग्ने चुनौती, सेवाबाट वञ्चित समुदायसम्म स्वास्थ्य सेवा विस्तार गर्ने चुनौती, स्वास्थ्य क्षेत्रमा नयाँ विधाहरूको स्थापना गर्ने चुनौती, स्वास्थ्य विज्ञानमा नयाँ प्राज्ञिक कार्यक्रम सञ्चालन गर्ने र तालिमहरू दिने चुनौती अनि सहकार्य गरेर सेवासुविधाका लागि नयाँ तरिकाहरूको विकास एवं अनुसन्धान गर्ने। कुनै पनि विषयमा आफ्नो व्यावसायिक जीवनलाई समर्पित गर्नुहोस् र आफ्नो क्षेत्रमा केही न केही अमूल्य योगदान गरेर आफ्नै इतिहास रच्नुहोस्। हामी चाहन्छौं, तपाईंहरू पुरानो घरमा थपिएको एउटा इँटा मात्रै नबन्नुहोस्, जमिनमा ठड्याइएको नयाँ स्तम्भ नै बन्नुहोस्, जसले बाँझो छोडिएको जमिनतिर बटुवाहरूको ध्यान खिच्न सक्छ, जसले अरू संरचनाहरूका लागि आधारशिलाको काम गर्न सक्छ, तपाईंहरू त्यस्तो स्तम्भ बनेको हामी हेर्न चाहन्छौं। यो विश्वविद्यालयलाई नै हेर्नोस्, नेतृत्व लिन साहस गर्नेहरूले बनाएको यो एउटा स्तम्भ हो। आफ्नै इतिहास र पहिचान बोकेको धुलिखेल अस्पताल यस्तै अर्को एउटा सानो स्तम्भ हो। अरूले ध्यान दिन नभ्याएका क्षेत्रमा चुनौती लिएकैले यी कीर्तिहरू खडा भएका हुन्।परम्परालाई चुनौती दिनुहोस्। महान् लक्ष्य बोकेर अगाडि बढ्दा परम्परालाई चुनौती दिनुपर्ने पनि हुन सक्छ। त्यस्तो चुनौती स्वीकार गर्नुहोस्। कहिल्यै निराश नबन्नुहोस्। तपाईंहरूको प्रगतिको बाटोमा थुप्रै अवरोध भेटिन सक्छन्। तर निराश नहुनुहोस्, अनि आफ्नो शक्ति र क्षमतामाथि शंका पनि नगर्नुहोस्। राम्रो काम गर्न खोज्दा सुरुमै विरोध हुन सक्छ र बाटोमा व्यवधान आउन सक्छ। त्यस्ता वाधाअवरोध आइपर्नु प्रकृतिको नियम नै हो, तर तपाईंहरू आफूले लिएको स्पष्ट लक्ष्यबाट विचलित नहुनुहोस्। नयाँ काम सुरु गर्दा बेवास्ता गर्नेछन्। सफलताका लक्षणहरू देखिन थालेपछि आलोचना गर्नेछन्। तर कहिल्यै विचलित नबन्नुहोस्, निराश नहुनुहोस्। तपाईंको कार्यालयमा तालाबन्दी हुन सक्छ र बाटोमा अवरोध खडा गरिन सक्छ, तर तपाईंका सिद्धान्त र मान्यताहरूलाई बाँधेर प्रगतितर्फको तपाईंको कदम कसैले रोक्न सक्तैन, तपाईंका अगाडि कालो झन्डा प्रदर्शन गर्नुका साथै हडताल पनि हुन सक्छ, तर कसैले पनि तपाईंको उपलब्धिलाई छायाँमा पार्न सक्दैन, आखिर तपाईं सफल हुनुहुनेछ। तपाईंको सेवा पाएकाहरूको विश्वास र तपाईंले अँगालेको सत्यको बलले असफल हुन दिँदैन। तपाईंले आँट गरेर चुनौतीसँग जुध्नुपर्छ, निराश बन्नु हुँदैन।"
अनेक प्रश्नमा कांग्रेस,"नेपाली कांग्रेस नेपालको इतिहासलाई ऐतिहासिक र अभूतपूर्व मोड दिने मुलुकै सबैभन्दा प्रजातान्त्रिक पार्टी हो। पारिवारक जहानिया राणाशासनको विरुद्धमा जनक्रान्ति घोषणा गरेर नेपाललाई प्रजातान्त्रिक युगमा प्रविष्ट गराउन यस पार्टीको निर्णायक भूमिका छ। बीपी कोइरालाले भारतको अंग्रेजविरोधी आजादीको लडाइँमा भाग लिएर भारतलाई अंग्रेजको दासताबाट मुक्त गर्न सहयोगी भूमिका निर्वाह गरेका थिए। भारतमा नयाँ युग सुरु भएपछि बीपीले त्यहीं नेपाली राष्ट्रिय कांग्रेसको स्थापना गरी नेपालमा क्रान्ति गर्ने र लोकतन्त्र ल्याउने ऐतिहासिक उद्घोष गर्नुभएको थियो। उहाँकै नेतृत्वमा सात सालको क्रान्ति सम्पन्न भएको थियो। त्यसपछि मात्र नेपाली जनता प्रजातन्त्रको खुला आकाशमा विचरण गर्न पाएका हुन्। त्यो ऐतिहासिक कदम क्रान्तिकारी थियो। कांग्रेसले क्रान्तिको आयोजना र उद्घोष गर्दा नेपाली जनता राणाशासनविरुद्ध सोच्नसम्म नसक्ने मानसिक रूपमै दमित र दबाइएको मानसिकताबाट गुज्रिराखेका थिए। क्रान्तिका लागि अग्रसर हुने मनोविज्ञान नेपाली जनतामा उतिखेर थिएन। त्यस्तो बेला क्रान्तिको उद्घोष गरेर नेपाललाई प्रजातान्त्रिक युगमा प्रवेश गराउँछु भन्ने अठोट र प्रतिबद्धता सार्वजनिक गर्दा एक प्रकारले नेपाली समाज मात्रै होइन, दुनियाँ नै आश्चर्यमा परेको थियो। त्यसकै निरन्तरता थियो, २०६२६३ को आन्दोलन, ऐतिहासिक जनआन्दोलन, त्यसअघिको ४६ सालको जनआन्दोलन, संविधानसभाका निर्वाचन र दोस्रो संविधानसभाबाट नयाँ संविधानको घोषणा। संविधान कार्यान्वयनको जगमा टेकेर स्थानीय तहको निर्वाचन सम्पन्न गरी प्रदेशसभा र प्रतिनिधिसभाको मोडमा पुगेका छौं। परिवर्तनमा कांग्रेस भूमिका कांग्रेस चुनावी प्रतिस्पर्धाको मैदानमा रहँदै गर्दा इतिहासको पछिल्लो राजनीतिक परिवर्तनलाई संस्थागत गर्ने क्रममा हामीले संविधासनसभामार्फत संविधानसभा घोषणा गरेका थियौं। वास्तवमा यही संविधानले परिकल्पना र व्यवस्था गरेको नयाँ शासन प्रणाली र नयाँ शासकीय स्वरूपको अभ्यासको चरणमा प्रवेश गरेका छौं। हामीले जारी गरेको संविधानका बारेमा प्रश्नहरू उठे जारी गर्नेबित्तिकै खासगरी तराईकेन्द्रित दलबाट। आपराधिक व्यक्ति या अनुचित तरिकाले अकूत पैसा कमाएका व्यक्ति पार्टीमा खपत हुनु गलत हो। पार्टी स्थापना गर्ने बीपीदेखि संविधान जारी गर्ने सुशील कोइरालासम्मका नेताको सपनालाई पूरा गर्ने बाटोमा छौं या यान्त्रिक राजनीति सञ्चालन गरिरहेका छौं ? तिनका प्रश्न र गुनासाको निरूपण गर्ने क्रममा स्थानीय तहको तेस्रो चरणको निर्वाचनमा मधेसी दलहरू पनि सामेल भए। केही दिनपछि हुन लागेको प्रतिनिधिसभा र प्रदेशसभाको चुनावमा पनि ती दलहरू सहजै प्रतिस्पर्धामा आए। अब संविधानका विषयमा आधारभूत रूपमा कुनै समस्या र प्रश्नचिह्न लाग्ने अवस्था रहेन। संविधानले गरेका आन्तरिक व्यवस्थामा कुनै कमजोरी छन् भने त्यसलाई सुधार्दै जानुपर्ने आवश्यकता छ। संविधानमा परिवर्तन र सुधारको आवश्यकता पर्छ। जनताको मागअनुसार परिमार्जन र सुधार गर्दै लिएर जानुपर्छ। हामी चुनावको मैदानमा प्रवेश गरेका छौं। आधारभूत रूपमा हिजो र आज केही परिवर्तन भएका छन्। हिजोका शासन प्रणाली एकात्मक र केन्द्रीकृत थियो। सिंहदरबारमा सम्पूर्ण अधिकार केन्द्रित थिए। अब ती अधिकार स्थानीय तह अर्थात् समाजका आधारभूत तहसम्म पुर्याएका छौं। बीचमा अर्को प्रदेश सरकार पनि छ, जसले सेवा प्रवाह पनि गर्छ र केही नीतिगत केही निर्णय पनि गर्छ। स्थानीय सरकारचाहिँ सेवाप्रदायक निकाय हो। नीतिगत निर्णय त्यहाँ हुँदैनन्। केन्द्रीय सरकार भनेको नीतिगत निर्णयको थलो हो, सेवासम्बन्धी विषय कम हुन्छ केन्द्रमा। आधारभूत रूपमा नै फरक हुन गयो पहिलेको र अहिलेको सरकारबीच। फरक परिवर्तन भएकाले यसले जनतालाई फरक अनुभूति दिनेछ र यो परिवर्तन हाम्रै निम्ति हो भन्ने आभास गराउनेछ। परिवर्तन आवश्यक थियो र नै हामीले परिवर्तन गरेका हौं। परिवर्तन गरेकै कारणले हाम्रो जीवनमा फरकको, राहतको अनुभूति र सहजताको अनुभूति भएको छ भन्ने आभास अब बन्ने सरकारले दिनुपर्नेछ। युवामाथि अन्याय र निराशा कांग्रेसको सन्दर्भमा कुरा गर्ने हो भने पार्टी संरचनामा वडादेखि केन्द्रसम्म युवा सहभागिता आवश्यक छ। स्थानीय तहको निर्वाचनमा पनि ठूलो संख्यामा युवा सहभागिता भयो। स्थानीय तहमा राम्रो संख्यामा युवा जितेर आएका छन्। नेतृत्व तहमा पनि युवा आएका छन्। तर समस्या कहाँ देखिएको छ भने कतिपय युवा सन्दर्भमा समाजमा देखिएका, समाजले चिनेका र समाजले पत्याएका युवा अन्यायमा परेका छन्। ती युवालाई अवसरबाट वञ्चित गरिएको छ। ६४ को निर्वाचनदेखि आउँदो निर्वाचनसम्म युवालाई अवसरबाट वञ्चित गरिएको छ। देशभरका पत्याइएका, परिवर्तनमा भूमिका खेलेका, समाजलाई योगदान गर्न सक्ने र समाजले अपेक्षा गरेका युवामाथि अन्याय भएको छ। यो हाम्रो निर्णय प्रक्रियामा पद्धतिभन्दा कही व्यक्ति प्रभावकारी हुनुको परिणाम हो। यसैगरी समग्र पार्टी पद्धतिभन्दा पनि पद्धति र निर्णय प्रक्रियालाई प्रभावित पार्न सक्ने र निर्णय प्रक्रियालाई आफूअनुकूल बनाउन खोज्नेहरूका कारण युवामाथि अन्याय हुन पुग्यो। पूर्वाग्रह राखेरै पार्टीभित्रका केही नेताले सबै ठाउँमा र कुनै ठाउँको निर्णयमा केही नेता हावी भएका छन्। देशैभर जोजो साथी अवसरबाट वञ्चित हुनुभएको छ, तत्तत् ठाउँमा सम्बन्धित ठाउँका नेताले पूर्वाग्रह राख्नुभएको छ। यो अवस्थामा पार्टी र नेताले निर्णय गर्दा पार्टीको बृहत्तर हितलाई केन्द्रविन्दु बनाउनुपर्छ। त्यसमा जुनजुन समस्या देखिएका छन्, त्यसले संकटको घडीदेखि आजसम्म पार्टीका लागि काम गरेका साथीहरूमा निराशा छाएको छ। पार्टीमा नयाँ पुस्ताका निम्ति एउटा उत्साहको सञ्चार हुने गरी निर्णय हुनुपर्नेमा केही निर्णयहरूले पार्टीका युवा साथीमा निराशा उत्पन्न गराएको छ। पार्टीमा मेहनत गर्दा र इमानदारीपूर्वक योग्यता प्रदर्शन गर्दा पार्टीले न्याय गर्दैन भने भोलि नयाँ पुस्ताको भविष्य के होला ? चिन्ता छन्। शतप्रतिशत अन्याय भयो, सबैले केही अवसर पाएनन् भन्ने होइन। यसमा धेरै साथीले अवसर पाउनुभएको पनि छ। तर समुचित न्यायपद्धति अर्थात् सबैका लागि एकै किसिमको न्याय पद्धति अवलम्बन भएन। फरकफरक नेताको चस्माले फरकफरक युवा र नेतालाई हेर्ने काम भयो। यसले केही साथीमाथि निराशा पनि सञ्चार भएको छ। वाम एकीकरणले निम्त्याएको प्रश्न वास्तवमा अहिले दुइटा ठूला कम्युनिस्ट पार्टी चुनावी तालमेल गरेर चुनावपछि पार्टी एकता गर्ने तयारीमा छन्। यसले कांग्रेस अघिल्तिरको चुनौतीलाई अझै पेचिलो बनाएको छ। तर एकीकरणलाई मैले अस्वाभाविक मानेको छैन किनभने पार्टीको उत्पत्तिदेखि आजसम्मका घटनाक्रम हेर्दा काम गर्ने शैलीमा केही पृथकता देखिन्छ। नत्र पुर्खा, प्राधिकार, झन्डा, दर्शन एउटै भएका पार्टी एकै ठाउँमा आउनुलाई कुनै अस्वाभाविक घटना मान्दिनँ। चिन्ता एउटै मात्र के हो भने जुन घोषणासभा भयो, त्यो समारोहमा प्रचण्डले दस वर्षभित्र साम्यवाद ल्याउने, संसारका सर्वहारालाई सन्देश दिने, संसारभरको कम्युनिस्टको केन्द्र एकीकृत पार्टीलाई बनाउने जस्ता कुरा उहाँले व्यक्त गरेपछि त्यसबारे संशय पैदा भयो। अब हामीले सबै राजनीतिक विवाद अन्त्य गरेर समाजवाद उन्मुख व्यवस्थाको त संविधानमै उल्लेख गरेका छौं ! लोकतान्त्रिक पद्धतिमा बाँच्न अभ्यस्त भएका जनतालाई अर्को किसिमको धङधङीबाँकी त छैन प्रचण्डमा ? पार्टी एकीकृत भएपछि मुलुक त्यो बाटोमा जाने त होइन भन्ने चिन्ता लोकतन्त्रवादी पंक्तिमा पर्न गएको हो। हामी उस्तैउस्तै हौं, नाम मात्रै फरक हो भन्ने थियो नि। अरू अभ्यासमा त एमाले कांग्रेसजस्तै भइसक्यो भन्ने मानिएको हो नि। प्रचण्डसँग मिलेर एमाले फेरि परम्परागत कम्युनिस्ट बन्ने त होइन ? हामीले कठिन संघर्षका बलले ल्याएको लोकतान्त्रिक गणतन्त्र खतरामा पर्ने त होइन ? कार्यकारी राष्ट्रपति माओवादी भन्ने, एमाले कार्यकारी प्रधानमन्त्री भन्ने। अब संविधानले व्यवस्था गरेको त यस्तो शासकीय स्वरूप होइन। पार्टीमा राखिएको प्रस्ताव अस्तिको घोषणासभामा हुँदा त्यसमा चिन्ता प्रकट भएको छ। यो चिन्ता मेटाउने काम वाम गठबन्धनकै हो। राजनीतिमा आपराधिक प्रवृत्ति एकजना भारतीय विद्वान्, जेएनयूका प्रोफेसर आनन्दकुमार नेपाल आउनुभएको थियो। एउटा विचारगोष्ठीमा सम्बोधन गर्ने क्रममा र पछि भेटका क्रममा पनि उहाँले के भन्नुभएको थियो भने दक्षिण एसियामा भूमण्डलीकरणको जुन कालो बादल मडारिइराखेको छ, यो बादलमा हाम्रो समाजवाद हरायो। कुहिरोको काग बन्यो। उहाँले स्पष्ट शब्दमा भन्नुभयो कि भारतको लोकसभाचाहिँ करोडपतिको क्लबमा परिणत भयो। म अहिले उहाँले भनेको त्यही विषय सम्झन्छु। के नेपालको संसद् पनि करोडपतिको क्लबमा अनुवाद हुँदै गएको हो त ? यो गम्भीर प्रश्नचिन्ह यहाँ खडा भएको छ। समाजमा मेहनत र योग्यताको प्रदर्शन गरेर, जीवन र जवानी अर्पण गरेर जो व्यक्ति लोकतन्त्र र समाजको आर्थिक सामाजिक परिवर्तनका निम्ति र नेपाली समाजलाई सुखी बनाउन दिनरात समर्पित भएका कैयौं व्यक्ति छन्। ती व्यक्तिभन्दा केही पैसा कमाएका व्यक्तिहरूले प्राथमिकता पाउँदै गए भने आनन्दकुमारको भनाइ नेपालको सन्दर्भमा पनि लागू हुने त होइन ? कस्तो संसद्को परिकल्पना गर्दैछौं हामी ? कस्तो संसद् बनाउँदैछौं हामी ? राज्य सञ्चालन गर्ने सम्पूर्ण कानुन र ऐन तर्जुमा गर्ने विधायिकाले राष्ट्र हिँड्ने मार्ग बनाउँछ। यसले सरकारको स्वरूप निर्धारण गर्ने काम मात्रै गर्दैन नि ! सम्पूर्ण राज्यशक्तिको स्रोत नै संसद् हो। जनताले आफ्नो शक्ति र तागत त संसद्लाई नै सुम्पेको हुन्छ। जनताका तर्फबाट काम गर्ने व्यक्ति त जनताले चाहेअनुरूपका हुनुपर्ने कि पार्टीभित्रै मौलाउँदै गएको प्रवृत्तिबाट संरक्षित पात्र ? त्यस्ता व्यक्तिलाई सांसद् बन्न दिने र जनताले पनि त्यस्ता व्यक्तिलाई भोट हाल्ने हो भने त हामी कहाँ पुग्छौं ? जनताका हात त त्यस्ता व्यक्तिलाई परास्त गर्ने शक्ति र मौका छ। संसद्लाई जनताको आशाको केन्द्र बनाउने हो या केही पैसावालाको क्लबमा रूपान्तरण गर्ने हो ? आपराधिक व्यवहारमा सामेल व्यक्ति हुन् या अनुचित तरिकाले अकूत पैसा कमाएका हुन्, प्रकारान्तरले त्यस्ता व्यक्तिको पार्टीमा खपत हुनु गलत हो। यसो गर्दा पार्टी खडा गर्ने बीपी कोइरालादेखि संविधान जारी गर्ने सुशील कोइरालासम्म र अन्य सबै ज्ञातअज्ञात सबै पार्टीका नेताहरूको सपनालाई पूरा गर्ने बाटोमा छौं या नेताका नाममा फगत यान्त्रिक रूपमा राजनीति सञ्चालन गरिरहेका छौं ? त्यो कुरा अब बहसको विषय भएको छ। घिमिरे कांग्रेस केन्द्रीय सदस्य हुन्।"
कथित कम्युनिस्ट अधिनायकवाद,"कांग्रेसले आगामी चुनावका सन्दर्भमा कम्युनिस्ट शासन र कम्युनिस्ट अधिनायकवादको हल्ला निकै लगाइरहेको छ । त्यो प्रचारमा कति वास्तविकता छ, त्यसबारे केही विचार गर्नुपर्ने आवश्यकता छ। कम्युनिस्टहरूले समाजवादलाई आफ्नो दीर्घकालीन उद्देश्य बताउँछन् । त्यही प्रकारले पुँजीवादको विकासका दृष्टिकोणले पिछिडिएका वा औद्योगीकरण नभएका देशहरूमा कम्युनिस्टहरूले नयाँ जनवादी व्यवस्थालाई उद्देश्य बताउँछन् । साम्यवाद र समाजवाद हाम्रा दीर्घकालीन उद्देश्य हुन् भने नयाँ जनवाद अहिलेको आधारभूत उद्देश्य हो । तैपनि जुन देशहरूमा तत्काल ती उद्देश्यहरू प्राप्त गर्नु सम्भव छैन, ती उद्देश्यका लागि परिस्थिति र आधार तयार पार्न प्रयत्न गर्दै तत्कालका लागि कुनै देशको ठोस परिस्थितिअनुसार तात्कालिक कार्यनीति निर्धारण गरेर काम गर्नुपर्छ। नेपालमा तत्काल साम्यवाद, समाजवाद वा नयाँ जनवादका उद्देश्य पूरा गर्नु सम्भव छैन । त्यसकारण हाम्रो तात्कालिक कार्यनीति लोकतन्त्र, राष्ट्रियता र जनताका तात्कालिक न्यायपूर्ण माग पूरा गर्नका लागि संघर्ष गर्ने नै हुन्छ । नेपालमा करिब ६ दशकदेखि नै कम्युनिस्टहरूले त्यही प्रकारले काम गर्दै आएका छन् । मार्क्सवादलेनिनवादीहरूले यो कुरा मान्छन् कि समाजवादी कालमा सर्वहारा अधिनायकवादको आवश्यकता पर्छ भने नयाँ जनवादी क्रान्तिकालमा जनताको अधिनायकत्वको आवश्यकता हुन्छ । सच्चा मार्क्सवादलेनिनवादीहरू यी आधारभूत मान्यतामाथि अहिले पनि विश्वास गर्छन् । तर अन्तर्राष्ट्रिय कम्युनिस्ट आन्दोलनमा त्यसबारे मतैक्य छैन । कम्युनिस्ट आन्दोलनका ती आधारभूत सिद्धान्तहरूमा बारम्बार संशोधन गर्ने प्रयत्नहरू हुँदै आएका छन् । सोभियत संघको कम्युनिस्ट पार्टीको बीसौं पार्टी कांग्रेसमा खु्रस्चेभले कैयौं आधारभूत मार्क्सवादलेनिनवादी मान्यतामा संशोधन गरे, जसमध्ये सर्वहारा वर्गको अधिनायकत्व, सशस्त्र संघर्षको अनिवार्यता आदि मुख्य छन् । उनले यो सिद्धान्तको प्रतिवादन गरे कि संसदीय पद्धतिअन्तर्गत शान्तिपूर्ण संघर्ष वा चुनावी प्रतिस्पर्धाद्वारा समाजवादको उद्देश्य पूरा गर्नु सम्भव छ । बीसौं पार्टी कांग्रेसका ती संशोधनवादी सिद्धान्तहरूलाई संसारका सबै संशोधनवादीले अनुकरण गरेका छन् । सोसियल डेमोक्रेटहरूले पहिल्यैदेखि नै त्यस प्रकारका संशोधनवादी सिद्धान्तमाथि विश्वास गर्दै आएका छन् । त्यसको सट्टा सोभियत संशोधनवादी राष्ट्रिय प्रजातन्त्रको सिद्धान्तमाथि विश्वास गर्छन्, जसले सर्वहारा वर्गको अधिनायकत्व वा जनताको अधिनायकत्वलाई पूरै निषेध गर्छ । आफ्नो संशोधनवादी अवधारणाका कारणले पहिले नयाँ जनवादमाथि विश्वास गर्ने कतिपय पक्षहरूले त्यसलाई नै परित्याग पनि गर्ने गरेका छन् । नेपालकै कुरा गरौं, पहिले नयाँ जनवादमाथि विश्वास राख्ने एमाले वा माओवादी केन्द्रले नयाँ जनवादको अवधारणालाई परित्याग गरेर पहिलाले बहुदलीय जनवाद र दोस्रोले एक्काइसौं शताब्दीको जनवादका सिद्धान्त अपनाएका छन् । त्यही क्रममा ती दुवै पक्षहरूले सर्वहारा वर्गको अधिनायकत्व टाढाको कुरा भयो, जनताको अधिनायकत्वको सिद्धान्तलाई पनि परित्याग गरिसकेका छन् । एमाले पहिले नयाँ जनवादी क्रान्ति र माओत्से तुङ विचारधाराको कुरा गर्दथ्यो, अब त्यसले ती सिद्धान्तहरूलाई परित्याग गरिसकेको छ र ऊ बहुदलीय जनवादको कुरा गर्छ । बहुदलीय जनवादको अर्थ हुन्छ, जनताको अधिनायकत्व र सशस्त्र संघर्षका सिद्धान्तहरूको परित्याग । अर्कोतिर त्यसको अर्थ हुन्छ, संसदीय प्रणालीअन्तर्गत बहुदलीय प्रतिस्पर्धाद्वारा बहुदलीय जनवाद वा समाजवादका उद्देश्यहरू पूरा हुन सक्ने मान्यतामाथि विश्वास । त्यो उसको कार्यनीति होइन, रणनीति नै हो। नेपालमा तत्काल साम्यवाद, समाजवाद वा नयाँ जनवादका उद्देश्य पूरा गर्नु सम्भव छैन । त्यसकारण हाम्रो तात्कालिक कार्यनीति लोकतन्त्र, राष्ट्रियता र जनताका तात्कालिक न्यायपूर्ण माग पूरा गर्न संघर्ष गर्ने नै हुन्छ । कार्यनीतिको रूपमा हामी पनि तत्कालका लागि सर्वहारा वर्गको अधिनायकत्व वा जनताको अधिनायकत्वमाथि जोड दिन्नौं । तर रणनीतिक रूपमा हामी तिनीहरूमाथि जोड दिन्छौं र तिनीहरूमाथि विश्वास गर्दछौं । तर एमालेको सन्दर्भमा त्यही कुरा सत्य होइन । त्यसले ती सिद्धान्तहरूलाई रणनीतिक रूपमै परित्याग गरिसकेको छ । जसरी संसारका धेरै दक्षिणपन्थीहरूले त्यो क्रान्तिकारी सिद्धान्तलाई परित्याग गरिसकेका छन् । माओवादी केन्द्रका सन्दर्भमा पनि प्रकारन्तरले त्यही कुरा सत्य हो । उनीहरूले पनि एक वा अर्को प्रकारले क्रान्तिकारी मार्क्सवाद लेनिनवादी सिद्धान्तहरू वा माओवाद का आधारभूत मान्यता पनि परित्याग गरिसकेका छन्, जसमा सर्वहारा वर्गको अधिनायकत्व वा जनताको अधिनायकत्व पनि आउँछन् । त्यसैले उनीहरू दुवैका सन्दर्भमा उनीहरूले बहुमत प्राप्त गरेमा देशमा कम्युनिस्ट शासन आउँछ वा कम्युनिस्ट अधिनायकत्व कायम हुन्छ भन्ने प्रचार पूरै कपोलकल्पित वा आधारहीन हो । देशमा बारम्बार निरंकुश राजतन्त्र वा अधिनायकवादको खतरा पैदा भएको बेलामा गणेशमान वा गिरिजाप्रसाद कोइरालाको पहलमा वामपन्थी शक्तिहरूसितको संयुक्त मोर्चाद्वारा नै लोकतन्त्रको पुनस्र्थापना भएको हो । त्यसरी देशमा अहिलेसम्म जेजति लोकतन्त्र कायम भएको छ, त्यसमा वामपन्थी शक्तिहरूको पनि भूमिका छ । त्यस प्रकारको पृष्ठभूमिमा वामपन्थीहरूको विजय भएमा देशमा कम्युनिस्ट शासन वा कम्युनिस्ट अधिनायकवाद कायम हुनेछ भन्ने सोचाइ निराधार छ । एमाले वा माओवादी केन्द्रले कुनै बेला अन्य पक्षसित मिलेर, कुनै बेला कांग्रेससित पनि मिलेर वा कुनै बेला एक्लै पनि सत्तामा रहने गरेका छन्, तर त्यो कालमा उनीहरूले न कम्युनिस्ट शासन कायम गरे, न कम्युनिस्ट अधिनायकवादी व्यवस्था नै कायम गरे । त्यस प्रकारको पृष्ठभूमिमा वामपक्षधर शक्तिहरूले चुनावमा बहुमत प्राप्त गरे भने कम्युनिस्ट शासन कायम हुन्छ, लोकतन्त्र समाप्त हुन्छ वा अधिनायकवाद कायम हुन्छ भनेर कांग्रेसले कुरा उठाएको थिएन । तर अहिले शेरबहादुरलाई अकस्मात त्यस प्रकारको ब्रह्मज्ञान कसरी भयो ? एमाले वा माओवादी केन्द्र पनि सिद्धान्ततः र रणनीतिक रूपले पनि सर्वहाराको अधिनायकत्व वा जनताको अधिनायकत्वका सिद्धान्तहरूबाट विचलित भएकोमा हामी उनीहरूको आलोचना गर्दछौं । तर अर्कोतिर त्यही कारणले उनीहरूले बहुमत प्राप्त गरेमा कम्युनिस्ट शासन आउँछ वा लोकतन्त्र समाप्त भएर देशमा अधिनायकवाद आउँछ भन्ने आरोप पूरै निराधार भएको प्रस्ट हुन्छ । कुरा यति मात्र होइन, उनीहरूको ती सिद्धान्तहरूमाथि विश्वास कायम रहेको भए पनि समाजवादी वा नयाँ जनवादी क्रान्ति कालमै त्यस प्रकारको अवस्था आउन सम्भव हुन्थ्यो । अहिले निर्वाचनमा वामपक्षीय शक्तिहरूको विजय भएर सरकारमा गए पनि उनीहरू विद्यमान बहुदलीय व्यवस्थाअन्तर्गत नै सरकारमा जानेछन् । अहिले विश्वमा कम्युनिस्ट आन्दोलन रक्षात्मक अवस्थामा पुगेको र कमजोर भएको अवस्थामा कुनै देशमा र नेपालमा पनि निकट भविष्यमा समाजवादी वा नयाँ जनवादी क्रान्तिको सम्भावना छैन । त्यसकारण एमाले वा माओवादी केन्द्रले संशोधनवादको दिशा नसमातेको भए पनि अहिले विश्व र नेपालका सन्दर्भमा पनि कम्युनिस्ट शासन वा कम्युनिस्ट अधिनायकवाद कायम हुने कुनै सम्भावना छैन । त्यो अवस्थामा कम्युनिस्ट शासन वा कम्युनिस्ट अधिनायकवादको प्रचार एउटा हौवा नै हो । शेरबहादुर देउवाले बारम्बार प्रतिगमनको पक्ष लिएको र राजाको निरंकुश शासन कायम गर्न मद्दत गरेको पृष्ठभूमिमा र उनको अधिनायकवादी कार्यशैलीसमेतमाथि विचार गर्दा कांग्रेस नेतृत्वको गठबन्धन विजय भएमा देशमा अधिनायकवादी शासन कायम हुने सम्भावनालाई पूरै अस्वीकार गर्न सकिँदैन । नेपालमा प्रजातन्त्रको संघर्षमा कांग्रेसको महत्वपूर्ण र ऐतिहासिक भूमिका छ । २००७ सालमा जहानिया राणाशासनविरुद्धको संघर्ष, २०१७ मा कायम भएको निरंकुश राजतन्त्र र तानाशाही पञ्चायती व्यवस्थाविरुद्धको संघर्ष वा २०५९ मा राजा ज्ञानेन्द्रको निरंकुश र प्रत्यक्ष शासनविरुद्धको संघर्षमा समेत कांग्रेसको महत्वपूर्ण भूमिका थियो । तर पहिलोबाहेक पछिल्ला दुइटा संघर्षमा उनीहरू त्यो बेला नै सफल हुन सकेका थिए, जब उनीहरूले वामपन्थी शक्तिहरूसित मिलेर संयुक्त रूपले संघर्ष गरेका थिए, त्यसरी वामपन्थीहरूसित संयुक्त संघर्ष संगठित गर्ने कार्यमा २०४६ सालमा गणेशमान सिंहको र २०६२६३ को जनआन्दोलनमा गिरिजाप्रसाद कोइरालाको महत्वपूर्ण भूमिका रह्यो । तर त्यसविपरीत देउवाले बारम्बार प्रतिगमनको साथ दिने गरेका छन् । देउवाले देशमा गत कालमा बारम्बार लोकतन्त्र समाप्त पार्न र प्रतिगमनलाई सुदृढ पार्न मद्दत गरेका थिए । उनको समग्र चिन्तन र कार्यशैली लोकतान्त्रिक प्रणालीसित मेल खान्न । केही मात्र उदाहरणबाट पनि त्यो कुरा प्रस्ट हुनेछ । आफूले भनेको व्यक्तिलाई आईजीपी बनाउन सर्वोच्चले रोकेकाले प्रधानन्यायाधीशविरुद्ध महाभियोग लगाउन उनले गरेको पहलकदमीले मात्र पनि उनको अधिनायकवादी कार्यशैली प्रस्ट देखिन्छ । व्यक्तिगत कारणले न्यायपालिकामाथिको उनको त्यस प्रकारको हमला लोकतान्त्रिक पद्धतिसित मेल नखाने कुरा हो । निर्वाचन आयोगले आचारसंहिता लागू भइसकेको अवस्थामा मन्त्रिमण्डलको विस्तार आचारसंहिताको उल्लंघन हो भनेर चेतावनी दिँदादिँदै पनि उनले बारम्बार मन्त्रिमण्डलको विस्तार गरेको कार्यबाट विधिको शासनप्रति उनको कुनै विश्वास नभएको बताउँछ । उनको त्यस प्रकारको कार्यशैलीमाथि विचार गर्दा उनको नेतृत्वमा लोकतन्त्र सुदृढ हुने होइन, त्यो अरू कमजोर हुँदै जाने र देशमा अधिनायकवादी शासन कायम हुने खतरालाई नै संकेत गर्दछ । जस्तो कि माथि भनियो, कांग्रेसको नेपालको प्रजातान्त्रिक आन्दोलनमा ऐतिहासिक भूमिका रहेको छ । बीपीको नेतृत्वमा कांग्रेसले निरंकुश राणाशासन अन्त्यका लागि र गणेशमानले निरंकुश राजतन्त्र र पञ्चायती तानाशाही व्यवस्था अन्त्यका लागि संघर्ष गरेका थिए । ज्ञानेन्द्रको निरंकुश प्रत्यक्ष शासनको अन्त्य तथा राजतन्त्रलाई समाप्त गरेर गणतन्त्रको स्थापना गर्ने कार्यमा पनि गिरिजाप्रसाद कोइरालाको महत्वपूर्ण योगदान थियो । त्यस प्रकारको इतिहास भएको कांग्रेसको नेतृत्वमा शेरबहादुर जस्ता व्यक्ति नेतृत्वमा हुनु पार्टीका लागि विडम्बना हो । अहिलेको कांग्रेसभित्र बीपी, गणेशमान वा गिरिजाको आत्माको केही अंश अझै बाँकी छ, तर त्यो अंश अस्तित्वमा देखाउन देउवा चाहँदैनन् । अहिले कांग्रेसको नेतृत्वमा बनेको गठबन्धनमा भारतपरस्तहरूको बाहुल्य त छ नै, त्यसकारण त्यसबाट देशको राष्ट्रियतामा गम्भीर खतरा पुग्नेमा कुनै शंका छैन । देउवाले बारम्बार दोस्रो संविधान संशोधन विधेयकलाई पारित गराउने कुरामा बारम्बार जोड दिइरहेका छन् । त्यो विधेयक वास्तवमा भारतको नेपालप्रतिको विस्तारवादी नीति पारित गराउने एउटा माध्यम मात्र हो । कांग्रेस नेतृत्वमा बनेको गठबन्धनलाई मोदी सरकारले आफ्नो त्यही उद्देश्य पूरा गर्नका लागि उपयोग गर्न पूर्ण शक्ति लगाउनेछ । देउवाको नेतृत्वमा बनेको गठबन्धनबाट देशमा लोकतन्त्र, गणतन्त्र, राष्ट्रियता र धर्म निरपेक्षतामा समेत गम्भीर खतरा छ । सायद आफ्नो त्यस प्रकारको चरित्रमाथि पर्दा हाल्न नै उनले कम्युनिस्ट शासन वा कम्युनिस्ट अधिनायकवादको हौवा खडा गरेका छन् । तर सत्य आगामी दिनहरूमा प्रस्ट हुँदै जानेछ।"
हिमालयन शेर्पालाई चन्द्रागिरि गोल्डकपको उपाधि,"काठमाडौं : प्रथम चन्द्रागिरि गोल्डकप फुटबल प्रतियोगिताको उपाधि हिमालयन शेर्पाले जितेको छ। नैकापस्थित चन्द्रागिरि नगरपालिकाको खेलमैदानमा आइतबार भएको फाइनल खेलको दोस्रो हाफमा १० जनामा समेटिएको फ्रेन्ड्स क्लबलाई अतिरिक्त समयमा ३१ गोलले पराजित गर्दै शेर्पाले उपाधि पक्का बनाएको हो। ए डिभिजन लिगको तयारी रकम समयमै उपलब्ध गराउनुपर्ने लगायत माग गर्दा चार वर्षअघि अखिल नेपाल फुटबल संघ (एन्फा) को प्रतिबन्धमा परेको शेर्पाले त्यसयता जितेको यो नै पहिलो उपाधि हो। एन्फाले गत २०७१ भदौ ९ गत्ते शेर्पासँगै फ्रेन्ड्स, सरस्वती र मच्छिन्द्र फुटबल क्लबलाई फुटबलबाट प्रतिबन्ध लगाएको थियो। त्यसको एक वर्षपछि सरस्वती र मच्छिन्द्रमाथिको प्रतिबन्ध हटाए पनि शेर्पा र फ्रेन्ड्समाथिको प्रतिबन्ध कायम राखेको थियो। हामीले त्यसबेला जायज कुरा उठाउँदा एन्फाले ती कुरालाई आत्मसात् गर्नुको सट्टा हामीमाथि नै प्रतिबन्ध लगायो, त्यसबेला आन्दोलनको नेतृत्व गरेका हिमालयन शेर्पा क्लबका अध्यक्ष कर्माछिरिङ शेर्पाले भने, तर, हामीले फुटबल अझै छाडेका छैनौं। आज उपाधि जित्न सफल पनि भएका छौं। हामीले त्यसबेला उठाएका कुरालाई आत्मसात् गरेको भए आज नेपाली फुटबल निक्कै अघि बढेको हुनेथियो। यो उपाधि त्यही गलत कुरालाई प्र श्रय दिनेहरूका लागि गतिलो झापड हो। ए डिभिजन लिग खेल्नुअघि नै पाउनुपर्ने तयारी रकम समयमै दिनुपर्ने माग राख्दा क्लब प्रतिबन्धमा परेसँगै शेर्पाले आफ्नो नेतृत्वमा एन्फामा पारदर्शिताको अभियान सुरु गरेका थिए। उनीहरूले विधानमा व्यवस्था भएअनुसार बैठकको एजेन्डा पहिले नै पठाउनुपर्ने तथा बैठकका माइन्युट सार्वजनिक गरिनुपर्नेलगायत माग राखेका थिए। सोही कारण एन्फाले प्रतिबन्धको निर्णय गरेको थियो। अन्ततः त्यहीबाट सुरु भएको उनीहरूको अभियानसँगै एन्फाका तत्कालीन अध्यक्ष गणेश थापाले आफ्नो पद त्याग्नु परेको थियो। प्रतिस्पर्धात्मक बनेको फाइनल खेलमा शेर्पालाई उपाधि दिलाउन विसन गुरुङ, पियुस हेनरी र सेडरिक आवाले एकएक गोल गरे। खेलको ९० मिनेटको निर्धारित समयको खेलमा दुवै टोलीबाट ११ गोलको बराबरी भएपछि खेल अतिरिक्त समयमा पुगेको थियो। निर्धारित समयको खेलमा शेर्पा एक गोलले पछि परेको अवस्थाबाट फर्किएको थियो। खेलको ६१औं मिनेटमा अफ्रिकी खेलाडी लावलले प्रहार गरेको बल शेर्पाका दुई रक्षकको खुट्टामा लागेर गोलमा परिणत भएपछि फ्रेन्ड्स १० ले अघि बढेको थियो। त्यसलगत्तै फ्रेन्ड्स १० जनामा सीमित भएको थियो। विङ्गर रुमेश बर्ताैलाले दोहोरो पहेँलो कार्डमा मैदान छाडेपछि फ्रेन्ड्स १० जनामा पुगेको थियो। त्यसपछि शेर्पाले निर्धारित समयको अन्त्यमा बराबरी गोल गरेको थियो। कप्तान मानबहादुर तामाङको छोटो पासमा विसनले गोल गर्दै शेर्पालाई बराबरीमा फर्काएका थिए। त्यसपछि खेलको ९८औं मिनेटमा विदेशी खेलाडी पियुस हेनरीले गोल गर्दै शेर्पालाई २१ को अग्रता दिलाएका थिए। खेलको एक सय १८औं मिनेटमा अर्का विदेशी खेलाडी सेडरिकले अर्को गोल थप्दा शेर्पाको जित ३१ ले पक्का बनेको थियो। उपाधिसँगै शेर्पाले पाँच लाख प्राप्त गरेको छ। उपविजेता फ्रेन्ड्सले दुई लाख ५० हजार प्राप्त गरेको छ। शेर्पाका विसन गुरुङ प्रतियोगिताको उत्कृष्ट खेलाडी घोषित भए। फ्रेन्ड्सका कप्तान धीरज श्रेष्ठ सर्वाधिक गोलकर्ता बने। उनीहरू दुवैले ३०३० हजार प्राप्त गरे। विजेता टोली तथा खेलाडीहरूलाई राष्ट्रिय खेलकुद परिषद् (राखेप) का सदस्यसचिव केशवकुमार विष्टले पुरस्कार वितरण गरेका थिए।"
चुनावी मैदानमा रहेका खेलकुदका हस्ती,"काठमाडौं : मंसिर १० र २१ गते हुने प्रतिनिधिसभा र प्रदेशसभाको निर्वाचनका लागि खेलकुद क्षेत्रका केही चर्चित अनुहार पनि चुनावी मैदानमा होमिएका छन् । यसपटक चुनावी मैदानमा उत्रनेमा खेलकुदमा गतिलो पहिचान बनाइसकेका व्यक्तिहरू पनि छन् । राष्ट्रिय खेलकुद परिषद्का पूर्वसदस्यसचिव तथा नेपाल ओलम्पिक कमिटी (एनओसी)का अध्यक्ष जीवनराम श्रेष्ठ काठमाडौं क्षेत्र नम्बर ८ बाट वाम गठबन्धनका तर्फबाट प्रतिनिधिसभा सदस्यको उम्मेदवार बनेका छन् ।एमालेका केन्द्रीय सदस्यसमेत रहेका श्रेष्ठ यसअघि पनि दुईपटक संविधानसभा सदस्यका लागि उम्मेदवार बनेका थिए । तर, उनी दुवैपटक कांग्रेस नेता नवीन्द्रराज जोशीसँग पराजित भएका थिए । यसअघि काठमाडौं महानगरपालिकाको प्रमुख बन्ने दौडमा समेत रहेका श्रेष्ठलाई पन्छाउँदै अन्तिम समयमा विद्यासुन्दर शाक्यले टिकट पाएका थिए । जीवनरामले यसपटक पनि कांग्रेसका नवीन्द्रराज जोशीसँग प्रतिस्पर्धा गर्नेछन् ।पूर्वओलम्पियन तथा राष्ट्रिय खेलकुद परिषद्का कोषाध्यक्ष सुरेन्द्र हमाल पनि कांग्रेसबाट प्रदेशसभा उम्मेदवार बनेका छन् । सन् १९८४ मा अमेरिकाको लसएन्जलसमा भएको ओलम्पिकमा सहभागिता जनाएका आफ्नो समयका प्रभावशाली भारोत्तोलन खेलाडी हमाल बाँके क्षेत्र नम्बर २ (ख) बाट प्रदेशसभाको उम्मेदवार बनेका हुन् । यसैगरी अखिल नेपाल फुटबल संघका प्रमुख कार्यकारी अधिकृत इन्द्रमान तुलाधर पनि काठमाडौं क्षेत्र नम्बर ९ (क) को प्रदेशसभा सदस्य उम्मेदवार बनेका छन् । एन्फा प्रवक्तासमेत रहेका तुलाधर नेपाली कांग्रेसका तर्फबाट चुनावी मैदानमा होमिएका हुन् । तेक्वान्दोका सहायक प्रशिक्षक तुलाधर संकटा क्लबका अध्यक्ष हुन् । तुलाधरले वाम गठबन्धनका अजयकान्ती शाक्यसँग प्रतिस्पर्धा गर्नेछन् ।यसैगरी राष्ट्रिय खेलकुद परिषद्का पूर्वकोषाध्यक्ष मीनकृष्ण महर्जन ललितपुर क्षेत्र नम्बर १ (क) मा प्रदेशसभा सदस्यको चुनावी मैदानमा छन् । करातेका पूर्वखेलाडी महर्जन कांग्रेसबाट उम्मेदवार बनेका हुन् । उनले यस क्षेत्रमा वाम गठबन्धनका चेतनाथ सन्जेलसँग प्रतिस्पर्धा गर्नेछन् । नेपाल क्रिकेट संघका पूर्वअध्यक्ष टंक आङबुहाङ ताप्लेजुङ (ख) बाट प्रदेशसभा उम्मेदवार बनेका छन् । माओवादीबाट चुनाव लडेका आङबुहाङले कांग्रेसका दीपेन्द्रकुमार सेन्दाङसँग प्रतिस्पर्धा गर्नेछन् ।माओवादी केन्द्रबाटै कास्की क्षेत्र नम्बर १ (क) को प्रदेशसभा चुनावमा नेपाल क्रिकेट संघका कार्यवाहक अध्यक्ष दीपक कोइराला पनि मैदानमा उत्रिएका छन् । उनले कांग्रेसका जीवन परियारसँग प्रतिस्पर्धा गर्नेछन् । राष्ट्रिय खेलकुद परिषद्का पूर्वसदस्यसचिव केशव स्थापित काठमाडौं क्षेत्र नम्बर ६ (क) बाट प्रदेशसभाका लागि चुनावी प्रतिस्पर्धामा छन् । काठमाडौं महानगरपालिकाका पूर्वमेयरसमेत रहेका स्थापितले कांग्रेसका न्हुछेनारायण मानन्धरसँग प्रतिस्पर्धा गर्दैछन् ।यसैगरी नेपाल एथलेटिक्स संघका अध्यक्ष राजीवविक्रम शाह पनि आसन्न प्रतिनिधिसभा निर्वाचनमा होमिएका छन् । नेपाली कांग्रेसको तर्फबाट जाजरकोटबाट प्रतिनिधिसभा सदस्यमा होमिएका शाह अहिले चुनावी अभियानमा जिल्लामै व्यस्त छन् ।मंसिर १० गते हुने निर्वाचनमा उनले वाम गठबन्धनका शक्ति बस्नेतसँग प्रतिस्पर्धा गर्नेछन् । माओवादी नेता बस्नेत पूर्वगृहमन्त्री हुन् । यसैगरी युवा तथा खेलकुद राज्यमन्त्री एवं पूर्व भलिबल खेलाडी तेजुलाल चौधरी सप्तरी ४ बाट प्रतिनिधिसभा सदस्य उम्मेदवार बनेका छन् । चौधरी नेपाली कांग्रेसबाट उम्मेदवार बनेका हुन् । राष्ट्रिय खेलकुद परिषद्की पूर्वसदस्यसचिव शकुन्तला नगरकोटी पनि चुनावी मैदानमा होमिएकी छन् । उनी नेकपा एमालेको समानुपातिक सूचीमा छिन् । नेपाल ओलम्पिक कमिटीका सदस्य सलिममियाँ अन्सारी पनि एमालेबाट समानुपातिक सूचीमा परेका छन् । अखिल नेपाल फुटबल संघकी पूर्वअध्यक्ष गीता राणा पनि कैलाली ४ बाट प्रतिनिधिसभा सदस्य उम्मेदवार बनेकी छन् । उनले स्वतन्त्र रूपमा उम्मेदवारी दिएकी हुन् ।"
महिला विश्वकप छनोट : कठिन बन्दै नेपालको यात्रा,"काठमाडौं : लगातार दोस्रो खेल पनि वर्षाका कारण प्रभावित भएपछि अन्तर्राष्ट्रिय क्रिकेट काउन्सिल (आईसीसी) महिला टीट्वेन्टी विश्वकपको एसियाली छनोटमा नेपालका लागि अगाडिको यात्रा कठिन बन्दै गएको छ। थाइल्यान्डमा जारी छनोट प्रतियोगिताअन्तर्गत नेपाल र हङ्कङबीच सोमबार हुने भनिएको खेल वर्षाका कारण सुरु नै हुन सकेन। वर्षाका कारण खेल हुन नसकेपछि नेपाल र हङ्कङ दुवैले एकएक अंक बाँडेका छन्। यसअघि वर्षाकै कारण नेपालले सोमबार आफ्नो पहिलो खेलमा आयोजक थाइल्यान्डसँग पनि अंक बाँड्नु परेको थियो। बैंककस्थित टर्डथाई क्रिकेट मैदानमा सोमबार टस हारी पहिले ब्याटिङको निम्तो पाएको थाइल्यान्डले निर्धारित २० ओभरमा ६ विकेट गुमाएर ९० रनमात्र बनाउन सकेको थियो। जवाफी ब्याटिङमा ओर्लिएको नेपालले राम्रो सुरुआत गर्दै ३४ ओभरमा कुनै पनि विकेट नगुमाई १० रन बनाउँदा वर्षा सुरु भएको थियो। अघिल्ला दुई खेलमै वर्षा बाधक बनेपछि दुई अंकसहित नेपाल तालिकाको चौथो स्थानमा छ। समान दुई खेल खेलेको हङ्कङ भने एक जित र एक बराबरीबाट तीन अंक बटुल्दै तालिकाको पहिलो स्थानमा छ। हङ्कङले सोमबार भएको आफ्नो पहिलो खेलमा मलेसियालाई ३५ रनले हराएको थियो। दुई खेलबाट एक जित र एक बराबरीको नतिजा निकालेको थाइल्यान्ड तीन अंकसहित तालिकाको दोस्रो स्थानमा उक्लिएको छ। दुई खेल खेल्दै एक जित र एक हारको नतिजा निकालेको मलेसिया भने दुई अंकसहित तालिकाको तेस्रो स्थानमा छ। मलेसियाले मंगलबार खेलिएको आफ्नो दोस्रो खेलमा चीनलाई सात विकेटले पराजित गर्यो। पहिले ब्याटिङ गरेको चीनले १२४ ओभरमै अलआउट हुनुअघि ३३ रनमात्र बनाउन सक्यो। मलेसियाले भने १०२ ओभरमा तीन विकेट गुमाएर विजयलक्ष्य पूरा गर्यो। मंगलबार नै खेलिएको अर्को खेलमा आयोजक थाइल्यान्डले युनाइटेड अरब इमिरेट्स (यूएई) लाई १० विकेटको फराकिलो अन्तरले हरायो। पहिले ब्याटिङ गरेको यूएईले वर्षाका कारण नौ ओभरमा झारिएको खेलमा पाँच विकेट गुमाएर ३४ रन बनाएको थियो। जवाफी ब्याटिङमा ओर्लिएको थाइल्यान्डले ५१ ओभरमै कुनै पनि विकेट नगुमाई विजयलक्ष्य पूरा गर्यो। दुई खेलबाट दुई अंक बटुल्दै यूएई तालिकाको पाँचौं स्थानमा छ। यूएईले सोमबार खेलिएको आफ्नो पहिलो खेलमा चीनलाई १६ रनले हराएको थियो। दुवै खेलमा पराजित भएको चीन भने तालिकाको छैटौं स्थानमा छ। नेपालले अब मलेसिया, यूएई र चीनसँग खेल्न बाँकी छ। अर्को वर्ष वेस्ट इन्डिजमा आयोजना हुने विश्वकप खेल्ने सम्भावना जीवितै राख्न नेपालले जारी एसियाली छनोट प्रतियोगिताको शीर्ष स्थानमा रहनुपर्नेछ। एसियाली छनोट तालिकाको शीर्ष स्थानमा आउने टोली अर्को वर्षको प्रारम्भमा नेदरल्यान्ड्समा आयोजना हुने ग्लोबल छनोट प्रतियोगिताका लागि चयन हुनेछ।"
