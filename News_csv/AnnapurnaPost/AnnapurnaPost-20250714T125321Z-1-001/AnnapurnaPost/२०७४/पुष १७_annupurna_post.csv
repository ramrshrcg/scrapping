शीर्षक,विवरण
प्रशासनमा सरकारी निर्णय आगोमा घिउ,"प्रधानमन्त्रीका रूपमा शेरबहादुर देउवाले गत २४ जेठमा सिंहदरबारमा चौथोपटक प्रवेश गर्दै गर्दा पहिलो निर्णयको रूपमा सदाचार नीति ल्याउने उद्घोष गरे। मुलुकमा नैतिकता र सदाचारको पूर्णतः अभाव रहेको भन्दै यस्तो नीति ल्याइँदा मुलुकमा सुशासन कायम हुने आशा सबैमा थियो। सदाचार नीति ल्याउने निर्णय गरेका देउवाले सरकार सञ्चालनका क्रममा यसबारेमा खासै चासो दिएनन्। स्थायी सरकार मानिने ब्युरोक्रेसीले पनि प्रधानमन्त्रीको सदाचार नीति ल्याउने घोषणाबारे कुनै प्रतिक्रिया दिन उचित ठानेन। यसले पनि ब्युरोक्रेसीको ओजपूर्ण अनुपस्थितिको संकेत गर्छ। प्रधानमन्त्री देउवाले सुरुका दिनमा गरेको निर्णयलाई आत्मसात गरेर अघि बढेको भए सायद उनको दल कांग्रेसले प्रत्यक्षतर्फको निर्वाचनमा लज्जास्पद हार बेहोर्नुपर्ने थिएन। आम नागरिकलाई असल शासनको अनुभूति गराउन नसक्दा आउने परिणाम यस्तै हो भन्ने सन्देश नयाँ आउने सरकारले पनि मनन गर्नु जरुरी छ। देउवा नेतृत्वको सरकारले प्रतिनिधिसभा र प्रदेशसभा निर्वाचन शान्तिपूर्णरूपमा सम्पन्न गराएर संविधान कार्यान्वयनमा नयाँ उचाइ थपेको छ। यसलाई प्रशंसनीय मान्नुपर्छ, त्यसो त सरकारलाई ७ माघभित्रै स्थानीय तह, प्रदेश र प्रतिनिधिसभा निर्वाचन सम्पन्न गराउनु संवैधानिक बाध्यता थियो। पार्टी हारे पनि देशले जितेको भन्दै आएका देउवाले जाँदाजाँदै स्वार्थकेन्द्रित निर्णय गर्न थालेका छन्। यसले कांग्रेसके ओज घटाउने छ। पछिल्लोपटक १३ पुसमा बसेको मन्त्रिपरिषद् बैठकले झन्डै ५५ वटा निर्णय गरेको छ, जसमा एकदुईवटा बाहेक सबै निर्णय देश र जनहितमा छैनन्। प्रधानमन्त्री तथा मन्त्रिपरिषद् कार्यालयका एक उच्च अधिकारीका अनुसार १३ पुसको मन्त्रिपरिषद् बैठकमा २५ वटा प्रस्ताव त मन्त्रीहरूको गोजीबाट ठाडो रूपमा झिकेर निर्णय गरिएका छन्। ती अधिकारीका अनुसार एकै दिन ठाडो प्रस्तावमा त्यति धेरै निर्णय गरिएको सम्भवतः इतिहासमै पहिलोपटक हो। निरंकुश मानिएको पञ्चायतकालका शासकहरू पनि विधि पद्धति मिचेर यस प्रकारका ठाडो निर्णय गराउन डराउने गरेको स्मरण ती अधिकारीले गरे। पार्टी हारे पनि देशले जितेको भन्दै आएका देउवाले जाँदाजाँदै स्वार्थकेन्द्रित निर्णय गर्न थालेका छन्। यसले कांग्रेसके ओज घटाउने छ। नेपाल सरकारका पूर्व मुख्यसचिव दामोदर गौतमको अनुभवमा ठाडो प्रस्ताव ल्याउनु भनेको विधि, पद्धति र प्रक्रियालाई सरासर चुनौती दिनु हो। गौतमका अनुसार असल र इमानदार शासकहरूले कहिल्यै पनि ठाडो प्रस्ताव ल्याउँदैनन्। जुन मन्त्रिपरिषद्मा ठाडा प्रस्ताव आउँछन्, बुझे हुन्छ त्यहाँ ठूलाठूला चलखेल हुन्छन् र त्यस्ता काम राष्ट्रघाती कामका रूपमा दर्ज हुन्छन्। पूर्व मुख्य सचिव गौतमको दाबी छ। कृष्णप्रसाद भट्टराईको प्रधानमन्त्रीत्वकालमा मुख्य सचिवको भूमिकामा रहेका गौतमले भट्टराईले कहिल्यै पनि मन्त्रीलाई मन्त्रिपरिषद् बैठकमा ठाडो प्रस्ताव ल्याउन नदिने गरेको स्मरण गराए। त्यतिखेर पनि केही मन्त्रीले चलखेल गर्दै ठाडो प्रस्ताव ल्याउन खोज्थे, तर प्रधानमन्त्री भट्टराईले त्यसलाई निषेध गर्दै नियमित र कानुनी पद्धतिबाट प्रस्ताव ल्याउन मन्त्रीलाई निर्देशन दिनुहुन्थ्यो। गौतमले स्मरण गर्दै भने। निर्वाचनलगत्तै २५ मंसिर र १३ पुसमा गरी दुईपटक मन्त्रिपरिषद् बैठक बसेको छ। २५ मंसिरको बैठकमा ठाडो प्रस्तावमा नै सरकारले आफ्ना आसेपासे पाँच सय २८ जनालाई ठूलो रकम बाँडेको छ। विभिन्न स्थानमा राजनीतिक नियुक्ति गरेको छ। यसैगरी १३ पुसमा बसेको मन्त्रिपरिषद् बैठकमा पनि मन्त्रीहरूको रुचिअनुसार विभिन्न राजनीतिक नियुक्ति गरिएको छ। मन्त्रीहरू हिजोआज बिहान सात बजे नै मन्त्रालय पुग्ने र राति नौ बजेसम्म बसेर मन्त्रालयमातहत रहेका विभिन्न निकायमा आफ्ना रुचिका मान्छे नियुक्त गरी सेटिङ मिलाउने कार्यमा व्यस्त देखिन्छन्। मन्त्रीहरूले अनावश्यक दबाब दिएपछि मन्त्रालयका सचिवहरू भागभाग गरिरहेका छन्। मन्त्रीहरूले सचिवलाई आफ्नो स्वार्थअनुसार गैरकानुनी कार्य गर्न दबाब दिन थालेका छन्। मन्त्रीले दिएको गैरकानुनी निर्णय गर्दा भोलि अख्तियारको कठघरामा उभिनुपर्ने डरले सचिवहरू आतंकित हुँदै भाग्न थालेका हुन्। किनकि मन्त्रीको काम आदेश मात्रै दिने हो, निर्णय गर्ने सचिव भएकाले कानुनी रूपमा फस्न सक्ने भन्दै मन्त्रीको गैरकानुनी आदेशलाई निर्णय गर्नुभन्दा मन्त्रालयमा नै नआउन ठीक भन्दै सचिवहरू बिदामा समेत बस्न बाध्य भइरहेका छन्। राजनीतिमा १२ वर्षमा खोलो फर्किन्छ भन्ने हेक्का उनीहरूले राख्न छोडेका छन्, जुन अलोकतान्त्रिक र अशोभनीय कार्य हुन्। राजनीतिक व्यक्तिको लागि यो आफैंमा व्यंग्य पनि हो र संस्कारविपरीतको काम पनि हो। संघीयता कार्यान्वयनका क्रममा निर्वाचन सम्पन्न गराए पनि अन्य प्रशासनिक पुनर्संरचनाका झन्डै २० भन्दा बढी महŒवपूर्ण कार्य सरकारले थाती राख्दै आएको छ। प्रधानमन्त्री र मन्त्रीहरूले संघीयता र प्रशासन पुनर्संरचनाका अन्य तमाम काम अगाडि बढाउन पूर्णरूपमा बेवास्ता गरिरहेका छन्। बिहानदेखि रातिसम्म मन्त्रालयमा व्यस्त मन्त्रीहरूले संघीयता कार्यान्वयन र प्रशासन पुनर्संरचनाका विषयमा कहिल्यै कहीं पनि आवाज उठाएको देखिँदैन। उनीहरूको ध्याउन्नै व्यक्तिगत स्वार्थपूर्ति गर्नमै केन्द्रित छ। संघीयता कार्यान्वयन गर्ने क्रममा सरकारले निर्वाचनअघि नै प्रदेशको अस्थायी मुकाम तोकेर प्रदेश सञ्चालन गर्ने कार्यालयहरू तयारी अवस्थामा राख्न सक्नुपर्थ्यो। अहिले प्रदेशको निर्वाचन सम्पन्न भएर जनप्रतिनिधिहरू आइसकेका छन्, तर प्रदेश अहिलेसम्ममा शून्य अवस्थामा छ। आफ्नो भोट बैंकमा असर पर्ने स्वार्थकेन्द्रित प्रवृत्तिका कारण सरकारले समयमै प्रदेश प्रमुख र अस्थायी मुकाम तोक्न नसक्दा अहिले देशव्यापी रूपमा अस्थायी मुकाम तोक्न माग गर्दै विरोधका आवाज उठ्न थालेका छन्। सरकारले विगतमा संघीयता कार्यान्वयन तथा प्रशासन पुनर्संरचनाका लागि अन्तरिम कार्ययोजना बनाएको भए पनि सो कार्ययोजनाको सफलतापूर्वक कार्यान्वयन नै गर्न सकेनन्। राजनीतिक प्रतिबद्धताको अभाव र ब्युरोक्रेसीको नालायकीका कारण संघीयता कार्यान्वयन र प्रशासन पुनर्संरचनाका सबै काम सुस्त र कमजोर बन्न पुगे। प्रदेशको अन्तरिम व्यवस्थापनका लागि प्रशासकीय प्रमुख तोक्ने कार्य, संघ, प्रदेश र स्थानीय तहको अन्तरसम्बन्धको लागि कानुन निर्माण गर्ने जस्ता महत्वपूर्ण कार्यमा प्रधानमन्त्री र मन्त्रीको ध्यान कहिल्यै पनि पुग्न सकेन। यसैगरी प्रदेश तहमा आवश्यक सेवा प्रवाहसम्बन्धी कार्य र कार्यविधि निर्धारण प्रदेश प्रमुख, प्रदेश मन्त्रिपरिषद् र प्रदेशसभा सचिवालयको दरबन्दीको खाका, संघीय निजामती सेवा, प्रदेश निजामती सेवा र स्थानीय सेवाको विधेयक निर्माण, स्थानीय तहको लागि संगठन संरचना र दरबन्दी तय, संघमातहत केन्द्रमा रहने विभाग तथा प्रदेश र स्थानीय तहमा रहने निकाय पहिचान, प्रदेश तहको पद तथा गोपनीयताको शपथ ग्रहण र प्रमाणीकरण सम्बन्धित कानुन निर्माण, स्थानीय तहको कार्य क्षेत्रभित्र परेका कार्यालयको जिम्मेवारी निर्धारण, संविधानबमोजिम प्रदेश तहको सार्वजनिक वित्तीय व्यवस्थापन, संस्थान, समिति, बोर्ड र प्रतिष्ठानहरूको स्वरूप निर्धारण, संघ, प्रदेश र स्थानीय सरकारको सम्पत्ति व्यवस्थापन, प्रदेश तहको लागि आवश्यक बजेट, स्रोत, साधन र खर्च व्यवस्थापन जस्ता महत्वपूर्ण कार्यमा प्रधानमन्त्री र मन्त्री कहिल्यै पनि चिन्तित भएको पाइएन। यसैगरी कर्मचारी समायोजन नियमावलीसम्बन्धी कानुन निर्माण गरी संघ, प्रदेश र स्थानीय तहमा कर्मचारी समायोजन गर्ने विषयमा सरकारले कहिल्यै गम्भीर छलफल नै गरेन। कर्मचारीको व्यवस्थापन र समायोजन नहुँदा स्थानीय तहले प्रभावकारी रूपमा काम गर्न नसकेका विषय सरकारको प्राथमिकतामा कहिल्यै पर्न सकेन। जाँदाजाँदै सरकारले राम्रा कामको थालनी गर्न सक्नुपर्छ। यसो गर्न सक्यो भने गिरेको साख जोगाउन मद्दत पुग्नेछ।"
विद्युतका विषम परिस्थिति,"सन् २०१८१९ को सुरुवातदेखि मुलुकको विद्युत् माग एक हजार आठ सय ४२ मेगावाट हुने विद्युत् प्राधिकरणको अनुमान छ। यो माग मध्यखालको आर्थिक वृद्धि (वार्षिक ७२ प्रतिशत) मा आधारित छ। मागको तुलनामा आपूर्ति भने एक हजार चार सय ७० मेगावाट भई प्रणालीमा तीन सय ७२ मेगावाट बिजुली अपुग हुने प्राधिकरणको प्रक्षेपण छ। आगामी पाँच वर्षको अवस्था हेर्दा सन् २०१९२० मा पाँच सय ३९, त्यसपछि सात सय नौ मेगावाट र बाँकी दुई वर्षमा एक हजार सात र १२ सय ८६ मेगावाट बिजुली प्रणालीलाई अपुग हुने देखिन्छ। यो वर्ष (२०७४) अत्यधिक बिजुली माग (पिक) एक हजार तीन सय ८० मेगावाट रह्यो। निजी क्षेत्र र प्राधिकरणले यो सुक्खायाममा जम्मा पाँच सय ८० मेगावाट मात्र उत्पादन गर्न सकेका छन्। भारतका विभिन्न नाकाबाट देशले चार सय ७० मेगावाट बिजुली आयात गरिरहेको छ भने देशको प्रणालीलाई अपुग तीन सय ३० मेगावाट बिजुली बाध्य भएर कटौती (लोडसेडिङ) गर्नुपरेको छ। पाँच वर्षको विद्युत् मागआपूर्तिको यो तथ्यांकले नेपाल दिनप्रतिदिन बिजुलीमा परनिर्भर हुँदै गएको उजागर गर्छ। एक सय सात वर्षभन्दा बढी बिजुलीको इतिहास भएको मुलुकमा सरकारी निकायले निजी क्षेत्रको भन्दा कम बिजुली उत्पादन गरिरहेको छ। हाल देशमा एक हजार १० मेगावाटबराबरको जडित क्षमता छ। यसमध्ये निजी क्षेत्रको मात्रै ६ सय ८० मेगावाट पुगिसकेको छ। प्राधिकरणको तुलनामा निजी क्षेत्र अझ बढी अघि छन्। प्राधिकरणकै तथ्यांकअनुसार हालसम्म तीन हजार ६ सय मोगावट विद्युत् खरिद सम्झौता (पीपीए) सम्बन्धी आँकडा छ। अझ लाइसेन्स लिएका र पीपीएका आकांक्षीसमेतको तथ्यांक केलाउने हो भने प्राधिकरणका सहायक कम्पनीसित नेपालमा निजी क्षेत्रको बिजुलीमा चहलपहल ६ हजार मेगावाट पुगिसकेको छ। यीमध्ये दुई हजार एक सय ५० मेगावाटको वित्तीय व्यवस्थापन भइसकेको छ। अबको पाँच वर्षभित्र राज्यका तर्पबाट जम्मा दुई हजार दुई सय मेगावाट उत्पादन हुने देखिन्छ। अर्कोतर्फ, प्राधिकरण र निजी क्षेत्रले निर्माण गरेका आयोजना अबका केही महिनादेखि धमाधम उत्पादनमा आउँदै छन्। आगामी वर्षायामदेखि बिजुली सन्तुलन धनात्मक हुने देखिएको छ। सन् २०१८ को सुरुमै वर्षायाममा ४४१ मेगावाट बिजुली जगेडा हुने प्राधिकरणको अनुमान छ। सन् २०१९२० मा ६३१, सन् २०२०२१ मा ९४१, २०२१२२ मा ६७० मेगावाट बिजुली प्रणालीमा उब्रिने प्राधिकरणको तथ्यांक छ। यसरी हिउँदयाममा चरम अभाव हुने र वर्षायाममा बिजुलीको फालाफाल हुने अवस्थाले हाम्रो नीति, योजना र कार्यक्रम एकातिर र बिजुली खेर फाल्नुपर्ने अवस्था अर्कोतिर छ। यी तथ्यांकले एउटा कुरो प्रस्ट देखाएको छ मुलुकको प्रणालीलाई आवश्यक पर्ने विद्युत् विकास गर्न हामी असफल भयौं। राज्यले कुलेखानी पहिलो र दोस्रो बनाएपछि थप जलाशययुक्त आयोजना बनाएन। निजी क्षेत्र जलाशययुक्त वा पिकिङ (पानी जम्मा पारेर साँझ उत्पादन गर्ने) मा आकर्षित भएनन्। सरकारले लगानी नगर्ने र निजी आउन नसक्ने नीति बनाएर बसेछौं। जबकि विद्युत्मा निजी क्षेत्रले सबै माग सम्बोधन हुने गरी लगानी गर्न सक्छ भन्ने नीति बन्यो। त्यो नीति बनेयता राज्यले लगानी गर्न छोडिदियो। अबको दस वर्षमा १७ हजार, १० हजार होइन, दुई हजार मेगावाटबराबरको जलाशययुक्त आयोजना निर्माण गरे नेपाललाई बिजुली छेलोखेलो पुग्छ। त्यस्तै २०५९ सालमा कालीगण्डकीको पहिलो युनिटले उत्पादन थालेदेखि नै जलाशययुक्त आयोजना बनाउने सोचसम्म पनि आएन। राज्य हाँक्नेहरूका दिमागमा एक मात्र सरल उपाय फुर्यो भारतबाट बिजुली आयात गर्ने। कहाँसम्म भने राज्यले जलाशययुक्त आयोजनाको अध्ययनसमेत गरेन। २०६१ सालदेखि अध्ययन सुरु भएको अर्धजलाशययुक्त माथिल्लो सेती (दमौली) अझसम्म निर्माणको सुरुसार छैन। सन् १९८३८४ (पञ्चायतकाल) मै पूर्व सम्भाव्यता अध्ययन भएको बूढीगण्डकीले विस्तृत अध्ययन (डीपीआर) पाउन ३० वर्ष लाग्यो। तीन वर्षअघि नलसिंहगाड जलाशययुक्तको अध्ययन थालनी भएको थियो, त्यो पनि बीचमा अडकियो। अहिले सरकारले विकास समिति खारेज गरेपछि यसको अन्योल बढेको छ। जलाशययुक्त आयोजनामा निजी क्षेत्र आउँदैन र संसारमा बनाइएको इतिहास पनि छैन। यो तथ्यप्रति साक्षात्कृत हुँदाहुँदै पनि राज्य जलाशययुक्त आयोजनामा कहिल्यै पनि गम्भीर बनेन, जसको परिणति हामी दिनका दिन भोगिरहेका छौं। डिसेम्बरसम्म म्याद रहेको ढल्केबरमुजफ्फपुर प्रसारण लाइनमार्पत बिजुली कारोबार गर्ने सम्झौता नवीकरण भएपछि यहाँ एक प्रकारको दीपावली नै भयो। अर्थात् भारतबाट थप दुई मेगावाट बिजुली कटौती हुँदा अर्थतन्त्र र सामान्य जनजीवनै चौपट हुने अवस्था आइपर्यो। भारतले नवीकरण नगरिदेला भन्ने कत्रो पिर थियो, केही समयका लागि यो पिर हटेको छ। भलै भारतीय बिजुली आयातका लागि वर्षको १८ अर्ब रुपैयाँ तिर्न किन नपरोस्। बिजुलीको माग भने बढ्दो छ। झन् स्थिर हुने भनिएको सरकारले साँच्चै आर्थिक विकास र समृद्धिका एजेन्डालाई उठायो भने आर्थिक वृद्धि दर ९२ प्रतिशत (उच्च वृद्धि अपेक्षा) हुने अनुमान छ। किनभने वर्तमान संविधानले कम्तीमा दुई वर्ष सदनमा अविश्वासको प्रस्ताव उठाउन नपाइने व्यवस्था गरेकाले कम्तीमा दुई वर्ष आर्थिक स्थिरता हुने निश्चित छ। त्यसपछिको राजनीतिक भविष्यबारे यसै भन्न सकिन्न। किनभने नेपालको राजनीति दैवले जानून् भन्ने गरिन्छ। रातभरि एउटासित भएको सहमति भोलिपल्ट उठ्दा अर्कैसित हुने मुलुकमा राजनीतिको भविष्यवाणी अक्सर मिल्दैन, अद्यापि नौनौ महिनामा सरकार परिवर्तन हुने मुलुकमा घटीमा दुई वर्ष सरकार परिवर्तन नहुने ग्यारेन्टी र वाम गठबन्धनको जनतासित गरेको वाचाका कारण राजनीतिक स्थिरता हुनेमा आशंका गरिहाल्नु भने हुँदैन। यो अवस्थामा आर्थिक वृद्धिदर उकालो लाग्ने र यसले ऊर्जा खपतलाई अझ घनीभूत पार्दै लैजाने देखिन्छ। योजना आयोग, जल तथा ऊर्जा आयोग र प्राधिकरणले अपेक्षा गरेको ९२ प्रतिशतको आर्थिक वृद्धिदर हुँदा अबको दुई वर्षपछि नेपालमा तीन हजार सात सय मेगावाट बिजुलीको उच्चतम माग हुन्छ। यही वृद्धिदर कायम रहेमा सन् २०२५ मा विद्युत् माग दोब्बर अर्थात् सात हजार तीन सय ६६ मेगावाट हुनेछ। प्राधिकरणले गरेको अनुमान मिल्न गएमा पाइपलाइनमा रहेका सबै आयोजना बनेछन् भने त्यतिबेला प्रणालीमा ६ हजार मेगावाट थप जडान हुनेछ। तर ती पाइपलाइनमा रहेका सबैजसो नदी प्रवाही नै छन्। पहिलो त, वित्तीय व्यवस्थापन भएका जति (हालको तथ्यांकअनुसार २१५० मेगावाट) मात्र आउने प्रबल सम्भावना छ। त्यसबाहेक प्राधिकरण र उसका सहायक कम्पनीका झन्डै २२ सय मेगावाट पनि आउनेमा दुविधा छैन। यति गर्दा चार हजार मेगावाट हुन्छ भने तीन हजार मेगावाट पाँच वर्षमा निर्माण हुन सम्भव देखिँदैन। तसर्थ सन् २०२५ सम्ममा पनि नेपालको ऊर्जा क्षेत्र जस्ताको तस्तै रहने देखिन्छ। किनभने माग अघिअघि र आपूर्ति पछिपछि हुने अवस्था टड्कारो छ। यी दुईको खाली ठाउँ भर्न नेपालले अभै कयौं वर्ष प्रतीक्षा गर्नुपर्ने देखिन्छ। सरकारैपिच्छे यति वर्षमा यति हजार मेगावाट बनाउने उद्घोष हुँदै आएको छ। पुष्पकमल दाहाल पहिलोपटक प्रधानमन्त्री हुँदा १० वर्षमा १० हजार मेगावाट बनाउने भनियो। १० हजार मेगावाटको गणना गर्दा माथिल्लो कर्णाली, पश्चिम सेती र अरुण तेस्रो पनि समावेश थिए। उक्त घोषणा भएको दस वर्ष भइसकेको छ, तर यी उल्लिखित आयोजना जहाँको तहीं छन्। विदेशी लगानी ल्याएर आयोजना विकास गर्ने नीति र मोडेल पूर्णरूपमा असफल भइसकेको तथ्य यी तीनवटा आयोजनाले स्थापित गरिसकेका छन्। अनि अघिल्ला ऊर्जामन्त्री जनार्दन शर्माले १० वर्षमा १७ हजार मेगावाट बनाउने घोषणा गरिदिए। उनले यसअघि जल तथा शक्ति आयोगले तयार परेको २० वर्षमा २५ हजार मेगावाटभन्दा कम नै घोषणा गरे। यसरी व्यक्ति र मन्त्रीपिच्छे बनाउने भनेर जनतालाई देखाउने ललीपपरूपी घोषणा नै फरकफरक पर्दै आएको छ। तर बनाउनुपर्ने कुराचाहिँ उनीहरू चुँसम्म बोल्दैनन्। जुनसुकै दलको सरकार आए पनि राष्ट्रिय आवश्यकता यो हो र यसो गरेर बनाइन्छ भन्ने अपरिवर्तित घोषणा हुनुपर्थ्यो। भारतमा जुनसुकै दलको सरकार आए पनि कर्मचारीतन्त्रले तयार गरेको योजना र नीति कार्यान्वयन नभएसम्म परिवर्तन हुँदैन। हामीकहाँ ठीक उल्टो छ। आफूले पढेको विद्या पनि मन्त्रीका गोबर बुद्धिमा लगेर मिसाउँछन्। सम्भवै नहुने कुरा घोषणा गर्न लगाउँछन् र गर्नुपर्ने काम गरिदिँदैनन्। ऊर्जा मन्त्रालयमा बस्ने कसलाई थाहा छैन कि नेपालमा जलाशययुक्त आयोजना चाहिन्छ भनेर ? अबको दस वर्षमा १७ हजार, १० हजार होइन, दुई हजार मेगावाटबराबरको जलाशययुक्त आयोजना निर्माण गरे नेपाललाई बिजुली छेलोखेलो पुग्छ। १० हजार मेगावाटका नदीप्रवाही बनाउँदा हिउँदमा तीन हजार मेगावाट मात्र उत्पादन हुन्छ। अहिले अध्ययन भएकामध्ये पूर्ण भएको बूढीगण्डकी मात्र हो। त्यसपछि अब पूरा हुने क्रममा रहेको नलसिंगहगाड छ। अन्य आयोजना एक प्रकारले गर्भमै रहेका छन्। बल्लबल्ल ऊर्जा मन्त्रालय तमोर (७६२ मेगावाट) मा सकारात्मक देखिएको छ। धमाधम अध्ययन कार्य पूरा गरी जलाशययुक्त आयोजनामा जानुको विकल्प छैन। यसका लागि सर्वप्रथम अब हुने ऊर्जामन्त्री, अर्थमन्त्री र प्रधानमन्त्रीको चित्त शुद्ध हुनुपर्छ। आयोजना देख्नेबित्तिकै विदेशीलाई दिएर कमिसनको र्याल चुहाउने परे भने पारा उही हो। किनभने नेता यिनै हुन्। यिनका इतिहास मुलुकका महत्वपूर्ण र सस्ता आयोजना विदेशीलाई बेचबिखन गरेको इतिहास जिउँदै छ। ठूला आयोजना विदेशीलाई दिँदा मोटै कमिसन हात पर्दोरहेछ भन्ने थाहा पाएका कारण पल्केकै हुन्। यिनका हातबाट मुलुकका खोलानाला जोगिने एक मात्र आशा भनेकै यिनले प्राप्त गर्ने बुद्धत्वमै हो, जहाँ अब नेपालका लागि केही गरौं भन्ने भावना रहोस्।"
ओली एक्सप्रेसको सुस्त गति,"१६ मे २००९ मा श्रीलंकाका तत्कालीन प्रधानमन्त्री महिन्दा राजापाक्षेले लिबरेसन टाइगर्स अफ तमिल इलम (एलटीटीई) माथि श्रीलंकाली सेनाले विजय प्राप्त गरेको घोषणा गरे। त्यसको भोलिपल्ट एलटीटीईले आफ्नो हार स्वीकार गर्यो र पर्सिपल्ट एलटीटीईका नेता प्रभाकरण मारिएको खबर आयो। ८० हजारभन्दा बढीको मृत्यु हुने गरी २७ वर्षसम्म जारी पृथकतावादी तमिल टाइगर र सरकारबीचको रक्तपतापूर्ण गृहयुद्धको समाप्ति श्रीलंकाली जनताका लागि सुखद समचार थियो। स्वतन्त्र तामिल राज्यको माग राख्दै भिलुपिलाई प्रभाकरणले सन् १९७६ मा स्थापना गरेको लिबरेसन टाइगर्स अफ तमिल इलमले सन् १९८३ देखि गुरिल्ला युद्ध सुरु गरेपछि श्रीलंका लामो गृहयुद्धको भुमरीमा फसेको थियो। सरकार र विद्रोही समूहका बीचमा शान्ति स्थापनाका लागि लामो समयदेखिको भारतीय प्रयास, नर्वेको मध्यस्थता, संयुक्त राष्ट्रसंघको पहल निष्प्रभाव हुँदै गएको बेला मानव अधिकार हननको कारण देखाउँदै अमेरिकाले २००७ मा सैन्य सहयोग कटौती गर्योयो। ठीक त्यसैबेला चीनले सक्रिय भूमिका खेल्यो। उसले ६ वटा एफ सेभेन लडाकु जहाज उपहार दिनका साथै अत्याधुनिक हतियार, एन्टी एयरक्राफ्ट गन र अन्य अत्याधुनिक उपकरण बिक्री गर्यो। साथै श्रीलंकालाई दिँदै आएको आर्थिक सहयोगमा पाँच गुणा वृद्धि गरी एक अर्ब डलर पुर्यायो। आफ्नो गठबन्धनअन्तर्गतको राष्ट्र पाकिस्तानलाई पनि सहयोगका लागि अपिल गर्यो। चीनको प्रस्तावलाई स्वीकार गर्दै पाकिस्तानले श्रीलंकाली सेनालाई तालिम दिनका साथै आर्थिक सहयोग पनि गरेको थियो। चीनको सहयोग र महत्वपूर्ण भूमिकाले नै तमिल टाइगरमाथिको विजय सम्भव भएको थियो। गृहयुद्धबाट भर्खर तंग्रिएको श्रीलंकालाई क्षतिग्रस्त भौतिक संरचनाको पुनर्निर्माणका लागि आर्थिक सहयोगको खाँचो थियो। युद्धका क्रममा व्यापक मानव अधिकार हनन भएको भन्दै पश्चिमा राष्ट्रहरू छानबिनको माग गरिरहेका थिए। भारतीय भूमिकाप्रति असन्तुष्ट रहँदै आएको सत्तासीन पक्ष भारतसँग दूरी बढाइरहेको थियो। यही मौकामा चीनले दुईखम्बे रणनीति तयार गरी अघि सर्यो। पहिलो युद्धले जर्जर भएको भौतिक संरचनाहरूको पुनर्निर्माण गरी श्रीलंकाली जनताको मन जित्ने। दोस्रो आफूअनुकूलको महिन्दा राजापाक्षेको शासनकालमा हिन्द महासागरीय क्षेत्रमा आर्थिक र सामारिक हिसाबले महत्वपूर्ण र दीर्घकालीन योजनाहरू स्थापित गर्ने। यसै सन्दर्भमा चिनियाँ राष्ट्रपति सी जिनपिङले सन् २०१४ को सेप्टेम्बरमा श्रीलंकाको भ्रमण गरे। उनको भ्रमणमा दुई देशबीच रणनीतिक सहकार्यको साझेदारीलाई बलियो ढंगले अघि बढाउने सहमति भयो। समयअनुसार पार्टीलाई बदल्दै र बदलिँदै आफू हारेर पनि आफ्ना एजेन्डालाई जिताएका छन् प्रचण्डले। देशलाई जिताउन फेरि पनि उनी आफ्नो हारसँग डराउने छैनन् र प्रधानमन्त्रीको ललीपपका पछि लाग्ने छैनन्। राष्ट्रपति सीको भ्रमणपश्चात् श्रीलंकामा चिनियाँ लगानी ह्वात्तै बढ्यो। सडक विस्तार, रेलमार्ग, बन्दरगाह तथा अन्तर्राष्ट्रिय विमानस्थल जस्ता सत्तरी प्रतिशतभन्दा बढी भौतिक संरचना निर्माणका लागि चिनियाँ कम्पनीहरूले ठेक्का लिए। चीनले व्यापक लगानी गर्यो, ऋणको भार बढाउँदै लग्यो। श्रीलंका चिनियाँ आर्थिक औपनिवेशवादको एक हिस्सा बन्दै गयो। ऋणमाथि ऋण थपिँदै जाँदा पनि श्रीलंकाले नो भन्ने हिम्मत देखाउन सकेन। आठ अर्ब डलर चिनियाँ ऋण लिइसकेको श्रीलंकाले उक्त ऋण तिर्न गाह्रो परेपछि व्यापारिक र सामरिक हिसाबले महत्वपूर्ण मानिने हवनटोटा बन्दरगाहलाई हालै उन्नानसय वर्षका लागि चीनलाई सञ्चालनको जिम्मा लगायो। आफ्नो सार्वभौमिकतामाथिको चिनियाँ हस्तक्षेप अस्वीकार्य भन्दै जनताले विरोध गरेका छन्, तर सरकार केही गर्न सक्ने पक्षमा छैन। गृहयुद्ध समाप्तिका लागि चीनले लगाएको गुणको ऋण श्रीलंकाली जनतालाई ज्यादै महँगो परिरहेको छ। मौजुदा ऋण त तिर्न नसकिरहेको श्रीलंकालाई आफ्नो वान बेल्ट वान रोड प्रोजेक्टमार्फतका परियोजनाका लागि चीनले थप चौबीस अर्ब डलर ऋण प्रस्ताव गरेको छ। २०६२ मंसिर ७ गते तत्कालीन विद्रोही नेकपा माओवादी र सात राजनीतिक दलहरूका बीचमा दिल्लीमा सम्पन्न बाह्रबुँदे समझदारीले नेपाली जनतामा खुसी ल्यायो। दसबर्से द्वन्द्वको व्यवस्थापन, राजतन्त्रको अन्त्य र नयाँ नेपाल निर्माणको प्रस्थानबिन्दुको रूपमा लिइएको उक्त समझदारीको सहजकर्ता भारत थियो। बाह्रबुँदे समाझदारीमार्फत राजनीतिक दल र युद्धरत मओवादीलाई एकै ठाउँमा ल्याएर गुन लगाएको भारत त्यसपछिका दिनमा नेपाली राजनीतिको एउटा जबर्जस्त हिस्साको रूपमा स्थापित भयो। सरकार गठन, विघटनदेखि लिएर हरेक राजनीतिक निर्णयहरूमा उसले माइक्रो म्यानेजमेन्ट गर्न थाल्यो। काठमाडौंको संस्थापन पक्ष दिल्लीनियन्त्रित बन्दै गयो र भारतीय गतिविधि र हस्तक्षेपलाई स्वीकार गर्नुको विकल्प देखेन। फलस्वरूप नेपालका खोलाहरू भारतीय कम्पनीका झोलामा थन्किए, सीमा क्षेत्रमा भारतीय पक्षको दादागिरी बढ्यो। उसले त्रिभुवन अन्तर्राष्ट्रिय विमानस्थलमा भारतीय एयर मार्सल राख्नेदेखि जारी गर्नै लागिएको संविधान रोक्नेसम्मको दबाब दियो। उसका दबाबलाई हल्का प्रतिकार गर्न खोज्दा नाकाबन्दीले नेपाली जनजीवन कष्टकर बनाइदियो। हाम्रा दुई ठूला छिमेकी राष्ट्रहरू हाम्रो हितलाई भन्दा पनि उनीहरूको आफ्नो चासोलाई प्राथमिकता दिन्छन् भन्ने चीनले श्रीलंकामा र भारतले नेपालमा खेलेको भूमिकाबाट नै प्रस्ट हुन्छ। आफूअनुकूलको गठबन्धनले निर्वाचन जितोस् भन्ने सदासयताका साथ चीन वाम गठबन्धन र भारत लोकतान्त्रिक गठबन्धनका पक्षमा देखिएका थिए। निर्वाचनको परिणाम वाम गठबन्धनको पक्षमा गयो। निर्वाचनपछि आएका प्रतिक्रियाले दुई देशका आआफ्नै चासो उजागर भएका छन्। चिनियाँ सरकारको मुखपत्र मानिनेग्लोबल टाइम्सको अनलाइन संस्करणमा १२ डिसेम्बर १२ मा चीनतर्फ झुकाव राख्ने नेपालका प्रधानमन्त्रीले दुई देशबीचको आर्थिक सम्बन्धमा मद्दत पुग्ने शीर्षकमा विज्ञहरूको टिप्पणी प्रकाशित गरेको छ। केपी ओलीलाई भावी प्रधानमन्त्रीको रूपमा प्रस्तुत गर्दै चीनमैत्री प्रधानमन्त्री हुँदा दुई देशबीचको आर्थिक सहयोगमा सुधार हुने र नेपालमा चिनियाँ लगानी सुचारु हुने टिप्पणी चिनियाँ विज्ञहरूले गरेका छन्। यसबाट चीन नेपालमा लगानी गर्न आतुर छ भन्ने स्पष्ट हुन्छ। निर्वाचन परिणाम भारतका लागि अप्रत्यसित बन्यो। नेपाल मामिलाका भारतीय विज्ञहरूले प्राप्त निवार्चन परिणामको प्रमुख कारक भारतले नेपालविरुद्ध लगाएको नाकाबन्दी मानेका छन्। गत वर्ष भारतले गरेको नाकाबन्दी नै भारतको कूटनीतिक हार र केपी ओलीको उदय भएको निक्र्योल गर्दै यो जित वाम गठबन्धनको भन्दा पनि ओलीले अंगीकार गरेको नवराष्ट्रवादका कारण भएको उनीहरूको निष्कर्ष छ। नेपालमा चीनको आक्रामक प्रवेशलाई सन्तुलनमा ल्याउन तत्काल नेपाल नीतिमा परिवर्तन ल्याउन र ओलीसँग मिलेर काम गर्न एसडी मुनिलगायतका विज्ञहरूले भारतीय संस्थापनलाई सुझाएका छन् भने भारतलाई लत्याएर चीनसँग गरिने ड्र्यागन हग नेपालका लागि प्रत्युत्पादक हुने चेतावनी पनि दिएका छन्। प्रतिनिधिसभा र प्रदेशसभा निर्वाचन सम्पन्न भएकोमा सरकार र जनतालाई बधाई दिएको भारत सरकारले जनताको बहुमत प्राप्त वाम गठबन्धनलाई बधाई दिएन। त्यसै सन्र्दभमा केपी ओली आफ्ना दलका केही नेताहरूका साथमा रसुवागढी नाकामा हेलिकप्टर चढेर पुगे। रसुवा नाकामा भएको उनको भ्रमण निकै अर्थपूर्ण थियो। उनको रसुवा नाकाको भ्रमणलाई भारतले ओलीको आक्रामक प्रो चाइनिज कदमको रूपमा लिएर हुन सक्छ प्रधानमन्त्री मोदीले पुस ६ गते देउवा, ओली र प्रचण्डसँग फोन वार्ता गरे। निर्वाचनमा झन्डै दुईतिहाइ बहुमतनजिकको परिणाम ल्याउन सफल वाम गठबन्धनको ओली एक्सप्रेसले सत्ता यात्रामा सोचेअनुरूपको गति लिन सकेको छैन। यसको प्रमुख कारण सम्भवतः एमाले नै हो। निर्वाचनपछि पार्टी एकीकरण गर्ने सहमतिसहित ६०४० को भागबन्डा गरेर निर्वाचनमा गएका एमाले र माओवादीका बीचमा आपसी मतभेद प्रस्ट देखिएका छन्। निर्वाचनमा एमालेले ६० प्रतिशतभन्दा बढी र माओवादीले ४० प्रतिशतभन्दा कम स्थान ल्यायो। एमाले महासचिव ईश्वर पोखरेलले एक अन्तर्वार्तामा सत्ता, सदन र पार्टी सबैमा ओलीले नेतृत्व गर्ने आशय व्यक्त गरेपछि माओवादी सशंकित बनेको छ। गठबन्धनविना गएको भए एमालेले सम्मानजनक सिट ल्याउँथ्यो र माओवादीले योभन्दा कम स्थान ल्याउँथ्यो होला, तर जनताको मत एमाले र माओवादी केन्द्रलाई भन्दा पनि गठबन्धनलाई हो। एमालेले त्यसको सम्मान गर्नुपर्छ। नेतृत्व व्यवस्थापन भनिए पनि प्रचण्डको हैसियत के हुने भन्नेबारे माओवादी आश्वस्त हुन सकेको छैन। पार्टीलाई एमालेकरण गरी विलय गराउन आँटियो भनेर माओवादीभित्र विरोध सुरु भइसकेको छ। एकीकृत पार्टीमा प्रचण्डलाई कति स्पेस दिने भन्नेमा ओली मौन बसिरहँदा प्रचण्डले आलोपालो प्रधानमन्त्री चलाउने सहमति भएको सार्वजनिक गरेका छन्। माओवादीभित्र पलाएको विवाद र गठबन्धनका बीचमा आएका अस्पष्ट धारणा र मतभेदको मौका छोपी भारतले एमालेबाहेकको वैकल्पिक सरकार गठनमा अन्तिम कसरत गरेको देखिन्छ। प्रचण्डलाई प्रधानमन्त्रीको ललीपप देखाएर एमालेइतरको सरकार गठनमा स्वयं प्रधानमन्त्री देउवा पनि लागेको सञ्चारमाध्यममा आएका छन्। अर्कोतर्फ फोरमसँग मिलेर एमालेले सरकार बनाउन लागेको हल्ला पनि त्यत्तिकै चर्चामा छ। निर्वाचन परिणाम जसको पक्षमा गए पनि स्थायी सरकार र समृद्धिका लागि जनताको जनादेश हो। तर विडम्बना दलहरू फेरि पनि जनादेशविपरीत दिशातर्फ मोडिँदैछन्। प्रतिपक्षमा बस्ने स्पष्ट जनादेश पाएको कांग्रेस सत्ता छोड्न आलटाल गरिरहेको छ। ओलीमा जनमतको दम्भ पलाइसकेको छ भने प्रचण्डले ढुलमुले रंग देखाइसकेका छन्। अध्यादेशको बखेडा थापेर जनतालाई अल्मलाउँदै भित्रभित्रै सत्ताको अंकगणितमा दलहरू व्यस्त छन् र एकअर्कामा बार्गेनिङ गरिरहेका छन् भन्ने सजिलै अनुमान गर्न सकिन्छ। इतिहासले हालको नेतृत्व पुस्तालाई एउटा मौका र दुई विकल्प दिएको छ। पहिलो विकल्प, जनमत स्वीकार गर्ने र जनताले निर्धारण गरिदिएको हैसियतअनुसार जिम्मेवारी बहन गर्ने। दोस्रो विकल्प, आफ्नो गठबन्धनलाई सहयोग गर्ने मित्रराष्ट्रको आदेशअनुसार चल्ने र बेइजिङ या दिल्लीको तीर्थयात्रालाई निरन्तरता दिने। सक्षम र स्थायी सरकार, बलियो रचनात्मक प्रतिपक्ष जनताको चाहना हो, जसका लागि फेरि पनि ओली, देउवा र प्रचण्डले लिने निर्णयले नै अबको बाटो निर्धारण गर्नेछ। लैनचौरको लहलहैमा नलागी राजीनामा गरेर नयाँ सरकार गठनको बाटो खोलिदिनाले देउवाको कद घट्ने छैन बढ्नेछ। सत्ता प्राप्ति मात्र उपलब्धि होइन, प्रतिपक्षमा बस्नु पनि अवसर हो। प्रतिपक्षको बेन्चबाट जनताका पक्षमा बोल्नु, सही कामको समर्थन र गलत कामको खबरदारी गर्नु पनि महत्वपूर्ण जिम्मेवारी हो, जुन जिम्मेवारीको जनताले कदर गर्नेछन्। परिवर्तनका लागि युद्ध सुरु गरेको र युद्धभूमिबाट जन्मिएको माओवादीका एजेन्डा संस्थागत भएका छन्। २०५२ सालयता प्रचण्डले थोरै पाएका छन्, धेरै गुमाएका छन्, उनको पार्टी छिन्नभिन्न भएको छ। तर उनी विचलित भएका छैनन्, समयअनुसार पार्टीलाई बदल्दै र बदलिँदै आफू हारेर पनि आफ्ना एजेन्डालाई जिताएका छन्। देशलाई जिताउन फेरि पनि उनी आफ्नो हारसँग डराउने छैनन् र प्रधानमन्त्रीको ललीपपका पछि लाग्ने छैनन्। केपी ओली जो हालको राजनीतिक मियोको रूपमा खडा भएका छन्। उनका काँधमा सबैभन्दा बढी जिम्मेवारी छ। यो अवसरको सदुपयोग गरेमा उनी समृद्ध नेपाल निर्माणको आर्किटेक्ट बन्न सक्नेछन्। त्यसका लागि प्रचण्डलाई सम्मनजनक हैसियत दिएर पार्टी एकीकरण गर्ने र देउवालाई सशक्त प्रतिपक्षको नेताका रूपमा विश्वासमा लिएर सरकार चलाउनुपर्नेछ। एकीकृत पार्टी, सशक्त प्रतिपक्ष र बलियो जनमतको आडले उनी शक्तिशाली कार्यकारी प्रमुख बन्न सक्नेछन् र दुवै छिमेकी देशहरूसँग सन्तुलित सम्बन्ध कायम गर्दै राष्ट्रिय हितअनुकूल काम गर्ने वातावरण बन्नेछ। होइन भने नेपाल या त श्रीलंका जस्तै चिनियाँ आर्थिक उपनिवेशवादको चपेटामा पर्नेछ या पुनः भारतीय हस्तक्षेपको पञ्जामा फस्नेछ।"
"एक बालक फ्यान, जसले विश्वलाई रुवाए","लन्डन : सन् २०१७ को यो अन्तिम क्षणमा सारा विश्व नयाँ वर्षको स्वागत गर्न आतुर छ । अबको केही घन्टापछि नै नयाँनयाँ सम्भावनाहरूको ढोका खोल्ने आशा बोकेर सन् २०१८ को नयाँ बिहानी हाम्रो घरदैलोमा आइपुग्नेछ । पक्कै पनि यतिबेला सन् २०१७ मा आफूले देखेभोगेको कैयौं तितामिठा क्षणहरूलाई सम्झँदै पुरानो वर्षको बिदाइ र नयाँ वर्षको स्वागत गर्न सबै आआफ्नै तयारीमा व्यस्त छन् । कौतुहलपूर्ण आँखा र उल्लासमय मनहरू नयाँ वर्षको स्वागत गर्न आतुर रहेको यही परिवेशमा विश्व खेलकुदसँग जोडिएको एउटा तितो घटना कम्प्युटरको पर्दामा देखा परेको छ, सायद सन् २०१७ मा विश्व खेलकुदले आत्मसात् गर्नु परेको सबैभन्दा दुःखद् क्षण । एक कलिला बालकसँग जोडिएको प्रसंग हो, यो । जो विश्व फुटबलसँग अभिन्न रूपमा जोडिएका थिए, जो फुटबल भनेपछि हुरुक्कै हुन्थे अनि, जो सानै उमेरमा एउटा फुटबल क्लबको ठूला समर्थक पनि थिए । इङ्ल्यान्डको ब्ल्याकहल कोलियरीमा जन्मिएका ६ वर्षीय ब्राड्ली लोरी इङ्लिस प्रिमियर लिग क्लब सन्डरल्यान्डका अन्ध समर्थक थिए । फुटबल ब्राड्लीको सबैभन्दा मनपर्ने खेल अनि, सन्डरल्यान्डको खेल त झनै उनको सबैभन्दा ठूलो कमजोरी । फुटबल बुझ्न थालेयता ब्राड्लीले सायदै सन्डरल्यान्डको कुनै खेल छुटाए होलान । ब्राड्लीको आमाबुवा पनि आफ्नो छोराको फुटबलप्रतिको लगावबाट भलिभाती परिचित थिए । आमाबुवाका लागि पनि फुटबल हेर्दा छोराको मुहारमा आउने चमक, पीडा भुलाउने एउटा आधार बनेको थियो । वास्तवमा ब्राड्ली जन्मदेखि नै विश्वमा विरलै देखिने गम्भीर किसिमको क्यान्सर रोगबाट पीडित थिए । ब्राड्ली केवल १८ महिनाको हुँदा उनी न्युरोब्लास्टोमा बाट पीडित रहेको चिकित्सकहरूले पत्ता लगाएका थिए । मनभरि पीडा र झिनो आशा बोकेर ब्राड्लीको परिवार उनको उपचारमा सक्रिय थियो । यस्तोमा ब्राड्लीका लागि फुटबल एउटा रमाउने बाटो बनेको थियो भने फुटबलले छोराको मुहारमा ल्याउने चमक उनको आमाबुवाका लागि पीडा भुलाउने माध्यम । सन्डरल्यान्ड फुटबल क्लबप्रतिको ब्राड्लीको आशक्ति र उनको रोगको समाचार विभिन्न सञ्चारमाध्यममा आएपछि क्लबका खेलाडीहरू पनि उनीसँग नजिकिएका थिए । सन्डरल्यान्डका थुप्रै चर्चित खेलाडी ब्राड्लीको स्वास्थ्य अवस्था बुझ्न उनको घर गइरहन्थे । खेल हेर्न रंगशाला पुग्दा पनि खेलाडीहरू मैदानमा उनलाई बोकेर घुमाउँथे । त्यसमध्ये पनि सन्डरल्यान्डका चर्चित खेलाडी जर्माइन डेफोए ब्राड्लीसँग भावनात्मक रूपमा अझ बढी जोडिएका थिए । सन् २०१५ देखि सन् २०१७ सम्म सन्डरल्यान्डबाट व्यावसायिक फुटबल खेलेका इङ्लिस राष्ट्रिय टोलीका ३५ वर्षीय स्ट्राइकर हाल भने बर्नमाउथमा आबद्ध छन् । डेफोए बारम्बार ब्राड्लीको स्वास्थ्य अवस्था बुझ्न उनको घर र अस्पताल धाइरहन्थे । म सधैं तिमीलाई आफ्नो मुटुमा तिमीलाई बोकेर हिँड्नेछु अनि, म निदाउँदा पनि तिमी मेरो अँगालोमा हुनेछौं, ब्राड्लीलाई बोकेर डेफोए भन्ने गर्थे । आफ्नो बाल समर्थकको सम्मानमा सन्डरल्यान्डले त ब्राड्लीलाई आफ्नो मस्कटको रूपमा समेत प्रयोग गरेको थियो । यसैगरी डेफोएले ब्राड्लीकै नाममा इङ्ल्यान्डको राष्ट्रिय फुटबल टोलीको जर्सीसमेत बनाएका थिए, जसमा नम्बर ६ लेखिएको थियो । ब्राड्लीको समाचार सञ्चारमाध्यमहरूमा आउन थालेपछि विश्वभरका फुटबलर र फुटबलप्रेमीले उनको उपचारका लागि ठूलो धनराशि सहयोग पनि गर्दै आएका थिए । उनको उपचारका लागि छुट्टै कोष नै स्थापना गरिएको थियो, जसमा लाखौं डलर रकम जम्मा भएको थियो । क्यान्सरको कुनै रङ हुँदैन, हामी ब्राड्लीको शिघ्र स्वास्थ्यलाभको कामना गर्छौं जस्ता नारा अंकित प्ले कार्ड बोकेर थुप्रै पटक यी बाल फुटबल समर्थकका शुभचिन्तहरू प्रार्थना गर्दै सडकमा पनि ओर्लिए । तर, क्रूर नियतिका अगाडि कसैको केही लागेन । अन्ततः सन् २०१७ को जुलाई ७ तारिखका दिन यी फुटबलका यी बाल समर्थकले यो संसारबाट सधैंका लागि बिदा लिए । उनको निधनबाट संसारभरिका फुटबल खेलाडी र खेलप्रेमी स्तब्धः भए । सानै उमेरमा संसार छाडेका यी बाल समर्थकको अन्त्येष्टिमा पनि भिजेको आँखा लिएर हजारौं व्यक्ति सडकमा ओइरिएका थिए । ब्राड्लीको दुःखद् निधनले उनको आमाबुवा, परिवारका सदस्य र आफन्तलाई मात्र रुवाएन, सञ्चारमाध्यबाट उनको बारेमा जानकारी राख्ने संसारका हरेक कुनाका व्यक्ति मर्माहत भए । विभिन्न सामाजिक सञ्जालमा ब्राड्लीप्रति श्रद्धासुमन अपर्ण गर्नेहरूको ओइरो नै लाग्यो । उनको अन्त्येष्टिमा ठूलो संख्यामा फुटबलरहरू पनि उपस्थित थिए । सन्डरल्यान्डका तात्कालीन प्रशिक्षक डेभिड मोयस आफैं पनि अन्त्येष्टिमा सामेल थिए । फुटबलप्रतिको ब्राड्लीको आशक्तिबाट कायल भएको बीबीसीले उनलाई वर्षको उत्कृष्ट व्यक्तित्व घोषणा गर्दै हेलन रोलासन अवार्डसमेत प्रदान गरेको थियो । सन् २०१७ थुप्रै तितामिठा क्षणहरू मानसपटलमा छाडेर हामीबाट बिदा हुँदै गर्दा अनि, नयाँनयाँ सम्भावनाको आशा जगाएर सन् २०१८ को स्वागत गर्दै गर्दा, फुटबल भनेपछि हुरुक्कै हुने यी बाल समर्थक भने हरेक खेलप्रेमीको मस्तिष्कमा सधैं जीवित रहनेछन् ।"
मदन भण्डारी क्रिकेट एकेडेमीको शुभारम्भ,"काठमाडौँ: नेकपा एमालेका नेता सुवास नेम्वाङले वाम गठबन्धनको सरकार बनेपछि खेलकुद क्षेत्रमा विकास गरिने बताएका छन् । मदन भण्डारी स्पोर्टस एकेडेमीको नवौँ स्थापना दिवसका अवसरमा सोमबार मदन भण्डारी क्रिकेट एकेडेमीको शुभारम्भ समारोहमा उनले भने, 'राष्ट्रलाई विश्वसामु चिनाउने खेल क्षेत्रको विकास गर्नुपर्छ, जनस्तरबाट भएका पहलमा सहयोग पुर्याउनुपुर्छ ।' नेता नेम्वाङले मदन भण्डारी क्रिकेट एकेडेमीको तीन पटक ब्याटिङ गरेर खेलको शुभारम्भ गरेका थिए । यस एकेडेमीमा नेता नेम्वाङ पहिलो खेलाडी भएको घोषणा गर्दै क्रिकेट पोशाकसमेत एकेडेमीका अध्यक्ष विनोद श्रेष्ठले क्रिकेट खेलको विकास गर्ने उद्देश्यका साथ एकेडेमीको शुरुआत गरिएको बताए । कार्यक्रममा हेल्पिङ ह्याण्ड अस्पतालका अध्यक्ष गुप्तबहादुर श्रेष्ठ र एकेडेमीका अध्यक्ष श्रेष्ठले स्वास्थ्यसम्बन्धी सम्झौता गरेका थिए । सम्झौतानुसार खेलाडीलाई उक्त अस्पतालमा उपचार गर्दा ५० प्रतिशत छुट दिइने छ । कार्यक्रममा क्रिकेट खेलाडीलाई सम्मान गर्नाका साथै विभिन्न सांस्कृतिक प्रस्तुति दिइएको थियो ।"
सुर्खेतमा बहुउद्देश्यीय कभर्ड हल निर्माण हुँदै,सुर्खेत : सुर्खेतमा ब्याडमिन्टन कभर्ड हल निर्माणका लागि जग्गा उपलब्ध गराइएको छ । जिल्ला खेलकुद विकास समिति सुर्खेतको स्वामित्वमा रहेको जग्गा कभर्ड हल निर्माणका लागि प्रदान गरिएको हो । जग्गा उपलब्ध भएसँगै अब सुर्खेतमा बहुउद्देश्यीय कभर्ड हल निर्माण हुने भएको छ । जिल्ला ब्याडमिन्टन संघ सुर्खेतले जिल्लामा सुविधासम्पन्न कभर्ड हल निर्माण गर्न जग्गा माग गरेपछि सुर्खेत उपत्यका नगर विकास समितिले जिल्ला खेलकुद विकास समितिलाई उपलब्ध गराएको जग्गामध्येबाट करिब चार कट्ठा जग्गा कभर्ड हलका लागि हस्तान्तरण गरिएको हो । ब्याडमिन्टन संघले ब्याडमिन्टनमात्र नभई अन्य खेल पनि खेल्न मिल्ने गरी बहुउद्देश्यीय कभर्ड हल निर्माण गर्ने तयारी गरेको छ । उक्त हल निर्माणका लागि संघले गत वर्ष महायज्ञ सञ्चालन गरेर डेढ करोड रुपैयाँभन्दा बढी आर्थिक संकलनसमेत गरिसकेको छ । संघका उपाध्यक्ष चेत अधिकारीका अनुुसार महायज्ञबाट एक करोड ७५ लाख रुपैयाँ संकलन भएको थियो । त्यसमध्ये खर्च कटाएर एक करोड ३० लाख रुपैयाँ बचत भएको उनले जनाए । सोही रकमबाट कभर्ड हल निर्माण गरिनेछ । अबको एक वर्षभित्र हल निर्माण गरिसक्ने जनाइएको छ । चारवटा ब्याडमिन्टन कोर्टसहितको हल बनाइने संघका उपाध्यक्ष अधिकारीले बताए । यसैगरी कभर्ड हलमा योग तथा प्राणायाम गर्न मिल्नुुका साथै अन्य इन्डोर खेल सञ्चालन गर्नसमेत सकिने उनको भनाइ छ । अधिकारीले सभा तथा सेमिनार आयोजनाका लागि पनि प्रयोग गर्न मिल्ने गरी हल निर्माण हुने बताए । जग्गा हस्तान्तरण कार्यक्रममा जिल्ला खेलकुद विकास समिति सुुर्खेतका अध्यक्ष चन्द्रप्रकाश गिरीले सुर्खेतमा सुुविधासम्पन्न कभर्ड हल निर्माण हुनु यो प्रदेशकै लागि खुसीको विषय भएको बताए । उनले सुर्खेतमा प्रदेशस्तरको कभर्ड हल अपरिहार्य रहेको भन्दै उक्त आवश्यक्तालाई ब्याडमिन्टन संघले पूरा गर्न लागेको प्रतिक्रिया पनि दिए । कभर्ड हल निर्माण भइसकेपछि सुर्खेतबाट समेत राष्ट्रिय तथा अन्तर्राष्ट्रिय स्तरका ब्याडमिन्टन खेलाडी उत्पादन गर्न सकिने विश्वास पनि गिरीले व्यक्त गरे ।
"रोनाल्डोको राज, महँगा नेमार","क्रिस्टियानो रोनाल्डो विश्व फुटबल महासंघ (फिफा) द्वारा प्रदान गरिने वर्षको सर्वोत्कृष्ट पुरुष फुटबल खेलाडी घोषित भए । सन् २०१७ मा विभिन्न प्रतियोगितामा गरेको उत्कृष्ट प्रदर्शनका आधारमा रोनाल्डोले फिफा वर्ष खेलाडी पुरस्कार पाए । स्पेनिस ला लिगा क्लब रियल म्याड्रिडबाट व्यावसायिक फुटबल खेल्ने ३२ वर्षीय पोर्चुगिज खेलाडी रोनाल्डो पाँचौंपटक विश्वको उत्कृष्ट फुटबल खेलाडीको उपाधि चुमे । उक्त उपाधि स्पेनिस क्लब बार्सिलोनाका अर्जेन्टिनी खेलाडी लियोनल मेसीले पनि पाँचपटक नै जितेका थिए । यसपटक रोनाल्डोले मेसी र फ्रान्सेली क्लब पेरिस सेन्ट जर्मन (पीएसजी) का ब्राजिलियन खेलाडी नेमारलाई पछि पार्दै उक्त अवार्ड हात पारेका थिए । रोनाल्डोले सन् २०१६१७ मा रियल म्याड्रिडलाई घरेलु लिग र च्याम्पियन्स लिगको उपाधि दिलाउन महत्वपूर्ण भूमिका निर्वाह गरेका थिए । च्याम्पियन्स लिगको फाइनलमा रियल म्याड्रिडले इटालियन सिरिए क्लब युभेन्ट्सलाई ४१ गोेलले हराउँदै रोनाल्डोले दुई गोलको योगदान गरेका थिए । त्यसअघिको सिजनको च्याम्पियन्स लिगको उपाधि पनि रियल म्याड्रिडले नै जितेको थियो । रोनाल्डोले यसअघि सन् २००८, सन् २०१३, सन् २०१४ र सन् २०१६ मा यो सफलता हात पारेका थिए । मेसी भने सन् २००९ देखि सन् २०१२ सम्म लगातार र सन् २०१५ मा विश्वको सर्वोत्कृष्ट फुटबल खेलाडीको अवार्ड जितेका थिए । रोनाल्डोले सन् २०१६१७ सिजनमा रोनाल्डोले रियल म्याड्रिडलाई स्पेनिस सुपर कपको उपाधि चुमाएका थिए । फिफा वर्ष खेलाडी मात्र होइन रोनाल्डोले लगातार दोस्रो वर्षको उत्कृष्ट फुटबल खेलाडीको रूपमा बेलन डी ओर अवार्ड जिते । रोनाल्डोले पाँचौंपटक बेलन डी ओर अवार्ड जितेका हुन् । संयोगनै मान्नु पर्छ रोनाल्डोले बेलन डी ओर मा पनि मेसीलाईनै पछि पारे र मेसीसँगै अवार्ड संख्या बराबरी पुर्याए । मेसीले पनि यसअघि पाँचपटक बेलल डी ओर अवार्ड जितेका थिए । सन् २०१६ मा पनि रोनाल्डोले मेसीलाई नै पछि पारेका थिए । यसमा पनि ब्राजिलियन नेमार तेस्रो भए । यसअघि रोनाल्डोले सन् २००८, सन् २०१३, सन् २०१४ र सन् २०१६ मा उक्त अवार्ड हात पारेका थिए । मेसीले भने सन् २००९ देखि सन् २०१२ सम्म लगातार र सन् २०१५ मा उक्त अवार्ड जितेका थिए । महँगा नेमार मेसीसँगै बार्सिलोनाबाट व्यावसायिक फुटबल खेल्दै आएका ब्राजिलियन स्टार नेमारको चर्चा सन् २०१७ मा छुट्टै रह्यो । २५ वर्षीय नेमार बार्सिलोनाबाट कीर्तिमानी महँगो रकममा फ्रान्सेली क्लब पेरिस सेन्ट जर्मन (पीएसजी) मा ठूलो रकममा अनुबन्धित भए । पिएसजीले नेमारलाई १९ करोड ८० लाख पाउन्डमा अनुबन्ध गर्यो । यो रकम अहिले सम्मकै बढी हो । विश्वका महँगा फुटबलर बनेका नेमार अझै महंगो रकममा स्पेनिस क्लब रियल म्याड्रिड जाने चर्चा चलिरहेको छ ।"
