शीर्षक,विवरण
यसकारण फेरि पनि वाम एकता,"विश्व मानवको हितमा वाम आन्दोलनले अहम् भूमिका खेलेको छ । प्राचीनकालमा शिव सभ्यता, बुद्ध सभ्यता, कन्फ्युसियस सभ्यता, क्राइस्ट सभ्यता तथा महमडन सभ्यताले समाज विकासका क्रममा यथास्थितिवादविरुद्ध विद्रोहको भूमिका खेलेका थिए । त्यसबेलाको युगअनुसार यिनले वामपन्थको नै भूमिका पूरा गरेका थिए । तर पछि तत्तत् समाजमा यी व्यक्तिका सिद्धान्त लोकप्रिय भएपछि समाजको सम्पत्तिको लोभी तप्काले यी दर्शनको प्रगतिशील चरित्र छोडेर यिनलाई भगवान्को रूपमा स्थापित गर्दै यिनको दर्शनविपरीत शोषणकारी समाजले यिनलाई पूजा गर्दै सिर्जना गरेका हुन् । यो कुरा सबैसामु घामजत्तिकै छर्लंग छ । समाज विकासका क्रममा वेद, बुद्ध, ग्रन्थ कन्फ्युसियसका शिक्षा, बाइबल र कुरान समाजको विकास र अनुशासन राखिरहन र्सिजना गरिएका हुन् । तर यी दर्शनलाई माथि भनिएजस्तै सम्पत्तिका लोभीहरूले आम जनताविरुद्ध प्रयोग गर्दै आएकाले रोममा स्पारटाकस विद्रोह, ग्रीकको सामान्तवादविरोधी आन्दोलन, बेलायतको औद्योगिक क्रान्ति, यसअघि राजतन्त्रविरुद्धको आन्दोलन र म्याग्नाकाटाको सिर्जना आदि विकास हुँदै फ्रेन्च क्रान्ति तथा माक्र्सवादको उदय हुँदै समाजमा उथुलपुथल हुँदै आएको हो । हाम्रो देश नेपाल मानव सभ्यताको उद्गमस्थल र मानव संस्कृतिको सबैभन्दा पुरानो संस्कृति शिव संस्कृतिको उद्गमस्थल त हुँदै हो, तर यही देश आज एक्काइसौं शताब्दीमा यहाँका जनविरोधी सामान्ती शासक वर्गले गर्दा पछि पर्दै आएको छ । प्रजातन्त्रको पछिल्लो संघर्षमा विजय भएर गणतन्त्र नेपालको स्थापना त भयो, तर आर्थिक नीति त्यसअनुसारको विकास र सांस्कृतिक नीति उही हिजो राजा र यसको तन्त्रले लिएजस्तै जनविरोधी छँदैछ । आमूल विकास र रूपान्तरणको लागि ४६ सालको संयुक्त जनआन्दोलन सफल भयो । तर त्यो आन्दोलनको नेतृत्वदायी शक्ति नेपाली कांग्रेसले राजा महेन्द्र र वीरेन्द्रले लिएको केही हदसम्मको आत्मनिर्भर अर्थतन्त्रको विकासलाई परिवर्तन गरेर उत्पादन ठप्प पार्दै युवालाई विदेश पठाएर पूरा परनिर्भर अर्थतन्त्रको आधारशिला स्थापना गर्यो । यसलाई कांग्रेसभित्रै गणेशमान सिंहले विरोध गर्नुभयो र तत्कालीन वाम विपक्षी एमालेले पनि विरोध गर्यो । अब हुने निर्वाचनमा अनिवार्य वाम पार्टीहरूले तालमेल गरेर रेमिट्यान्समा आधारित अर्थव्यवस्था परिवर्तन गर्ने म्यान्डेट लिएर निर्वाचनमा जाने र प्रदेश र संसदीय निर्वाचनमा पनि वाममोर्चाको हैसियतले दुईतिहाइ बहुमत ल्याउनुपर्छ । एमालेले अल्पमतको सरकार चलाउँदा केही राम्रा काम गरे पनि कांग्रेसको विदेशपरस्त रेमिट्यान्समा आधारित अर्थव्यवस्था परिवर्तन गर्न सकेन र यथास्थितिवाद कायम रह्यो । त्यसको विरोधमा नयाँ जनवाद र समृद्ध देशभक्तिपूर्ण अर्थतन्त्र स्थापना गर्ने घोषणापत्र जारी गरेर कम्युनिस्ट पार्टीको अर्को समूह सशस्त्र संघर्षमा गयो । तर शान्तिमा फर्किएपछि पुरानो वाम पार्टी एमालेसँग मिलेर नेपाली कांग्रेसको विदेशपरस्त रेमिट्यान्समा आधारित अर्थनीति बदल्ने प्रयास गर्नुपर्नेमा पुनः उही विदेशपरस्त आर्थिक नीतिको पछि लागेर समाजमा यथास्थितिवाद कायम राख्न परोक्ष रूपमा सहयोग गरिरहेको छ । अर्कोतिर एमालेले आफ्नो सहयोगी शक्ति एकीकृत माओवादीलगायत साना वाम पार्टीहरूलाई साथ लिएर देशभक्त वामपन्थी मोर्चा निर्माण गरी विदेशपरस्त आर्थिक नीतिलाई आमूल परिवर्तन गरी कृषि र ऊर्जामा देशभित्रै पुँजी, सेयर र सहकारीको माध्यमद्वारा देशलाई समृद्धतर्फ लैजानुपर्छ । तर ठूलो दलको घमण्ड गरेर एमालेले फेरि जनविरोधी विदेशपरस्त शक्तिलाई खेल्न दिएको जस्तो देखिन्छ । संविधान जारी भएपछिको यो स्थानीय तहको निर्वाचनमा केन्द्रीयस्तरबाटै एमालेको नेतृत्वमा एकीकृत माओवादी केन्द्रदेखि मसाल र नेमकिपासम्मका दलहरूको एउटै आर्थिक समृद्धिको घोषणापत्र जारी गरेर जानुपथ्र्यो, त्यो भएन । त्यसो गरेको भए ८० प्रतिशत सिट वामको पोल्टामा पर्ने सम्भावना थियो, त्यो भएन । अब हुने निर्वाचनमा अनिवार्य वाम पार्टीहरूले तालमेल गरेर रेमिट्यान्समा आधारित अर्थव्यवस्था परिवर्तन गर्ने म्यान्डेट लिएर निर्वाचनमा जाने र प्रदेश र संसद्को निर्वाचनमा पनि वाममोर्चाको हैसियतले दुईतिहाइ बहुमत ल्याउनुपर्छ, विदेशपरस्त विदेशी ऋणमा आधारित अर्थव्यवस्था र आर्थिक नीति परिवर्तन गरी चीन र दक्षिण अफ्रिका, केही हदसम्म भारतजस्तो देशभित्रै पुँजी निर्माण र संकलन गरी कृषि, ऊर्जा र पर्यटनमा सबैभन्दा बढी विनियोजन गर्नुपर्छ र चीनले जस्तै देशभित्रै मार्केट सिर्जना गरी उत्पादनको वातावरण युद्धस्तरमा निर्माण गर्दै अगाडि बढ्न जरुरी छ । त्यसैले तलमाथि जेसुकै भए पनि वाम एकताको लागि ठूलो पार्टी एमाले र दोस्रो ठूलो दल माओवादी केन्द्रले पहल गरिहाल्न जरुरी छ । कांग्रेसले रेमिट्यान्समा आधारित अर्थतन्त्र परिवर्तन गर्दैन । यसले देश पनि बन्दैन । कांग्रेसको पछि लागेर अर्को निर्वाचनमा माओवादी तथा यसको नेतृत्वले अर्को भूल नगरोस् । एमालेले पनि ठूलो दलको दम्भ देखाएर साना वाम पार्टीहरूलाई नहेपेर समेट्ने प्रयास गरोस् । यसको अर्थ कांग्रेसलाई निमिट्यान्न गरौं भन्न खोजिएको होइन । इतिहासमा उसको पनि भूमिका छ, तर उसले आफ्नो स्थापनाकालको समाजवादी आर्थिक नीति छोडेकाले उसलाई सवक सिकाउन पनि कम्युनिस्ट पार्टीहरू एक भएर निर्वाचनमा जाने र जितेपछि समाजवादी अर्थनीति लागू गरेर देशलाई समृद्ध बनाउन जरुरी छ । त्यसैले वाम एकता फेरि पनि देशको अनिवार्य आवश्यकता हो ।"
राजनीतिमा फेरी नैतिकताको खडेरी,"प्रधानमन्त्री पुष्पकमल दाहाल प्रचण्डले राजनीतिमा नैतिकताको हवला दिँदै पदबाट राजीनामा गरे । उनको राजीनामा नैतिकताको प्रश्नसँग जोडिने हो, होइन भन्ने बहसको विषय बन्यो । सत्तापक्षले खासगरी सत्ताको साँचो लिन आतुर कांग्रेसले यसलाई प्रचण्डले दाबी गरेको नैतिकता मात्र नभएर बरु यो त महा नैतिकता नै पो हो भनेझैं गरी प्रशंसा गर्यो । विपक्षी एमालेले भने यसलाई सत्ता छोड्नुपर्दाको रोदनको रूपमा व्याख्या गर्यो । त्यसो त यसअगाडि पहिलोपटक प्रधानमन्त्रीबाट बाहिरिँदा पनि प्रचण्डले नैतिकतासँग जोडेर राजीनामा दिएका थिए । आफ्नो बहुमत हुँदाहुँदै पनि प्रधानसेनापतिलाई हटाउने सवालमा उनले गरेको प्रयासमा राष्ट्रपति वाधक भएपछि प्रचण्डले राजीनामा गरेका थिए । विश्व राजनीतिमा नैतिकताको सवाल जोडेर आफ्नो पदबाट राजीनामा गर्ने कुरा नयाँ होइन । पछिल्लो घटना हेर्ने हो भने निवर्तमान बेलायती प्रधानमन्त्री डेभिड क्यामरुनले बेलायत युरोपियन युनियनबाट छुट्टिने कि नछुट्टिने भन्ने विषयमा भएको जनमत संग्रहमा छुट्टिने भन्ने पक्षमा ५२ प्रतिशत मत परेपछि क्यामरुनले प्रधानमन्त्री पदबाट राजीनामा गरे । क्यामरुन छुट्टिनु हुन्न भन्ने पक्षमा थिए । आफ्नो एजेन्डा हारेपछि उनले पदबाट राजीनामा दिएका हुन्। युरोपियन अमेरिकन मुलुकमा जिम्मेवार नेताको एजेन्डा अल्पमतमा परेपछि वा उसले जिम्मेवारी लिएको विषयमा कुनै तलमाथि पर्नासाथ नैतिकतासँग जोडेर राजीनामा दिने प्रचलन छ । तर एसियन मुलुकहरू यस मामिलामा अलि गरिब छन् । कुनै समयमा भारतमा रेल दुर्घटना हुँदा रेलमन्त्री लालबहादुर शास्त्रीले पदबाट दिएको राजीनामा जस्ता केही अपवादका घटना यस क्षेत्रमा पनि नभएका होइनन् । त्यसो त नेपालमा पनि यदाकदा यस्तो नैतिकताको नाममा पदबाट राजीनामा विगतमा पनि नगरिएको होइन । पञ्चायती व्यवस्थामै सिंहदरबारमा आगलागी हुँदा तत्कालीन प्रधानमन्त्री कीर्तिनिधि विष्टले राजीनामा दिएका थिए । यस्तै दशरथ रंगशालामा खेल चल्दै गर्दा आँधीबेहरी आई दर्शकबीच भागदौड हुँदा केही दर्शकको मृत्यु भएपछि तत्कालीन शिक्षामन्त्री केशरबहादुर विष्टले राजीनामा दिएका थिए । यस्ता केही अपवादबाहेक नेपालमा नैतिकता कुन चरीको नाम हो भनेर बत्ती बालेरै खोज्नुपर्ने अवस्था छ । पुष्पकमल दाहाल प्रचण्डले प्रधानमन्त्री पदबाट राजीनामा गर्दा राजनीतिमा नैतिकताको घोषणा गरेपछि राजनीतिमा नैतिकता के हो भन्ने बहस सुरु हुनु स्वाभाविकै हो । राजनीतिमा नैतिकता भनेको के हो भन्ने पनि आफैंमा विवादित र भ्रमको विषय हो । नेपालका राजनीतिक दलहरूले आफूले गरेको सबै कामलाई नैतिकताको कसीमा र अरूले गरेका कामलाई पूरै अनैतिक रूपमा अथ्र्याउने गरेका छन् । त्यसैले सर्वसाधारण पनि नैतिकताको सवालमा रणभुल्लमा छन् । नेपालको राजनीति सधैं सत्ताको झिनाझम्टीमा अल्झेको छ । सत्ताबाट अर्कालाई पछार्ने र आफू सत्तारोहण गर्ने, विपक्षीमा बस्दा एउटा भाषा बोल्ने र सत्तामा जाँदा अर्कै भाषा बोल्ने, चुनावमा जनताकहाँ गएर विभिन्न आश्वासन बाँड्ने तर चुनाव जितेपछि फर्केर जनताकहाँ नजाने, सत्तारोहण गर्नुअगाडि भ्रष्टाचारविरोधी अभियानको नेतृत्व गर्ने सत्तामा पुगेपछि भने भ्रष्टाचारमा लिप्त हुने र फेरि नैतिकताको दुहाई दिने द्वैध चरित्रले राजनीतिमा नैतिकता संकटमा परेको छ । राजनीतिमा इमानदारी, सदाचार, सरल आचरण, स्पष्ट वक्ता, वचनको पक्का जस्ता कुरा नैतिक आचरणसँग जोडिने विषय हुन् भने बेइमानी, भ्रष्टाचार, दुराचार, झूटो बोली, कुटिल भाषाजस्ता कुरा अनैतिकताका सूचक हुन् । यी सूचकका आधारमा नेपालको राजनीतिमा नैतिकताको अभाव छ । नैतिकता आइसल्यान्डको सर्पजत्तिकै भएको छ। एकछिन पञ्चायतको कुरा छोडौँ, बहुदलीय व्यवस्थापछिकै कुरा गर्दा गणेशमान सिंह, कृष्णप्रसाद भट्टराई, मनमोहन अधिकारीजस्ता केही नेतालाई अपवादको रूपमा लिने हो भने नेपालको राजनीतिमा कुनै पनि नेता नैतिकताको तराजुमा खरो उत्रिन सकेनन् । बीपी र मदन भण्डारीहरू नैतिकताको कसीमा भन्दा पनि प्रखरताको कसीमा बढी चर्चामा देखिए । यस अर्थमा यो देशमा नैतिकताको खँडेरी नै छ भन्दा फरक पर्दैन । यस्तो नैतिकताको खडेरी परेकै अवस्थामा माओवादी केन्द्रका अध्यक्ष पुष्पकमल दाहाल प्रचण्डले प्रधानमन्त्री पदबाट राजीनामा गर्दा राजनीतिमा नैतिकताको घोषणा गरेपछि राजनीतिमा नैतिकता के हो भन्ने बहस सुरु हुनु स्वाभाविकै हो । अब नैतिकतालाई प्रचण्डको राजीनामासँग जोडौं । हो, राजनीतिमा नैतिकता चााहिन्छ । कहिलेकहीं राजीनामा पनि नैतिकतासँग जोडिन्छन्, तर त्यो नैतिकतासँग जोड्न मिल्ने सन्दर्भ हुनुपर्छ । राजनीतिमा नैतिकताको अर्थ निष्ठाको राजनीति हो । त्यो निष्ठा देश र जनताप्रति समर्पित निष्ठा हुनुपर्दछ अनि मात्र त्यसलाई नैतिकताको कसीमा हेर्न सकिन्छ । यहाँ दुई दलबीच जो प्रधानमन्त्री भए पनि देश र जनतालाई कुनै फरक नपर्ने हुँदा त्यो नैतिकताको विषय नै होइन । त्यो दुई पक्षबीच करारीय दायित्व पूरा गरेको विषय मात्र हो । एक दलले अर्को दलसँग गरेको करार अझ भनौं दुई शीर्ष नेताबीच भएको अदृश्य करार जो जनताबीच पूरै लुकाइएको छ, त्यस्तो करारीय दायित्व पूरा गरें भनेर नैतिकताको ढोल पिट्नु कत्ति पनि सुहाउने विषय होइन । द्विपक्षीय सन्दर्भमा यो पनि एउटा इमानदारीसम्म होला, तर यसको देश र जनताको सन्दर्भमा रत्तिभरको साइनो छैन । देश र जनतासँग रत्तिभर साइनो नभएको विषयलाई राजनीतिक नैतिकतासँग जोड्नु भनेको नैतिकताको मर्म नबुझ्नु हो । राजनीतिमा बार्गेनिङ गरेर सत्ता हत्याउने र हत्याउन प्रयास गरेर नैतिकता दाबी गर्ने कुरालाई जनताले कहिले पनि पत्याउँदैनन् । राजनीतिमा लामो समयदेखि देखा परेको नैतिकहीनताले यो पुस्ता त दलदलमा फसिसकेको छ नै । आउँदो पुस्तासमेत यसैको प्रभावमा पर्दैछ । अनैतिक कुरालाई पनि राजनीतिमा यस्तो त भइहाल्छ नि भन्ने खालका निराशावादी र समर्पणवादी कुरा पछिल्लो पुस्ताहरूबाट पनि सुनिन थालेका छन् । नैतिकता हारेको छ, अराजकताले जताततै जालो फिँजाएको छ । राजनीतिमा नैतिकता स्खलन हुनु भनेको देश दलदलमा फस्नु हो । किनभने देशको व्यवस्थापन गर्ने राजनीतिक नेतृत्वले हो । नैतिकता स्खलन भएको नेतृत्वले कसरी देशलाई अग्रगतिमा लैजान्छ ? आज हरेक नेताले आफूले आर्जन गरेका सम्पत्ति बेइमानीबाट हो कि नैतिकताबाट हो ? समाजमा भएको प्रतिष्ठा खँदिलो छ कि वर्षाको च्याउजस्तो भ्रष्टाचारको कारणबाट रातारात उक्सेको छ ? आफ्नो जीवनशैली देशसुहाउँदो छ कि उत्ताउलो छ ? अथवा देशको अवस्थाभन्दा गुजे्रको पो छ भने त्यो पनि छातीमा हात राखेर सोचौं, सोधौं र मनन गरौं । नैतिक मान्छे सधैं बलवान् हुन्छ । भनिन्छ, जो मानिससँग लोभ र डर छैन, ऊ मात्र नैतिकताको अदालतमा खरोसँग उत्रिन सक्छ । नैतिक धरातल बलियो भएको मानिस जस्तोसुकै संकटमा पनि डराउँदैन । ऊ सफलता र लोकप्रियताको पछि लाग्दैन । यस्तो नेता को होला नेपालमा ? समसामयिक राजनीतिमा कसैको नाम लिन सकिन्छ ? नैतिकताको अर्थ दुर्ई पार्टीबीचको लेनादेना होइन । आन्दोलन र हुलको बलमा कसैको माग पूरा गरिदिने काम गरेर इमानदारीको ढोल पिटेर पनि अर्थ छैन । इमानदारी र नैतिकता त देश र जनताको लागि के गरियो भन्ने आधारमा मूल्यांकन हुने विषय हो । नेताले जनतासमक्ष गरेका वाचा पूरा गरे त्यतिबेला नैतिकताको प्रश्नले थोरै भए पनि ठाउँ पाउँछ, अन्यथा आफ्नो स्वार्थअनुरूपको नैतिकताको व्याख्या नेताको आफ्नो दाल डुकुको डम्फूसिवाय अर्को केही हुँदैन । राजनीति सबै नीतिहरूको पनि नीति हो । यसका सञ्चालकहरू नै इमान जमान नभएकाहरू भएपछि त्यो देशको लागि सबैभन्दा विडम्बना हुन्छ । राजनीतिमा नैतिकताको मूल्यजतिको महँगो अरू केही हुँदैन । नैतिकहीन राजनीतिका जनकहरूको नै यतिबेला नेपालको राजनीतिमा हालिमुहाली गरिरहेको बेला राजनीतिमा नैतिकता खोज्नु भनेको आइसल्यान्डमा सर्पकै खोजीजत्तिकै हुन्छ । यो मूल्यहीन र नैतिकताविहीन राजनीतिको पूर्णविराम लागेको हेर्न अझै केही समय पर्खनुपर्नेछ ।"
सरकारको इमानदारी,"मुलुकप्रति जिम्मेवार जोकोहीलाई पनि यतिखेरको सरकार परिवर्तन स्वाभाविक नलाग्नुपर्ने हो । किनभने मुलुक यतिखेर संविधान कार्यान्वयनको अति संवेदनशील चरणबाट गुज्रिरहेको छ । ठीक यति नै बेला आगामी आर्थिक वर्षभरि कार्यान्वयन गर्नुपर्ने सरकारको नीति तथा कार्यक्रम र जेठ १५ गते नै बजेट पेस गर्नुपर्नेछ । अर्कोतिर दोस्रो चरणको निर्वाचन सम्पन्न गर्नुपर्ने महत्र्वपूर्ण दायित्व छ र त्यो पनि सन्निकट छ । राष्ट्रिय जनता पार्टी चुनावमा नजाने भनिरहेको छ । मुलुकको निमित्त यी कति महत्र्वपूर्ण विषय हुन् भन्ने कुरा कसैलाई सम्झाउनै पर्दैन । यी सबै हुँदाहुँदै पनि सरकार परिवर्तनले प्राथमिकता पाउनु आश्चर्य लाग्ने विषय हो । यो जिम्मेवार नागरिकको मन कँड्याउने काम भयो । नेतृत्व र त्यसको कामगराइ जस्तोसुकै भए पनि १० महिनाजति चलेको सरकारले काम गर्ने लय समातेको थियो । आउँदा दिनका जिम्मेवारीको बारेमा पूर्ण जानकार पनि थियो । यसो भन्नुको भित्री मनसाय न त्यो सरकारले निरन्तरता पाओस् भन्ने हो न कसैलाई सरकारमा जानबाट रोक्न खोज्नु नै हो । आशय केवल नीति तथा कार्यक्रम र बजेटविशेष तयारीको साथ आओस् तथा आसन्न निर्वाचन पनि निर्विघ्नतापूर्वक सम्पन्न हुन सकोस् भन्ने मात्र हो। हुन त नीति तथा कार्यक्रम आयो र त्यसैगरी बजेट पनि आउला र काम चल्ला । निर्वाचन आचारसंहिताको कारणले नीति तथा कार्यक्रम र बजेट कामचलाउ रूपमा आउनुपर्ने बाध्यता थियो । तर यी विषयमा दलहरूबीच घनीभूत छलफल हुन सकेको भए सहमतिकै आधारमा यी दुवै दस्ताबेजको क्वालिटी अझ बढाउन सकिन्थ्यो । निर्वाचनको बारेमा पनि जनता बढी आश्वस्त हुन पाउँथे । चिन्ता यस कुराको मात्र हो । राष्ट्रपतिले वर्षको एकपटक वर्षान्ततिर संसद्मा प्रस्तुत गर्ने दस्ताबेजलाई सरकारको नीति तथा कार्यक्रम भन्ने चलन छ । देशसामु रहेका गम्भीरतम् चुनौतीको पहाड छिचोल्न अहोरात्र जुट्नुपर्नेमा प्रधानमन्त्रीले पदबाट राजीनामा दिएर प्रदर्शन गरेको नैतिकता र इमानदारीको वर्षाको औचित्य कसरी पुष्टि हुन सक्ला ? यसपटक कस्तो विचित्र भयो भने अघिल्लो दिन राजीनामा गरेर कामचलाउ बनिसकेको सरकारले सरकारको नीति तथा कार्यक्रम भनेर राष्ट्रपतिमार्फत संसद्मा पेस गर्यो । यस्तो नीति तथा कार्यक्रम हिजो वा आजको निमित्त नभई भोलिको निमित्त (आगामी आर्थिक वर्ष) हुन्छ । तर भोलि यो सरकार नरहने निश्चित भइसकेको छ । त्यसैले यसलाई कुन सरकारको नीति तथा कार्यक्रम भन्ने ? जेठ १५ गते पेस हुने बजेटलाई पनि कसको बजेट भन्ने ? कार्यान्वयनको पक्ष त आफ्नो ठाउँमा छँदैछ । साथै संविधान जारी भएपछि सबैले अब समृद्धितर्फ लाग्नुपर्ने कुरा गर्दै आएका छन् । दलका चुनावी घोषणापत्रहरूमा पनि यही कुरा महत्र्वका साथ उल्लेख गरिएको छ । जनताले पनि होला त नि भनिरहेका छन् । तर समृद्धि प्राप्तिको रोडम्यापको रूपमा बनाइने नीति तथा कार्यक्रम र बजेट सबै कामचलाउ नै हुने भएका छन् । यसलाई सुखद संयोग मान्न सकिँदैन । अर्को आर्थिक वर्ष (२०७४७५) झन् दुइटा चुनाव गराउनुपर्नेछ । त्यतिखेर पनि आचारसंहिता लागू हुने नै छ । दोस्रो चरणको चुनावपछि बजेटको पुनर्संरचना गर्न सकिने भए पनि त्यसको कार्यान्वयन आचारसंहिता र चुनावकै कारणले आंशिक मात्र हुन सक्नेछ । त्यसैले सरकारको तर्फबाट हुने निर्माण र विकास तथा विकासमा सरकारको सहजकर्ताको भूमिका आगामी आर्थिक पनि कमजोर हुने निश्चित छ । यसले नेताहरू अझै पनि विकासको निमित्त गम्भीर हुन सकेका रहेनछन् भन्ने देखाउँछ । पहिले गरिएको समझदारी कार्यान्वयन गर्न सरकार परिवर्तन गर्नुपरेको पनि भनिएको छ । देशमा नैतिकता र इमानदारीको खडेरी परेकोले राजीनामा गरेर नैतिकता र इमानदारीको वर्षा गरिएको पनि भनिएको छ । नेपालको राजनीतिमा नैतिकता र इमानदारीको खडेरी छ भन्ने महसुस गर्नु र त्यसको अन्त्यको लागि कदम चाल्नु निश्चित रूपमा स्तुत्य काम हो । तर देश सामुन्ने रहेका यी गम्भीरतम् चुनौतीको पहाड छिचोल्न अहोरात्र जुट्नुपर्ने समय नै त्यस्तो वर्षा गराउनुपर्ने उपयुक्त मुहूर्त थियो त ? यसमा चित्त नबुझ्नेहरूको संख्या सानो छैन । यस्तो वर्षाले निरन्तरता पाउनेमा पनि धेरैलाई शंका छ । नैतिकता र इमानदारीकै कुरा गर्ने हो भने पनि उक्त सम्बोधनले गरेका आर्थिक वृद्धिदर, लोडसेडिङको अन्त्य, फास्ट ट्र्याक सडक निर्माण आदिका दाबीहरूमा कति नैतिकता र इमानदारी प्रदर्शित भयो भन्ने कुरा सबैले बुझेका छन् । साथै नैतिकता र इमानदारी देखाउनुपर्ने देशभित्र नै थियो भने त्यो पक्षले पनि देशको यो अवस्था बुझेकै हुनुपर्ने हो । साथै के त्यो पक्षले पनि अब उप्रान्त त्यस्तै नैतिकता र इमानदारीमा चल्ने संकल्प गरेको हो त ? यसमा जनता विश्वास गरिहाल्ने पक्षमा देखिँदैनन् । त्यसैले यी कुराले के कुराको प्रस्ट संकेत गर्छ भने त्यो कथित समझदारी यस्तो ठाउँ र यस्तो पक्षसँग भएको थियो, जसको उपेक्षा गर्न उनीहरूलाई सम्भव थिएन । त्यसैले उतातिर नैतिक र इमानदार देखिन जनतालाई उल्लु बनाउने काम गरियो । यति मात्र होइन, त्यस्तो कुनै समझदारीलाई एकातिर राखेर हेर्ने हो भने यो सरकार परिवर्तनले के कुराको पनि सन्देश दिएको छ भने यतिका समयदेखि यति व्यापक चर्चा र प्रतिकूल टिप्पणी हुँदाहुँदै पनि नेताहरू अझै पनि सत्तारोहण भनेपछि हुरुक्कै हुन छोडेका रहेनछन् । यसो भन्नुलाई नेताहरूको आलोचनाको रूपमा लिइनु अन्यथा हुन्छ, यसको आशय केवल नेताहरूको छवि नबिग्रिदिए हुन्थ्यो र रञ्जु दर्शना र किशोर थापाहरूजस्ताको लागि यो भूमि उर्वर नभइदिए हुन्थ्यो भन्ने मात्र हो । हुन त यतिले मात्र भूमि उर्वर हुन नपाउने होइन । मुख्य कुरा त सरकारहरूको कार्यशैली हो र त्यसमा सुधार हुनु हो । व्यापक पीडा सहेर प्राप्त भएको संविधान र त्यसअन्तर्गत बनेका ऐन, कानुन र नियम नेताहरूबाटै उल्लंघन नहुनु हो । लोकतान्त्रिक गणतन्त्रलाई स्थायित्व दिन यसो नगरी सुख्खै छैन । यसो गर्नमा जति ढिलाइ हुन्छ मुलुक उत्ति नै पछि पर्दछ । नेपाल अब विलम्बको सुविधा पाउने अवस्थामा छैन ।"
किन हार्यो कांग्रेस ?,"आजका दिनमा आइपुग्दा के नेपाली कांग्रेस 'मंगले' पार्टी भएको हो त ? कांग्रेस स्थानीय तहको पहिलो चरणको निर्वाचनमा दोस्रो स्थानमा झर्दा प्रजातान्त्रिकलोकतान्त्रिक सिद्धान्त बोकेको पार्टी संघीय लोकतान्त्रिक राजनीतिको अभ्यासको सुरुआतमै किन र कसरी पछारिएको होला ? यो प्रश्नबारे केही कांग्रेसी नेता पुर्पुरोमा हात लगाएर विश्लेषण गर्न थालेको आभास हुन्छ । कांग्रेसलाई एमालेले उछिन्दा कुनै तहका नेताको मुटुमा ढ्याङ्ग्रो ठोके पनि पहिलो श्रेणीका नेताको कुविचारले प्रेरित सोचाइमा परिवर्तन आउला भनेर सोच्नु निरर्थक हुनेछ । भर्खरै सम्पन्न निर्वाचनको परिणाम र राजनीतिक परिवेशको मूल्यांकन र विश्लेषण गर्दा कांग्रेसले भोगेको हालत नेपाली उखान 'किन रोयो मंगले आफ्नै ढंगले' भन्दै उखान सान्दर्भिक देखिन्छ । अर्को शब्दमा भन्ने हो भने कांग्रेस दोस्रो स्थानमा थन्किनु र एमालेले पहिलो स्थान ओगट्नुमा 'कर्मको फल' नै मान्नुपर्छ । कृष्ण भगवान्ले दिनुभएको महान् आध्यात्मिक शिक्षा 'कर्मको फल' को सारतत्वलाई कांग्रेसले पहिलो चरणको स्थानीय चुनावमा पाएको परिणामले अझ सार्थक बनाएको छ । यो पार्टीका प्रत्येक राष्ट्रिय स्तरका नेताले सत्कर्म र कुकर्म भनेको के हो ? कर्मअनुसारको फल सबैले भोग्नुपर्छ भन्ने यथार्थ जान्दाजान्दै पनि भ्रष्टचारी, राजनीतिक चरित्र र आचरणबाट प्रेरित भएर चुनावमा हारजित ठूलो कुरो होइन, केवल स्वाभाविक र साधारण राजनीतिक अभ्यास हो भन्ने आवरण देखाउँदै कलेटी परेका ओठ जिब्रोले भिजाउँदै दोस्रो तहको स्थानीय चुनावमा जाने सोचमा देखिन्छन् । पहिलो निर्वाचनका कमजोरी सच्याउने मनस्थितिमा उनीहरू देखिँदैनन् । कांगेसभित्रकै पौडेल समूहका नेताले नै चुनावमा हार व्यहोर्नुका कारणमध्ये 'मनपरीतन्त्र, जिम्मेवारी नलिने प्रवृत्ति, इमानदारी हराउँदै गएको, सभापतिले टिकट वितरण गर्न मनलागी गरेको' विश्लेषण गरेका छन् । त्यसरी नै पार्टीका महामन्त्री शशांक कोइराला 'कांग्रेसले बीपीको समाजवाद कार्यान्वयन गर्न सकेन' भन्दै समाजवाद कांग्रेसको जप्ने मूल मन्त्र मात्र भएको बताउँछन् । कांग्रेसले न समाजवादको सिद्धान्त लागू गर्न सक्यो न त पुँजीवाद या साम्यवादका सिद्धान्त नै प्रतिपादन गर्न सक्यो । यथार्थमा कांग्रेस अक्षम राजनीतिक पार्टीमा स्थापित हुन पुगेको छ पछिल्लो समय । कांग्रेसी नेता बीपीको समाजवादी सिद्धान्त भट्ट्याएर सफलताको राजनीतिक शिखर चढ्न सफल भइन्छ भन्ने अपरिवर्तनीय सोचका साथ राजनीति गरे पनि जनता परिवर्तन चाहन्छन् । अब पनि विदेशीको हतियार बनेर उनीहरूले चटाएका गुलियोमा फसिरहने र देशको उन्नति र समृद्धिमा पार्टी नेतृत्व समर्पित नहुने हो भने कांग्रेस पार्टी 'किन रोयो मंगले आफ्नै ढंगले' उखानको पर्यायवाची हुनेछ । नेपाली जनता ऊर्जाशील र विकासशील छन्, गाउँ, नगर र देशको समग्र विकास देख्न चाहन्छन् । तर जनताका आवश्यकता र चाहना देख्न, सुन्न, स्वीकार गर्न र समाधान गर्न पर्याप्त समय पाएर पनि कांग्रेसले सकेन। पार्टी सभापतिलगायत माथिल्लो तहका नेताले अँगालेको स्वार्थी, महत्र्वाकांक्षी र आत्मासर्मपणवादी नीति, विचार र कार्यशैली कांग्रेसको लागि आत्माघाती बन्यो । प्रहरी आईजीपी नियुक्तिमा देखिएको कांग्रेसी भूमिकाले उसैको निधारमा कालो दाग लगायो, जसको परिणाम निर्वाचनले देखायो । सर्वोच्च अदालतका प्रधानन्यायाधीश सुशीला कार्कीले ज्यानमारालाई जेल हाल्दा र भ्रष्टाचारीलाई कारबाही गर्दा उल्टै उनीमाथि महाभियोग लगाएर निकाल्ने हर्कतको नेतृत्वकर्ता बनिरहँदा, कार्कीको पक्षमा अरू सबै एकातिर उभिएपछि त्यो संसद्मा दर्ता गरिएको प्रस्ताव फिर्ता लिने सहमति जनाउनुपर्दा राजनीतिक नैतिकता सतहमै देखियो, कांग्रेस नेतृत्वको । यसले निर्वाचनलाई कसरी फाइदा पुग्छ ? माओवादी जसको अतिवादी सोच र सिद्धान्त छ र उनीहरूसँग क्षणिक स्वार्थपूर्तिको लागि चुनावी साँठगाँठ गर्नु कांग्रेसको लागि आत्मसर्मपण गरेसरह भएको छ, त्यसले निर्वाचनमा पराजय भोग्न सहयोगी भूमिका निर्वाह गर्यो । राष्ट्रिय मुद्दालाई ध्यान नदिनु र ओझेलमै राखेर बस्नु कांग्रेसी परम्परा जस्तो बनिसकेको छ । विदेशी राष्ट्रले जानीजानी देशको सीमा मिच्दै विभिन्न भौतिक संरचना निर्माण गरिरहँदा पनि मौन बस्नु कांग्रेस पार्टीको लागि सुहाउँदो थिएन । दसगजाभित्र विदेशीले गुम्बा बनाउनु, पुलिस चौकी बनाउनु, विदेशीले बनाएका बाटा र नहरले तराईबासीका घरजग्गा डुबानमा पर्नु, विदेशी फौज नेपालका सीमाभित्र पसेर तराईबासी जनतालाई दुःख र यातना दिनुजस्ता राष्ट्रविरोधी काम हुँदाहुँदै मूकदर्शक बन्नुपर्ने स्थिति कांग्रेस पराजयको अर्को कारण हो । मधेसी मुलका २४ जना नेताले उठाएका विखण्डनकारी र देशद्रोही मुद्दामा समर्थन देखाएर सहकार्यमा संलग्न हुनु कांगे्रसको लागि घातक भयो । सामाजिक, धार्मिक र सांस्कृतिक विकासको त कुरै छोडौं, आर्थिक विकासका ठोस योजनापरियोजनाको कल्पना गर्न नसकी देशलाई अविकसित मुलुकको तल्लो दर्जामा राख्दै १४ लाखभन्दा बढी देशका युवा रोजगारको खोजीमा बिदेसिनुपर्दा पनि कुनै योजना ल्याएर देशको आर्थिक स्थिति परिवर्तन गर्न नसक्नु कांग्रेसको अर्का असफलता हो, किनकि कम्युनिस्ट पार्टीबाट त जनताले अपेक्षा गरेका थिएनन् र छैनन् । राष्ट्रले झेल्नुपरेका भारतसँगको सीमा क्षेत्रमा बारम्बार आइपरेका समस्या समाधान गर्न भारत सरकारसँग नझुकीकन न्यायपूर्ण आवाज उठाउन कांग्रेसी नेताहरू किन अग्रसर हुँदैनन् ? अब पनि 'बूढो गोरुले गाई ओगटेजस्तै' गरेर कांग्रेसी वा अरू दलका नेताहरू सत्ता र कुर्सी ओगटेर बस्ने होइन, नयाँ पुस्ताका जल्दाबल्दा, सक्षम र स्वच्छ छवि भएका युवा नेता धनराज गुरुङ, नारायण खड्का, गगन थापा, नरेन्द्रराज जोशी, महेश आचार्य, प्रदीप ज्ञवाली, ईश्वर पोखरेल, योगेश भट्टराई, गोकर्ण बिष्ट, अग्नि खरेल, शान्ता चौधरी, जनार्दन शर्मा आदि नेतालाई आउन बाटो खुला गर्नुपर्छ । कांग्रेसका सभापति बारम्बार देशलाई नेतृत्व दिन असफल भइसकेको प्रमाणित भइसकेपछि पनि फेरि किन प्रधानमन्त्री बन्न खोज्दै हुनुहुन्छ ? किन नयाँ पुस्तालाई हस्तान्तरण गर्न चाहनुहुन्न ? वृद्धभत्ता बढाउनु आर्थिक अभिशाप हो ? के भूकम्पपीडित र बाढीपीडितलाई सरकारले उपयुक्त बास, गाँसको प्रबन्ध गर्नु पाप हो ? नेताहरूको तलब, भत्ता घटाएर भए पनि बदलिँदो आर्थिक परिवेशको आधारमा वृद्ध भत्ता बढाउनुपर्छ । के कांग्रेसी नेता अब गाउँनगरमा गएर वृद्धभत्ता बढाउनु हुँदैन भन्दै त्यसका आधारमा भोट मागेर सफल होलान् ? वैदेशिक सहायताको नाममा नेपाल सरकारको लेखाजोखाबिना नै अर्बैा विदेशी रुपैयाँ विकासको नामको आवरणमा देशको सामाजिक र धार्मिक संरचना भत्काउन खर्च गर्नु कतिसम्म देशको आर्थिक र वैदेशिक नीतिसँग मेल खान्छ र यस सम्बन्धमा पार्टी र नेताहरूको धारणा र नीति के छ ? देश आर्थिक र राजनीतिक परिवर्तनको लागि तिर्खाएको छ भन्ने कुरा राजधानीमा एउटी २१ वर्षीया एकल आमाबूढी आमाले हुर्काएकी केटीलाई तेईस हजारभन्दा बढी सचेत राजधानीबासीले विश्वासको मतले पुष्टि गरेको छ । यस्तै माथि उल्लिखित राष्ट्रिय मुद्दाका समाधान खोज्न र सुल्झाउन कांगे्रस वा अरू पार्टी अग्रसर हुन्छन् या हुँदैनन्, त्यो त आगामी क्रियाकलापले देखाउनेछ । तर अब पनि विदेशीको हतियार बनेर उनीहरूले चटाएका गुलियोमा नफसी, आत्मसमर्पण नगरी देशको उन्नति र समृद्धिको लागि पार्टी नेतृत्वले संकल्प र समर्पण गर्न सकेन भने कांग्रेस पार्टी 'किन रोयो मंगले आफ्नै ढंगले' उखानको पर्यायवाची हुनेछ ।"
"दलाई लामा, भारत र अमेरिका","गएको बुधबार इन्डियन एक्सप्रेसको एउटा अन्तरक्रियामा निर्वासित तिब्बती नेता दलाई लामाले आफ्नो मृत्यु भारतीय भूमिमा हुने र आफ्नो नयाँ अवतार वा उत्तराधिकारीको जन्म स्वतन्त्रता निषेधित भूमिमा हुन नसक्ने बताए ।उनको संकेत चीनतर्फ लक्षित थियो । पुनर्जीवनको मान्यता स्वीकार नगर्ने कम्युनिस्ट सत्तालाई दलाई लामाको चयन र नियुक्तिमा कुनै भूमिका ग्रहण गर्ने नैतिक अधिकार नभएको उनको भनाइ थियो । त्यसको पर्सिपल्ट नियमित पत्रकार सम्मेलनमा चिनियाँ विदेश मन्त्रालयका प्रवक्ता लु काङले दलाई लामाको दर्जा नै चीन सरकारले दिने विशेष सम्मान भएको, उनको अवतारको चयन तथा नियुक्तिमा चीनको केन्द्रीय सरकारको भूमिका रहने गरेको र वर्तमान दलाई लामा पनि त्यसरी नै सो पदमा नियुक्त भएकाले कुनै व्यक्तिविशेषले सो धार्मिक परम्पराको अभ्यास र प्रक्रियालाई आफूखुसी गर्न नसक्ने बताए । चीनले दलाई लामालाई विभाजनकारी र षड्यन्त्रकारी व्यक्तिको रूपमा चित्रण गर्दै आएको छ । ८१ वर्षीय निर्वासित तिब्बती धार्मिक तथा राजनीतिक नेताको वृद्धवस्था भारत, चीन, रूस, अमेरिका तथा अन्य पश्चिमी मुलुकहरूका साथै नेपाल र मंगोलियाजस्ता दलाई लामाका समर्थक धार्मिक समुदायको बलियो उपस्थिति रहेको मुलुकहरूको समेत गम्भीर रणनीतिक चासो र चिन्ताको विषय बनेको छ । आफ्नो अवतारको चयन र उत्तराधिकारी नियुक्तिमा चीनले आफ्नोअनुकूलको व्यक्ति चयन गर्ने र त्यसरी चयन हुने व्यक्ति धर्मशाला र अन्य निर्वासित तिब्बती समुदायको लागि स्वीकार्य हुन नसक्ने र त्यसले दलाई लामाको सत्ता र मर्यादा विवादित बनाउने भएकाले दलाई लामाले आफू सो परम्पराको अन्तिम व्यक्ति हुनसक्ने बताइरहेका छन् । तर वर्तमान दलाई लामाको मृत्युपछि उनको नयाँ अवतार तथा उत्तराधिकारीको चयन हुन सकेन भने त्यसले तिब्बतमा आमन्त्रण गर्न सक्ने सम्भावित दबाब, तनाव र द्वन्द्वले चीनलाई चिन्तित बनाएको छ। नेपालमा सरकार र राज्य दुवै बलिया थिए, तर पनि तिब्बतको स्वतन्त्रताको नाउँमा अमेरिका र भारतले सञ्चालन गरेका स्वतन्त्र तिब्बतसम्बन्धी गतिविधिमा आफ्नो भूमि प्रयोग हुन नदिन नेपालले सकेन । तिब्बतको धार्मिक तथा राजनीतिक सत्ताको सर्वोच्च प्रतिनिधिको रूपमा रहेका दलाई लामाको निधनले ल्याउने रिक्तताले तिब्बतको स्वायत्तता वा स्वतन्त्रताको सवाल समाप्त पार्ने भय दलाई लामा र उनका मित्रशक्तिहरूलाई थियो । त्यसैले मार्च २०११ मा हार्वर्ड शिक्षित र अन्तर्राष्ट्रिय क्षेत्रमा तिब्बती सवाललाई प्रबल रूपमा उठाउँदै आएका लोब्साङ सांगे निर्वासित सरकारको प्रधानमन्त्री निर्वाचित हुनु केही अघि मात्रै निर्वासित सरकारको राष्ट्र प्रमुखको सम्पूर्ण अधिकारसमेत नयाँ प्रधानमन्त्रीले सम्हाल्ने र आफू धार्मिक गतिविधिमा मात्र संलग्न हुने घोषणा दलाई लामाले गरेका थिए । सन् २०१५ मा पनि लामाको उत्तराधिकारीबारे यस्तै सवाल उठ्दा लोब्साङ सांगेले रोयटर्ससँग भनेका थिए, 'कम्युनिस्टहरू ईश्वरीय सत्तामा विश्वास नगर्ने भएकाले चीनले वर्तमान दलाई लामाको उत्तराधिकारीको चयन गर्नु भनेको फिडेल क्यास्ट्रोले पोप चयन गर्नु र संसारभरिका क्याथोलिकहरूले त्यसलाई अनुशरण गर्नुजस्तै हो ।' विश्व व्यवस्थामा चीनको शक्ति र प्रभावमा वृद्धि हुँदै गएको छ । आफूअनुकूल विश्व व्यवस्था रचनाद्वारा आफ्ना दीर्घकालीन रणनीतिक लक्ष प्राप्तिको लागि उसले सघन कूटनीतिक, आर्थिक र राजनीतिक प्रतिबद्धताको जोहो गर्दै गर्दा तिब्बत सवालले नयाँ आयतन ग्रहण गर्न लागेको छ । मूलतः भारत, तिब्बत, मंगोलिया र नेपालका तिब्बती बौद्ध धर्मावलम्बीहरूका धार्मिक नेता र नोबेल पुरस्कारबाट समेत सम्मानित तथा पश्चिमी विश्वले पोपपछिको सम्मान दिने गरेको दलाई लामाको मृत्युपछिको तिब्बत, भारतको धर्मशालास्थित निर्वासित तिब्बती सरकार र स्वयम् दलाई लामा परम्पराबारे अन्योल व्यक्त गर्न थालिएको छ । दलाई लामाको धार्मिक सत्ताको अन्त्यलाई तिब्बतले कसरी ग्रहण गर्दछ ? त्यसबाट उठ्न सक्ने असन्तोष व्यवस्थापन गर्न चीनले अवलम्बन गर्ने नीति र त्यो असन्तोषलाई आफ्ना रणनीतिक लक्षमा अमेरिका, पश्चिमी मुलुकहरू र भारतले कसरी उपयोग गर्छन् र त्यसबाट शक्ति राष्ट्रहरूबीच विकास हुने रणनीतिक तनाव र द्वन्द्वको अवस्था कसैको लागि पनि प्रीतिकर हुन सक्दैन । दलाई लामा, सीआईए र अमेरिका अमेरिकी जासुसी संस्था सीआईएमा ४४ वर्षसम्म विभिन्न हैसियतमा रहेर काम गरेका जोन केनेथ नसले सन् १९९५ मा सेवानिवृत्त भएपछि दलाई लामालाई सोधे सीआईएले त्यस किसिमको सहयोग उपलब्ध गराएर ठीकबेठीक के गर्यो ? जवाफमा दलाई लामाले सीआईए प्रशिक्षित छापामारहरूले आफूलाई ल्हासाबाट भगाएर सुरक्षित रूपमा भारत पुग्न सहयोग गरेकोमा धन्यवाद दिए । त्यसपछि चीनविरुद्धको तिब्बती विद्रोहमा हजारौं मारिएकोमा दुःख व्यक्त गर्दै लामाले भने, 'तिब्बतमा अमेरिकी संलग्नता आफ्नो मुलुकलाई मद्दत गर्न नभएर चीनविरुद्धको उसको शीतयुद्ध रणनीति अंग मात्र थियो ।' यो कुरा १८ जुलाई १९९९ मा नसको 'अफ्र्यान्स अफ दी कोल्ड वार' पुस्तकको समीक्षा क्रममा जोनाथन मिर्सकीले न्युयोर्क टाइम्समा लेखेका छन् । १ अक्टोबर १९४९ मा बेइजिङको तियानमेन चोकमा उभिएर माओत्से तुङले चीनमा साम्यवादी सत्ता स्थापना भएको घोषणा गर्नुअघि नै माओ र झाओ ऐन लाईको ध्यान विश्वको शिखरभूमि मानिने र चीनको क्षेत्रफलको पाँच भागको एक भाग बराबर तथा सिंगो पश्चिम युरोपभन्दा ठूलो तिब्बतमा गएको थियो । त्यसैले बेइजिङमा साम्यवादी सत्ता स्थापनालगत्तै सयौं वर्षदेखि रूस, चीन, भारत र नेपालजस्ता मुलुकहरूको गहिरो रणनीतिक प्रभाव र सरोकार रहेको तिब्बतमा जनमुक्ति सेना खटाइयो । कुनै आधुनिक यातायात साधनबिनाको र बेइजिङबाट चार हजार किमिजति टाढाको तिब्बतको पूर्वी राजधानीमा तिब्बती सेना र जनमुक्ति सेनाबीचको झडपमा तिब्बती सेना पराजित भयो । त्यसपछि १५ वर्षीय दलाई लामाको सुरक्षाको लागि उनका केही सहयोगीले रातारात उनलाई ल्हासाबाट भगाए र १६ डिसेम्बर १९५० मा सिक्किमतिब्बत सीमानजिक यातुंको एउटा गुम्बामा उनलाई पुर्याए । त्यहाँबाट राष्ट्रसंघ, कलकत्तास्थित अमेरिकी महावाणिज्य दूतावास र भारत सरकारसमक्ष सहयोगको लागि दलाई लामाले पत्राचार गरेका थिए । जोन केनेथ नसले हार्वर्ड विश्वविद्यालयद्वारा २००३ को ग्रीष्ममा प्रकाशित जर्नल अफ कोल्ड वार स्टडिजमा उल्लेख गरेअनुसार दलाई लामा त्यहाँ पुगेको केही समयपछि भारतको लागि अमेरिकी राजदूत लोय हेन्डरसनले उक्त गुम्बाको गोप्य भ्रमण गरे र दलाई लामा र उनको साथमा ल्याइएको प्रशस्त सम्पत्ति सुरक्षाको लागि श्रीलंका, युरोपको कुनै सुरक्षित मुलुक वा संयुक्त राज्य अमेरिकामा शरण लिएर तिब्बतको निर्वासित सरकार गठन गर्न परामर्श दिए । ती मुलुकमा निर्वासित सरकार गठन गरेर राष्ट्रसंघसमक्ष स्वतन्त्र तिब्बतको लागि अपिल गर्न सक्नेसमेत सकिने हेन्डरसनको कथन थियो । स्मरणीय छ, अमेरिकाले सन् १८६७ देखि नै तिब्बतलाई चीनको अभिन्न अंग मान्दै आएको थियो । अप्रिल १९४९ मा चीनमा राष्ट्रवादी सरकारको पतन र साम्यवादी सरकारको स्थापना अवश्यम्भावी देखिएपछि मात्रै अमेरिकाले तिब्बतलाई स्वतन्त्र राष्ट्रको रूपमा व्यवहार गर्न सुरु गरेको अमेरिकी विदेश मन्त्रालयको १२ मार्चको सोही वर्षको अभिलेखले बताउँछ । दलाई लामाका दाजु २१ वर्षीय थुब्तेन नोर्बुलाई सनफ्रान्सिस्कोस्थित सीआईएको सहयोगी संस्था कमिटी फर फ्री एसियाले भावी तिब्बत नीति निर्माण गर्ने उद्देश्यले अमेरिका पुर्याएकोबारे २९ वर्षसम्म सीआईएमा आबद्ध रहेका र बिल क्लिन्टन र बाराक ओबामाको राष्ट्रपतित्वअन्तर्गत सुरक्षासम्बन्धी विभिन्न परामर्शकारी संयन्त्रमा रहेर काम गरेका ब्रुस रिडलको तिब्बत, सीआईए र चीनभारत युद्धबारे गत वर्ष प्रकाशित पुस्तकमा उल्लेख छ । रिडलका अनुसार चीनको च्याङ काइसेक नेतृत्वको राष्ट्रवादी सरकार पनि तिब्बतलाई चीनको अभिन्न अंग मानिरहेको थियो । त्यसैले बेइजिङमा च्याङ काइसेक सरकारको नियन्त्रण रहुन्जेल भारतस्थित अमेरिकी राजदूत हेन्डरसन र सुदूरपूर्वको लागि अमेरिकी सहायक विदेशमन्त्री डिन रस्क (पछि जोन केनेडी र लिन्डन जोन्सनका विदेशमन्त्री) ले तिब्बतलाई चीनको अभिन्न अंग मानिरहेका थिए । तिब्बतलाई स्वतन्त्र राष्ट्रको रूपमा बुझ्नेबुझाउने र सोसम्बन्धी छापामार गतिविधिसमेत संयोजन गर्ने र सघाउने निर्णयचाहिँ चीनमा साम्यवादको स्थापनापछि मात्रै भएको थियो । भारत र चीन : पञ्चशील र सीमा युद्धदेखि दलाई लामाका प्रतिनिधिहरूसँग चीन सरकारको विभिन्न चरणको वार्तापछि सेप्टेम्बर १९५१ मा चीनको कम्युनिस्ट सरकार र तिब्बती अधिकारीहरूबीच दलाई लामालाई मान्यता दिने र बदलामा तिब्बतमाथि चीनको अधीनता स्वीकार गर्ने एउटा सत्रबुँदे सहमति भएको थियो । भारतीय प्रधानमन्त्री नेहरूले पनि सो सम्झौतालाई स्वागत गरेका थिए । दलाई लामालाई कुनै अर्को मुलुकमा लगेर तिब्बतको निर्वासित सरकार गठन गराउने अमिरिकी रणनीति तत्कालको लागि असफल भएको थियो र त्यसले अमेरिकालाई अप्रसन्न बनाएको थियो । दलाई लामा ल्हासा फर्किए । तर दलाई लामा ल्हासा फर्किंदासम्म चीनले त्यहाँ आफ्नो बलियो नियन्त्रण स्थापना गरिसकेको थियो । जुन १९५२ मा दलाई लामाले हेन्डरसनलाई एउटा सन्देश पठाई तिब्बतको स्वतन्त्रताको लागि आवश्यक सहयोग र समर्थनको माग गरेका थिए । सन् १९५६ देखि सीआईएले विदेश मन्त्रालयको अनुमोदनमा तिब्बतमा पूर्ण विद्रोही गतिविधि सुरु गर्यो । राष्ट्रपतिसहित अमेरिकी विदेश मन्त्रालय, अमेरिकी कांग्रेसको अनुमोदनमा सीआईए प्रशिक्षित लडाकुहरू र हातहतियार हवाई माध्यमबाट तिब्बत पुर्याइए । विद्रोही गतिविधि व्यापक भयो । दलाई लामाको सुरक्षाको लागि हजारौं विद्रोहीहरू पोताला दरबार घेरेर बसेका थिए । जतिखेर जेसुकै हुन सक्ने ठहरपछि एउटा साधारण तिब्बती सैनिकको भेषमा २३ वर्षीय दलाई लामा मार्च १७, १९५९ मा दरबार बाहिर निस्किए । चिनियाँ सैनिकहरूको आँखा छल्दै रातिराति गरेर हिउँले ढाकिएका विकट पहाडी बाटो छिचोल्दै सीआईए एजेन्टहरूको सुरक्षामा मार्च ३१ मा अरुणाचल प्रदेशको तवाङ गुम्बामा पुगे । दलाई लामा भारत आएपछि अमेरिका र भारतले तिब्बतमा छापामार विद्रोही गतिविधि सञ्चालन गरेको र निर्वासित तिब्बतीहरूलाई भारतको देहरादुनस्थित सैनिक सैनिक केन्द्रमा प्रशिक्षण दिइएकोबारे भारतका एक प्रमुख रणनीतिक चिन्तक र भारत सरकारका विभिन्न सुरक्षा र रणनीतिक मामिलासम्बन्धी परामर्शदातृ संस्थाहरूमा रहेर काम गरेका भरत करन्डले सीआईए र भारतीय सुरक्षा स्रोतहरूलाई उल्लेख गर्दै सन् २०१५ मा प्रकाशित आफ्नो पुस्तकमा उल्लेख गरेका छन् । देहरादुनमा प्रशिक्षित खम्पा विद्रोहीहरूले नेपालका मनाङ र मुस्ताङको भूमिबाट तिब्बतमा सञ्चालन गरेको गतिविधिबारे नेपालको आफ्नै अप्रिय अनुभव छँदैछ । यहाँ एउटा विचारणीय कुरा आउँछ विभिन्न हैसियतमा चीनमा लामो समय बिताएका र सुरुका वर्षहरूमा भारतचीनबीचका सबै सन्धिसम्झौताहरूमा संलग्न भारतीय कूटनीतिज्ञ भीभी पारन्जपेको २४ जुन २००४ मा दी हिन्दुस्तान टाइम्समा प्रकाशित लेखअनुसार पञ्चशीलका प्रतिपादक नेहरू नभएर भारतसँगको मित्रतालाई ठूलो महत्र्व दिने चिनियाँ प्रधानमन्त्री झाओ ऐनलाई हुन् । पञ्चशीलको सिद्धान्त समावेश गरेरै नेहरूझाओबीच तिब्बतसँगको व्यापारबारे २९ अप्रिल १९५४ मा सम्झौता भयो । त्यही पञ्चशीललाई भारतचीनलगायत समस्त विश्वसँगको सम्बन्ध व्यवस्थापन गर्न २८ जुन १९५४ मा एउटा संयुक्त विज्ञप्ति जारी भएको थियो । वान्डुङ सम्मेलनमा पञ्चशीलले थप अनुमोदन पायो । पछि सन् १९५९ मा तिब्बत विद्रोह, दलाई लामाको भारत निर्वासन र स्वतन्त्र तिब्बतसम्बन्धी विद्रोही गतिविधि सञ्चालनमा सीआईए र भारतबीचको सहकार्य चीनलाई थाहा नहुने कुरो भएन । त्यो गतिविधिले दुई मुलुकबीचका सीमा विवादलाई संवेदनशील बनायो । त्यसै क्रममा अक्साई चीनमा चिनियाँ दाबीलाई भारतले स्वीकार गरेमा अरुणाचल प्रदेशमाथिको भारतीय दाबीलाई चीनले स्वीकार गर्ने प्रस्तावलाई भारतले अस्वीकार गरेपछि दुई मुलुकबीच तीक्तता बढ्दै गयो । हेनरी किसिन्जरको 'अन चाइना' नामक पुस्तकअनुसार १९५९ मा सीमा क्षेत्रमा भारतचीनबीच झडप भएपछि चीनले आफ्नो सेनालाई साविकभन्दा २० किलोमिटर उत्तर रहने आदेश दिए । भारतले चीनको मुठभेडमा नजाने नीतिविपरीत भारतले आफ्नो 'फरवार्ड पलिसी' अनुरूप भारतीय सेनालाई सम्भव भएसम्म उत्तरतिर आफूले स्वीकार गरेको सीमातर्फ अघि बढ्न र बाटाका चिनियाँ चौकीहरू पनि नियन्त्रणमा लिने आदेश दियो । सो रणनीतिअनुसार म्याकमोहन रेखा दक्षिण चिनियाँ सेनालाई देख्नेबित्तिकै गोली हान्ने स्वविवेकीय अधिकार सीमा क्षेत्रमा खटिएका सैनिक अधिकारीहरूलाई भारतले दिएको थियो । चीनले भने सकेसम्म भिडन्तको स्थिति आउन नदिन र आफ्नो पोस्टको ५० मिटरभन्दा वर नआउन्जेल शान्त रहन र हतियार प्रयोग गर्नैपरे माथिल्लो अधिकारीको आदेश लिएर मात्र गर्न प्रस्ट आदेश दिएको किसिन्जरले लेखेका छन् । चीनले आफ्ना सैनिकलाई पछि हट्न आदेश दिएको तर भारतले त्यसविपरीत गरेपछिको अवस्थाको समीक्षा गरेपछि चीनले आफ्नो नीति समीक्षा गर्यो र पुनः साविकको स्थितिमा रहने निर्णय गरेपछि अन्ततः दुवै मुलुक १९६२ को युद्धको स्थितिमा पुगेको किसिन्जरले बताएका छन् । तिब्बत चीनको अभिन्न अंग मात्रै नभएर दक्षिण, दक्षिणपूर्व र मध्य एसियामाथि उसको शक्ति तथा प्रभाव स्थापना साथै उसको जल तथा खाद्य सुरक्षा र राष्ट्रिय एकता तथा अखण्डताको आधार पनि हो । तिब्बतमा चीनको नियन्त्रण कमजोर हुनुको अर्थ म्यानमार, भियतनाम, लाओसजस्ता मुलुकसँग सीमा जोडिएको युनान र मंगोलिया, रूसलगायत अफगानिस्तान, पाकिस्तान र मध्य एसियाली राष्ट्रहरूसँग सीमा जोडिएको मुस्लिमबहुल सिन्जियाङको सुरक्षामा संकट आउनु हो । त्यसको असर सिन्चुवालगायतका तिब्बतसँग सीमा जोरिएका अन्य चिनियाँ प्रान्तहरूमा पनि पर्ने देखिन्छ । भारतको दृष्टिमा तिब्बत उसको रणनीतिक सिमाना हो । तिब्बतमा अस्थिरता पैदा गरेर चीनलाई विखण्डन गर्ने भारतअमेरिकी रणनीतिको तुरूपको रूपमा दलाई लामा उपयोग भइरहेको चीनको धारणा देखिन्छ । सन् १९५० र ६० को दसकमा भन्दा सन् २००१ देखि भारत र अमेरिकाबीचको रणनीतिक घनिष्टता धेरै सघन भएको र दुवै मुलुक सुरक्षा साझेदारीको स्थितिमा समेत पुगेका छन् ।चीनको विश्वव्यापी रूपमा बढ्दो शक्ति र प्रभाव अव बेल्टरोड महापरियोजनामार्फत चिनियाँ नेतृत्वको विश्व व्यवस्थाको चरणमा प्रवेश गर्दैछ । स्पष्ट छ तिब्बत त्यो महापरियोजनाको केन्द्र भएकाले त्यसवरिपरि जटिल तनाव र द्वन्द्वचक्रहरू निर्माण हुँदैछ । नेपालमा सरकार र राज्य दुवै बलिया थिए, तर पनि तिब्बतको स्वतन्त्रताको नाउँमा अमेरिका र भारतले सञ्चालन गरेका स्वतन्त्र तिब्बतसम्बन्धी गतिविधिमा आफ्नो भूमि प्रयोग हुन नदिन नेपालले सकेन । त्यो नेपालको भौगोलिक अखण्डताको ठूलो खतरा बनेर आएको थियो । एक दसकभन्दा लामो समयदेखि नेपालमा राज्य अनुपस्थित छ । सरकार अस्थिर छ । राजनीतिक प्रक्रिया समाप्तप्राय छ । यो अवस्था तिब्बतसम्बन्धी शक्तिराष्ट्रहरूको रणनीतिक योजनाबाट पृथक होइन भनेर ठोकुवा गर्न सकिने अवस्था छैन ।"
प्रधानमन्त्री कप क्रिकेट प्रतियोगितामा मध्यमाञ्चल र मध्यपश्चिमाञ्चले बराबरी अंक बाँडे,काठमाडौ: प्रधानमन्त्री कप क्रिकेट प्रतियागिताअन्तर्गत आज भएको खेलमा मध्यमाञ्चल विकास क्षेत्र र मध्यपश्चिमाञ्च विकास क्षेत्रले अङ्क बाँडेका छन्। कीर्तिपुरस्थित त्रिवि मैदानमा भएको खेलमा वर्षाले दोस्रो इनिङ्सको खेल अवरुद्ध पारेपछि दुवै टोलीले समान एक एक अङ्क बाडेका हुन्। टस हारेर पहिले ब्याटिङ गरेको मध्यपश्चिमलले ४३ दशमलव २ ओभरमा सबै विकेट गुमाउँदै १२३ रन बनायो। १२४ रनको विजय लक्ष्य पछ्याएको मध्यमाञ्चलले ४ दशमलव २ ओभरमा १ विकेट गुमाएर २३ रन बनाएको थियो। त्यसपश्चात लगातार वर्षा भएपछि खेल रोकिएको थियो। त्यसपछि खेल सुरु हुन सकेन र दुवै टोलीले अङ्क बाँडे। मध्यमाञ्चलका लागि भूपेन्द्र थापा १० तथा सोनु तामाङ ११ रनमा अविजित थिए। त्यसअघि पहिले ब्याटिङ गरेको मध्यपश्चिमका लागि राजवीर सिंहले सर्वाधिक ६३ रनको योगदान दिए। त्यस्तै प्रनित थापा मगरले २० तथा अमरसिह राउटेलाले १० रन बनाए। मध्यपश्चिमलाई १२३ रनमा समेट्ने क्रममा मध्यमाञ्चलका किशोर महतो एक्लैले ४ विकेट लिए भने हरिशङ्कर शाहले दुई विकेट लिए। रासस
