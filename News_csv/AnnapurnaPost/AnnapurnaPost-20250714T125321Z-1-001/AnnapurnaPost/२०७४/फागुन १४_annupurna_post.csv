शीर्षक,विवरण
समृद्धिका गोरेटा,"नेपालमा प्राकृतिक सम्पदा, हरेक काम र अधिकांश बालीका लागि सुहाउँदो हावापानी, गरिखाने भावना र उमेरको मानव सम्पदा, छिमेकमै रहेका विशाल बजार, देशको गर्विलो इतिहास, सांस्कृतिक र धार्मिक सम्पदा र स्थलहरूपशुपतिनाथ र लुम्बिनीलगायत सयौं सम्भावित धार्मिक पर्यटकीय क्षेत्र जस्ता पक्ष हुँदा पनि देशले समृद्धि भेटाउन सकेको छैन। यसबाट प्रष्ट हुन्छ, देशको समृद्धिको रेल एकपटक होइन, पटकपटक छुटेका छन्। आर्थिक समृद्धि नै मानव जीवनलाई सुखी, समुन्नत र बढी चेतनशील बनाउने माध्यम हो। मानव समाज मिलाएर राख्ने र चलायमान बनाउने उपाय पनि हो। आर्थिक समृद्धिबिना न सरकारका काम सार्थक भएको मानिन्छ न त समाज नै सकारात्मक परिवर्तनमा अगाडि बढ्न सक्छ। आर्थिक समृद्धिको जगबिना न राजनीति सफल हुन्छ न त समाज र व्यक्ति नै सार्थकरूपमा अगाडि बढ्छ। राजनीतिका जरा आर्थिक विकासका केस्रासँगै जकडिएर बसेका हुन्छन्। त्यसैकारण पछिल्ला केही वर्ष नेपालका राजनीतिक वृत्तमा चचित एजेन्डा हो, आर्थिक समृद्धि। हाम्रो राजनीतिले कहिल्यै पनि देशबाट झन्डै ५० लाख गरिखाने युवा किन बाहिरिएका छन् भनेर सवालजवाफ गर्नै चाहेन। हाम्रो राजनीतिले उनीहरू जस्ता मानिसहरू बाहिरिँदा राज्यलाई दीर्घकालीन रूपमा के घाटा भएको छ भन्नेबारेमा सोच्नसमेत चाहेन, चाहेको छैन। आफूलाई राजनीतिज्ञ र अनुभवी नीतिनिर्माता हौं भन्ने जमातको ठूलो हिस्साले आर्थिक विकासका लागि हुनुपर्ने सामान्य ज्ञानका कखरासम्म पनि नजान्नुको दुखद् परिणाम हो। प्रष्ट छ, लामो अभ्यासका कारण हाम्रो समग्र राजनीतिले विद्रोह जानेको छ, तर समृद्धिका लागि चाहिने रचनात्मकता जानेकै छैन। यसैको परिणामस्वरूप देशमा समृद्धिका गोरेटा धेरै पटक हराएका छन्, बिलाएका छन्। अब धेरै राम्रो गर्नैपर्ने वाध्यतामा हामी छौं। सोचमा सुधारौं आधुनिक सभ्यताको इतिहास मानिन्छ युरोपलाई। अहिले पनि केन्द्रीय युरोप नै समग्र विकासको हिसाबले नेतृत्वदायी भूमिकामै छ, यद्यपि राष्ट्रका हिसाबले उनीहरू उत्तर अमेरिकाभन्दा पछाडि परे। सामान्यतः आज पनि अधिकांश युरोपियनहरू व्यक्तिगतरूपमा आफ्नो भूमिकाप्रति अरूभन्दा सचेत छन्। उनीहरू आफू पनि गर्न नहुने काम गर्दैनन् र अरूले त्यसो गयो भने पनि त्यसलाई ज्यानको बाजी राखेरै भए पनि कानुनको दायरामा ल्याउँछन्। अर्थात उनीहरूको सोच व्यक्तिकेन्द्रित भन्दा पनि समाजकेन्द्रित छ, न्यायकेन्द्रित छ। यसको विपरीत हाम्रो सोच समाजकेन्द्रित होइन, व्यक्ति वा आफूकेन्द्रित छ। बाटोको छेवैमा छिमेकी चेली बलात्कृत हुँदा पनि आफूले नदेखे जस्तो गरी अगाडि बढ्छौं, त्यसो किन गर्दछौं भने आफ्नो मात्र सुरक्षा चिन्ताका कारण। सरकारी कार्यालयमा पनि हामी हाम्रा हरेक काममा सकेसम्म छोटो र सजिलो बाटो खोज्छौं। नहुने कामलाई पनि हामी बनाउन खोज्छौं र त्यसका लागि नगद दिन्छौं, भनसुन गर्दछौं। यो प्रवृत्ति बढ्दै जादाँ नीतिगत भ्रष्टाचारको तहसम्म पुग्छौं। अनि हामी यो देशमा भ्रष्टाचार व्याप्त छ भनेर कुर्लन्छौं। हो, हाम्रो कर्मचारीतन्त्रमा थुप्रै समस्या छन् तर यो मात्र हाम्रो पछौटेपनको कारण होइन। एकीकरणका नायक पृथ्वीनारायण शाहले यो समस्या बुझेरै भनेका हुन् घुस दिने र लिने दुवै राष्ट्रका शत्रु हुन्। अझ आत्मकेन्द्रित सोच नै समाजको शत्रु हो। हाम्रो व्यवहार जिम्मेवार समाजका सर्वसाधारणमा भएको छिटो काम सम्पन्न गर्ने सोचले सामाजिक कार्यकर्ताले वा भनौं राजनीतिक कार्यकर्ताले कानुनका छिद्रता खोज्दै व्यक्तिगत स्वार्थ पूरा गर्ने प्रवृत्ति बढ्दो छ। यही प्रवृत्तिका कारण सामान्य मानिसलाई सरकारी कार्यालय प्रवेश गर्ने भन्ना साथ ज्वरो आउने वा पे्रसर बढ्ने अवस्था अहिले पनि छ। यस हिसाबले लोकतन्त्र व्यक्तिसम्म पुगेकै छैन। स्नातक गरेको मानिस नै भए पनि सरकारी अड्डामा प्रयोग हुने सामान्य फर्म भर्न वा निवेदन दिन दलालमार्फत नै गर्नुपर्ने छ। दलाल पुँजीवादले यसरी हरेक ठाउँमा जरा गाडेको छ। यसो हुँदा उत्पादनका हरेक साधन हतोत्साहित बनेको अवस्था छ। त्यसैले व्यक्तिगत तवरबाटै यस्ता खालका सोचमा परिवर्तन गरेर मात्रै समृद्धिको गोरेटो कोर्न सक्ने छौं। सुशासनमा ध्यान दिऊँ सुशासन आधुनिक विकासको आधारशीला नै हो। सुशासन भन्नाले एउटा त्यस्तो वातावरण हो जहाँ हरेक जायज र कानुनसम्मत आर्थिक क्रियाकलाप निर्धक्कसँग छिटो र छरितोसँग सबैले गर्न सक्छन्। सामान्य मानिसले भ्रष्टाचार हुनु नै कुशासन हो भन्ने बुझ्छन्। तर सुशासनमा भ्रष्टाचार नहुनुका अतिरिक्त धेरै विषय पर्दछन्, जस्तो कानुनी राज्य, न्यायिक शासन, सम्पत्तिसम्बन्धी हक, वाक स्वतन्त्रता, व्यापारिक करार कार्यान्वयनको वातावरण आदि। राजनीतिक स्थायित्व अभावमा सुशासनको स्तर खस्कँदो छ, जसले नेपालको समग्र उत्पादन र व्यापार दुवैको अवस्था दयनीय छ। यी सबै विषय कायम गर्न सक्दा मात्र सुशासनको स्तर सुध्रन्छ र लगानी बढेर देशमै रोजगार सिर्जना हुँदै समृद्धिको बाटोमा देश अगाडि बढ्ने छ। राजनीतिक स्थायित्व सात दशकसम्म यो वा त्यो नाममा हाम्रो राजनीति अस्थिर बन्यो मात्र होइन यसले हाम्रा विकासका धेरै गोरेटा छोड्यो। समृद्धिमा पुग्ने गोरेटो मात्र होइन रेल नै धेरै छुटे। यही कारणले हाम्रो जस्तै आर्थिक हैसियतमा रहेका हाम्रा छिमेकी हामीले भेट्नै कठिन हुनेगरी धेरै अगाडि पुगिसकेका छन्। अब भने केही सकारात्मक दिशा समातेको छ, त्यसबाट देशले भरपूर फाइदा उठाउनुपर्छ। अनुसन्धानमा आधारित योजना र कार्यान्वयन राजनीतिले नीति बनाउने हो, अर्थात नीतिहरूको पनि नीति भएकोले यसलाई राजनीति भनिएको हो। यस्ता नीति त्यस देशका जनताको भलाइका लागि बनाइन्छ। त्यस्ता नीतिले सकेसम्म धेरै जनतालाई हित गरेको हुनुपर्छ। नीतिनिर्माणका ठोस आधार र प्रक्रिया हुन्छन्। तिनीहरूलाई ठीक तरिकाले बनाउँदा र प्रयोग गर्दा जनताको जीवनस्तरमा राम्रो परिवर्तन ल्याउन सकिन्छ। अनुसन्धानले नीतिको दीर्घकालीन असरको विश्लेषण गर्छ, व्यावहारिक मापदण्ड तयार गर्छ, खर्च र आम्दानीको विश्लेषण गर्छ, दीर्घकालीन असरको किटान गर्न सक्छ, विभिन्न मापदण्डका आधारमा। यसरी बनाउँदा नीति बढी प्रभावकारी र व्यावहारिक पनि बन्छ। आफूलाई राजनीतिज्ञ र अनुभवी नीतिनिर्माता हौं भन्ने जमातको ठूलो हिस्सालाई आर्थिक विकासका मेरुदण्ड मानिने लाखौं युवा बाहिरिँदा राज्यलाई पर्ने नोक्सानीबारेको ज्ञान नहुनु दुखद् हो। हामीकहाँ त नीति बनाउने सन्दर्भमा होडबाजी चलेको छ र यस सन्दर्भमा नीति सेलेब्रेटी सिन्ड्रोम छ। अर्थात यहाँ त नीतिहरू आफू विशेषतः मन्त्री र सचिवहरू हिरो बन्नका लागि बनाइन्छन् र तिनीहरूको आधार हचुवा खालका हुन्छन्। त्यसैले हामीले समृद्धि चाहने हो भने अनुसन्धानमा आधारित नीति बनाउने प्रक्रियाको थालनी गर्नुपर्छ र तिनीहरूको कार्यान्वयनमा पनि उत्तिकै जोड दिनुपर्छ। हचुवाका भरमा वा विदेशी दातृनिकायको सिफारिसका भरमा मात्र नीति बनाउने प्रक्रिया रोक्नुपर्छ। के बेच्ने ? उत्पादनमूलक उद्योगमा नगएसम्म देशमा अदक्ष र अर्धदक्ष मानिसलाई रोजगार दिन सकिँदैन। उत्पादनमूलक उद्योगमा जानका लागि हामी प्रष्टै हुनुपर्छ, के उत्पादन गर्ने ? केही नबेची त यो विश्वव्यापीकरणको जमानामा आर्थिक समृद्धिको परिकल्पना गर्न सकिँदैन। विश्वव्यापीकरणको विशेषता नै यो हो कि उत्पादन नगरे पनि सस्तोमा धेरै वस्तुको उपभोग गर्न पाइन्छ, तर त्यो सबै राष्ट्रको ठूलो लागतमा। अहिले नेपालमा भएको त्यही हो। त्यसैले हामीले हाम्रो भौगोलिक जटिलता र प्रविधिको स्तरलाई समेत मध्यनजर गर्दै के कस्ता वस्तु उत्पादन गर्दा अन्तर्राष्ट्रिय बजारमा प्रभाव जमाउन सकिन्छ भन्नेतर्फ ध्यान दिनैपर्छ। यसरी हेर्दा स्वाभाविक छ हामीले साना र हल्का तर महँगा वस्तु उत्पादन गर्न आवश्यक छ। त्यस्ता वस्तु हाम्रा छिमेकी देशमा उत्पादन हुन नसकुन् वा त्यसो गर्दा त्यहाँ महँगा परुन्। तर त्यसका लागि पर्याप्त पुँजी आवश्यक छ। पुँजी चाहे स्वदेशी होस् वा विदेशी त्यसले लगानीको वातावरण खोज्छ। यो वातावरण पनि स्थायित्व र सुशासनको अभावमा सम्भव छैन। शिक्षालाई उत्पादनसँग जोडौं शिक्षाले उत्पादन गरेको जनशक्ति नेपालमा असफल र विदेशमा सफल हुने खालको छ, र भएको पनि त्यही छ। अधिकांश विद्यार्थीलाई कर्मचारी बनाउने खालको छ। नेपालमा उद्योग, व्यापार बढाउने व्यावसायिक शिक्षा हामीले दिन सकेका छैनौं। आज देशलाई चाहिने जनशक्ति अभाव हुँदै गएको छ, तर हाम्रो शिक्षित जनशक्ति यहाँ काम नपाएर विदेसिएको छ। यसको कारण शिक्षाले उत्पादनलाई सहयोग पुयाएको छैन। त्यसैले शिक्षालाई बढी व्यावसायिक बनाउन सक्दा मात्र उत्पादनमा योगदान गर्न सक्नेछ। अतः नीतिमार्फत हामीले के के उत्पादन गर्ने भन्ने निक्र्यौल गरेपछि सोहीअनुसार शिक्षा प्रणाली बनाउन सक्यौं भने देश समृद्धिको बाटोमा अगाडि बढ्नेछ। उत्पादन र उपभोगलाई जोडौं विडम्बना हामीले जे उत्पादन गर्छौं त्यो खासै रुचाउँदैनौ, जे रुचाउँछौं त्यो उत्पादन नै गर्दैनौं। यसै प्रवृत्तिको परिणाम हो निर्यात आयातको अनुपात ११ भन्दा बढी हुनु। अर्थात निर्यातभन्दा ११ गुणा बढी आयात हुनु। यसो हुँदा हामीले विदेशको राम्रो उत्पादन उपभोग गर्न त पाएका छौं तर हाम्रो विदेशी मुद्रा जति आयातको पैसा तिर्दै सकिने अवस्था छ, स्वदेशी मुद्रा विदेसिएको छ, देशमा उद्योगधन्दा ध्वस्त भएका छन् र रोजगारको अवसर गुमेको छ। त्यसैले निर्यात बढाउने र देशको आन्तरिक बजारमा पनि खपत हुने खालका उद्योगलाई प्रोत्साहित गर्ने नीति बनाएर अगाडि बढ्नु आवश्यक छ। व्यापार कूटनीति अब हाम्रो कूटनीति आर्थिक कूटनीतिबाट व्यापार कूटनीतिमा रुपान्तरित हुनुपर्छ। होइन भने छिमेकका विशाल बजारबाट हामी खासै लाभान्भित बन्ने छैनौं। हामीले जापानले शीतयुद्धका बेलाका प्रतिद्वन्द्वी सोभियत संघ र अमेरिका दुवैलाई युद्धका हतियार बेच्न सफल भएको चातुर्यपूर्ण व्यापार कूटनीतिबाट सिक्ने र अनुशरण गर्न सक्नुपर्छ। सधैं आर्थिक कूटनीतिका नाममा अनुदान, सहयोग र सस्तो व्याजका ऋण खोज्ने मात्र कार्यबाट देशले समृद्धिको बाटो समात्न सक्ने छैन।"
उपयोगवादी राजनीतिको दुष्परिणाम,"निर्वाचन सम्पन्न भएको दुई महिनापछि एमाले अध्यक्ष केपी ओली मुलुकको ४१ औं प्रधानमन्त्रीमा नियुक्ति भएका छन्। ०७२ मा संविधान जारी गरेपश्चात ओलीले पहिलोपटक नौमहिने सरकारको नेतृत्व गरेका थिए। उनी दोस्रो पटक सरकार प्रमुख (प्रधानमन्त्री) बन्ने अवसर (सौभाग्य नभनौं किनभने कम्यनिस्टहरू भाग्यमा विश्वास गर्दैनन् ? ) प्राप्त गरेका छन्। वाम गठबन्धनको तर्फबाट सुविधाजनक बहुमतसहित उनको सत्तारोहण भएको छ। देशमा विद्यमान समस्या र चुनौतीलाई कसरी सामना गर्ने हुन् त्यो देखिने नै छ। एमाले अध्यक्ष, ठूलो पार्टीको नेता र प्रधानमन्त्रीकै रूपमा पनि ओलीका बोली, अडान, व्यवहार सैद्धान्तिक दृष्टिकोण र भूमिका विवादरहित भने छैनन्। मूलतः निर्वाचनताका जनतासामु बाचा गरिएको स्थायित्व, स्थायी सरकार, दीर्घ शान्ति, विकास र समृद्धिको मार्ग कसरी तय गर्ने हुन् ब्यग्र प्रतीक्षाको विषय बनेको छ। त्यसैमा वाम गठबन्धनमा एकीकृत पार्टीको भविष्यसमेत निर्भर रहनेछ। पक्कै पनि वर्तमान समयमा जनताले अभूतपूर्व उपलब्धि प्राप्त गरेका छन्। संघीय लोकतान्त्रिक गणतन्त्र, धर्म निरपेक्षता, स्वतन्त्रता, विधिको शासन, समानता र समानुपातिक समावेशीकरण इत्यादि प्रमुख छन्। ती सबै उपलिब्ध र जनाधिकार प्रत्याभूत गराउने नयाँ संविधान कार्यान्वयन भएको छ। त्यतिमात्रै होइन, लामो संक्रमणकालको विधिवत् अन्त्यसमेत भइसक्यो। सत्य निरुपण तथा मेलमिलाप र बेपत्ता छानबिन आयोगको कामसमेत अब छिट्टै टुंग्याउन सकिन्छ। द्वन्द्वको घाउ अब चर्काउने नभई त्यसलाई बिर्साउने दिशातर्फ लाग्नु श्रेयस्कार हुनेछ। यसरी तीन तहकै सरकार गठन भइसकेको अवस्थामा व्यवहारमा नै परिवर्तनको अनुभूति भने किन हुन सकिरहेको छैन ? स्थानीय तह कहाँ अल्झिएको हो ? अब प्रश्न गर्ने समय भइसक्यो। प्रदेश सरकार भने भर्खरै गठन भएको छ, अहिले नै प्रश्न नगरौं। ०४६ मा संस्थापक महासचिव पुष्पलाललगायतबाट नेपाल कम्युनिस्ट पार्टीको घोषणापत्रमा नेपालको जातीय वर्गीय विभेद अन्त्य गरी समतामूलक समाज निर्माण गर्ने भनी स्पष्टताका साथ घोषणा गरिएको थियो। २००३०४ सालताका नै संगठित भएको नेपाली कांग्रेस २००७ सालमा राणाशासन फाल्न सफल भयो। त्यतिमात्रै होइन, ०४६ मा निर्दलीय पञ्चायती व्यवस्थाको समेत अन्त्य भयो उसैको नेतृत्वमा। ०५२ देखि माओवादीले थालेको सशस्त्र संघर्षमा सबै जात जाति, वर्ग, क्षेत्र र लिंगको उत्साहपूर्ण सहभागिता रह्यो। दशवर्षे संघर्ष, ०६२६३ को जनआन्दोलन, मधेस विद्रोह, दलित आदिवासी जनजाति, महिला, मुस्लिम समुदायको आन्दोलनले वर्तमान जनाधिकारहरू संवैधानिक हुन पुगेका हुन्। तथापि सबै उत्पीडित वर्ग, वञ्चित समुदाय, दलित, उत्पीडित जनजाति, महिला, गरिब खस, आर्य, मजदुर, किसानलगायतका कमजोर जनताको हकअधिकार अझै किन सुनिश्चित हुन सकेनन् ? सधैँ उही वर्ग जात, लिंग, भाषा धर्म, सम्प्रदायको मात्रै शासन सत्ता किन चल्यो ? उपयोगवादी राजनीतिको सिकार निमुखा जनता हुन पुगे र आजपर्यन्त भइरहेका छन्। गरिबले गाँस, बास, कपास निःशुल्क शिक्षा, स्वास्थ्योपचार, शान्ति सुरक्षा, रोजगारी, न्याय, विभेदबाट मुक्ति चाहेका छन्। तर अझै जनताका आकांक्षापूर्ति हुन सकेको भने छैन। विसं १९७७ असार २५ गते तत्कालिन राणा प्रधानमन्त्री चन्द्रशमशेर राणाले सतिप्रथा अन्त्य गरेका थिए। समाजमा विधवाप्रति हेरिने दृष्टिकोण, उनको पुनर्विवाह, सम्पत्ति, वस्त्रको अधिकार आजसम्म पुनस्र्थापित गराउन सकिएको छैन। समावेशी चरित्रको संघ, संगठन, प्रशासन, शासन न्यायालय, सुरक्षा अंगको स्थापना व्यवहारत हुन सकेको छैन। आश्वासनकै भरमा मात्रै निमुखा र निरीह जनताको सपना मारिन्छ। समतामूलक समाज, समाजवाद, साम्यवाद, विभेदरहित समाज, मजदुरको मालिक बन्ने सपना, महिलालाई समान हक, किसानको हित, यी सबै एक जात र वर्गले आफ्नो सत्ता जोगाउन बोल्ने मिठो बोलीमात्रै हुन्। समावेशीका नाममा एकाध दलित, केही महिला, केही मधेसी मिसाउने र निर्णायक तहमा भने अझै शासक वर्गकै हालीमुहाली चल्दैछ। राजनीतिक दल, संघीय, सरकार, संसद्, प्रदेश, स्थानीय तह सबै नीतिनिर्माण तहमा उत्पीडित वर्गको उपस्थिति नै छैन। समानुपातिक समावेशीकरणको मूल्य, मर्म र भावनामा खोट रहुन्जेल स्थायी शान्ति, स्थायित्व दिगो विकास र समृद्धि सम्भव हुँदैन। राजाको सक्रिय शासन रहेको बेला ०३१ सालमा प्रधानमन्त्री नगेन्द्रप्रसाद रिजालको मन्त्रिपरिषद्मा हिरालाल विश्वकर्मालाई शिक्षा सहायकमन्त्री बनाइएको थियो। कठोर जातीय विभेद, छुवाछूत व्यवहार भएको उक्त समयमा अछूत मन्त्री भएका भए पनि दलितको हैसियत माथि उठ्ने त कुरै थिएन। तथापि पञ्चहरू दरबारिया राजाका समर्थकहरूका निमित्त हिरालाललाई मन्त्री बनाएको कुरा राजाको जयगानका निमित्त ठूलै मसला बन्ने गरेको थियो। पछि राष्ट्रियसभामा राजाले सदस्य छान्ने कोटामा केही दलित पनि परे। यसरी तत्कालिन राजनीतिको एक शक्ति राजसंस्था ले यी उदाहरणमार्फत दलित समुदायलाई उपयोग गरेको देखिन्छ। त्यस्तै केही जनजाति, केही महिला, केही मधेसीलाई आफ्नो शासनकालमा मन्त्री र राष्ट्रियसभा सदस्यको रूपमा उपयोग गर्ने गथ्र्यो दरबार। त्यस्तै कांग्रेसले २००९ सालमा देवव्रत (डीवी) परियारलाई तत्कालिन पार्टी सभापति विश्वेश्वरप्रसाद कोइरालाले महामन्त्री पदमा नियुक्त गरेको हालसम्म कांग्रेसले घमण्डका साथ भन्ने गर्छ। त्यसैगरी ०६३ जेठ ३१ गते नेपाल छुवाछूतमुक्त राष्ट्र घोषणा गरिएको पनि नेकपा एमालेका नेताकार्यकर्ता निकै सम्झने गर्दछन्। मुलुककै सबैभन्दा दर्दनाक, धेरै मान्छे मारिएको, ठूलो जनधनको क्षति, अंगभंग, भौतिक संरचनाको ध्वंस, अपांग बेपत्ता, बनाइएका त्रासदीपूर्ण इतिहास बोकेका माओवादीको दशवर्षे सशस्त्र संघर्षले समेत तमाम उत्पीडित वर्ग, दलित, वञ्चित वर्ग, मजदुर, भूमिहीन, किसान, तल्लो वर्ग, उत्पीडित समुदायको उपभोग मात्रै गरेको दुःखद् परिघटना हुन पुग्यो। संघर्षका बेला जुन समुदायको अवस्था कमजोर थियो त्यसको उठान गरेर संघर्षमा जबर्जस्ती प्रयोग गराइयो। दलितलाई भनियो तिमीमाथि सामन्ती विभेद, छुवाछूत, असमानता छ, त्यसको विरुद्ध लड्न युद्धमा सहभागी होऊ। भूमिहीनलाई आश्वासन दिइयो सामन्तको जमिन खोस, उपभोग गर, हाम्रो सत्ता प्राप्तिपछि त्यो भूमि तिम्रै हुनेछ। महिलालाई भनियो यो पितृसत्तात्मक व्यवस्थाको अन्त्य र महिलाको बराबरीका निमित्त संघर्षमा सहभागी बन। मर्न र मार्न सबै उत्पीडित वर्गलाई प्रयोग गरियो। सत्ता र शक्ति प्राप्तिपछि उनीहरूलाई बल्ल थाहा भयो हामीलाई त केवल युद्धमा उपयोग मात्रै गरिएको रहेछ। निमुखामाथिको यस्तो उपयोगवाद कहिलेसम्म ? यसको अन्त्य कहिले र कसरी गर्ने ? ०७० को दोस्रो संविधासनभा सदस्य निर्वाचनमा माओवादी पार्टी अनपेक्षित ढंगले तेस्रो दलमा खुम्चिन पुग्यो। एकातर्फ पार्टीको पटकपटकको फुट र अर्कोतर्फ सत्ता, शक्ति र सम्पत्तिमा माओवादीमोहका कारण पार्टी निकै कमजोर बन्न पुगेको थियो। त्यसपश्चातको संसद्मा माओवादी र त्यस पार्टीका अध्यक्ष प्रचण्ड मधेसकेन्द्रित दल, जनजाति र अन्य साना दल सम्मिलित २१ दल र संसद्बाहिर रहेका समेत गरी ३३ दलका संयोजक पनि भए। मधेसी दलले प्रचण्डलाई आफ्नो मुद्दा सम्बोधन गरी दिने आशामा नेता माने। तर वैशाख १२ को भूकम्पपछि प्रचण्ड ती साना दललाई लत्याएरै एमाले कांग्रेससँग सहकार्य गरी कयौं मुद्दा र अडान त्यागी संविधान जारी गर्न तयार भए। त्यतिमात्रै होइन, आफ्नो समर्थनको ओली सरकारलाई दिएको विश्वासको मत फिर्ता लिँदै मधेसकेन्द्रित दलको संविधान संशोधन गर्ने मागप्रति लिखित सहमतिका साथ प्रधानमन्त्री बन्न पुगे। संविधान, संशोधनमा आफ्नो पूर्व प्रतिबद्धता, राजनीतिक, वैचारिक भिन्नतालाई थाती राख्दै उनी हाल एमालेसँग पार्टी एकता गराई छाड्न सफल भए। सत्ता र शक्तिबाहिर रहँदा या रहनुपर्दा दलित, आदिवासी जनजाति, मधेसी, उत्पीडित वर्गको साथ चाहिने तर शक्ति र सत्ताका निम्ति स्वार्थी प्रवृत्ति देखाउने र तमाम मुद्दाहरूबाट पछि हट्ने प्रचण्ड नीति देखियो। प्रचण्डले फेरि एकपटक आफ्नो कुटिल र उपभोगवादी प्रवृत्ति प्रदर्शन गरेका छन्। नेपालमा जहिले पनि राजनीतिक शक्तिको ध्यान मध्यमवर्गमाथि केन्द्रित हुने गर्छ। यसको विशेष कारण छ। उच्च वर्ग कम संख्यामा छ र त्यो वर्ग हिजो दरबारको पक्षमा थियो। आज कांग्रेसको नियन्त्रणमा छ। न्यून वर्ग आफ्नो नियन्त्रणमा ऊ आफैं छैन। न्यून वर्गको नियन्त्रण मध्यम वर्गको हातमा भएकाले नेपालमा कथित कम्युनिस्टहरूको ध्यान सोही मध्यमवर्गलाई रिझाउने प्रयत्नमा रहने हुन्छ। न्यून वर्ग भन्नाले आर्थिक, सामाजिक, राजनीतिक अधिकार वञ्चित उत्पीडित समुदाय र वर्ग हो। यो वर्ग भने विगतदेखि हालसम्म राजनीतिक उपयोगवादको सिकार बन्दै आयो। अब यस वर्गले आफ्नो हकअधिकार स्थापनार्थ आफैं संगठित र आन्दोलित हुन आवश्यक छ। राजनीतिक शक्तिले यस वर्गको उपयोग मात्रै गर्नाको परिणाम हो आजको दुरावस्था। त्यो दुरावस्था भनेको गरिबी, अशिक्षा, विभिन्न प्रकारका विभेद, दमन, महिला हिंसा, अमानवता, अन्याय इत्यादि हुन्। समानुपातिक समावेशीकरणको मूल्य, मर्म र भावनामा समेत बद्नियतपूर्वक षड्यन्त्र गरियो। यस्तो अवस्था रहुञ्जेल मुलुकमा स्थायी शान्ति, स्थायित्व दिगो विकास र समृद्धि सम्भव हुँदैन। ट्विटर : _"
आर्थिक विकासका सपना,"प्रमुख वामघटक एमाले र माओवादीबीच निश्चितजस्तै भएको एकताप्रयासले अब बन्ने सरकार स्थिर हुने धेरैको अनुमान छ। विगतमा नेपालको आर्थिक विकास हुन नसक्नुको मुख्य दोष अस्थिरतालाई दिने गरिन्थ्यो, नेताहरू जति नालायक भए पनि। अस्थिरताले नेताहरूको इज्जत जोगाइदिएको थियो, जतिसुकै भ्रष्ट नीति ल्याएर नीतिगत भ्रष्टाचार गरे पनि नौनौ महिनामा परिवर्तन भइरहने सरकारलाई दोष दिने गरिन्थ्यो। एमाले र माओवादीबीचको राजनीतिक तालमेल हेर्दा नेपाली जनताले सोचेजस्तो स्थिरता सहज छैन। यद्यपि अब बन्ने सरकार स्थिर हुने विश्वास आमजनमानसमा व्याप्त छ। सरकार स्थिर भएपछि पक्कै पनि विकास निर्माणले गति लिने र मुलुकको कायापलट हुने अनुमान पनि छमतदाताको। भाषण गरेजस्तो र चुड्की बजाएजस्तो त्यति सजिलो छैन, जति सोचिएको छ विकास गर्न। नेता यिनै हुन् र कर्मचारीतन्त्र उही हो। त्यसमाथि मुलुकको आर्थिक अवस्थाले धान्न नसकिने संघीयता थोपरिएको छ। प्रदेश सरकारको साधारण खर्च (कर्मचारी, भवन, मोटर गाडी आदि) केन्द्र सरकारले त्यो पनि सापटी लिएर पठाउनुपरेको छ। प्रतिनिधिसभामा प्रत्यक्षतर्फ एक सय ६५ र समानुपातिक एक सय १० गरी दुई सय ७५ सदस्य छन्। त्यसबाहेक सात प्रदेशका तीन सय ३० प्रत्यक्ष र दुई सय २० समानुपातिक गरी कुल पाँच सय ५० जना त सांसद मात्रै छन्। राष्ट्रिय सभाका ५९ समेत गरी आठ सय ८४ जना जनप्रतिनिधि लाई करदाताले पाल्नुपर्नेछ, देशको भौगोलिक आर्थिक अवस्था जेसुकै होस्। यिनको पालन खर्च मात्र तीन खर्ब ५० अर्ब रुपैयाँ लाग्छ। जनतालाई बेबकुफ बनाउन संविधानले २५ भन्दा बढी मन्त्रालय नराख्ने भनिए पनि खर्च कम गर्न १९ मन्त्रालय रहने निर्णय भएको छ। एमाले र माओवादीजस्ता दलले यति धेरै जनप्रतिनिधि मुलुकका लागि आवश्यक छैन भन्ने सन्देश त्यतिबेलै दिन सक्नुपर्थ्यो। नातेदार, प्रेमिका मात्र नभई व्यापारीलाई समेत सांसद बनाउन राज्यको आर्थिक हैसियतले नधान्ने सांसदको बन्दोबस्ती गरेका यिनै दलहरूले नै हो। अहिले आएर खर्च कम गर्न मन्त्रालय संख्या घटाइएको भन्दा समाजलाई पचाउन मुस्किल पर्छ। त्यसमाथि हामीकहाँ कुल जनसंख्याको शून्य दशमलब तीन प्रतिशत कर्मचारी छन्। अन्य देशमा सामान्यतया कर्मचारी संख्या कुल जनसंख्याको शून्य दशमलब एक प्रतिशत मात्र छ। कर्मचारी र जनप्रतिनिधिको लालनपालन खर्च झन्डै मुलुकले उठाउने राजस्वबराबर हुन्छ। संघीयता लागू भएपछि रातारात विकास हुन्छ भन्ने सपना बाँडिएको छ, तर यथार्थमा मुलुकको आर्थिक अवस्थाले धान्ने खालको छैन। संघीयता कार्यान्वयनका लागि प्रदेश सरकार र तिनको चाँजोपाँजो मिलाउन खर्च निकासा भएपछि बहुवर्षीय ठेक्का (सडक) लाई छुट्याइएको रकम अभावले सडक विभागमा दिनहुँ धर्ना छ, यही एउटा उदाहरण पर्याप्त छ कि हाम्रो विकास निर्माणको अवस्था। जनतालाई बाँडिएको सपना पूरा गर्न मुलुकको आर्थिक हिसाबले निकै जटिल र चुनौतीपूर्ण छ। अर्कोतर्फ, निर्बल अर्थतन्त्र भएको हाम्रोजस्तो मुलुकमा व्यापार घाटाले लगानी क्षमता दिनप्रतिदिन ह्रास गराइरहेको छ। चालू आर्थिक वर्षको पहिलो ६ महिनामै मुलुकको व्यापार घाटा पाँच खर्ब रुपैयाँभन्दा बढी रह्यो। दुई वर्षअघिको सोही अवधिमा चार खर्ब २९ अर्ब रुपैयाँ थियो। तुलनात्मक रूपमा गत वर्ष (९ खर्ब ११ अर्ब रुपैयाँ) भन्दा चालू वर्षको व्यापार घाटा १४ प्रतिशतले बढी हुने देखिएको छ र आगामी वर्षमा यो क्रम उकालो लाग्दैछ। साधारणभन्दा साधारण वस्तु र सेवासमेत आयात भइरहेको अवस्था छ। श्रम निर्यातले जग्गा जमिन बाझा भए, वस्तु तथा सेवाको उत्पादन र निर्यात वृद्धि हुनुपर्नेमा उल्टो भए। नेपालले एक रुपैयाँको निर्यात गर्दा १३ रुपैयाँको आयात गर्ने गर्छ। त्यसमा पनि भारतसितको मात्र वैदेशिक व्यापारको अंश ६२ प्रतिशत (तीन अर्ब ८१ करोड अमेरिकी डलर) र चीनसित १२८ प्रतिशत (९३ करोड डलर) छ। कुल आयातमा पेट्रोलियम पदार्थ आयातको अंश करिब ११ प्रतिशत छ, जुन नेपालले गर्दै आएको निर्यातभन्दा बढी हो। अर्काे एउटा तथ्यांक हेरौं, नेपालले सन् २०१५ मा ६ अर्ब १६ करोड अमेरिकी डलरबराबरको आयात गरेको थियो, जुन अघिल्लो वर्ष यस्तो आयात ५ अर्ब अमेरिकी डलर थियो। हामीले निर्यात गर्ने भनेको युवाका पाखुरा मात्र हुन्। सन् २०११ देखि २०१५ सम्म पाँच वर्षको आँकडा हेर्ने हो भने नेपालमा आर्जित कुल विदेशी मुद्राको ९ प्रतिशत मात्र निर्यातबाट प्राप्त भएको छ। अर्थात् कुल जीडीपीमा निर्यातको हिस्सा जम्मा ११ प्रतिशत मात्र छ। त्यसमाथि वस्तु तथा सेवा निर्यातको अवस्था ह्रासोन्मुख छ। सन् २०११ मा कुल वैदेशिक आम्दानीको हिस्सा ९५ प्रतिशत रहेकोमा २०१५ मा आइपुग्दा ८४ प्रतिशत हुन पुगेको यो तथ्यांकले पुष्टि गरेको छ। त्यसमाथि आएको रेमिटान्सको ८० प्रतिशतभन्दा बढी उपभोगमा खपत हुन्छ। कुनैबेला मुलुकको कुल गार्हस्थ्य उत्पादन (जीडीपी) मा ४१ प्रतिशत योगदान रहेको कृषि क्षेत्र अहिले खुम्चिँदै गएको (हाल ३६ प्रतिशत) छ। भूमिसुधारसम्बन्धी उच्चस्तरीय आयोगको पछिल्लो प्रतिवेदनअनुसार देशको ९० प्रतिशतभन्दा बढी जनसंख्या, जो कृषिमा आश्रित छन्, सित जग्गाजमिन नै छैन। २३ प्रतिशत परिवारसित सीमान्त जमिन छ, २४ प्रतिशत परिवार साना किसान छन्, जोसित १० रोपनी जमिन छैन। त्यसैगरी ५७ प्रतिशत किसान भूमिहीन या सीमान्तकृत रहेको स्वयं सरकारी तथ्यांकले नै देखाएको छ। तीन प्रतिशत अर्थात् एक लाख परिवारसित ६० रोपनीभन्दा माथिको जमिनको स्वामित्व छ। जमिनको थोरबहुत स्वामित्व भएकाहरू पनि विदेशिएका छन् र उपत्यकाबाहिरका अधिकांश जमिन बाँझै छन्। विश्व खाद्य संगठनका अनुसार देशका ५० प्रतिशत जिल्लामा खाद्य सुरक्षा छैन। व्यापार तथा निर्यात प्रवद्र्धन केन्द्रका अनुसार सन् २०१५ मा नेपालले झन्डै एक खर्ब रुपैयाँबराबरको कृषिजन्य उत्पादनको आयात गरेको थियो। नेपालले झन्डै २० अर्ब रुपैयाँबराबरको चामल मात्रै आयात गर्छ। नेपालमा उत्पादित ३४ ट्रक अदुवा अनेक बहाना गरी निर्यात गर्न नदिने भारतसित बिजुली निर्यात गरी अर्थतन्त्र सबल बनाउने सोच कल्पना मात्रै हो। केन्द्रीय तथ्यांक विभागका अनुसार नेपालको कुल गरिबी २४ प्रतिशत छ, जसमा सहरी क्षेत्रका गरिबी १५४६ र ग्रामीण क्षेत्रको २६४३ छ। २१ प्रतिशतभन्दा कम गरिबीको दर भएका जिल्ला उच्च समृद्धि स्तर भएका जिल्लाको श्रेणीमा पर्छन्। त्यस्तै ३१ प्रतिशतभन्दा बढी गरिबीको दर भएका जिल्ला न्यून समृद्धिस्तर भएका जिल्लामा आयोगले वर्गीकरण गरेको छ। यी तथ्यांकले नेपालको वास्तविक आर्थिक अवस्था उजागर गर्छ र यो विषम परिस्थितिमा विकास निर्माण त्यति सजिलो छैन भन्ने पुष्टि गर्छ। यस्तो तन्नम अर्थतन्त्र भएको मुलुकमा सांसद र मन्त्रीहरूको तलबभत्तै पुयाउन हम्मे परिरहेका बेला देउवा सरकारले जाँदाजाँदै राज्यको ढुकुटीबाट वृद्धभत्ताका नाममा १८ अर्ब, भूकम्पपीडितलाई एक लाखका दरले थप ८० अर्ब र कर्मचारी स्वेच्छिक अवकाश योजनाले ५० अर्ब गरी झन्डै डेढ खर्ब राज्यको थप भार पारिदिएका छन्। आर्थिक विकासका लागि अर्थतन्त्र दह्रो हुन आवश्यक छ। अर्थतन्त्र दह्रो हुनका लागि आर्थिक उपार्जन आवश्यक पर्छ, जुन अहिले अति न्यून देखिएको छ। वस्तु तथा सेवाको निर्यात गर्न नसके पनि आयात कम वा यहीं उत्पादन गरेर प्रतिस्थापन गर्न सकिन्छ। यसको ज्वलन्त उदाहरण पेट्रोलियम पदार्थ र एलपी ग्यास विस्थापन सबैभन्दा प्रभावकारी हो। जसका लागि विद्युत् विकास आवश्यक पर्छ। उदाहरणका लागि अहिले करिब ८ सय मेगावाट बिजुली (बेलुकीको पिक समयमा) भयो भने अधिकांश नेपालीका घरबाट एलपी ग्यास हटाउन सकिन्छ। ८ सय मेगावाट बिजुली उत्पादन गर्नका लागि प्रतिमेगावाट २५ करोड रुपैयाँका दरले २ खर्ब रुपैयाँ लाग्छ। किनभने बिहान र बेलुकी खपत हुने बिजुली साधारणतया नदी प्रवाही आयोजनाले धान्दैन र जलासययुक्त नै चाहिन्छ। जलासययुक्त आयोजना स्वाभाविक रूपमा महँगो पर्छ। वार्षिक २० अर्ब रुपैयाँभन्दा बढीको एलपी ग्यास आयात हुँदै आइरहेको छ। यो हिसाबले उक्त ८ सय मेगावाटको विद्युत्मा गरेको खर्च ८ वर्षमा फिर्ता हुन्छ। तर ग्यास आयातमा गरिएको लगानी राज्यमै रहन्छ, जसले अन्य विकास निर्माणमा खर्च गर्न सकिन्छ। अझ पूर्वपश्चिम विद्युतीय रेलमार्ग, विद्युतीय परिवहनको प्रयोग गर्न सकिने यातायात क्षेत्रमा खपत हुने पेट्रोललाई विस्थापित गर्न सकिन्छ। उदाहरणका लागि सुर्खेतबाट दैलेखसम्म जाने बाटोमा ट्रकबाट सामान ओसार्नुको साटो रोपवे निर्माण गर्न सके दैनिक लाखौं रुपैयाँका पेट्रोलिम पदार्थ र ढुवानी खर्च जोगिन्छ। विद्युत् कहाँ खपत गर्ने भन्ने समस्या रहँदैन। भारतलगायत तेस्रो मुलुकबाट कच्चापदार्थ आयात गरी उतै निकासी गर्दा तुलनात्मक लाभ कम र प्रतिस्पर्धात्मक क्षमता कमजोर हुने हुनाले नेपालले निर्यात गरी अर्थतन्त्र बलियो बनाउन सक्दैन। स्वदेशमै उपलब्ध हुने कच्चा पदार्थको उपयोग भयो भने मात्र तुलनात्मक लाभ हासिल हुन्छ, जसको सम्भावना कृषि क्षेत्रमा उच्च छ। अर्काे हो पर्यटन क्षेत्र जहाँ विगत पाँच वर्षको अवधिमा कुल वैदेशिक मुद्राआर्जनमा यसको योगदान औसत ६ प्रतिशत छ। कुल जीडीपमा पर्यटन क्षेत्रको योगादन ८९ प्रतिशत छ। नयाँ सरकारले यो बनाउँछु र ऊ बनाउँछु भनी जनतालाई सपना बाँड्नुभन्दा अर्थतन्त्र सुधारतर्फ पाइला चाल्न जरुरी छ। विदेशी लगानी र विदेशी ऋणले देश थङथिलो भइसकेको छ। विदेशी सहायतासँगै आउने सर्त, ठेकेदार र परामर्शदाताका भेरियसन चलखेलले सय रुपैयाँ पर्ने आयोजना एक हजार रुपैयाँसम्म परेका उदाहरण छन्। अर्थतन्त्रलाई स्वावलम्बी बनाउन स्थानीय उत्पादनमै जोड दिन आवश्यक देखिन्छ। हवाई गफ होइन धरातलीय यथार्थमा रही मुलुकको आर्थिक क्षेत्रलाई सबल बनाउन पहल गर्नुपर्छ। भारतसित व्यापार घाटा कम गर्ने उपाय भनेको पेट्रोलियम पदार्थको विस्थापन र कृषि उत्पादनको आयातमा कमी नै मुख्य हो। नेपालमा उत्पादित जाबो ३४ ट्रक अदुवा अनेक बहाना गरी निर्यात गर्न नदिने भारतसित बिजुली निर्यात गरी अर्थतन्त्र सबल बनाउने सोच सपनामा खोले खानुसरह हो। किनभने भारतीय बजारलाई ताकेर स्थापना भएका कयौं उद्योग बन्द भइसके। नेपालले आयात कम गर्न थालेका वस्तुमा समेत अनेक बहाना (जस्तै कुखुरामा बर्ड फ्लू, स्वदेशी साबुनमा बोसो प्रयोग आदि) बनाउन बन्द गर्न उद्यत रहने भारतसित व्यापार घाटा कम गराउन निर्यात बढाउनेमा जोड दिनु अहिलेलाई सान्दर्भिक देखिँदैन। हिजो भारतीय बजारमा प्रतिस्पर्धा गरेको जिंक अक्साइड, एक्रेलिक यार्न र वनस्पति घीउमा विभिन्न कर लगाएर यहाँको उद्योग नै धराशायी बनाएको धेरै भएको छैन। स्थानीय उत्पादन र आयात विस्थापन गर्ने नीति र स्वदेशी लगानीको जोहो नै अहिलेको आवश्यकता देखिन्छ।"
भारतीय फुटबल टिमका पूर्व कप्तान भुटिया राजनीतिबाट आउट,"दार्जिलिङ : भारतीय फुटबल टिमका पूर्व कप्तान भाइचुङ भुटियाले राजनीति जीवनबाट सन्यास लिएका छन्। पाँच वर्ष अघि फुटबल छोडेर बंगालकी मुख्यमन्त्री ममता बनर्जीको साथमा तृणमुल काग्रेस (टीएमसी)मा प्रवेश गरेर सकृय राजनीति गरिरहेका भुटियाले सोमबार ट्विट गर्दै पार्टी परित्याग गरेको घोषणा गरेका हुन्। बंगालको सत्तारुण पार्टी त्यागेका उनले अब कुनैपनि दलमा सहभागी नहुने घोषणा गरेका छन्। ४० वर्षीया भुटियाले राजनीतिमा प्रवेश गरेपछि दुईपटक चुनावी प्रतिस्पर्धामा उत्रिएर हार बेहोरेका थिए। उनले भनेका छन् म भारतका कुनै दलको पनि सदस्यता लिनेछैन ।उनी सन् २०१४ को लोकसभा निर्वाचनमा दार्जिलिङबाट भारतीय जनता पार्टीका एसएस अल्वालियाबाट पराजित भएका थिए। दुई वर्ष अघि पश्चिम बंगाल सभाका लागि सिलिगुडीबाट चुनावी मैदानमा उत्रिएका उनलाई कम्युनिस्ट उम्मेदवारले पराजित गरेका थिए। गत वर्ष दार्जिलिङ सहितको गोर्खाल्याण्ड आन्दोलनलाई भुटियाले सर्मथन गरेपछि टीएमसीसँग मनमुटाव सुरु भएको थियो। गोर्खाल्याण्ड आन्दोलनलाई समर्थन गरेपछि ममता र भुटियाको सम्बन्ध चिसिएको थियो। उनले एक महिना अघि नै टीएमसी छोड्नेबारे जानकारी गराएको भारतीय अखबारहुरुले उल्लेख गरेका छन्। पार्टी परित्याग पछि उनको चर्चा चुलिएको छ। सन् २०११ मा फुटबल खेलबाट सन्यास लिएका भुटिया सन् २०१३ देखि राजनीतिमा प्रवेश गरेका थिए। भारतका अन्तराष्टिय फुटवल खेलाडी भूटिया १५ डिसेम्वर १९७६ मा सिक्किममा जन्मेका थिए। चुनावमा गोर्खाल्याण्डको छोरो हैन भनेर आलोचना गरेपछि भुटियाले टीएमसीले वाजी मार्ने प्रचार गरेका थिए । तृणमुलकी अध्यक्ष ममता बनर्जीले भुटियाले जित्ने पक्का भएको बताउथिन् । भुटियाले पनि आफुलाई विश्वास गरेकोमा ममताप्रति कृतज्ञता दर्शाउदै भन्ने गर्दथे, उहाँको भरोसालाई मर्नदिने छैन, भरोसालाई खरो उतार्न प्रयास गर्ने छु । भुटियाले ममतासँगको सहकार्यलाई पाँच वर्षमै त्यागेर नयाँ बाटो तय गर्ने उद्घोष गरेका छन् । भुटिया १६ वर्षको उमेरमा भारतीय खेल मैदानमा उदाएका थिए। स्कुले शिक्षा छोडेर १९९३ मा कलकत्ता फुटवल क्लबमा सामेल भएका थिए। उनले सन् १९९९ मा बेलायतको ब्युरी क्लवमा खेल्ने अवसर पाए। तीन वर्ष त्यही रमाए र भारत फर्के। ३८ बर्षको उमेरमा खेलबाट राजनीतिको मैदानमा आएपछि उनका समर्थकहरु यो मैदानमा समेत उनको गोल हेर्ने व्यग्र प्रतिक्षा गरिरहेका थिए । भुटियाले पनि जुन इमान्दारिता र लगनका साथ खेलको मैदानमा प्रर्दशन गरे जस्तै राजनीतिको मैदानमा समेत त्यसरी नै काम गर्ने बताउँथे। तर दर्शक रमाउने गोल नगर्दै उनी रानजीतिको खेलमैदानबाट बाहिरिएका छन्।"
एपीएफलाई उपाधि,"धनगढी : प्रधानमन्त्री कप राष्ट्रिय महिला क्रिकेट प्रतियोगिताको उपाधि विभागीय टोली एपीएफ क्लबले जितेको छ। धनगढीको फाप्ला मैदानमा भएको फाइनलमा पूर्वाञ्चललाई सात विकेटले पराजित गर्दै एपीएफ राष्ट्रिय महिला क्रिकेट प्रतियोगिताको च्याम्पियन भएको हो। उपाधि विजेता एपीएफले नगद पाँच लाख प्राप्त गर्यो। उपविजेतामा सीमित भएको पूर्वाञ्चलले दुई लाखमा चित्त बुझायो। टस हारेर व्याटिङ गरेको पूर्वाञ्चलले निर्धारित २० ओभरको खेलमा पाँच विकेट गुमाउँदै ६० रन जोड्यो। पूर्वाञ्चलको पालीमा काजोल श्रेष्ठले १८ तथा रोमा थापाले १२ रन बनाउनुबाहेक अन्यले दोहोरो अंकमा रन बनाउन सकेनन्। एपीएफका रेखा रावल, करुणा भण्डारी, रीतु कनौजिया, अञ्जली चन्द र सीता रानामगरले एकएक विकेट लिए। ६१ रनको लक्ष्य पछ्याएको एपीएफले १६३ ओभरमा तीन विकेट गुमाएर लक्ष्य भेट्टायो। एपीएफका लागि ज्योति पाण्डेयले २२ तथा सरिता मगरले अविजित रहँदै १५ रन बनाए। पूर्वाञ्चलका शान्ति चौधरी र संगीता राईले एकएक विकेट लिए। प्लेयर अफ दी फाइनल एपीएफकी ज्योति पाण्डेय भइन्। यस्तै प्रतियोगिताको वुमन अफ दी सिरिज चुनिएकी पूर्वाञ्चलकी कप्तान रुविना क्षत्रीले १० हजार नगद प्राप्त गरिन्। प्रतियोगिताको उत्कृष्ट बलर पनि क्षत्री नै बनिन्। प्रतियोगिताभर एक सय ६ रन बनाएकी पूर्वाञ्चलकी काजोल श्रेष्ठ उत्कृष्ट ब्याट्सवुमन भइन्। उदीयमान खेलाडी सुदूरपश्चिमकी लक्ष्मी साउद र फेयर प्लेको पुरस्कार सुदूरपश्चिम टोलीले जित्यो। उत्कृष्ट सबैले नगद पाँच हजार प्राप्त गरे।"
"कारबाओ कपको उपाधि म्यानचेस्टर सिटीलाई, आर्सनल ३० ले पराजित","काठमाडौँः इङ्लिस कारबाओ कप फुटबल प्रतियोगिताको उपाधि म्यानचेस्टर सिटीले उचालेको छ । वेम्ब्ली स्टेडियममा भएको फाइनल भिडन्तमा आर्सनलमाथि ३० को एकपक्षीय नतिजा निकाल्दै सिटीले उपाधि उचालेको हो । प्रिमियर लिगमा पनि फराकिलो अंकसहित अग्रता बनाइरहेको सिटीलाई सिजनको पहिलो उपाधि दिलाउने क्रममा सर्जियो अग्वेरो, भिन्सेन्ट कोम्पनी र डेभिड सिल्भाले एकएक गोल गरे । प्रशिक्षक पेप ग्वार्डिओलको कमानीमा सिटीले पहिलो उपाधि उचालेको हो । उपाधि उचाल्ने क्रममा पहिलो गोल सिटीका लागि अग्वेरोले खेलको १८ औँ मिनेटमा गरे । उनले आर्सनलको डि एरिया बाहिरबाट किपरलाई बिट गर्दै गोल गरेका थिए । त्यसपछि दोस्रो हाफमा सिटीले २ गोल थप्यो । खेलको ५८ औँ मिनेटमा आर्सनलको डि एरियामा अल्मलिएको बललाई कोम्पनीले पोस्टको दिशा दिए । खेलको ६५ औँ मिनेटमा सिल्भाले अर्को गोल थपेपछि सिटीले एकपक्षीय नतिजा निकाल्दै सिजनको पहिलो उपाधि जितेको हो ।"
"एथ्लेटिको मड्रिडको सानदार जित, बार्सिलोना दबाबमा","काठमाडौं : स्पेनिस ला लिगा अन्तरगत आइतबारको खेलमा एथ्लेटिको मड्रिडले सेभिल्लामाथि सानदार जित हात पारेको छ । अंक तालिकामो दोस्रो स्थानमा रहेको एथ्लेटिको मड्रिडले सेभिल्लामाथि ५२ को सानदार जित निकाल्दै उपाधि भिडन्तमा शीर्ष स्थानको बार्सिलोनामाथि दबाब बनाएको छ । सेभिल्लाको होम ग्राउण्डमा भएको खेलमा एथ्लेटिको मड्रिडको जितमा ग्रिजम्यानले ३ गोल गरे, डिएगो कोस्टा र कोकेले ११ गोल गरे । २९ औं मिनेटमा कोस्टाको गोलबाट एथ्लेटिको मड्रिडले खेलमा अग्रता बनाएको थियो । ग्रिजम्यानले ४२ औं मिनेट गोल गरे भने पेनाल्टी मार्फत ५१ औं मिनेटमा गोल गरे । ६५ औं मिनेटमा कोकेले गोल गरी टोलीलाई ४० को अगता दिलाएको थिए । ८१ औं मिनेटमा ग्रिजम्यानले तेस्रो गोल गर्दासम्म एथ्लेटिको मड्रिड ५० ले अगाडि रहेकोमा सेभिल्लाका लागि ८५ औं मिनेटमा पाब्लो सारावियाले र ८९ मिनेटमा नोलिटोले गोल गर्दा खेल ५२ मा टुंगियो । ला लिगाको अर्काे खेलमा भ्यालेन्सियाले सान्टी मिनाको २ गोलको मद्दतमा रियल सोसिडाडमाथि २१ को जित निकाल्यो । यथ्लेटिक विल्बाओले मालागामाथि २१ र भिल्लारियलले गेटाफेमाथि ११ को जित निकाले आइतबारको खेलपछि दोस्रो स्थानमा रहेको यथ्लेटिको मड्रिडको २५ खेलबाट ५८ अंक पुगेको छ । समान खेलबाट शीर्ष स्थानमा बार्सिलोनाको ६५ अंक रहेको छ । समान खेलबाट ५१ अंक बनाएको रियल मड्रिड र ४९ अंक बनाएको भ्यालेन्सिया भने उपाधि दौडमा निकै परेका छन् ।"
एन्फा निर्वाचन टार्ने षड्यन्त्र,"काठमाडौं : अखिल नेपाल फुटबल संघ (एन्फा) को चैत १४ गते हुने निर्वाचन विभिन्न बहानामा रोक्ने षड्यन्त्र भइरहेको आरोप अध्यक्षका उम्मेदवार कर्माछिरिङ शेर्पाले लगाएका छन्। शेर्पा समूहको आइतबार राजधानीमा भएको भेलामा उनले एन्फामा परिवर्तनका पक्षधरलाई गुमराहमा राख्ने प्रयास विभिन्न अदृश्य शक्तिले गरिरहेको आरोप लगाए। निर्वाचनको मिति तोकेर उम्मेदवारी दर्ता भइसक्दा पनि निर्वाचन हुन्छ कि हुँदैन भन्ने अन्योल छ। यसअघि पनि विभिन्न बहानामा चार पटक निर्वाचन सार्ने काम भयो। एन्फामा पर्दा पछाडिको खेल धेरै हुने गर्छ, हामी तोकिएकै समयमा निर्वाचन होस् भन्ने चाहन्छौं, शेर्पाले भने। उनले एन्फाको पाँच महिनाअघि सम्पन्न विशेष साधारणसभाले एन्फाको अपिल कमिटी बनाउने, पुस ५ देखि माघ ५ गतेसम्म प्रतिनिधि चयनका निर्वाचन गर्ने, प्रतिनिधिको नामावली समयमै सार्वजनिक गर्ने, निर्वाचन समिति गठन गर्नेजस्ता विषयमा निर्देशिका बनाए पनि निर्देशिकाअनुसार कुनै काम नभएको बताए। एन्फा कार्यसमितिले अहिलेसम्म निर्देशिका अनुमोदन गरेको छैन। मोतीराज गौतमको संयोजकत्वमा अपिल कमिटी बने पनि कमिटीलाई नियुक्ति दिइएको छैन। सुमन केसीको संयोजकत्वमा बनेको निर्वाचन समितिलाई पनि काम गर्न दिइएको छैन, शेर्पाले भने। निर्देशिकामा समय सीमाभित्र नभएको जिल्ला, क्लब र समितिको प्रतिनिधिको निर्वाचन स्वतः रद्द हुने उल्लेख गरिए पनि भक्तपुर, मकवानपुर, नवलपरासी र खेलाडी संघमा अझै निर्देशिका लत्याएर फोहोरी खेल खेल्ने काम भइरहेको आरोप पनि शेर्पाले लगााए। उनले आफ्नो समूह जितको नजिक रहेको दाबी गर्दै विभिन्न बहानामा निर्वाचन टार्ने खेल भइरहेकोले निगरानीका लागि विश्व फुटबल महासंघ (फिफा) र एसियाली फुटबल महासंघ (एएफसी) सँग आग्रह पनि गरे। उनले नेपाली फुटबलको विकासका लागि अल्पकालीन र दीर्घकालीन योजना तय गरेर अगाडि बढ्ने बताए। उनले पारदर्शिता आफ्नो मुख्य एजेन्डा भएकाले निर्वाचनको आम्दानी र खर्चका विवरणसमेत सार्वजनिक गर्ने प्रतिबद्धता पनि व्यक्त गरे। चैत १४ गते हुने एन्फाको निर्वाचनमा अध्यक्ष पदका लागि शेर्पा र वरिष्ठ उपाध्यक्ष मणि कुँवरबीच प्रतिस्पर्धा हुनेछ। दुवै समूहबाट ११ जनाले उपाध्यक्ष पदमा उम्मेदवारी दिएका छन्। निर्वाचनमा ७७ जना प्रतिनिधिले मतदान गर्नेछन्।"
"घाइते हुँदै नेमारले मैदान छाडे, पिएसजीलाई तनाव",काठमाडौँः फ्रान्सेली लिग वान फुटबल प्रतियोगिता अन्तरगत आइतवार राति भएको मार्सिल्लेविरुद्धको खेलमा प्रमुख स्ट्राइकर नेमार घाइते भएपछि पेरिस सेन्ट जर्मेनलाई तनाव भएको छ । मार्सिल्लेविरुद्धको खेलमा एकपक्षीय ३० को नतिजा निकाले पनि कुर्कुच्चको चोट बोक्दै नेमार स्टेक्चरमा बोकिएर नेमारले मैदान छाडेपछि पिएसजी अफ्ठेरोमा परेको हो । खेलको ८० औँ मिनेटमा पीडासहित नेमार मैदानम ढलेका थिए । त्यसपछि उनलाई स्वास्थ्यकर्मीको टोलीले स्ट्रेक्चरमा राखेर मैदान बाहिर लगेको थियो । नेमार घाइते भएपछि रियल मड्रिडविरुद्धको च्याम्पियन्स लिगको अन्तिम १६ को खेल गुमाउने सम्भावना बढेको छ । पहिलो लेगको नतिजा ३१ ले रियललाई सुम्पेको पिएसजीले मार्च ७ मा हुने दोस्रो लेगमा खेल उल्ट्याउन कम्तिमा पनि ३० को जित निकाल्नुपर्ने बाध्यता छ । यस्तो अवस्थामा नेमार घाइते भएपछि पिएसजीमाथि दबाब बढेको हो । नेमार घाइते भए पनि पिएसजीले मार्सिल्लेविरुद्धको खेलमा सहज जित निकाल्यो । उसका लागि किलियन एमपीपी र एडिनसन काभानीले एक एक गोल गरे । अर्को गोल भने पिएसजीले मार्सिल्लेबाट आत्मघाती उपहार पायो ।
