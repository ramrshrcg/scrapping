शीर्षक,विवरण
अवहेलना मुद्दा र विभिन्न देशका अनुभव,"अदालतबाट हुने न्यायिक कामकारबाहीलाई स्वस्थ बनाउन, न्याय सम्पादन गर्ने न्यायमूर्तिलाई कुनै दबाब वा प्रभावमा नपारि न्याय सम्पादन गराउने उद्देश्यले नै संसारभर अदालतको अबहेलनाको अवधारणा विकास भएको पाइन्छ। अदालतबाट भएको न्यायसम्पादन र न्यायसम्पादन गर्ने न्यायाधीशप्रति भ्रम सिर्जना गर्ने वा उनीहरूले गरेको न्यायसम्पादनलाई प्राज्ञिक अनुसन्धानबाट पुष्टि नगरी रिस उठ्नेले भनेकै भरमा गरिएका कतिपय प्रतिक्रिया तथा समाचारकै कारण अदालतको अबहेलना भएको भन्दै कारबाही हुने गरेको छ। अदालतको अवहेलना प्राकृतिक न्यायको सिद्धान्तको यस्तो अपवाद हो कि यस्तो प्रकारको मुद्दामा कुनै न्यायाधीशले हेर्न मिल्ने या नमिल्ने भन्ने बन्देज हुँदैन। अदालतको अबहेलना कुनै अमुक न्यायाधीशको विषय होइन, यो त न्यायपालिकाको आफ्नो विषय भएकाले यसलाई आफैंले हेर्ने प्रावधान बनाइएको हो। अदालतको अवहेलनामा संसारभर नै एउटै प्रकृतिको व्यवस्था देखिएको छ। ठूला प्रजातान्त्रिक मुलुकमा पनि अबहेलनाका मुद्दा भइरहने र जेलचलानसमेत हुने गरेको पाइन्छ। अमेरिका, भारत, श्रीलंका, जापान, फ्रान्स, बेलायत जस्ता देशमा अबहेलनाका मुद्दामा पत्रकारलाई वर्षौं कैदसजाय र जरिबाना गरिएको पाइन्छ। विभिन्न देशहरूको अबहेलनाको नजिरहरू भारत भारतको दिल्ली उच्च अदालतले १२ सेप्टेम्बर २०१७ मा मिड डे पत्रिकाका आवासीय सम्पादक वितुषा ओवेरोय र कार्टुनिष्ट इरफानसहित चारजना पत्रकारलाई अदालतको मानहानि मुद्दामा चार महिनाको जेल सजाय तोक्यो। सजाय पाउने अन्य दुईमा सम्पादक एमके टायल र प्रकाशक एसके अख्तर थिए। न्यायाधीशहरू आरएस सोधी र बीएन चतुर्वेदीको इजलाशले उनीहरूलाई प्रतिव्यक्ति १० हजार भारु जरिबानासमेत भराउने आदेश गर्यो। मिड डे पत्रिकाले सन् २००७ मे १९ मा न्यायाधीश वाइके अग्रवालको इजलाशले एक मलका निर्माताका साझेदार रहेका उनका छोरालाई फाइदा हुनेगरी फैसला सुनाएको समाचार प्रकाशित गरेको थियो। बंगलादेश बंगलादेशको सर्वोच्च अदालतको पुनरावेदन विभागले सन् २०१० को अगस्ट १९ मा बंगाली भाषाको दैनिक पत्रिका अमरदेशका निमित्त सम्पादक महमुदर रहमानलाई छ महिना जेल सजाय र बंगलादेशी मुद्रा १ लाख (अमेरिकी डलर १, ४३६) जरिबानाको आदेश गर्यो। जरिबाना नतिरे दुई महिनाअघिबाटै कारागार चलान भएका रहमानले थप समय जेलमा बस्नुपर्ने फैसलामा उल्लेख थियो। अमरदेशकै संवाददाता अलिउल्लाह नोमानलाई एक महिनाको सजाय सुनाइएको थियो। नोमान र अमर देशका प्रकाशक हसमत अलीलाई जनही १० हजार बंगलादेशी मुद्रा (अमेरिकी डलर १४४) जरिबाना वा सात दिन काराबासको सजाय सुनाइयो। राज्यप्रति पूर्वाग्रही भएर ढाकामा रहेर काम गर्ने बेलायती पत्रकार डेभिड वर्गम्यानलाई युद्वअपराधसम्वन्धी विशेष अदालतको मानहानिसम्वन्धी मुद्दामा सजाय दिइएको भन्दै अमरदेशमा अप्रिलमा छापिएको समाचारले अदालतको मानहानि भएको ठहर फैसलामा गरिएको थियो। स्थानीय अंग्रेजी भाषाको पत्रिका न्यु एजका सम्पादक रहेका बर्गमेनको कोलमले राष्ट्रको स्वाभिमानमा चोट पुर्याएको र देशवासीको चित्त दुखाएको भन्दै उनलाई ५ हजार टाका जरिबाना र सातदिन काराबासको सजाय तोकिएको थियो। बंगलादेशकै दैनिक मनाबजामिनका प्रकाशक तथा प्रधानसम्पादक मतिउर रहमान चौधरीलाई सन् २००२ मे मा अदालतको मानहानि अभियोगमा जरिबाना र एक महिना कैदको सजाय भएको थियो। श्रीलंका श्रीलंकाको लंका न्युजका निर्वासित सम्पादक सन्दरुवान सेनाधीरालाई त्यहाँको सर्वोच्च अदालतले सन् २०१७ जनवरी १९ मा विभिन्न १४ वटा अदालतको मानहानि मुद्दामा सूचना जारी गर्यो। गामापाहाका प्रमुख प्रशासकले स्थानीय न्यायालयलाई अपमान गरेको अभियोगमा सेनाधीरालाई पक्रन त्यही वर्षको नोभेम्बरमा इन्टरपोलको सहयोगमा अन्तर्राष्ट्रिय पक्राउ आदेश जारी गरे। स्थानीय अदालतका न्यायाधीशको चरित्रहत्या र अपमान गर्दै आफ्नो वेबसाइट र सामाजिक सञ्जालमा कैयन लेख प्रकाशित गरेको आरोपपछि सेनाधीरा महिन्दा राजापाक्षेको शासनकालमा देश छोडेर बेलायत बस्दै आएका थिए। उनलाई श्रीलंका आउनासाथ पक्राउ गर्न अध्यागमन विभागलाई समेत स्थानीय प्रशासनले निर्देशन दिएको थियो। अदालतको मानहानिमा पत्रकारलाई सजाय फ्रान्स सन् २००६ मा सान फ्रान्सिस्कोका स्वतन्त्र भिडियो ब्लगर जोन उल्फले अनुसन्धान सहयोगका लागि खिचेको भिडियो दिन इन्कार गरेको मुद्दामा धरौटीमा रिहा भएलगत्तै अदालतको मानहानिमा जेल चलान भए। अमेरिका सन् २००५ मा न्युयोर्क टाइम्सका पत्रकार जुडिथ मिल्लरले अमेरिकी गुप्तचर एजेन्सीका एक अधिकारीको नाम राष्ट्रपति कार्यालयका कुन अधिकारीले उनलाई दिएको भन्ने विषयमा बयान दिन इन्कार गरेपछि अदालतको मानहानिमा ८५ दिन जेल बस्नुपर्यो। आदालतमा आंशिक बयान दिएपछि मात्र उनी जेलमुक्त भइन्। सन् २००४ मा अमेरिकी गुप्तचर संस्था एफबीआईले लिएको एउटा घुसप्रकरणको भिडियोबारे स्रोत खुलाउन इन्कार गरेपछि एनबीसी डब्लूजेएआरका पत्रकार जिमतारिक्यानिलाई अदालतको मानहानिमा ६ महिना नजरबन्दको आदेश भयो। भिडियो प्रसारण गर्ने उक्त टेलिभिजनले समेत ८५ हजार अमेरिकी डलर जरिबाना तिर्नुपर्यो। सन् २००१ मा एउटा सत्य घटनामा आधारित पुस्तकका लागि अनुसन्धान गरिरहेका अमेरिकी लेखक भनेसा लिज्जेटले आफ्नो अनुसन्धान र त्यसमा उल्लेख गरिएका स्रोतहरूको पहिचान संघीय न्यायाधीशसामु खुलाउन अस्वीकार गरेपछि १६८ दिन जेल बस्नुपर्यो। अदालतमा बयान दिन अस्वीकार गर्दा, वयानमा झुटो विवरण दिँदा विश्वभर धेरै पत्रकारले अदालतको मानहानिको मुद्दामा जेल र जरिबाना सजाय बेहोर्नुपरेको छ। माथिका यी उदाहरण मात्रै हेर्ने हो भने विगतदेखि नै अदालतको अबहेलना मुद्दाको सुनवाइ तथा प्रभावकारी आदेश नभएकै कारण नेपालमा अबहेलनाका घटना दोहोरिरहने गरेका छन्।"
मौलिक सभ्यता पुनर्निर्माण,"नेकपा एमाले र माओवादी केन्द्र सम्मिलित वाम गठबन्धनको सरकारमा मधेसकेन्द्रित दलमध्येबाट पनि प्रतिनिधित्व हुन सक्यो भने पाँच वर्षका लागि नेपालले बलियो र स्थिर सरकार पाउनेछ। त्यसबाट गएका ७० वर्षदेखिको राजनीतिक अस्थिरताको अन्त्य हुनेछ र समृद्ध नेपाल निर्माणको ढोका उघारिनेछ। आज समृद्धिको मार्गमा लम्किने हुटहुटी सबै नेपालीमा छ। नेपालका राजनीतिक दलहरूको सोच र शैलीमा अद्यापि आधारभूत परिवर्तन देखा परिसकेको नभए पनि त्यो हुटहुटीको प्रतिबिम्बन दल र नेताहरूमा पनि देख्न पाइन्छ। यही उत्कट आम चाहनाकोे सेरोफेरोमा समृद्धिको दिशामा बीसौं शताब्दीका युरोप, अमेरिका र एक्काइसौं शताब्दीको चीनले हासिल गरेका उपलब्धिबाट हामीले के सिक्न सक्छौं ? नेपालको समृद्धिको मौलिक मार्ग के हुन सक्छ ? अथवा नेपाली समृद्धिका पूर्वाधार के हुनुपर्ला ? यिनै प्रश्नवरिपरि चर्चा गर्ने प्रयास तलका परिच्छेदमा गरिएको छ। बलियो र कल्याणकारी राज्य खासगरी बेलायतलगायतका मुलुकको समृद्धिको एउटा आधार औपनिवेशीकरण पनि थियो। अमेरिकाले कहिल्यै प्रत्यक्ष उपनिवेश बनाएन, तैपनि उसलाई पनि खासगरी वाम वृत्तबाट नवउपनिवेशवादी भएको आरोप लाग्दै आएको छ। तर ती मुलुकको विकासको मूल जरो यो वा त्यो प्रकारको उपनिवेशमा होइन कि राज्यको चरित्रमा थियो। सामाजिक सम्मति मार्फत सर्वप्रथम बलियो राज्यको निर्माण, कानुनी शासनको स्थापना हुँदै राज्यलाई नागरिकसित कर उठाउने शोषणकारी यन्त्रबाट करदातालाई सेवा सुविधा प्रदान गर्ने कल्याणकारी संस्थामा रूपान्तरण गर्न सक्नु उनीहरूको सफलता थियो। यसका साथसाथै प्राचीन ग्रिक र रोमन सभ्यताको वैचारिक उत्तरदानमाथि उभिएर उदारवादी लोकतान्त्रिक संस्थाहरू खडा गर्न सक्नुमा पनि पश्चिमाहरूको सफलता निहित थियो भन्दा अत्युक्ति हुँदैन। यस सन्दर्भमा उदारवादी लोकतन्त्रको विकल्पको रूपमा खडा गरिएको कम्युनिस्ट युटोपिया मा आधारित सोभियत संघले नेतृत्व गरेको विश्व साम्यवादको सन् १९९० को दशकसम्म आइपुग्दा भएको पूर्ण पतन पनि उदारवादी विचार कति बलियो छ भन्ने तथ्यको प्रमाण हो। अर्को शब्दमा भन्नुपर्दा पश्चिमा समृद्धिको मुख्य वाहक बलियो राष्ट्रराज्य, राष्ट्रवाद र उदारवाद रहेकोमा द्विविधा नहुनुपर्छ। त्यसैगरी सोह्रौं शताब्दीभन्दा पहिले भारत, चीन र मुस्लिम सभ्यताले गरेका ज्ञानको विकासबाट लाभ लिन सक्नु वा त्यतिबेलाको पूर्वीय भूमण्डलीकरणबाट यथेष्ट फाइदा उठाउन सक्नु पश्चिमा सभ्यताको अर्को सबल पक्ष थियो। सभ्यतागत पुनर्जागरण र सुसंस्कृत नागरिक चीनको समृद्धिको बाटो पश्चिमाहरूको भन्दा फरक छ। पहिलो त चिनियाँ समृद्धिको आधार राष्ट्रराज्य र राष्ट्रवाद होइन। चीन सभ्यतागत राज्य वा सिभिलाइजेसनल स्टेट हो। एक्काइसौं शताब्दीमा चीनले प्राप्त गरेको अभूतपूर्व सफलताको पहिलो जग त उसको प्राचीन सभ्यता नै हो। सन् १८४१ को अफिम युद्धमा बेलायतसित पराजित भएपछि चीन पश्चिमा विश्वभन्दा पछाडि परेको थियो। त्यसभन्दा पहिले संसारको सबभन्दा विकसित भूगोल चिनियाँ साम्राज्यकै थियो। त्यसैले अफिम युद्धपछिको एक शताब्दीलाई चीनले अपमान को दशक भनेको छ। चीन आज पुनः आफ्नो गौरवपूर्ण विगतलाई दाबी गर्दैछ। चीनका लागि विकास भनेको सभ्यतागत पुनर्जागरण हो। वास्तवमा चिनियाँ सभ्यता पश्चिमाभन्दा एक कदम अगाडि नै थियो। त्यो कसरी भने मानवीय चरित्रमा रहेका कमजोरीलाई लगाम लगाउँदै राजनीतिक समुदाय निर्माण गर्न र मानव जातिका दुःख पार लगाउन अर्थात् सुखद भविष्यको निर्माण गर्न पश्चिमहरूले राजनीतिक, सामाजिक र सांस्कृतिक संस्थाहरूको सुदृढीकरणमा जोड लगाए। चिनियाँहरूले पनि हबेसियन स्टेट अफ वार वा सार्वव्यापी हिंसामाथि अंकुश लगाएर सभ्यताको निर्माणार्थ सक्षम कर्मचारीतन्त्र र बलियो राज्य निर्माण गरे। तर त्यसअघि बढेर कन्फ्युसियस, लाओज, सुनज, मिङ्जलगायतका दार्शनिकहरूले आत्मसंस्करण वा सेल्फकल्टिभेसन मा पनि जोड लगाए। सभ्य सहर, सभ्य नागरिक आज पनि चीनका प्रमुख महानगरको नारा रहने गरेको छ। यसरी चिनियाँ समृद्धिको पहिलो आधार सभ्यतागत पुनर्जागरण र सुसंस्कृत नागरिक हुन्। नेपाली सभ्यताको पुनर्जागरण, बलियो र प्रभावकारी राज्यको स्थापना र नेपाली भावनात्मक बनोटको पुनर्संरचना र नागरिकहरूको सुसंस्कृतीकरणको बाटोबाट मात्रै समृद्धिको लक्ष्य हासिल गर्न सकिन्छ। त्यसैगरी चिनियाँ शासकहरू आफूलाई जनताको सेवक वा अभिभावक सम्झन्छन्। दुनियाँमा आज कुनै तटस्थ र नागरिकको सेवामा समर्पित राज्य छ भने त्यो चीनमा छ। सन् १९७० को दशकको अन्त्यमा देङ स्याओ पिङले सबभन्दा पहिले दिमागलाई मुक्त गर्न आह्वान गरेदेखि चिनियाँहरूले अतिवादी विचार परित्याग गरिसकेका छन्। पश्चिमी दुनियाँमा रहेको ज्ञान र प्रविधि कसरी आफ्नो देश भित्र्याउने भन्ने चिनियाँहरूको बकुल्लाको जस्तै ध्याउन्ना छ। पश्चिमी भूमण्डलीकरणबाट आर्जन गरेको ज्ञान र प्रविधि एवं चिनियाँ सभ्यताको प्राचीन ज्ञानको सम्मिलनबाट विश्वविद्याकै उच्चतम् केन्द्रका रूपमा आफ्ना विश्वविद्यालयलाई परिणत गर्नु आज एक्काइसौं शतब्दीको चिनियाँ राज्यको सपना बनेको छ। चिनियाँ र भारतीय सभ्यताको संगमस्थल नेपाल प्राचीनकालदेखि नै चिनियाँ र भारतीय सभ्यताको संगम थलो रहँदै आएको हो। गौतमबुद्धका विचार भारतमा जसरी फैलियो, त्यसरी नै चीन, कोरिया र जापानमा पनि प्रभावकारी हुनुको कारण के हो ? राजा जनककी छोरी सीताको बिहे दक्षिणतिर हुनु र भृकुटीको बिहे उत्तरतिरको सभ्यतामा हुनुको अर्थ के हो ? त्यसको अर्थ हुन्छ, नेपाल सबै पूर्वीया दर्शनहरूको मितेरी लगाउने ठाउँ थियो। यहाँ प्राचीनकालमा दुई ठूला सभ्यताहरू नदीका दुई भँगाला झैं आएर मिसिन्थे। तर पश्चिमा दबदबा बढ्दै गएको खासगरी दोस्रो विश्वयुद्धपछिको नयाँ विश्व व्यवस्थामा हामीले पनि राष्ट्रराज्यको मोडेलको अन्धनक्कल गर्न खोज्यौं। यो हाम्रो बाध्यता थियो। त्यसको एउटा अंगको रूपमा नेपाली राष्ट्रवादको भाष्यको पनि निर्माण भयो। तर यसबारे पुनर्विचार गर्न हामीलाई गाह्रो भएको छ। त्यसको कारण के भने हाम्रो भावनात्मक बनोटमा नै यो गहिरो गरी बसिसकेको छ। राज्यको प्रमुख कार्य समाजको भावनात्मक बनोटलाई आकार दिनु हो। यस हिसाबले हामीले अब नेपाललाई समृद्ध बनाउने हो भने सबभन्दा पहिले हामी नेपालीको भावनात्मक बनोटको पुनर्संरचना पनि उत्तिकै जरुरी छ। त्यो भनेको के हो भने अब हामीले संकीर्ण राष्ट्रवादी मात्रै भएर होइन, दुई महान सभ्यता चिनियाँ र भारतीय सभ्यताको संगमस्थलका वासिन्दा भएर सोच्नुपर्छ। यसको अर्थ हामी नेपाली हुनुपर्दैन भनेको पक्कै होइन। तर यो हाम्रो पहिचानको पुनर्संरचनाको प्रश्न पनि हो। हाम्रा विश्वविद्यालयमा अब अंग्रेजी मात्रै होइन, चिनियाँ र संस्कृत भाषाले पनि उत्तिकै स्थान पाउनुपर्छ। अनिमात्रै हामीले चिनियाँ र भारतीय पुनर्जागरणको सम्मिलनबाट मौलिक नेपाली सभ्यता विकास गर्न सक्छौं। पश्चिमाहरूबाट सिक्ने, चीनबाट सिक्ने, भारतबाट सिक्ने। यसो हुन सक्यो भने यो सानो देश कुनै दिन विश्व ज्ञानको केन्द्र पो हुन सक्ला कि ? आखिर आजभन्दा २५ सय वर्ष पहिले गौतमबुद्धलाई जन्माएको भूमि पनि यही नै त हो। निष्कर्ष पश्चिमा, चिनियाँ र भारतीय अनुभवबाट शिक्षाा लिँदै अब हामीले मौलिक रूपमा निर्माण गर्नुपर्ने समृद्ध नेपालका तीन प्रमुख पूर्वाधार हुनुपर्छ भन्न सकिन्छ। तीमध्ये पहिलो हो बलियो र कल्याणकरी राज्यको निर्माण। त्यसका लागि देशमा अझै पनि छिटफुट रूपमा कायमै रहेको द्वन्द्व र हिंसाको वातावरणलाई व्यावहारिक बाटोबाट छिटोभन्दा छिटो सुल्झाउनुपर्छ। राज्यमा जानेहरूले सेवाभाव लिएर पुग्नुपर्छ। दल र नेताहरूले एकपटक विगतमा आफूले गरेका कमजोरीबारे गम्भीर आत्मसमीक्षा गरेर बलियो र प्रभावकारी राज्य निर्माणमा एकताबद्ध हुनुपर्छ। दोस्रो, नेपाललाई भारतीय र चिनियाँ सभ्यताको संगमस्थलको रूपमा विकास गर्नुपर्छ। त्यसका लागि नेपाली राष्ट्रवादको भाष्यलाई पुनर्संरचना नै गर्नु जरुरी देखिन्छ। गौतमबुद्ध जसरी प्राचीन कालमा उत्तर र दक्षिणका दुवै सभ्यताका साझा निधि बनेका थिए, त्यसरी नै आगामी दिनको नेपालको बौद्धिक परम्परामा ती दुई महान् सभ्यताको मिलन विन्दु भेटिनुपर्छ। त्यो मिलन विन्दुबाट मौलिक नेपाली सभ्यताको पुनर्निर्माण हुनेछ। तेस्रो, पटकपटकका द्वन्द्व र विभिन्न दलका नेतृत्वमा भएका राजनीतिक उद्यमले देशमा परिवर्तन त आयो, तर हामी नेपालीलाई ती द्वन्द्वले भावनात्मक रूपमा निकै अस्थिर र संस्कारगत रूपमा निकै फितलो बनाएका छन्। त्यसकारण, मौलिक नेपाली सभ्यताको पुनर्निर्माण मात्र होइन, नागरिकलाई सभ्य, संयम र सुसंस्कृत बनाउन पनि उत्तिकै जोड लगाउनुपर्छ। निचोडमा भन्नुपर्दा संकीर्ण राष्ट्रवादको बाटोबाट होइन कि नेपाली सभ्यताको पुनर्जागरण, बलियो र प्रभावकारी राज्यको स्थापना र नेपाली भावनात्मक बनोटको पुनर्संरचना र नागरिकहरूको सुसंस्कृतीकरणको बाटोबाट मात्रै समृद्धिको लक्ष्य हासिल गर्न सकिन्छ।"
हिमालयमा भारत र चीनको युद्ध तयारी,"प्रधानमन्त्री खड्गप्रसाद ओलीले नेपालको स्वतन्त्र परराष्ट्र नीति र खास गरेर भारत र चीन नीतिमा संयम र सन्तुलन प्रदर्शन गर्दै प्रमुख राष्ट्रिय हितहरूको जगेर्नाद्वारा मुलुकको स्वतन्त्रता र प्रभुसत्ताको सम्मानमा देखाएको टड्कारो प्रतिवद्धताले बीपी कोइराला र राजा महेन्द्रको स्मरण गराएको छ। पाकिस्तानी प्रधानमन्त्री साहिद खाकान अब्बासीको नेपाल भ्रमण पनि त्यसैको एउटा कडीको रूपमा बुझ्न सकिन्छ। तर मुलुकको आन्तरिक राजनीति नेपालको वरिपरि र खास गरेर हिमालय क्षेत्रमा विकास भइरहेको जटिल स्थिति विकासको वस्तुगत समीक्षा गरेर नेपालका लागि उपयुक्त रणनीतिक विकल्पहरू चयन गर्ने चुनौतीले भने मुलुकको भन्दा धेरै ठूलो आकार ग्रहण गरिसकेको तर्फ ओलीको ध्यान पुगेको नपुगेको बारे भन्न सकिन्न। डोक्लाम सन्दर्भबाट सुरु गरौंभारतीय रक्षा मन्त्रालयका स्रोतहरूलाई उल्लेख गर्दै १२ डिसेम्बर २०१७ मा हिन्दुस्तान टाइम्सले विवादित विवादित डोक्लाम क्षेत्रमा मजबुत रक्षा संरचनासहित डेढ हजारभन्दा बढी चिनियाँ सैनिकहरू उपस्थित रहेको समाचार दियो। डिसेम्बर २ मा भारतीय सेनाप्रमुख विपिन रावत पनि सिक्किमचीन सीमानामा पुगेर स्थिति समीक्षा गरी फर्किएको समाचार पनि सोही दैनिकले दिएको थियो। जनवरी २०१८ मा भारतले चीनको पाँच हजार किलोमिटर परसम्मको कुनै पनि स्थानलाई लक्ष्य गरेर आणविक हतियारले प्रहार गर्न सक्ने अन्तर महाद्विपीय क्षेप्यास्त्रको सफल परीक्षण गयो। सोही महिनामा भारत र चीन दुवैले डोक्लामनजिकको भूभागमा सञ्चालन गरेका सैन्यअभ्यासहरू सार्वजनिक भएपछि भारतसँगको बढ्दो तनावलाई दृष्टिगत गरी चीनले पश्चिमतर्फ चीनभारत सीमा क्षेत्रमा रहेका आफ्ना सैन्य हवाई अड्डामा अत्याधुनिक लडाकु विमानहरू तैनाथ गरेकोबारे साउथ चाइना मर्निङ पोस्ट र ब्रिटिस दैनिक एक्सप्रेसले २३ फेब्रुअरीमा उल्लेख गरे। स्याटलाइटबाट प्राप्त तस्बिरहरूको अध्ययनको आधारमा भारतीय सैन्य जासुसी विभागका सोसम्बन्धी विज्ञ कर्णेल विनायक भाटको भनाइलाई आधार मान्दै डोक्लाम क्षेत्रआसपास कंक्रिटनिर्मित सुरक्षाचौकीहरू, सातवटा हेलिप्याड, दर्जनौं मारक सवारी साधनहरू र एउटा अग्लो अवलोकन टावर निर्माण गरिसकेको, डोक्लाम उत्तरका हरेक डाँडामा युद्धचौकीहरू निर्माण भएको र सञ्चार प्रणालीहरूका लागि गहिरो खोल्सो खनिएको बताएकोबारे वासिंगटनस्थित हड्सन इन्स्टिच्युटका सिनियर फेलो ब्रुनो माकाएजले गएको फेब्रुअरी १४ मा सोही प्रतिष्ठानको प्रकाशनमा उल्लेख गरेका छन्। उता भारतले पनि डोक्लामबाट सबैभन्दा नजिकको सिलिगुडी सहरको नौ किलोमिटर पश्चिममा अवस्थित बागडोगरा र भुटानभारत सीमानजिकको पश्चिम बंगालको हासिमारा हवाई सैन्यअड्डामा अघोषितरूपमा ठूलो संख्यामा लडाकु विमानहरूको युद्ध अभ्याससम्बन्धी गतिविधि सञ्चालन गरेको बारे पनि स्याटलाइट तस्बिरहरूको आधारमा स्विट्जरल्यान्डबाट प्रकाशित हुने अनुसन्धानमूलक प्रकाशन अफिजियरले उल्लेख गरेको छ। अफिजियर अनुसार डोक्लाम विवादपछि डोक्लामबाट दुई सय किलोमिटरभित्रैको दूरीमा रहेको सिगात्से सैनिक विमानस्थलमा चीनले ठूलो संख्यामा लडाकु हवाइजहाजहरू तैनाथ गरेको छ। लि कुवान यु स्कुल अफ पब्लिक पलिसीअन्तर्गत सेन्टर अन एसिया एन्ड ग्लोबलाइजेसनका निर्देशक कान्तिप्रसाद बाजपेयीलाई उद्धृत गर्दै ब्रिटिस दैनिक एक्सप्रेसका जोसेफ क्यारीले लेखेअनुसारवास्तविक रूपमा डोक्लाम विवाद समाधान हुनुको सट्टा त्यसले चीनको दृढतालाई झन् मजबुत बनाएको छ। चिनियाँ राष्ट्रपति सी जिनपिङको शक्तिशाली सैन्यक्षमता निर्माणको लक्ष्यअनुसार अवलम्बन गरिएको सैन्यसुधार र संयुक्त युद्ध प्रणालीअन्तर्गत चीनले पाँचवटा सैन्य कमाण्ड क्षेत्र गठन गरेको जानकारी १ फेब्रुअरी २०१६ मा सिन्ह्वाले दिएको थियो। पूर्व, पश्चिम, उत्तर दक्षिण र मध्य चीनलाई समेटेर गठन गरिएका ती कमानहरू मूलतः क्षेत्रभित्र शान्ति कायम गर्न, युद्धको अवस्था आउन नदिन र युद्धमा विजय प्राप्त गर्न लक्षित थिए। उक्त पाँच कमाण्डमध्ये भारतलगायत हिमालय क्षेत्र चिनियाँ जनमुक्ति सेनाको पश्चिमी कमाण्ड क्षेत्रले हेर्ने छ। चिनियाँ कम्युनिस्ट पार्टीको प्रकाशन ग्लोबल टाइम्सले चिनियाँ सैन्यसूत्रहरूलाई उल्लेख गर्दै दिएको जानकारीअनुसार चीनका साविकका सात कमान क्षेत्रहरूमध्ये सिंचुवा प्रान्तको चेङ्दु र उत्तर पश्चिममा अवस्थित गान्सु प्रान्तको लान्झोमा रहेका दुई कमानलाई गाभेर पश्चिम सैन्यकमान गठन गरिएको छ र त्यसको मुख्यालय भारतनिकट रहेको चेङदुमा कायम गरिनुको भूराजनीतिक र सामरिक महत्व प्रष्ट छ। चीनले भारतलाई लक्ष्य गरेर आफ्नो पश्चिमी कमानअन्तर्गत सीमा क्षेत्रमा हवाई सेनाको तैनाथीलाई आधुनिक र सशक्त बनाएकोतर्फ भारत सरकारको ध्यानाकर्षण गर्दै भारतीय सेनाप्रमुख जनरल विपिन रावतले पनि भारतको रणनीतिक प्राथमिकता पाकिस्तानतर्फको पश्चिमी क्षेत्र नभएर चीनतर्फको उत्तरी सीमा क्षेत्र हुनुपर्ने बताएका छन्। गएको फेबु्रअरी १९ मा भारतीय अनलाइन पत्रिका दी क्विन्टले उल्लेख गरेअनुसार भारतीय सेनाले उत्तरी सीमा क्षेत्रका सैन्यसंरचनाहरूमा सुधार गर्दै भारतीय सेनाको तैनाथी र उपस्थितिलाई सुदृढ बनाएको छ। सुरक्षा तथा सैन्यमामिला सम्बन्धमा खोजमूलक सामग्रीहरूको लागि परिचित स्विट्जरल्यान्डबाट प्रकाशित अफिजियाले स्याटलाइट तस्बिरहरूको आधारमा ९ फेब्रुअरीमा दिएको जानकारीअनुसार डोक्लाम विवाद समाधानपछि भारतीय सेनाले डोक्लामनजिकै अघोषित सैन्यअभ्याससमेत सञ्चालन गरेको थियो। भारत र चीनबीच युद्ध अवश्यम्भाविता नेपालमा ओली प्रधानमन्त्री नियुक्त हुँदै गर्दा भारतीय विदेशमन्त्री सुषमा स्वराज नेपाल आएर ओली र माओवादी नेता प्रचण्डसँग एक्लाएक्लै विशेष भेटवार्ता गरिन्। स्वराजको नेपाल भ्रमणकैआसपास भारतीय सेनाप्रमुख विपिन रावत, राष्ट्रिय सुरक्षा सल्लाहकार अजित डोभाल र विदेश सचिव विजय गोखलेको टोली भुटान भ्रमणमा थियो। भारतीय प्रतिरक्षा, सुरक्षा र विदेश नीति सञ्चालनको केन्द्रीय भूमिकामा रहने तीन सर्वोच्च अधिकारीहरूको यो संयुक्त तर गोपनीय भ्रमण आफैंमा असाधारण थियो। भ्रमणको झन्डै दुई सातापछि मात्र पीटीआईको स्रोतलाई उल्लेख गर्दै टाइम्स अफ इन्डिया, इन्डियन एक्सप्रेस जस्ता दैनिकहरूले फेब्रुअरि १८ र १९ मा सो समाचारलाई प्रकाशमा ल्याए। उक्त उच्चस्तरीय भ्रमणअघि फेब्रुअरि ४५मा आसामको गुहाटीमा सम्पन्न ग्लोबल इन्भेस्टर्स समिट को अवसरमा भारतका प्रधानमन्त्री नरेन्द्र मोदीको भुटानका प्रधानमन्त्री छिरिङ् तोब्गेसँग वार्ता भएको थियो। दुई प्रधानमन्त्रीबीचको सो वार्ताको तीन दिनपछि रावत, डोभाल र गोखले थिम्पु भ्रमणमा गएका थिए। रावत, डोभाल र गोखलेको थिम्पु भ्रमणको दुई सातापछि फेबु्रअरी २० मा भुटानका विदेशमन्त्री ल्यान्पो दाम्चो दोर्जी भारत भ्रमणमा आए। भ्रमणको एउटा महत्वपूर्ण विषय यही मार्च महिनामा तय भएको चीनभुटानबीचको २५ सौं चरणको सीमा वार्ता रहेको बुझ्न सकिन्छ। गत वर्ष डोक्लाम विवादका कारण त्यस्तो वार्ता स्थगित भएको थियो। चिनियाँहरू भुटानसँगको सीमा विवादको यथाशीघ्र समाधान खोजिरहेका छन् र यसका लागि उनीहरूले डोक्लाम पठारको दक्षिणतर्फको भूभागको बदलामा उत्तरपूर्वका दुई विवादित भूभागमा भुटानको स्वामित्वलाई स्वीकार गर्ने आकर्षक प्रस्ताव पनि पेस गरेका छन् तर भुटान, भारत र चीनको सीमा जोडिएको डोक्लाम क्षेत्रमा भुटान र चीनबीच कुनै सम्झौता हुन नदिनमा भारत दृढ रहेको प्रष्ट छ। तिब्बतको जलस्रोतमाथिको स्वामित्वलाई चीनले दक्षिण र दक्षिण पूर्वी एसियाका मुलुकहरू विरुद्ध रणनीतिक साधनको रूपमा प्रयोग गर्नसक्ने सम्भावनाले भारतलगायत क्षेत्रका मुलुक त्रस्त छन्। २०१७ को जुन १६ देखि अगस्ट २८ सम्म कायम डोक्लामकै जस्तो अवस्था त्यसको चार महिनापछि भारतको सुदूरउत्तरपूर्वी प्रान्त अरुणाचल प्रदेशको भारतचीन सीमाभन्दा चार सय मिटरभित्र टुटिङ् क्षेत्रमा आएकोबारे भारतीय सेनाप्रमुखलाई उद्धृत गर्दै गएको जनवरी ९ मा इन्डियन एक्सप्रेसले उल्लेख गरेको थियो। सो दैनिकअनुसार डिसेम्बर २६ का दिन भारतीय सीमा सुरक्षाचौकी भन्दा दुई किलोमिटरको दूरीमा चीनले चार मिटर चौडा र एक किलोमिटर लामो ट्र्याक निर्माण गरिरहेको पाएपछि भारतीय सीमारक्षकहरूले चिनियाँ पक्षको दुई एक्स्क्याभेटर र अन्य उपकरणहरू नियन्त्रणमा लिएर निर्माणमा संलग्न व्यक्तिहरूलाई फर्किने आदेश दिएका थिए। दुवै पक्षबीच भएको वार्तापछि ती सडक निर्माणका यन्त्र र उपकरणहरू चिनियाँ पक्षलाई फिर्ता गरिएको थियो। जनरल रावतको भनाइ भनेर इन्डियन एक्सप्रेसले दिएको जानकारीअनुसार एकपछि अर्को गर्दै भारतीय भूभागमा त्यसप्रकारको गतिविधि गरिरहेको चीनसँग उत्तरी सीमा क्षेत्रका कठिन र दुर्गम भूभागमा युद्धका लागि भारतले तयारी गर्नुपर्नेछ। उता चिनियाँ समाचार स्रोतहरूलाई उद्धृत गर्दै भारतीय समाचारपत्रहरूले चीनको पश्चिमी कमाण्ड क्षेत्रले सम्भावित भारतीय सुरक्षा चुनौतीलाई मध्यनजर गरी सीमा क्षेत्रमा हवाई प्रतिरक्षा प्रणालीलाई सुदृढ बनाएको छ। चिनियाँ सेनाले भारतसँगको सीमा क्षेत्रमा उसले तैनाथ गरेका अत्याधुनिक लडाकु विमानहरूको तस्बिर पनि सार्वजनिक गरेको छ। प्रधानमन्त्री नरेन्द्र मोदीका निकट सहयोगी तथा भारतीय जनता पार्टीका विदेश विभाग प्रमुख विजय चौथाइवालेसँगको कुराकानीको सन्दर्भ जोड्दै वासिंगटनस्थित हड्सन इन्स्टिच्युटका सिनियर फेलो ब्रुनो माकाएजले गएको फेबु्रअरी १४ मा उल्लेख गरेअनुसार आफ्नो अन्तर्राष्ट्रिय भूमिकामा पछि सर्दै गएको अमेरिका र अघि सर्दै आएको चीनबीच एउटा रणनीतिक मोलतोलको स्थिति निर्माण भइरहेको अवस्थामा अमेरिकाले रिक्त छोड्दै गएको क्षेत्रहरूमा चीनले प्रवेश गर्दै जाँदा तिनै क्षेत्रमा भारतले पनि ठाउँ खोज्दा र सबै विश्व शक्तिहरू हतारिएर एकै स्थानमा कोच्चिन आइपुग्दा निर्माण हुने दबाब र द्वन्द्वमा भारतले पर्याप्त संयम र सन्तुलन प्रदर्शन गर्न सकेन भने युद्ध अवश्यम्भावी छ। चौथाइवालेका अनुसार सीमा क्षेत्रमा एक पछि अर्को त्यस्तो चिनियाँ हस्तक्षेपलाई होसियारीपूर्वक र सुनियोजित तरिकाले अवरुद्ध गर्दै जानु र त्यस्ता गतिविधिलाई युद्धमा रुपान्तरण हुन नदिनु नै भारतको एक मात्र विकल्प हो। बु्रनो माकाएजले आफ्नो पूर्वोक्त आलेखमा भारतीय सैन्य जासुसी विभागका सेवानिवृत्त कर्णेल विनायक भाटलाई उद्धृत गर्दै लेखेका छन्डोक्लाममा भारतले विजय प्राप्त गरेको अनुभूति गरेको छ। तर चीनको रणनीति भने अर्को पक्षमा प्रतिक्रिया थकान को स्थिति निर्माण गर्नु हो। लामो तनावको स्थितिमा एक्कासी विजयको अनुभूति गराइदिएर त्यहाँबाट भारतीय सेना हटाएपछि त्यहाँ पुनः चीनको तर्फबाट त्यस्तै गतिविधि सञ्चालन गर्दा भारतीय पक्षबाट पुनः त्यस्तै प्रतिकारको सम्भावना कम हुने गर्छ। भाटका अनुसार डोक्लाममा त्यस्तै भएको छ। डोक्लाम पठारमाथि चीनले पूर्ण नियन्त्रण स्थापना गरिसकेको छ र अब चीनले गत वर्षको विवादित स्थानबाट अघि बढ्न खोजेमा युद्ध मात्रै विकल्प रहन गएको छ। सैन्य र कूटनीतिक दुवै मोर्चामा कमजोर छ त भारत ? सयौं वर्षसम्म एसियाली भूभागभन्दा हजारौं किलोमिटर पर रहेको विश्वको राजनीतिक, आर्थिक र सामरिक सामथ्र्यहरूको केन्द्र अब भारत र चीनको वरिपरिको भूभागमा निर्माण हुँदै जान लागेको छ। जहाँजहाँ सामथ्र्यहरूका केन्द्र निर्माण हुँदै जान्छन् स्वाभाविकरूपमा त्यहाँ द्वन्द्वका क्षेत्रहरू पनि विस्तारित हुन थाल्दछन्। उत्तरपूर्वी भारतीय राज्यहरूलाई मुख्य भूमिसँग जोड्ने नेपाल, बंगलादेश र भारतको बीचको साँघुरो भूभाग सिलिगुडी कोरिडोर दी डिप्लोम्याटका सम्पादक अंकित पाण्डाको शब्दमा भारतका लागि भौगोलिक अभिसाप हो। डोक्लाम पठार र खास गरेर त्यसको दक्षिणी मोहोडा चीनको नियन्त्रणमा आएमा त्यहाँबाट सिलिगुडी कोरिडोरतर्फ झर्ने चिनियाँ सेनाको सानो संख्यालाई रोक्न पनि भारतले ठूलो प्रतिरक्षात्मक संख्या र संरचना निर्माण गर्नुपर्ने हुन्छजुन त्यति साँघुरो भूभागमा सम्भव हुँदैन। कसैगरी सिलिगुडी कोरिडोर चीनको नियन्त्रणमा पुगेमा चीनले दाबी गरिरहेको अरुणाचल प्रदेशलगायत मूलधारको भारतीय राजनीतिमा प्रवेश नगरिसकेको र पृथकतावादी चेतनाले चेपिरहेको उत्तर पूर्वी भारतीय राज्यहरूको सुरक्षा भारतका लागि सबैभन्दा ठूलो रणनीतिक त्रास बनेको छ। १९४९ मा चीनले तिब्बतमाथि नियन्त्रण स्थापना गर्दा तिब्बतको विराट भूखण्डको स्वामित्व साथै चीनविरुद्ध दक्षिणतिरबाट हुने सम्भावित आक्रमणविरुद्ध माओको लागि विशाल सुरक्षापेटीको रूपमा तिब्बतको रणनीतिक उपयोगिता थियो होला। तर आज आएर चीनका विराट औद्योगिक संरचनाहरूका लागि बहुमूल्य खनिज सम्पदा, अन्य प्राकृतिक स्रोतका अतिरिक्त उत्तरी र दक्षिणी धु्रव प्रदेशपछिको संसारको तेस्रो ठूलो स्वच्छ पानीको भण्डारका रूपमा तिब्बत चीनको राष्ट्रिय सुरक्षा र समृद्धिको केन्द्र बन्न पुगेको छ। तिब्बतको जलस्रोतमाथिको स्वामित्वलाई चीनले दक्षिण र दक्षिण पूर्वी एसियाका मुलुकहरू विरुद्ध रणनीतिक साधनको रूपमा प्रयोग गर्नसक्ने सम्भावनाले भारतलगायत क्षेत्रका मुलुकहरू त्रस्त हुन थालेका छन्। उता उत्तरी, मध्य एसिया र पश्चिम एसियासँगको चीनको द्वारको रूपमा र कुनै कालखण्डमा तिब्बतकै अंग रहेको अर्को विराट भूखण्ड सिन्जियाङ् चीनका लागि त्यस्तै विशाल महत्व बोकेर बसेको छ। तर भारत तिब्बतको सुरक्षामा प्रत्यक्षरूपमा र अफगानिस्तान र बलुचिस्तानमा रहेको आफ्नो प्रभाव र उपस्थितिका बलले सिन्जियांको सुरक्षामाथि परोक्षरूपमा हस्तक्षेप गर्ने सामर्थ्य राख्छ। तर तिब्बतको त्यो महत्व चीनको सबैभन्दा ठूलो चिन्ताको विषय पनि हो। बितेको छ दशकदेखि भारतमा शरण दिइबसेका दलाई लामा र हजारौंको तिब्बती शरणार्थीहरूलाई आवश्यकताअनुरूप रणनीतिक उपयोग गर्ने सवालमा अन्य पूर्वाधिकारीको तुलनामा प्रधानमन्त्री नरेन्द्र मोदी दृढ र चतुर देखिन्छन्। उनले त्यसलाई उपयोग गर्न पनि सुरु गरिसकेका उदाहरणहरू पनि संख्याका आइरहेका छन्। भरत करंड, अरुण सूरीलगायत ठूलो संख्यामा सेवानिवृत्त उच्च सैनिक अधिकारीहरू लेखक र प्राज्ञहरू त लामो समयदेखि तिब्बत कार्डको उपयोगको पक्षमा खुलेआम रहेका छन्। चर्चित भारतीय रणनीतिक विश्लेषक ब्रह्म चेल्लानी अनुसार चीनको भारतप्रतिको आक्रामक दृष्टिकोणलाई मध्यनजर गरी र एक भारत नीतिप्रति चीनको घोषित प्रतिवद्धता नआउने गरेको सन्दर्भमा भारतले पनि चीनसँगका संयुक्त विज्ञप्तिहरूमा तिब्बतलाई चीनको अभिन्न अंगको रूपमा समावेश गर्न छोडेको छ। चीनले ८४ हजार वर्ग किलोमिटर क्षेत्रको सुदूरपूर्वोत्तरको भारतीय राज्य अरुणाचल प्रदेशलाई दक्षिण तिब्बतको रूपमा आफ्नो भूभाग दाबी गर्दै आएको छ र अरुणाचल प्रदेशका नागरिकहरूको भारतीय पासपोर्टलाई अस्वीकार गरेर छुट्टै कागजमा भिसा छाप लगाइदिने गरेको छ। जम्मु काश्मिरमाथिको भारतीय प्रभुसत्तामाथि पनि उसले प्रश्न उठाउने गरेको र जम्मु कश्मिरअन्तर्गतको लद्दाख क्षेत्रको अक्साइ चीनको १४ हजार वर्ग किलोमिटर भन्दा ठूलो क्षेत्र त चीनको नियन्त्रणमा नै छ। भारत र चीनबीचको सम्बन्धमा माथिको स्थिति विकासको सन्दर्भमा पाकिस्तानको चीन र भारतसँगको सम्बन्ध स्वतः जोडिन आउँछ। तर भारतीय सेनामा लामो समयसम्म रही हाल राष्ट्रिय सुरक्षा र प्रतिरक्षा मामिलाहरूमा लेख्दै आएका प्रवीण सहनेले घजला वाहवसँग संयुक्त भएर लेखेको पुस्तकड्रागनअन आवर डोरस्टेप नामक पुस्तकमा सामान्य अनुमानभन्दा परको एउटा कुरा उल्लेख गरेका छन्। सहने र वाहवका अनुसार चीनको कुरै छोडौं, भारत आणविक हतियार बिनाको पाकिस्तानसँगको युद्धमा पनि विजय प्राप्त गर्न सक्दैन। लेखक द्वयअनुसार पाकिस्तानले सैनिकशक्ति अर्थात मिलिटरी पावर निर्माण गरेको छ जबकि भारतले सैनिक बल अर्थात मिलिटरी फोर्स। सैन्यबल भन्नाले सिपाहीहरू र युद्धसामग्रीहरूको संकलन भन्ने बुझिन्छ तर सैनिक शक्ति भनेको उपलब्ध सबै सेना र हातहतियारको उच्चतम ढंगले उपयोग गर्ने कौशल र क्षमता। सहने र वाहवका दृष्टिकोणमा विमति होला तर भारतले आफ्नो सफ्ट पावरको विशाल भण्डारलाई श्रेष्ठ कूटनीतिक सामथ्र्य र कौशललाई आफ्ना निकट छिमेकमा पनि अनुभूत गराउन नसकेर सार्प पावरमाथि अत्यधिक निर्भरता बढाइरहेको भारतले क्षेत्रमा आफ्ना लागि एकपछि अर्को रणनीतिक चुनौती भने थपिरहेको छ। भट्टराई नेपाल इन्स्टिच्युट फर स्ट्र्याटिजिक स्टडिज (निस) सँग सम्बद्ध छन्।"
कोलम्बोमा भारतलाई श्रीलंकाको झट्का,एजेन्सी: श्रीलंकाले मंगलवार कोलम्बोमा खेलिएको ट्वान्टी२० भिडन्तमा भारतलाई ५ विकेटले हराएको छ । श्रीलंकाले जीतका लागि पाएको १७५ रनको लक्ष्य पाँच विकेट गुमाउँदै १९ ओभरमा भेट्टाएको हो । तीन देशबीचोक यो प्रतियोगितामा श्रीलंकाले जितसहित सुरुवात गरेको हो । प्रतियोगिताको तेस्रो टिम बंगलादेश रहेको छ । भारतले अघिल्लो खेल ८ मार्चमा बंगलादेशविरुद्ध खेल्नेछ । श्रीलंका टीमको शुरुवात राम्रो रहेन । कुसल मेन्डिस केबल ११ रन बनाएर वाशिङ्गटन सुन्दरको बलमा आउट भए । धनुष्का गुणातिलके १९ रन बनाएर आउट भए तर तेस्रो नम्बरमा आएका कुशल परेराले ३७ बलमा ६६ रन बनाएर जितको जग बसाल्न सफल भए । उनले आफ्नो पारीमा छ चौका र चार छक्का हाने । उनलाई वाशिङ्गटन सुन्दरले आउट गरे । परेरा नै प्लेयर अफ द म्याच भए । त्यसैगरी दिनेश चाण्डीमल १४ र उपुल थरङ्गा १७ रन बनाउँदै आउट भए । पाँच विकेट गुमाएछि श्रीलंका टीम केही लडखडायो । तर दसुन शनाकाले १५ र थिसारा परेराले नटआउट २२ रन बनाउँदै श्रीलंकालाई नौ बल बाँकी रहँदै गतिलो जित दिलाए । यसभन्दा अघि भारतले शिखर धवनको ९० र मनीष पाण्डेयको ३७ रनको मद्धतमा निर्धारित २० ओभरमा पाँच विकेट गमाउँदे १७४ रन बनाएको थियो । भारतको सुरुवात गतिलो भएन । ओपनिङमा आएका कप्तान रोहित शर्मा खाता नै नखोली फर्किए । सुरेश रैना केबल एक रनमै आउट भए । त्यसपछि शिखर धवन र मनीष पाण्डेयले तेस्रो विकेटका लागि ९५ रन जोडे । मनीष ३५ बलमा ३७ रन बनाउँदै आउट भए । धवनले चौथो विकेटका लागि ऋषभ पन्तसँग ४९ रनको साझेदारी गरे । धवन ४९ बलमा ९० रन बनाउँदै आउट भए । उनले ६ चौका र ६ छक्का हाने । पन्तले २३ रन बनाए भने दिनेश कार्तिक १३ रनमा नटआउट रहे । श्रीलंकाका लागि दुष्मन्ता चमिराले ३३ रन दिएर २ विकेट लिए ।
झापा गोल्डकप टाइब्रेकरमा मनाङको भाग्य,"बिर्तामोड : मनाङ मस्र्याङ्दी क्लब तेस्रो झापा गोल्डकप फुटबल प्रतियोगिताको सेमिफाइनलमा प्रवेश गरेको छ। जितका लागि भने मनाङलाई टाइब्रेकरको सहारा लिनु पर्यो। निर्धारित समयको खेल गोलरहित बराबरीमा टुंगिएपछि भएको टाइब्रेकरमा मनाङले ४३ को जित निकालेको हो। टाइब्रेकरमा सहाराका भीषण गुरुङ र मानबहादुर तामाङको प्रहार गोलमा परिणत नहुँदा मनाङको जित सम्भव भएको थियो। भीषणको प्रहार बाहिरिएको थियो भने मानबहादुरको प्रहारलाई मनाङका गोलरक्षक दिनेश थापामगरले रोकिदिएका थिए। सहाराका विजय श्रेष्ठ, रन्दीप पौडेल र विशव अधिकारीको प्रहारले मात्रै जाली चुमेको थियो। मनाङका लागि सुजल श्रेष्ठ, विमल बस्नेत, अञ्जन विष्ट र द्रोण थापाले टाइब्रेकरमा गोल गरेका थिए। त्यसअघि प्राप्त अवसरलाई सदुपयोग गर्न नसक्दा मनाङ निर्धारित समयमै जित भेट्टाउन असफल भएको थियो। खेलको २२औं मिनेटमा मनाङका लागि विदेशी खेलाडी भिक्टोरले डी एरियाभित्र पाएको बललाई पोस्टको दिशा दिन सकेनन्। ३४औं मिनेटमा मनाङका विशाल राइको फ्री किक प्रहार पोस्ट नजिकिँदै बाहिरिएको थियो। ४९औं मिनेटमा अञ्जन विष्टको सशक्त प्रहारमा सहाराका गोलरक्षक बाबु मगर बाधक बनेका थिए। खेलको ५६औं मिनेटमा सहाराका गोलरक्षक बाबुसँगको वान भर्सेस वानको अवस्थामा समेत भिक्टोरले गोल गर्न सकेनन्। सहाराले पनि प्राप्त केही अवसर खेर फालेको थियो। खेलको ३६औं मिनेटमा सहाराका रिचार्ड पुनको प्रहार क्रसबारको थोरै माथिबाट बाहिरिएको थियो। टोलीका लागि उत्कृष्ट प्रदर्शन गरेका मनाङका अञ्जन विष्ट म्यान अफ दी म्याच चुनिए। बुधबार आयोजक झापा११ र सिक्किम युनाइटेडबीच प्रतिस्पर्धा हुनेछ। खेलपछि सहाराका प्रशिक्षक किरण श्रेष्ठले हार टोलीको दुर्भाग्य भएको प्रतिक्रिया दिए। हामीले मनाङलाई निर्धारित समयमा बराबरीमै रोक्न सफल भएका थियौं। यद्यपि टाइब्रेकरमा पराजित हुनु हाम्रो दुर्भाग्य हो, प्रशिक्षक श्रेष्ठले भने। मनाङका प्रशिक्षक शैलेस कर्माचार्यले जितले टोलीमा थप आत्मविश्वास पलाएको प्रतिक्रिया दिए। सहारा पनि राम्रो टोली हो। त्यसमाथि हामीले प्राप्त केही अवसरलाई पनि सदुपयोग गर्न सकेनौं, प्रशिक्षक कर्माचार्यले भने, यद्यपि जितले खेलाडीमा आत्मविश्वास देखिएको छ।"
