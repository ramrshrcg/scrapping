शीर्षक,विवरण
मधेस भनेको नेपाल नै हो,"मधेस भनेको कुनै पार्टीविशेषको होइन नकि कुनै विशेष समुदायको । मधेस भनेको नेपाल हो । राजविराज सहर प्रायः मृत सहर सावित भयो यी वाक्यांश विगत केही वर्षअघि एउटा अखबारमा पढ्दा कताकता मन दुख्यो । भारतको जयपुर सहरको नमुनामा दक्ष चिफ इन्जिनियर ब्रिगेडियर कर्णेल डिल्लीजंग थापाले निर्माण गरेको देशकै प्रथम टाउन प्लान व्यवस्थित सहर मेरा आँखाअगाडि झझल्कोको रूपमा चित्रण हुन थाल्यो । १९११ सालमा थमसन इन्जिनियरिङ कलेज अफ रुडकीबाट उत्कृष्ट नतिजा हासिल गरी फर्केका डिल्लीजंग थापा मेरो जिजूबुबा हुन् । टाउन प्लान गरिएको यस राजविराज सहरमा गजेन्द्र चोक (त्रिभुवन चोक) मूल चोकबाट सुरु भएको चारैतिर फैलिएका सहायक सडकहरूको निर्माणले प्रत्येक प्रशासनिक कार्यालय पुग्न सहज बनाइएर यस सहरलाई देशकै नमुना सहर बनाइएको छ । त्यस समयमा निर्माण भएका सडकहरूको तुलनामा राजविराजका सडक चौडा तथा फराकिला छन् । सहरको प्रत्येक चोकमा कृषिजन्य वस्तु तथा अन्य व्यापारिक सामग्रीको रंगीन हटिया बजार यहाँको प्रमुख आकर्षण हो । राजदेवी तथा प्रतिष्ठित छिन्नमस्ता मन्दिरले यस राजविराज सहरलाई पौराणिक, धार्मिकस्थलको चिनारी दिएको छ । राजविराजलाई नेपालको पूर्वको सफल व्यापार केन्द्र मानिन्थ्यो । राजविराज सहरको आफ्नै विमानस्थल तथा १० किलोमिटर टाढा पूर्वपश्चिम राजमार्ग पर्दछ । जसले गर्दा यस सहरलाई विकसित व्यापारिक सहर बनाउन मद्दत पुर्याएको छ । मधेसमा रहेका सम्पूर्ण समुदायको मातृभूमिको सेवामा अतुलनीय योगदान छ । यसर्थ मधेसको समस्या समाधान मातृभूमिमै हुन जरुरी छ । यस राजविराज सहरमा विभिन्न जाति, सम्प्रदाय, धर्म, कला, संस्कृतिको समन्वयता देखिन्छ । मातृभूमिको सेवामा राजविराजवासीको योगदान अतुलनीय छन् । यसैगरी सप्तरी जिल्ला देशको प्रमुख कृषिजन्य भूभाग हो । यहाँका वासिन्दा कृषिमा निर्भर छन् । यस सप्तरी जिल्लाको प्रमुख कार्यालय पहिला हनुमाननगरमा थियो । पछि यसलाई सारेर राजविराजमा सप्तरी जिल्लाको प्रमुख प्रशासनिक केन्द्र बनाइयो । काजी हेमदल सिंह थापाले तीनचोटि पैदलयात्रा गरी चार धामबाट ल्याएका पवित्र जल सप्तरीका भूभागमा छर्दै आफ्ना सन्तति तथा सप्तरीलाई हराभरा कृषिजन्य भूभाग बनाउने सपनालाई उनका योग्य दक्ष पनाति डिल्लीजंग थापाले फत्तेपुरमा चन्द्रनहर निर्माण गरी उक्त सपना साकार बनाए । उक्त समयका राणाकालीन प्रधानमन्त्री श्री ३ चन्द्रशमशेरको निर्देशनमा थापाको नेतृत्वमा दक्ष प्राविधिक तथा इन्जिनियरको समूह खडा गरी फत्तेपुरको त्रिजुगा नदीमा बाँध बाँधी देशकै उत्कृष्ट प्रथम नमुना सिँचाइ चन्द्र नहर निर्माण गरे । घनघोर जंगल मानव बस्ती प्रायः शून्य भएको उक्त त्रिजुगा नदीमा नहर निर्माण गर्न नयाँ मानव बस्ती बसाली उक्त गाउँमा शिक्षाको लागि नजिकको भारतबाट झिकाएका शिक्षक राखी पाठशाला तथा साना हेल्थपोस्टहरू पनि खडा गरियो । उक्त विकट समयमा निर्माण भएको यस चन्द्र नहर प्राविधिक दृष्टिले हेर्दा पनि उदाहरणीय छ । दक्ष चिफ इन्जिनियर थापाले बाढीको बहाब रोकी पानीको सदुपयोग कृषिमा उचित तरिकाले प्रयोजन गर्न निर्माण गरिएको गंगाजली डाइभर्सन यस चन्द्र नहरको अर्काे उदाहरणीय नमुना हो । यसरी निर्माण गरिएको चन्द्र नहरले सप्तरी जिल्लामा सिँचाइको उत्कृष्ट सेवा प्रदान गर्दै यस जिल्लालाई हराभरा कृषिजन्य भूभाग बनाएको छ । यसरी विकट समयमा तयार पारिएका विकासका पूर्वाधारले सम्पन्न राजविराज सहर कसरी मृत सहर भयो ? भन्ने जिज्ञासाको साथ विगत केही वर्षयता राजविराज सप्तरीको स्थलगत भ्रमणको समयमा राजविराजका वासिन्दाको गुनासो थियो, यस क्षेत्रका हाम्रा नेताहरूले राजविराज सहरलाई अझ विकसित बनाउन केन्द्रमा पुगेर पनिविशेष पहल गर्न सकेनन् ? हाम्रो राजविराज सहरलाई विकास गर्न केन्द्र सरकारको ध्यान गएन ? हामी उपेक्षित र अवस्थामा रह्यौं ? यस्तैयस्तै अनेकन गुनासा तथा क्रन्दनहरूले मलाई चिन्तित तुल्यायो । मधेसमा रहेका सम्पूर्ण समुदायको मातृभूमिको सेवामा अतुलनीय योगदान छ । यसर्थ मधेस समस्याको समाधान मातृभूमिमै हुन जरुरी छ ।केन्द्रद्वारा उपेक्षित महसुस भएको यस सप्तरी तथा राजविराज सहरलाई पुनर्जीवित पनि चुनावको बेलामा मात्र माया गर्ने नेता तथा पार्टी होइन बल्कि निस्वार्थ, यस भूभागको माया गर्ने प्रतिनिधिको नितान्त आवश्यक छ ।"
संघीयतामा कर्मचारी व्यवस्थापन यसरी,"नेपालको संविधान जारी भएपछि देशको एकात्मक शासन प्रणाली संघीय शासन प्रणालीमा रूपान्तरण भएको छ । शासन प्रणालीको यथार्थरूपमा रूपान्तरणकोलागि निजामती सेवा र कर्मचारीको व्यवस्थापन, आवश्यक कानुन निर्माण र राजस्व बाँडफाँटजस्ता विषय पेचिलो समस्याको रूपमा देखिएका छन् । देशकोशासन प्रणाली सञ्चालन गर्ने निजामती सेवाका कर्मचारीको व्यवस्थापन गरिसकेपछि मात्रै अन्य विषयको व्यवस्थापन सहज हुन्छ । निजामती कर्मचारीको व्यवस्थापन हचुवा र अव्यावहारिक ढंगले गर्न खोजियो भने त्यसबाट कुनै उद्देश्य प्राप्त हुँदैन । संघीय शासन प्रणाली कार्यान्वयनमा कर्मचारी मात्रै जीवित तत्व हो भने कानुन निर्माण, राजधानी निर्धारण, राजस्व बाँडफाँट सबै निर्जीव तत्व हुन् । कर्मचारीसँग भावना, संवेदना र मन हुन्छ । सजीव र निर्जीव तत्वको व्यवस्थापन एउटै सोच र जोसले हुन सक्दैन । कर्मचारीको व्यवस्थापन र समायोजनको लागि विश्वसनीय, पारदर्शी र मानवीय पद्धति अवलम्बन गर्नुपर्छ । देशमा स्थानीय तहको निर्वाचन सम्पन्न हुँदैछ र संघीय र प्रदेश संसद्को निर्वाचन हुने कार्यक्रम छ । संघीय निजामती सेवा ऐन तर्जुमा हुन तथा प्रादेशिक निजामती सेवा गठन हुन बाँकी छ । देशको संघीय शासन प्रणालीको प्रारम्भिक कार्य सम्पन्न गर्न कर्मचारी समायोजन गर्ने विषय जटिल बन्दै गएको र बनाउँदै लगिएको छ । संघ, प्रदेश र स्थानीय तहका निजामती कर्मचारी र सेवाबीच समन्वय, गतिशीलता एवं एकरूपता कायम गर्न छाता ऐनको रूपमा रहने गरी संघीय निजामती सेवा ऐन तर्जुमा गर्न आवश्यक छ । कर्मचारी समायोजनको विषय जटिल बन्नुको कारणबारे बृहत्तर दृष्टिकोण राखी समायोजन प्रक्रिया अगाडि बढाउन आवश्यक देखिन्छ । कर्मचारीको व्यवस्थापन गर्दा उनीहरूका भावना, संवेदना र वृत्ति विकाससँग मिलान हुने गरी नीति, कानुन र प्रक्रिया निर्धारण गर्नुपर्छ । निजामती कर्मचारीको व्यवस्थापन गर्दा कर्मचारीको सेवा सुरक्षा, सेवा सर्त र सुविधा, गतिशीलता तथा निर्वाचित जनप्रतिनिधि र कर्मचारीबीचको सम्बन्धमा विशेष ध्यान दिनुपर्छ। पदसोपानको मिलान निजामती सेवामा विभिन्न सेवाका कर्मचारी छन् । एउटै पद र समान श्रेणीका कर्मचारीको एउटै स्थानीय निकायमा पदस्थापन गर्दा वरिष्ठताको विषय चेपिलो हुन सक्छ । तदर्थ रूपमा कर्मचारी व्यवस्थापन गर्दा समान श्रेणीका कर्मचारीको नेकेवदी केन्द्रीय सुपरिवेक्षकले गर्ने गरी स्थानीय तहको सामान्य प्रशासन स्थानीय तह प्रमुखको रेखदेखमा छोड्नु राम्रो हुन्छ । निजामती कर्मचारीको सेवा सुरक्षा निजामती सेवा प्रवेश गरेको कर्मचारी समायोजनको क्रममा कुनै स्थानीय तह वा प्रदेशमा खटिएमा उसको सेवाको सुरक्षाको प्रत्याभूति हुनुपर्छ । मानौं, कुनै स्थानीय तह वा प्रदेश सरकारले कानुन बनाएर संघको कर्मचारी लिन्न भनेमा वा स्थानीय तह विघटन वा प्रदेश गाभिएमा कर्मचारी कहाँ जानेजस्ता विषय स्पष्ट नभएसम्म कर्मचारी व्यवस्थापन सहज हँदैन । सेवाको सर्त र सुविधा निजामती कर्मचारी प्रवेश गर्दाका सेवाका सर्त र सुविधाको अनिश्चितता रह्यो भने अर्थात् स्थानीय तह र प्रदेशमा काम गर्न खटिएका कर्मचारीले पेन्सन पाउनेनपाउने, पाउने भए कहाँबाट पाउने, अवकाशको उमेर कति हुने, पदोन्नतिका लागि सेवा अवधि कति हुने, तलबभत्ता कहाँबाट र कसरी पाउने, उपचार खर्च, पारिवारिक वृत्ति र सञ्चयकोष सुविधा केकस्तो हुने भन्नेजस्ता अन्योल बोकेर कर्मचारी समायोजित हुन नचाहनु स्वाभाविक होइन र ? कर्मचारीको वृत्ति विकास निजामती कर्मचारी सेवा प्रवेश गरेदेखि नै वृत्ति विकासमा केन्द्रित हुन्छ । कर्मचारीको वृत्ति विकास ठाडो अर्थात् पदोन्नति र समतल अर्थात् तालिम वा नेतृत्व प्राप्तिबाट हुने क्षमता विकास हो । समायोजन भएर गइसकेपछि कसरी पदोन्नति होला ? संघ, प्रदेश वा स्थानीय तहको पदमा कसरी पदोन्नति हुन्छ वा क्षमता विकासका के अवसर पाउँछु भन्ने प्रश्न कर्मचारीमा रहेसम्म समायोजन विषय जटिल नै रहन्छ । कर्मचारीको गतिशीलता संघीय शासन प्रणालीमा कर्मचारीतन्त्र राष्ट्रिय एकता र अखण्डता मजबुत गर्ने संयन्त्र वा तत्वको रूपमा रहने गर्छ । समायोजनको क्रममा प्रदेश वा स्थानीय तहमा पुगेको कर्मचारी संघीय निजामती सेवामा फर्कन पाउने कि नपाउने तथा प्रदेश र स्थानीय तहमा भर्ना भई कार्यरत कर्मचारी कस्तो अवस्थामा संघीय निजामती सेवामा जान वा पदस्थापन र सरुवा हुन सक्ने भन्ने स्पष्ट व्यवस्था गर्नुपर्ने देखिन्छ । साथै संघीय निजामती सेवाको कर्मचारी प्रदेश वा स्थानीय तहमा के र कस्तो अवस्थामा कुन सुविधामा पदस्थापन र सरुवा हुन सक्छ भन्ने पारदर्शी व्यवस्था नभएसम्म कर्मचारी समायोजन सरल बन्ने छैन । निर्वाचित जनप्रतिनिधि र निजामती कर्मचारीबीचको सम्बन्ध निजामती कर्मचारी र निर्वाचित जनप्रतिनिधिबीच अधिकारको प्रयोग, बजेटको बाँडफाँट र उपयोगका क्षेत्रमा द्वन्द्व हुने गर्दछ । अहिले मर्यादाक्रमको विषय पनि झगडाको कारण बनेको छ । आफ्नो थातथलो छोडेर आएको कर्मचारीलाई जनप्रतिनिधिले पिट्नेपिटाउने गरेको भन्ने पनि सुनिन्छ । यस प्रकारको प्रतिस्पर्धी सम्बन्धले पनि कर्मचारी समायोजन जटिल बनेको हो कि ? समायोजनको पारदर्शी प्रक्रिया समायोजन प्रक्रिया पारदर्शी र प्रजातान्त्रिक हुनुपर्छ । कुन कर्मचारी कुनै स्थानीय तह वा प्रदेशमा किन पर्यो भन्ने स्पष्ट आधार हुन आवश्यक छ । खटाएको ठाउँमा जानु कर्मचारीको कर्तव्य हो । कर्मचारी खटाएको ठाउँमा गएन भने प्रक्रिया पुर्याएर लोकसेवा आयोगको परामर्श लिएर विभागीय सजाय पनि गर्नुपर्छ । समायोजनमा जाने कर्मचारीलाई संघ, प्रदेश वा स्थानीय तहमा निश्चित समय बिताएपछि कुन तहको सरकारी सेवामा जाने रोज्न पाउने व्यवस्था गर्नुपर्छ । साथै उनीहरूको सरुवा प्राथमिकता दिएर गर्नुपर्ने पनि हुन्छ । तत्कालको लागि यस्तो व्यवस्था संघ, प्रदेश र स्थानीय तहको निर्वाचन भइसकेपछि सरकार बन्छ । सरकार बन्नुअघि मन्त्रालयको किटान, संगठन निर्माण, कर्मचारी दरबन्दी निर्धारण गरिन्छ । कतिपय दरबन्दीमा हाल भइरहेका कर्मचारीबाट समायोजन गरी पदस्थापन वा सरुवा गरी पूर्ति गर्न सकिन्छ । तर सबै कर्मचारी पाउन नसक्ने अवस्था पनि आउँछ । प्रदेश लोक सेवा आयोग नबनेसम्म हालको लोक सेवा आयोगलाई प्रदेश र स्थानीय तह किटान गरी आवश्यक रिक्त पदमा पदपूर्ति गर्नको लागि योग्य उम्मेदवार सिफारिस गरी पठाइदिन अनुरोध गरेमा आयोगले प्रदेश र स्थानीय तह तोकेर नै विज्ञापन गरी पदपूर्तिको तात्कालिक समस्या समाधान गर्न सक्छ । संघीय निजामती सेवा ऐनको तर्जुमा संविधानले संघीय निर्वाचन हुनुअघि संघीय निजामती सेवा ऐन बनाइसक्नुपर्ने व्यवस्था गरेको छ । संघ, प्रदेश र स्थानीय तहका निजामती कर्मचारी र सेवाबीच समन्वय, गतिशीलता एवं एकरूपता कायम गर्न छाता ऐनको रूपमा रहने गरी संघीय निजामती सेवा ऐन तर्जुमा गर्न आवश्यक छ । सो ऐनमा नै निजामती कर्मचारीको सेवासुरक्षाको स्पष्ट व्यवस्था, संघ, प्रदेश र स्थानीय तहमा रहने निजामती कर्मचारीका सेवासर्तमा एकरूपता, संघ, प्रदेश र स्थानीय तहका पदमा निजामती कर्मचारीले तलमाथि गर्न पाउने वृत्ति विकास अवसरको व्यवस्था गरिनुपर्छ । समग्र निजामती कर्मचारीको व्यवस्थापन गर्ने कार्यलाई सरल र सहज बनाउन संघ र प्रदेशको संसद्को निर्वाचनपूर्व नै निजामती सेवा ऐन जारी गर्न ढिलाइ गर्नु हँदैन । कोइराला लोकसेवा आयोगका प्रवक्ता हुन् ।"
नेपालको चुनावमा भारत चीन प्रतिस्पर्धा,"स्थानीय तहको निर्वाचन सम्पन्न भएबाट अब संसद् र प्रादेशिक सभा चुनावको बाटो खुलेको छ । प्रदेश नम्बर २ को चुनाव नहुञ्जेल धुकचुकको अवस्था थियो । संविधान कार्यान्वयनको पूर्ण बाटो खुलेको थिएन २ नम्बर प्रदेशको चुनावले त्यो आशंका मेटिएको छ । मुलुक अब चुनावमय भएको छ । आगामी मंसिर १० र २१ गते दुई चरणमा हुने प्रदेश सभा र केन्द्रीय संसद्को चुनावलाई लिएर अहिलेदेखि जोडघटाउ सुरु भएको छ । बाह्य दृश्यमा नेपाली कांग्रेस, एमाले र माओवादी दल भिड्नेछन्, असली प्रतिस्पर्धा भने भारत र चीनबीच हुनेछ । राजपालगायत साना दलको अवस्था अरू संकुचित हुने आशंका नकार्न सकिन्न । थ्रेसहोल्डको व्यवस्थाले अहिले देखिएका च्याउजस्ता दल समाप्त भएर आगामी चुनावपछि पाँचछवटा दलभन्दा बढीको राष्ट्रिय अस्तित्व रहने छैन । भूराजनीतिक अवस्थाले पनि हामी भारत र चीनको प्रभावबाट अलग रहन सक्दैनौं । विकासको तीव्र प्रतिस्पर्धामा रहेका चीन र भारतका बीचमा हुनु हाम्रो लागि गौरवको विषय हो । दुवै छिमेकीबीच हिजोको जस्तो सिद्धान्तको विवाद छैन । अहिले उनीहरूबीच विकास र समृद्धिको प्रतिस्पर्धा छ । यो प्रतिस्पर्धाबाट हामी फाइदा लिन सक्छौं । हाम्रो लागि यो प्रतिस्पर्धा वरदान सावित हुन सक्छ, तर हामी गम्भीर भएनौं र सन्तुलन काम गर्न सकेनौं भने हाम्रो लागि यी ठूला छिमेकीका बीचको प्रतिस्पर्धा अभिशाप पनि बन्न सक्छ । हालै सम्पन्न प्रधानमन्त्री शेरबहादुर देउवाको भारत भ्रमण र लगत्तै उपप्रधान तथा परराष्ट्रमन्त्री कृष्णबहादुर महराको चीन भ्रमणले नेपालको आगामी चुनावमा भारत र चीनको गहिरो रुचि छ भन्ने संकेत गरेको छ । भारत भ्रमणमा रहँदा प्रधानमन्त्री देउवालाई अचानक चाय पे बुलाया' भन्दै भारतीय प्रधानमन्त्रीले जुन भेट गरे, देउवा भ्रमणको निचोड त्यही रह्यो । दुई प्रधानमन्त्रीबीच के कुरा भयो भन्ने देउवा र मोदीलाई मात्र थाहा छ । जहाँबाट धुवाँ निस्कन्छ, त्यहाँ अवश्य आगो हुन्छ, यो दर्शन शास्त्रको सिद्धान्त हो । धुवाँ हेरेर गरिने अनुमानअनुसार मोदीदेउवा गोप्य मिसनको सकारात्मक सन्देश हो नेपालको संविधान जारी हुँदा भारतले जुन असन्तुष्टि देखायो र गल्ती गरेको थियो, त्यो उसको सबभन्दा ठूलो भूल थियो, त्यो भूल सुधार गर्दा सीधै कान नसमातेर घुमाउरो पाराले समातेको प्रमाणित हुन्छ प्रदेश नम्बर २ को चुनावप्रति उसको नैतिक समर्थन । भारतले समर्थन नगरेको भए यति ठूलो उत्साहका साथ २ नम्बर प्रदेशका जनता चुनावमा सहभागी हुने थिएनन् । दर्शनशास्त्रले यो पनि भन्छ, कसौडीको भात पाक्यो पाकेन' भनेर सबै सिता छाम्नुपर्दैन, एउटा छामे पुग्छ । २ नम्बर प्रदेशको चुनावमा स्थानीय जनताको उर्लंदो सहभागिताले नेपाली जनताको मनस्थिति बुझ्न भारतलाई त्यही एउटा सिताले पर्याप्त संकेत दिएको छ । शान्तिपूर्ण निर्वाचन नेपाली जनताको चाहना हो र संविधानप्रति केही असन्तुष्टि रहे पनि तराईका जनता आन्दोलन गर्ने र निर्वाचन बहिष्कार गर्ने पक्षमा छैनन् । त्यसो गर्दा आकाशको चरो समाउन खोज्दा हातमा रहेको चरो गुमेको तीतो अनुभव उनीहरूको छ । भारतको लहलहैमा लागेर आन्दोलन गर्दा निरपराध ६० जना निर्दोष नागरिक गुमाउनुपर्यो । मधेस आन्दोलनमा होमिन उत्प्रेरित गर्ने दल हालको राजपाले आन्दोलनको त्यो मूल्य तिर्न अवश्य सक्ने छैन । राजपाले नसकेपछि भारतको लागि त्यो मूल्य अझ चर्को पर्नेछ । उसले नाकाबन्दी नलगाएको भए आन्दोलन हुने थिएन । ६० जना मानिस मर्ने पनि थिएनन् । स्थानीय तहको चुनाव प्रचारमा जाँदा राजपाका नेतालाई आन्दोलनमा मारिएका जनताका परिवारजनको प्रश्न थियो आखिरमा यही संविधान स्विकारेर चुनावमा जानु थियो भने मधेसीलाई आन्दोलनमा किन होम्यौ ? तिनका लालाबाला अब कसले पाल्ने ? तिनको रगतको मूल्य खोई ? यसको जवाफ महन्थ ठाकुर, राजेन्द्र महतो, महेन्द्र यादव र शरदसिंह भण्डारीसँग छैन । यसको मूल्य भारतले तिर्ने भनेको २० वर्षअघि उसले घोषणा गरेको हुलाकी राजमार्ग तीव्रगतिमा निर्माण गर्ने र हरेक वर्ष बाढीबाट डुबान हुने सीमा क्षेत्रका जनताको सुरक्षाको निम्ति तटबन्ध निर्माण गर्ने, भारतले यसो गरे मात्र नेपाल र भारतबीच रहँदै आएको अनुपम सम्बन्धमा नयाँ आयाम थपिनेछ । कम्तीमा मधेस आन्दोलनमा मारिएका ती ६० जनाको आत्माले शान्ति पाउनेछ । प्रधानमन्त्रीको भारत भ्रमणपछि प्रदेश नम्बर २ को शान्तिपूर्ण चुनावभन्दा अरू कुनै सकारात्मक उपलब्धिको संकेत देखिएको छैन । प्रधानमन्त्री देउवाको व्यक्तिगत प्रतिष्ठा र आत्मसन्तुष्टिको रूपमा रहेको पञ्चेश्वर बहुउद्देश्यीय आयोजनामा पनि खास प्रगति भएन । पानीको बाँडफाँटलाई लिएर भारतले आफ्नो पुरानो अडान नछोडेको उसले पटकपटक प्रतिबद्धता जनाएका नेपालका विभिन्न आयोजना अघि बढाउने प्रधानमन्त्रीको भ्रमणका अवसरमा जारी संयुक्त वक्तव्यमा कागजी सहमतिबाहेक अरू ठोस प्रगति हुन सकेन । प्रधानमन्त्रीको भारत भ्रमणको पूर्वसन्ध्यामा चीनका उपप्रधानमन्त्री वाङ नेपालको भ्रमणमा आए । प्रधानमन्त्रीको भारत भ्रमणलगत्तै उपप्रधानमन्त्री तथा विदेशीमन्त्री कृष्णबहादुर महराले चीनको भ्रमण गरे । उनको भ्रमणलाई चीनले महत्व दिएर प्रधानमन्त्री खछाङले भेट दिए । महराको पाँचदिने भ्रमणमा नयाँ सम्झौता नभए पनि पुराना सम्झौता कार्यान्वयनमा गम्भीर विचारविमर्श भएको नेपाली पक्षको भनाइ छ । द्विपक्षीय वार्तामा चीनले अघि बढाएको बेल्ट एन्ड रोड' अवधारणाको फ्रेमवर्कभित्र रही सहकार्य अघि बढाउने पहिल्यै सहमति भए पनि त्यसलाई अघि बढाउन नेपाल सक्रिय नरहेको चीनको गुनासो रहँदै आएको छ । त्यसलाई अब अघि बढाउने आश्वासन महराले दिए । उपप्रधानमन्त्री महराको भ्रमणमा केरुङ हुँदै चीनले रेल्वे काठमाडौं, पोखरा र लुम्बिनीसम्म लैजाने इच्छा पटकपटक व्यक्त गरे पनि ठोस रूपमा काम अघि बढ्न सकेन । काम नबढ्नुमा भारतको दबाब रहेको भन्ने चीनको बुझाइ छ । सन् २०२० सम्म चीनको रेल नेपालको सीमा केरुङसम्म आएपछि त्यो रेल काठमाडौं अवश्य आउँछ, कसैले रोकेर रोकिन्न । उपप्रधानमन्त्री महराको भ्रमणमा चीनका प्रधानमन्त्री र समकक्षी उपप्रधानमन्त्रीले नेपालको कनेक्टिभिटी विकासमा रोडका साथै ऊर्जा विकासमा पनि चीनले चासो देखाएको छ । नेपालको अपार जलक्षेत्रको विकासमा भारत आफू पनि विकास नगर्ने र अरूलाई विकास गर्न दिनेमा सकारात्मक छैन । नेपाल र भारतबीच वर्षौंदेखि चलिरहेको नेपाल भारत विद्युत् विकास र प्रसारणमा भारतको असहयोगले त्यही संकेत गरेको छ । नेपालको आगामी चुनावलाई परिलक्षित गरेर दुवै छिमेकीले गतिविधि तीव्र पारेका छन् । यो संसद्को आयु अब सकियो आगामी संसद् अन्यथा दुर्घटना भएबाहेक पाँच वर्षको लागि हुनेछ । प्रधानमन्त्री र उपप्रधानमन्त्रीको भ्रमणको अन्तर्य पनि यही हो । भारत आफैंले लगानी गरेको र उसका कम्पनीले ५१ प्रतिशत वा त्योभन्दा बढी लगानी गरेको आयोजनाबाट उत्पादित बिजुली मात्र खरिद गर्ने गरी बनाएको नियममा नेपाल सहमत हुने कुरा थिएन । त्यसमा सहमत हुनु नेपालले आफ्नो खुट्टामा बञ्चरो हान्नुबराबर हुने थियो । प्रधानमन्त्रीको भ्रमणमा पनि नेपाली पक्षले यो प्रश्न उठायो तर भारतले आलटाल मात्र गर्यो, सम्झौता हुन सकेन । बंगलादेशकी प्रधानमन्त्रीको भारत भ्रमणमा नेपालको जलविद्युत् विकासमा बंगलादेश सहकार्य गर्न चाहन्छ, भारतले सहयोग गरोस् भनी प्रधानमन्त्री मोदीसँग राखेको प्रस्तावमा पनि भारत सहमत देखिएन । भारतले सहयोग गरेको भए नेपालमा अर्बौं डलरका विद्युत् आयोजनामा लगानी गर्न बंगलादेश तयार थियो । तीव्र गतिमा आर्थिक विकास गरिरहेको बंगलादेशलाई ऊर्जाको ठूलो आवश्यकता छ र नेपालको ऊर्जा विकास गरेर आपूर्ति गर्ने उसको चाहना थियो । भारतले जतिसुकै अनिच्छा राखे पनि नेपालको आर्थिक विकासमा चीन एक अपरिहार्य शक्तिको रूपमा अब स्थापित भएको छ । चीनसँग सिमाना जोडिएका नेपालका ११ वटा जिल्लामा शिक्षा, स्वास्थ्य चौकीको विकास र चीनबाट नेपाल प्रवेशका द्वार खोल्न दुवै मुलुकबीच केही अघि सहमत भएअनुसार पूर्वको च्याङथापुमा तिब्बततर्फबाट नेपाली सीमाभित्र मोटर आइसकेको छ । त्यसलाई सदरमुकामसम्म ल्याउन स्वदेशविदेशमा रहेका ओलाङचुंगोलावासी लागिपरेका छन् । नेपालसँगको सबभन्दा महत्वपूर्ण सम्पर्क रहेको रसुवागढी केरुङलाई चीनले अन्तर्राष्ट्रिय सीमा घोषणा गर्दै नेपालीका साथै विदेशी पर्यटकलाई पनि प्रवेश सुगम पारेको छ । चीनले सार्वजनिक घोषणा नै गरिसकेको छ हिमालपारिका चीनका छिमेकी देश नेपाल र भुटान अविकसित भएर अब रहन सक्दैनन्, तिनको विकासमा हाम्रो सहयोग रहन्छ । चीन यसरी ओबीओआरमा अघि बढेकोमा भारतले त्यसमा हस्ताक्षर गरेको छैन । भारतले ओबीओआरको विकल्पमा बिमस्टेकलाई अघि सारेको छ । चीनलाई एक्लो पार्ने रणनीतिअनुसार जापानका प्रधानमन्त्री सिन्जो आबेले हालै भारतको भ्रमण गरे । जापानको सहयोगमा अहमदाबादमुम्बई बुलेट ट्रेनको समकक्षी मोदीसँग शिलान्न्यास गरे । ओबीओआरमा नेपालले हस्ताक्षर गरेकोमा चीनले कृतज्ञता प्रकट गरेको छ । ऊ चाहन्छ नेपाल सक्रियताका साथ यसलाई अघि बढाओस् । भारतले बाह्य रूपमा यसमा केही नभने पनि नेपालले हस्ताक्षर गरेको उसलाई मन परेको छैन । चीन आफ्नो पक्षमा नेपालको सहभागितामा सक्रिय रूपमा अघि बढोस् भन्ने चाहन्छ भने त्यसको विकल्पमा स्थापना गरिएको बिमस्टेकमा हाम्रो सक्रिय सहभागिता चाहन्छ भारत । हाम्रो भौगोलिक अवस्थाले पनि हामी दुवैतर्फको तानातानमा छौं । नेपालको आगामी चुनावलाई परिलक्षित गरेर दुवै छिमेकीले गतिविधि तीव्र पारेका छन् । यो संसद्को आयु अब सकियो आगामी संसद् अन्यथा दुर्घटना भएबाहेक पाँच वर्षको लागि हुनेछ । अब त्यो संसद्मा कसको कति प्रभाव हुने त्यसलाई लक्षित गरेर उत्तरदक्षिणले आफ्ना गतिविधि तीव्र पारेका छन् । प्रधानमन्त्री र उपप्रधानमन्त्रीको भ्रमणको अन्तर्य पनि यही हो । दुवैतर्फको गतिविधिले एउटा सुखद् संकेत दिएको छ, अब बाह्य सूक्ष्म व्यवस्थापन' को पीडाबाट नेपाल मुक्त रहनेछ । त्यही सूक्ष्म व्यवस्थापन गर्दै आएको भारतले यसबीचमा नेपाली जनताको ठूलो सद्भाव गुमायो । प्रधानमन्त्रीको भ्रमणमा भारतीय प्रधानमन्त्री मोदीले देखाएको सरप्राइजको उपलब्धिको अन्तर्य यही हो कि होइन, त्यो मंसिर १० र २१ गतेको चुनावले देखाउनेछ ।"
पञ्चेश्वरमा भारतको बलमिच्याइँ,"प्रधानमन्त्री शेरबहादुर देउवाको गत भदौ ८ मा भएको भारत भ्रमणपछि पञ्चेश्वर र कोसी उच्च बाँध एकाएक चर्चामा आए । भारत भ्रमणअघि नै प्रधानमन्त्री देउवाले पञ्चेश्वर बनाउने अभिव्यक्ति धेरै ठाउँमा दिए र उनले भ्रमणमा यो मुद्दालाई जोड पनि दिए । देउवाले पञ्चेश्वरलाई जोड दिनुको मुख्य कारण उनकै पालामा (२०५२ माघ २९ गते) महाकाली सन्धिमा हस्ताक्षर भएको थियो । त्यतिबेलाका जलस्रोतमन्त्री पशुपतिशमशेर राणाले अब पश्चिमबाट सूर्य उदाउँछ भनेका थिए । तर सन्धि भएको २२ वर्ष पुग्न लागिसक्दा पनि यसको विस्तृत परियोजना प्रतिवेदन (डीपीआर) बन्न सकेन । पञ्चेश्वरबाट उत्पादन हुने बिजुली, त्यसले नेपाललाई प्राप्त हुने सिँचाइका लागि पानी, जलक्रीडा, माछापालनलगायतका सपना बाँडिएकाले यो आयोजना नेपालीका लागि महत्वाकांक्षी र प्रतीक्षित बन्न पुगेको थियो । तर भारतले नेपालको पूर्व सहमतिविना नै टनकपुर ब्यारेजको एफलक्स बन्ड बनाउनको लागि ओगटेको भूभागलाई अन्तर्राष्ट्रिय वैधता दिनु उसको मुख्य बाध्यता र आवश्यकता थियो । त्यही बाध्यता पूर्ति गर्न उसले नेपाललाई ललीपप देखाएको थियो । तर सन्धिमा हस्ताक्षर भएपछि कहिले यो, कहिले त्यो अनेक बहाना बनाउँदै दुई दशक अवधि व्यतीत गरियो । पञ्चेश्वरकै लागि हालसम्म भएका दर्जनौं द्विपक्षीय वार्ता एक प्रकारले असफल हुँदै आए । गत महिना भारतको नयाँदिल्लीमा भएको सचिवस्तरीय बैठकले पनि पञ्चेश्वरको मूल मुद्दामा सहमति जुटाउन सकेन । यो असहमतिले पञ्चेश्वरको अवस्थालाई महाकाली सन्धिपूर्वको स्थितिमा पुर्याइदिएको छ । अर्थात् पञ्चेश्वरमा नेपाल र भारतबीच असहमति भएका आधा दर्जन मुद्दामध्ये पेचिलो विषय भएको छ तल्लो शारदाको पानी । सन्धिमा उल्लेख नभएको, सन्धिले चिन्दै नचिनेको विषयमा आफ्नो अग्राधिकार खोज्दै भारतले महाकाली सन्धिको अवमूल्यन मात्र होइन, दुई देशको सम्झौतालाई पनि अपमान गरिरहेको प्रतीत हुन्छ । टनकपुर ब्यारेजदेखि एक सय ६० किलोमिटर तल भारतले सन् १९७२ मा बनाएको शारदा सहायक नहरमा गइरहेको पानी कटाएपछि मात्र महाकाली नदीको पानी आधा हुनुपर्ने भारतीय अडान नै पञ्चेश्वर अघि नबढ्नुको मुख्य जड हो । टनकपुर ब्यारेजदेखि एक सय ६० किलोमिटर तल भारतले सन् १९७२ मा बनाएको शारदा सहायक नहरमा गइरहेको पानी कटाएपछि मात्र महाकाली नदीको पानी आधा हुनुपर्ने भारतीय अडान नै पञ्चेश्वर अघि नबढ्नुको मुख्य जड हो । महाकाली सन्धि गर्ने बेलामा भारतले तल्लो शारदाको लागि पानीको अग्राधिकार माग गरेको थिएन । जब उसलाई सन्धि गर्नुपर्ने बाध्यता थियो, त्यतिबेला यो मुद्दा उठाएन । नेपाली पक्षले तल्लो शारदामा गएको पानीलाई भारतको उपभोग्य उपभोगको अधिकार (कन्जम्टिभ युज) का रूपमा सुरुदेखि हालसम्म स्वीकार गरेको छैन । सन्धिमै उल्लेख नभएको मात्र नभई सन्धिविपरीतसमेत हुने हुँदा नेपालका जुनसुकै सरकारले पनि यो अडानलाई यथावत् राख्दै आएका छन् । तल्लो शारदाको पानीबाहेकका अन्य विवादित मुद्दा खासै महत्वपूर्ण छैन, जति भारतले ती मुद्दालाई गम्भीर बनाइरहेको छ । गत भदौमा विज्ञसम्मिलित बैठक (टीओई) मा नेपाली पक्षले महाकाली नदीको बहाब, पानी पर्ने प्रवृत्ति, वाष्पीकरण भई सुकेर जाने मात्रलगायतका सारा प्राविधिक तथ्यसहित पेस गरेपछि भारत पञ्चेश्वरको जडित क्षमतामा (वर्षभरि ९२५ मेगावाट) सहमत हुन पुगेको थियो । पञ्चेश्वरको जडित क्षमता कति हुने र फर्म इनर्जी (वर्षभरि हुने उत्पादन) कति हुने भन्ने मुद्दा विवादका विषय नै थिएनन् । किनभने यसको निर्धारण उपलब्ध प्राविधिक तथ्यांक (डाटा) का आधारमा हुने हो । दुवै देशले जलवायु विज्ञान (हाइड्रोलोजी) का तथ्यांक संकलन गरेका छन् । ती संकलित तथ्यांकलाई सूत्रमा राखेर परिणत गर्दा जडित क्षमता निस्कन्छ । यस्तो सामान्य प्राविधिक फर्मुला लगाएर निकालिने विषयमा समेत भारतले अत्तो थाप्छ भने उसले अरू विषयमा लिएका अडान कति हास्यास्पद र तर्कहीन छन्, सहजै अनुमान गर्न सकिन्छ । भारतले तर्कहीन र हास्यास्पद अडान लिएको अर्को विषय हो दोधारा र चाँदनीलाई पानी दिने । महाकालीपारिका नेपाली भूभाग दोधारा र चाँदनीलाई सिँचाइको लागि पानी दिने बन्दोबस्ती महाकाली सन्धिमै गरिएको छ । सन्धिमा उल्लिखित परिमाणको पानी (१० घनमिटर प्रतिसेकेन्ड अर्थात् ३५० क्युसेक) प्राप्त गर्न भारतसित थप सहमति र सम्झौताको आवश्यकता पर्दैन । सन्धिमै स्पष्ट उल्लेख भएका विषयलाई समेत भारतले विवादित तुल्याएको छ । सन्धिको धारा ३ मा उल्लेख भएको पञ्चेश्वर कार्यान्वयन नभईकन त्यो महाकालीपारिका दुई गाउँ दोधारा र चाँदनीले पानी पाउने कुरो कार्यान्वयन हुन नसक्ने भन्दै भारतले जुन अडान लिएको छ, त्यो पनि नेपाललाई स्वीकार्य छैन । नयाँदिल्ली बैठकमा नेपालले आफ्नो स्पष्ट अडान पुनः दोहोर्याएको छ दोधारा र चाँदनीको हकमा पनि । नेपालको अडान छ सन्धिका सबै धारा स्वतन्त्र छन्, एउटा धारा क्रियाशील वा कार्यान्वयन भएपछि मात्र अर्को धारा लागू हुन्छ भन्नु तर्कसंगत मात्र होइन, हास्यास्पद पनि छ । यसबाट भारतको नियत छर्लंग हुन्छ कि ऊ बलमिच्याइँ गरिरहेको छ । भारतलाई नेपालबाट सही गराएर अन्तर्राष्ट्रिय वैधता प्राप्त गर्नु मात्र थियो, त्यसपछि कार्यान्वयनमा उसको चासो होइन भन्ने हालसम्म उससित भएका बैठक र छलफलले प्रस्ट पारेका छन् । भारतले अघि सारेका आधा दर्जन विवादित विषय एकएक गरेर सुल्झाउँदै जाने हो भने एउटा विषयको टुंगो लाग्न पाँच वर्ष लाग्ने र त्यसपछि अर्को विवादित विषयमा प्रवेश हुने देखिन्छ । यही तवरबाट महाकाली सन्धि र पञ्चेश्वर कार्यान्वयन गर्दै जाने हो भने तल्लो शारदाको विवादबाहेक अन्य विवादको समाधान गर्न २० वर्ष लाग्छ । तर तल्लो शारदाबाहेक अरू विषय विवादका मुद्दा नै होइनन् । उदाहरणको लागि टनकपुर ब्यारेजबाट नेपालले पाउने पानीको परिमाण निर्धारण हुने मापदण्ड (हेड रेगुलेटर कति उचाइमा राख्ने विषय) को विषयलाई नेपालमै विवादित बनाइदियो । २४२५ मिटर र २४५ मिटरमध्ये कुन तय गर्ने भन्ने विषय छिनोफानो हुन एक दशकभन्दा बढी लाग्यो । २४५ मिटरको उचाइबाट पानी खसाल्दा बालुवा कम हुने र नेपालले सफा पानी पाउने तर्क थियो । साथै यसबाट भारतले पन्ड लेभल मेन्टेन (ब्यारेजको सतह) गर्दैन र पानी दिन धोका दिन्छ (गण्डक पश्चिम नहरमा जस्तै) भन्ने तर्क पनि थिए । अर्कोतर्फ २४२५ मिटर कायम गर्दा टनकपुरबाट पानी प्राप्त हुने ग्यारेन्टी हुने तर्क पनि थिए । यी तर्कयुद्धमै नेपालको झन्डै १५ वर्ष व्यतीत भयो । योभन्दा चर्को र जटिल विषय हो तल्लो शारदा । यो विषयभित्र प्रवेश नै नगरोस् भनेर भारतले अन्य सहायक मुद्दालाई विवादित बनाइदियो । हेडरेगुलेटर, रिरेगुलेटिङ ड्याम (सहायक बाँध), जडित क्षमता, वातावरणीय मुद्दाजस्ता सहायक विषयलाई विवादित बनाइदिएपछि नेपाल यिनै विषयवरिपरि घुमिरहने भए र मूल मुद्दा (तल्लो शारदाको पानी) मा आउनै नपाउने भयो । यो उद्देश्यले यस्ता सानातिना र झीनामसिना विषयलाई भारत उचाल्दै आएको छ र किस्ताबन्दीमा सहमति जनाउँदै आएको छ । महाकाली, कोसी, गण्डक सम्झौतामा उल्लिखित प्रावधान कार्यान्वयनको लागि दुई देशका प्रधानमन्त्री तहमा पुग्नुपर्ने विषय नै होइनन् । देउवाको गत भदौमा भएको भ्रमणमा पञ्चेश्वरको डीपीआर तयार गर्ने सहमति भयो । डीपीआर ६ महिनाभित्र बनाउने सम्झौता झन्डै २२ वर्षअघि नै भएको हो । डीपीआर बनाउने भनिरहनुपर्छ र ? भारतीय प्रधानमन्त्री नरेन्द्र मोदीले संयुक्त वक्तव्यमा भारतले दाबी गर्दै आएको तल्लो शारदाको पानीको तथाकथित अग्राधिकारको हक भारतले छोडिदिनेछ भनेको भए बल्ल उपल्लो राजनीतिक तहमा खास सहमति भएको मानिन्थ्यो । भारतले उसका कर्मचारीले लिएको अडान परिवर्तन गर्न राजनीतिक तहबाट निर्णय गरिएको भए भारत साँच्चै महाकाली सन्धि कार्यान्वयन गर्न र पञ्चेश्वर बनाउन गम्भीर छ भन्ने बुझिन्थ्यो । प्रधानमन्त्री तहबाट निर्देशन जान्छ र एउटा सहसचिव स्तरको कर्मचारीमा पुगेर त्यही विषय अड्किन्छ । जबकि नेपालले महाकाली सन्धिले उल्लेख नगरेका विषयमा दाबी गरिरहेको छैन, बरु सन्धिमै भएको विषय कार्यान्वयन गर भनिरहेको छ । भारतले सोचेको होला तल्लो शारदाको विषयमा नेपालका जलस्रोत इन्जिनियरहरू २०११ सालमा कोसी सम्झौता गर्दाताकाका हुन् । तर भारतीय प्राविधिकभन्दा नेपाली इन्जिनियर इमानदार र ज्ञानका हिसाबले विज्ञ छन् । समस्या भारतीय नियतमा छ । नेपालका प्रबुद्ध जलस्रोत इन्जिनियरलाई जति तितरवितर गर्न सकिन्छ, उसको बार्गेनिङ क्षमता त्यति ह्रास हुन्छ । त्यही भएर माधव नेपाल प्रधानमन्त्री हुँदा नेपालको जलस्रोत मन्त्रालय खारेज गरिएको थियो । भारतीय इसारामा खारेज भएको यो मन्त्रालयले महाकाली नदी आयोग बनाउने दिशामा कहिल्यै पनि काम गरेन । तत्कालीन जलस्रोत मन्त्रालयका उपसचिव राजेन्द्रकिशोर क्षेत्रीले मस्यौदा गरेको महाकाली आयोगलाई मन्त्रालयले नै पंगु बनायो । क्षेत्री मुख्य सचिव भएर पनि निवृत्त हुने क्रममा छन्, तर आयोगको अत्तोपत्तो छैन । कम्तीमा आयोग भइदिएको भए यस्ता विवादित विषयको छलफल भई विवाद निरूपणको प्रयाससमेत त हुन्थ्यो । दुवै पक्षबीच सहमति नभए आर्बिट्रेसन (मध्यस्थता) मा यी विषयको समाधान खोजिन्थे । अमेरिका र क्यानडाबीच भएको कोलम्बिया सन्धि अक्षरशः लागू हुने, भारतले बंगलादेशसँग गरेको फरक्का सन्धि लागू हुने, भारतले भुटानसित बिजुली लैजान गरेको सम्झौता लागू हुने तर नेपालसँग गरेका महाकालीलगायत कोसी, गण्डक र सीमा क्षेत्रमा उसले बनाएका संरचनाले पार्ने असर हटाउन गरिएका सम्झौता लागू नहुने ? पञ्चेश्वर प्राधिकरणभन्दा पनि महत्वपूर्ण आयोग थियो । त्यही आयोगले पञ्चेश्वरको डीपीआर फाइनल गर्थ्यो । तर गठित पञ्चेश्वर पनि आधा मात्र जीवित छ । आयोग बनाएर नेपालको हक सुरक्षित गर्नेभन्दा पनि एमालेलाई आफ्नो कार्यकर्तालाई पञ्चेश्वरको सीईओको जागिर खुवाउन हतार भयो । राष्ट्रवादी केपी ओलीले प्रधानमन्त्री हुँदासमेत पञ्चेश्वरको सीईओ भन्दा पनि महाकाली आयोग जरुरी ठानेनन्, कांग्रेस र माओवादीको कुरै भएन । यसरी भारतीय हेपाइ र नेपाली नेताका उदासीनता पञ्चेश्वर नबन्नुको मूल जड हो ।"
अमृत प्रधान स्मृति कप पुरस्कार कसमस कलेजलाई,"काठमाडौं : अमृत साईन्स क्याम्पस (अक्सल) ले आयोजना गरेको अमृत कप स्मृतिको पुरस्कार कसमस कलेजले प्राप्त गरेको छ । आइतबार सम्पन्न खेल प्रतियोगिता समापन अवसरमा कसमसलाई मेडल, ट्रफीसहित १ लाख ११ हजार १ सय ११ रुपैयाँको पुरस्कार प्रदान गरिएको हो । त्यस्तै दोस्रो पुरस्कार नेपाल इन्जिनियरिङ कलेज (एनइसी) ले प्राप्त गरेको छ । एनइसीले ट्रफीसहित ५५ हजार ५ सय ५५ प्राप्त गर्न सफल भएको अनेरास्ववियु नेता समिर विष्टले जानकारी दिए । कलेजका संस्थापक प्राचार्य अमृतप्रसाद प्रधानको सम्झनामा अमृत प्रधान मेमोरियल कप आयोजना गरिएको हो । अनेरास्ववियु क्याम्पस कमिटीले उक्त खेल प्रतियोगिताको संयोजन गरेको हो । अनेरस्ववियु अस्कलका संयोजक खरप्रसाद अधिकारीका अध्यक्षता तथा पूर्व प्रधानमन्त्री एंवम नेकपा एमालेको बरिष्ठ नेता झलनाथ खनालको प्रमुख अतिथ्यतामा कार्यक्रम सम्पन्न भएको थियो ।"
रियल मड्रिडलाई राहत,काठमाडौं : स्पेनिस ला लिगा अन्तर्गत आइतबार राति भएको खेलमा विजयी भएपछि साविक विजेता रियल मड्रिडलाई राहत मिलेको छ । अवे मैदानमा भएको खेलमा रियल मड्रिड सोसिडाडमाथि ३१ को जित निकाल्न सफल भयो । रियलको जितका लागि बोर्जा मायोरल र ग्यारेथ बेलले एकएक गोल गरे भने एक गोल आत्मघाती गोलको रुपमा उपहार पाएको थियो । १९ औं मिनेटमा मायोरलको गोलबाट रियल मड्रिडले अग्रता लियो । रियल सोसिडाडका लागि २८ औं मिनेटमा केविन रोड्रिग्वेजले बराबरी गोल फर्काए तर ३६ औं मिनेटमा रोड्रिग्वेजले नै आत्मघाती गोल गर्दै रियल मड्रिडलाई अग्रता दिलाए । रियल मड्रिडका लागि ६१ औं मिनेटमा बेलले गोल गरेपछि रियल मड्रिड ३१ को जित निकाल्न सफल भयो । चार खेल मध्ये अघिल्ला दुई खेलमा बराबरी खेलेर पछि परेको रियल मड्रिडलाई यो जितले राहत मिलेको छ । चार खेलबाट ८ अंक जोडेको रियल मड्रिड चौथो स्थानमा उक्लिएको छ । ९ अंकसहित रियल सोसिडाड तेस्रो स्थानमा छ । राति नै भएको खेलमा गिरोनालाई १० ले हरायो । त्यसैगरी भिल्लारियलले एलाभेसलाई ३० र लास पालमसले एथ्लेटिको बिल्बाओलाई १० ले हराएका छन् । चार खेलबाट १२ अंक रहेको बार्सिलोना शीर्ष स्थानमा रहेको छ भने १० अंक रहेको सेभिल्ला दोस्रो स्थानमा छ ।
