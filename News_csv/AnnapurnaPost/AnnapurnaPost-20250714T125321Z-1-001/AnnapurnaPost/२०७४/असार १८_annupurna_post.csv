शीर्षक,विवरण
दार्जिलिङको सन्देश,"दार्जिलिङ आन्दोलनले सुतेको नेपाललाई जगाइदिएको छ । नेपालका नेपालीहरूले आफ्नो घर लथालिंग राखेकाले विश्वका अरू मुलुकमा बसोबास गरिरहेका नेपालीहरूतिर ध्यान दिएका छैनन् । नेपालका नेपालीले आफ्नो कर्तव्य निर्वाह गर्न सकेका छैनन् । उनीहरू आफ्नै घरमा निरिह र असहाय भएर बसेका छन् । नेपालको नाउँले नै उनीहरू नेपाली कहलाउँछन् । नेपाली भनी चिनिन्छन् । विश्वका अरू मुलुकमा बसोबास गरिरहेका नेपालीहरू पनि यही कारणले नेपाली भनी चिनिन्छन् । चाहे पहिलो आप्रवासी भएर गएका हुन्, चाहे उनका पुर्खाहरू आप्रवासी भएका हुन्, चाहे अस्थायी कामको लागि विदेश लागेका हुन्, उनीहरूको पहिचान नेपालसित नै जोडिएको हुन्छ । अरू मुलुकको नागरिकता प्राप्त गरेका नेपालीहरू कोही अमिरिकी, कोही बेलायती, कोही अस्ट्रेलियाली, कोइही भारतीय, कोही केनेडाली आदि भएका छन् । तर उनीहरूको नेपालसितको नाता टुटेको हुँदैन । उनीहरूलाई नेपाली मूलका नागरिक भनी चिनिन्छन् । नेपालीलाई नागरिकको रूपमा स्वीकार गर्ने मुलुकहरू प्रायः विकसित नै छन् । मध्यपूर्व र मलेसियाजस्तो अरू विकासशील देशहरूमा लाखौं नेपाली कामदारको हैसियतले गएका छन्। उनीहरू नेपाली नागरिक नै भएकाले नेपाली भनेर नै चिनिने भए । उनीहरूप्रति नेपाल र नेपाल सरकारको ठूलो र सीधा जिम्मेवारी छ । उनीहरूको कमाइमा नेपालका हजारौं परिवार निर्भर छन् । उनीहरूको सुखदुःखको सम्बन्ध र प्रभाव सीधै नेपालमा पर्छ । तर नेपाल र नेपाल सरकारले उनीहरूप्रति रहेको जिम्मेवारी पनि निर्वाह गर्न सकेको छैन । उल्टै उनीहरूको ठगीमा भागीदार भएर दोषी छन् । आखिर दार्जिलिङका नेपालीले नेपालका नेपालीलाई कसरी झस्काइदिएका छन् ? दार्जिलिङ भारतको एक भाग हो । सन् १९१६ मा नेपाल र ब्रिटिस भारतबीचमा भएको सुगौली सन्धिअगाडि दार्जिलिङ नेपालको थियो । तर आज भारतको पश्चिम बंगाल राज्यको यो एक भाग भएर बसेको छ । नेपालको सरहदसित दुवै जोडिएको छ । तर त्यो कुनै समस्या होइन । भारतको अरू भागसित जोडिएको सरहदसित जस्तै यो पनि खुला छ । दुवै मुलुकका मानिस बिनाकुनै रोकटोक एकअर्काको सरहदभित्र पस्ने निस्कने गर्छन् । आज पुनः प्रश्न उठेको छ के दार्जिलिङका नेपाली जातिमाथि आपत् आइपर्दा नेपाल र अरू मुलुकमा बसोबास गरिरहेका नेपाली मूलका मानिसले सहानुभूति र सद्भावना देखाउने कर्तव्य होइन ? दार्जिलिङ क्षेत्रमा जाँदा भने नेपालीले एउटै फरक पाउने गरेका छन् । त्यहाँ जाँदा आफ्नै भाषामा बोल्न पाउँछन्, कुराकानी गर्न पाउँछन् र उठबस गर्न सजिलो मान्छन् । तर के यो सुविधा भविष्यमा पनि रहनेछ ? यसमा भने शंका उत्पन्न भएको छ । किनभने पश्चिम बंगालको सरकारले उनका सबै नागरिकलाई बंगाली भाषा पढ्नुपर्ने अनिवार्य गराएको छ । भारतको संविधानअनुसार नेपाली भाषा पनि भारतको आधिकारिक भाषा मानिएको छ । दार्जिलिङबासीले बंगाली भाषालाई सहर्ष स्वीकार गरेको भए नेपालका नेपालीले सिकायत गर्ने ठाउँ पाउँदैनथे । तर त्यहाँका नेपालीभाषीले सो स्वीकार गरेका छैनन् । यसको विरुद्ध संघर्षमा उत्रेका छन् । १० दिनभन्दा बढी जुलुस हडताल भइरहेको छ । भारत सरकारले सो दबाउन सेना नै परिचालन गरेको छ । नागरिक आन्दोलनमा एकैचोटि सेना परिचालन गर्नु असमान्य मानिन्छ । त्यो क्षेत्रमा बसोबास गरेका नेपाली मूलका गोर्खाली कहलिएका भारतीय नागरिकले कुन असामान्य परिस्थिति खडा गरेछन् कि भारतीय सेनालाई परिचालन गरियो भन्ने कतै व्याख्या गरिएको छैन । आन्दोलनको दौरान तीनजनाको ज्यान गइसकेको छ । त्यसबाट परिस्थिति अरू जटिल भएको देखिन्छ । अब त्यहाँका नेपाली मूलका गोर्खालीले बंगाली भाषा नसिक्ने अठोट दर्शाउनुको साथै एक कदम अगाडि गएर स्वायत्त गोर्खाल्यान्डको माग दोहोर्याएका छन् । गोर्खाल्यान्डको संघर्ष चलेको आज होइन, वर्षौं भइसकेको छ । जुन समयदेखि गोर्खाल्यान्डको माग उठेको हो, त्यसपछि भारतमा तेलंगना, झारखण्ड, उत्तराखण्ड आदि नयाँ राज्य बनिसकेका छन्, तर गोर्खाल्यान्ड बन्न सकेको छैन । यसबाट भारतमा बसोबास गरेका नेपाली मूलका भारतीयहरूको माग लत्याइएको छ । तर अर्कोतिर भारत सरकारले नेपालमा भारतीय मूलका बासिन्दाको माग पूरा गरोस् भनेर ठूलो दबाब र हंगामा नै खडा गरेको छ । नेपालको संविधानले भारतीय मूलका नेपालीलाई समावेश गरेको छैन भन्ने आरोप लगाएर अनेक वितण्डा खडा गरेको छ । यसबाट एउटा ठूलो देशले सानो देशलाई दुःख दिन सक्ने रहेछ भन्ने कुरा प्रस्ट हुन्छ । नेपालका भारतीय मूलका बासिन्दाबारे भारत सरकारले खुलेआम आवाज निकाल्न सक्ने तर भारतमा बसोबास गरेका नेपाली मूलका नेपालीभाषीमाथि थिचोमिचो हुँदा नेपाल सरकार मूकदर्शक भएर बसेको छ । नेपाल सरकार भारतीयबाटै सञ्चालित भएकाले बोल्न नसकेको भन्ने कुरा कसैबाट लुुकेको छैन । यही तथ्यले दार्जिलिङको घटनाले नेपालीलाई झस्काएको छ । भारतकै सम्बन्धमा विचार गर्दा सन् २०१५ मा नेपालको नयाँ संविधान घोषणा भएलगत्तै भारतबाट नेपालले नाकाबन्दी बेहोर्नुपर्यो । त्यो संकटापन्न अवस्थामा विश्वका विभिन्न देशमा बसोबास गरिरहेका भारतीय नाकाबन्दीको विरोधमा नेपाली मूलका मानिसले ठूलो प्रदर्शनी गरे । त्यसबाट भारत सरकारमाथि कति दबाब पर्यो, त्यसको लेखाजोखा गर्न गाह्रो छ । तर नेपालका नेपालीमाथि आपत् आइपर्दा विश्वमा फैलिएर बसेका नेपाली मूलका मानिसहरू जागेकै हुन् र आवाज उठाएकै हुन् । आजको संसार र युगमा यसले ठूलो महत्व राख्छ । त्यो बेलामा आवाज उठाउने मानिसहरू नेपाली नागरिक हो कि होइनन् भनेर कसैले सोधेनन् । उनीहरूले नेपाली भाषा बोल्छन् कि बोल्दैनन् भनेर कसैले सोधेनन् । उनीहरूले नेपालीसित विवाह गरेका छन् कि छैनन् भनेर पनि कसैले सोधेनन् । उनीहरूले दसैंतिहार, तीजजस्तो नेपाली चाडपर्व मनाउँछन् कि मनाउँदैनन् भनेर पनि सोधेनन् । नेपाललाई नाकाबन्दीजस्तो आपत् पर्दा मन दुखाउने नेपाली देखिने नेपाली मूलका मानिसहरू वासिंटन, न्युयार्क, लन्डन, सिड्नी, क्यालिफोर्निया आदि सहरका सडकमा देखा पर्दा नेपाली जागरुकता प्रदर्शित भएको थियो । कतिसम्म भने भारतकै राजधानी नयाँदिल्लीमा समेत नेपाली मूलका मानिसले विरोध प्रदर्शन गरेका थिए । त्यो बेलामा को कहाँको नागरिक हो भनेर प्रश्न उठेन । त्यहाँ नेपाल र नेपालीको मूल भावनाको अभिव्यक्ति भयो र यो नै एकता, समता र सद्भावको प्रदर्शन भयो । आज पुनः प्रश्न उठेको छ के दार्जिलिङका नेपाली जातिमाथि आपत् आइपर्दा नेपाल र अरू मुलुकमा बसोबास गरिरहेका नेपाली मूलका मानिसहरूले सहानुभूति र सद्भावना देखाउने कर्तव्य होइन ? हो भने किन कुनै आवाज उठिरहेको छैन ? किन कतैबाट आवाज सुनिरहेको छैन ? किनभने नेपालीहरू भावनात्मक एकतामा बाँधिन सकेका छैनन् । हुन त यो भावनात्मक एकताको अभिव्यक्ति सामाजिक सञ्जालमा देखा पर्छ । तर त्यो संगठनात्मक र बलियो देखिँदैन । न त्यो प्रभावकारी नै देखिएको छ । केही चाहिनेनचाहिने वादविवाद हुन्छन्, तर त्यो त्यत्तिकै हराएर जान्छन् । त्यसैकारणले विश्वका अनेक देशहरूमा फैलिएर बस्न थालेका नेपाली मूलका नेपालीलाई भावनात्मक एकतामा जोड्ने एउटा ठूलो हाँक खडा भएको छ । नेपाल बाहिर बसोबास गरिरहेका खासगरी विकसित मुलुकमा बसोबास गरिरहेका नेपाली मूलका मानिसले अनेक संगठनहरू खडा गरेका छन् । तर, उनीहरूको मूल उद्देश्य नेपालमा लगानी गर्ने र नेपालबाट केही सुविधा प्राप्त गर्नेमा सीमित देखिन्छ । विश्वमा फैलिएर बसेका नेपालीलाई भावनात्मक एक सूत्रमा बाँधिराख्ने लक्ष्य कसैले पनि लिएको देखिँदैन । त्यसैले यसको पहल र सुरुआत नेपालबाट नै हुनुपर्छ । दार्जिलिङले दिइरहेको एउटा ज्वलन्त सन्देश यही हो ।"
महिनावारी भएका महिला मतदान गर्न बन्चित !,"ब्लग असार १४ गते सम्पन्न स्थानीय तहको दोश्रो चरणको निर्वाचनको प्रचार प्रसारमा हिडेका नेतासँग प्रदेश नम्बर सातका महिलाहरुले अनौठो माग राखे। जसले विगत लामो समयदेखी समाजमा जरा गाडेको छाउपडी प्रथा हटाउछुँ भन्छ उसैलाई भोट दिने अठोट थियो उनीहरुको। छाउपडी प्रथाको विरुद्धमा आवाज उठाउन स्वयम् महिला नै सक्षम हुन थालेको संकेत पनि हो यो। सुदूरपश्चिमका अछाम, बाजुरा, बझाङ, डोटी, दार्चुला, बैतडी, डडेलधुराका ग्रामीण क्षेत्रका महिलाले रजस्वला र सुत्केरी भएका बेला घरका कुनै पनि सरसामान छुनु हुँदैन भन्ने अन्धविश्वास अहिलेसम्म पनि कायम छ। सुत्केरी वा रजस्वला भएकी नारीलाई घरभन्दा केहीपर बनाइएको झुपडीमा जर्वजस्त बस्न लगाइन्छ , त्यही बस्ने सानो गोठलाई छाउपडी भनिन्छ। वर्षेनी छाउघरमा बसेकै अवस्थामा किशोरीको निधन भएको, सुत्केरी महिलाको निधन भएको, बलात्कारमा परेको, नवजात शिशु जंगली जनावरले खाइदिएका समाचार सुन्न पाइन्छ। आफ्ना छोरी, बुहारी , भर्खर जन्मिएका सन्तान गुमाउँदा पनि भगवान रिसाउने भयले घरमा राख्ने आँट गर्दैन त्यो भेगका पुरुषहरु। स्वयम किशोरी र सुत्केरी महिलालाइ पनि आफ्नो घरमा बस्ने आँट आउँदैन, पछि केही भइहाल्यो भने आफूमाथि अवगाल आउँछ भन्ने डरले यातना सहन बाध्य पारिएका छन्। फाटफुट परिवर्तन देखिएपनि पुर्ण रुपमा यो प्रथा शहरीभेगमा समेत निमिट्यान्न हुन सकेको छैन। शहरमा अलग्यै गोठमा बस्नु पर्दैन, शहरको छुवाछुतको समाचार आउँदैन फरक त्यतिमात्र हो तर छाउपडी दुर्गम गाऊँमा मात्र होइन सुगम मानिएका शहरमा बस्ने शिक्षित परिवारभित्रै पनि व्याप्त छ। यो प्राचिनकालदेखि नै चलिआएको परम्परा हो, कुनै ठाऊँमा अलि बढी छ कतै अलि कम होला तर देशैभरी छाउपडी भएको तथ्य सत्य हो। विशेषगरी बाहुन, क्षेत्री, मगर, ठकुरी परिवारका सबै क्षेत्रमा बसोबास गर्ने महिला धेरैथोरै रुपमा भए पनि यो परम्पराबाट पीडित छन। जनजातीहरुले बार्नु नपर्ने, उनिहरुको देवता नरिसाउने बाहुन क्षत्री, ठकुरीहरुका मात्र देवता रिसाउने कस्तो चलन हो ? देवताले पनि जातियताको आधारमा वर्ग छुटाउँछन त ? वैशाख ३१ गते सम्पन्न स्थानीय तहको प्रथम चरणको निर्वाचनमा राजधानीकी ३९ बर्षीया मेनुका थापा (नाम परिवर्तन) ले मतदान गर्न पाइनन्। मतदानको दिन उनी छुइ (महिनावारी) भएको तीन दिन भएको थियो। घरका सातजना सदस्यमध्ये पाँच जनाले आफ्नो अमुल्य मतदान गरे तर मेनुका र उनकी उन्नाइस वर्षीया छोरी प्राप्तीले भोट हाल्न पाइनन्। छोरी छुइ भएको दुई दिन मेरो तीन दिन भएको थियो घरका आफन्तले मन्दिरमा जान दिएनन्, चाहेर पनि यसपटक भोट हाल्न पाइएन खिन्न हुँदै गुनासो पोखिन्। मेनुका मतदानमा अनुभवी भए पनि उनकी छोरीको लागि पहिलो भोट हाल्ने अवसर जुरेको थियो त्यही अवसर पनि प्राकृतिक चक्रले खोसिदियो। संसार कहाँबाट कहाँ पुगिसक्यो आफू भने महिनावारी भएकै कारण भोट हाल्न नपाउने संस्कारको शिकार हुन बाध्य भएँ , १२ कक्षाको जाँच सकाएर बसेकी प्राप्तीले दुखेसो पोखिन्। भोट हाल्नै पाउदिन भन्ने थाहा भएको भए आफू मिन्स (नछुने) भएको भन्ने नै थिइन, मन्दिर भित्र गएर टिका लगाउन पो नहुने थियो बाहिर उभिएर भोट हाल्दा रिसाउने कस्ता भगवान हुन हाम्रा बाआमाका? देविहरुलाइ खुब पुज्छन् त के ति देवीहरु कहिल्यै नछुने नभइकन बसे होलान ? पच्चिस दिनसम्म घरकी रानी भन्ने पाँच दिन चाहिँ तिनै रानी अछुत रे ? प्राप्ती आफ्ना आफन्तसँग निकै आक्रोशित बनिन्। मतदान केन्द्र स्कुलमा, सरकारी कार्यालयतिर परेको भए छुइ भएपनि भोट हाल्न पाइन्थ्यो , जानाजान मन्दिरमा गएर कसरी भोट हाल्नु? आजसम्म नगरेको पाप एउटा भोट खसाएर किन गर्नु ? पुर्खादेखी गर्दै आएको चलन एकैचोटी लत्याएर महिनावारी भएको पहिलो दिनमै मन्दिर जाँदिन भनेरै म नगएको हो कसैले करकाप गरेको होइन, मेनुका जस्तै छुइ भएकै कारण भोट हाल्न नपाएकी अर्की मतदाताको स्विकारोक्ती हो यो। हिन्दु धर्मशास्त्र अनुसार महिनावारी भएको सात दिन नभइकन पितृकार्य गर्नुहुँदैन, पाँचदिन नभइकन देवकार्य हुनुहुँदैन भन्ने मान्यता छ। धार्मिक आस्था, विश्वास सदभावलाई कसैले भत्काउन सक्दैन, निर्वाचन आयोगले यस्ता विषयमा सोच्नुपर्ने थियो। तेस्रो चरणको निर्वाचनको मतदान केन्द्र मठ मन्दिरमा नपारियोस् भन्ने सदासयता पनि हो। मेनुका र प्राप्ती प्रतिनिधि पात्र हुन्, मन्दिरमा मतदान केन्द्र परेकै कारण धेरै महिनावारी भएका महिला मतदान गर्नबाट बञ्चित हुनुपरेको तितो यथार्थ देखियो। मेनुका र उनकी छोरीले महिनावारी हुनुलाई स्वभाविक मान्छन्, महिनावारीको पाप पखाल्ने भनिएको कारण अहिलेसम्म क्रृषि पञ्चमकीको पुजा गरेका पनि छैनन्, महिनावारी हुनु प्राकृतिक चक्र हो भन्ने कुरा राम्रोसँग थाहा छ। तर उनीहरुको भनाइ परिवारमा मान्य हुँदैन। मेनुकाका ससुरा जजमानी काम गर्छन्, सासु ज्योतिषकी छोरी हुन झनै धर्मात्मी, मेनुकाका श्रीमान बुवाआमाको कुरा काट्न पनि सक्दैनन, श्रीमती र छोरीको बिचारलाई ग्रहण गर्न पनि सक्दैनन्। पोहोर साल सासु ससुरा हलेसी महादेव दर्शन गर्न गएको बेलामा आमा छोरी एकैचोटी छुइहुँदा भान्जी बोलाएर पाँच दिनसम्म खाना पकाउन राखे श्रीमानले हामी आमाछोरीलाई भान्सामा छिर्न दिएनन मेनुकाले वास्तविकता खोतलिन। एकथरी महिला महिनावारीलाई नियमित प्रकृया मान्छन् र छुवाछुतको प्रतिवाद गर्न खोज्दापनि पारिवारिक दबाबले खुलेर अघि बढ्न सक्दैनन। अर्काथरी महिलाहरु आफ्नै शरीरलाई पाँचदिन अपवित्र ठान्छन् र पाप धर्मको स्वीकारोक्ती गर्छन्। महिनावारी एउटा नियमित प्राकृतिक चक्र हो, यस्तो बेलामा व्यक्तिगत सरसफाइमा ध्यान दिनुपर्छ, पोषिलो खानेकुरा खानुपर्छ, आराम गर्नुपर्छ भन्ने ज्ञान कमैलाई मात्र छ। एकाद पात्र अघि सरे पनि उनीहरुको अभियान घरभित्रै आलोचित बन्नुपर्ने अवस्था छ। देशकै राजधानीमा हरेक महिना दोहोरिने यस्ता घटनालाई छाउपडी मान्ने कि नमान्ने ? छाउपडी अर्थात् पर सरेका, महिनावारी भएका वा छुइ भएका महिलाहरु सुदूरपश्चिममा मात्र बसोबास गर्छन् भन्ने मानसिकता हो या शहरको छाउपडी चर्चा गर्न लायक सवाल होइन भन्ने बुझाइ हो ? राजधानीमै छुवाछुतको यस्तो डरलाग्दो तस्बिर देखिन्छ भने दुर्गम भेगका महिलाका समाचारले स्तब्ध हुनु खासै नौलो लाग्दैन। डाक्टर अरुणा उप्रेतीले केही समयअघि लेखेको लेख पढेर सुनाउँदा असी वर्षकी हजुरआमा गम खानुभयो। आफूले नबारे पनि दुनियाँलाई किन सुनाउनु ? घरपरिवारका सदस्यले यस्तो कुरा थाहा पाएभने के छोएको खालान् खोइ ? हाम्रा पालामा जस्तो भोग्नुपरेको भए अहिलेका महिलाले के गर्थे होला ? पहिलो पटक महिनावारी भएको खवर सुनाउँदा ठूलै अपराध गरे जस्तै लाग्थ्यो अहिलेका नातिनीहरु म आज नछुने भए, प्याड चाहियो, मलाई यस्तो खान मन लागेको छ भन्न धक मान्दैनन्, अरु दिनजस्तै स्कुल कलेज जान्छन्, अफिस जान्छन् जो जोसँग छाइछुई भएपनि बार्ने चलन हरायो आठ दशक पार गरेकी हजुर आमाको स्वीकारोक्ति। पहिलो पटक नछुने हुँदा ११ दिनसम्म अध्यारो गोठमा लुकाएर राख्ने, २२ दिन भएपछि बल्ल पानी छुन दिने, भान्सामा पस्न दिने, घरका लोग्ने मान्छेको मुख हेर्न नहुने, घाम हेर्न नहुने, फलफुल छुन नुहने, दाजुभाइ, बुवा काकालाई छुन नहुने, गाइ भैँसीको दूध मोही खान नहुने चलनको साक्षी स्वयम आफै हुँ। कक्षा आठमा पढ्दा पहिलो महिना ११ दिन स्कुल छुट्यो, दोश्रो महिना ९ दिन, तेश्रो महिना ७ दिन यसैगरी घट्दै घट्दै गयो तर हट्दैजान सकेन। मेरो भन्दा बहिनीको पालामा केही सुधार भयो, मैलेजति बहिनीले भोग्नु परेन, अहिले विस्तारै परिवर्तन आउँदैछ। निर्धक्कसँग किशोरी स्कुल जान पाउँछन्, आफू महिनावारी भएको बताउन सक्छन्, यस्तो खान्छु भन्न सक्छन् सबै कुरा एकैचोटी हवातै परिवर्तन आउने होइन विस्तारै परिवतर्न आइरहेको छ, भविष्यमा पक्कै सकारात्मक सन्देश ल्याउला। सुदूरपश्चिमका छाउगोठ धमाधम भत्काइए तर नबुझेको कुरा भत्काउने गोठ होइन पुरातन मानसिकता हो, त्यो भत्किने भत्काउने कहिले र कस्ले ?"
हराएको अवसर : राजपा र मधेस,"आन्दोलनको उन्मादले जन्माएको मानसिकताको परिणाम राष्ट्रिय जनता पार्टीको लागि धेरै सुखद हुन सकेन । मधेसी मतदाता आफूलाई चुनावभन्दा पर राखेर पर्यवेक्षणकै भूमिकामा मात्रै सीमित हुन स्विकारेनन् । यथार्थमा दुई नम्बर प्रदेशमै पनि सरकारले चुनाव गरेकै भए पनि चुनाव हुन सक्ने अवस्था रहेछ भन्ने कुरो अब त सत्तापक्षले पनि बुझेकै होला । गर्न हुन्छ, मिल्छ भन्ने सोच विद्वत् समाजमा छँदै थियो, तर विद्वत् समाजलाई सत्तापक्षले कहिल्यै नै मान्यता दिएको छ र अहिले दिएन भन्ने बहसमा पस्नु निरर्थक अभ्यास हुनेछ । संविधान संशोधनको विषय धेरै ठूलो खल्बलीको विषय भए पनि आम मतदातामा यसका बाछिटा पनि पर्न सकेको रहेनछ भन्ने स्पष्ट देखिन्छ । नेपालसित सीमा जोडिएका भारतीय संघभित्रका प्रदेशहरूले समेत पनि नेपालको संविधान संशोधनसित धेरै चासो राखेको भने देखिएन । दिल्लीको चासो भने पटकपटक अभिव्यक्त हुँदै आएको हो । दिल्लीको राजनीतिमा क्रियाशील पूर्वपश्चिम, उत्तरदक्षिणका राजनीतिकर्मीहरूले समेत दिल्लीको नेपालप्रतिको व्यवहारलाई लिएर बेलाबखत असन्तुष्टि व्यक्त गर्दै आएका हुन् । सँगसँगै स्पष्ट भाषामा भारतीय खुफिया एजेन्सीको हस्तक्षेप देख्दै र देखाउँदै आएका पनि हुन् । नेपालप्रतिको दिल्ली नीति प्रत्युत्पादक स्वयं भारतकै लागि पनि भएको अहिले आएर सर्वत्र चासोको विषय भएको छ । भारतीय व्यवहारकै कारणले नेपालभारत छोडी चीनको नजिक पुगेको आकलनसमेत पनि गर्न खोजिएको छ । यसो भन्नु नेपालीकै अभिव्यक्ति नभएर भारतीय नेता एवं भारतीय सञ्चारमाध्यमको धारणा हो । यो विचित्रको अवस्था यथार्थमा भन्नुपर्दा नेपालबाट सिर्जित नभएर भारतकै नीतिनिर्माता र भारतीय स्वार्थसँग गाँसिएका कूटनीतिक नियोग विभिन्न रूपमा देखिँदै आएको हो । भारतीय राजदूतको नेपालका विभिन्न ठाउँमा भएका धारा, कुवादेखि लिएर स्कुल, एम्बुलेन्स वितरणसम्ममा भएको व्यवहारले अखिर चीनलाई पनि हिमालसित जोडिएका नेपालका उत्तरी भूभागमा काम गर्नको लागि नेपालले खुला गर्नैपर्यो । भारतसित जोडिएका दक्षिण भूभाग र चीनसित जोडिएका उत्तरी भूखण्ड दुईतिर खुलेआम दुई विदेशी शक्तिलाई काम गर्ने छुट दिनु कति उचित वा कति अनुचित हो, त्यो समयले देखाउला । कतिपय विषयमा भारत र चीनबीच सम्बन्ध त्यति सुमधुर भने छैन । आज भइहालेछ भने पनि भोलि त्यो सम्बन्ध सदाको लागि टिकाउ हुन्छ भन्ने पनि निश्चित रूपमा भन्न सकिँदैन । नेपालको हित यी दुवै मित्रहरूसँगको सुमधुर सम्बन्ध र त्यो पनि खासगरी आर्थिक क्षेत्रमा यी दुई देशको लगानी र यी दुवै देशको बजार नेपालको पहुँचसम्म पुर्याउनु नेपालको लागि विशेष महत्वको कुरा रहन्छ । चीनले नेपालमा आफ्नो सम्बन्ध जतिसुकै मधुर तुल्याउँछु भने पनि नेपालको संवेदनशीलतालाई उसले राम्ररी बुझेको छ । चीनको अर्थतन्त्रले नेपाललाई हर प्रकृतिको सुविधा उपलब्ध गराउन सक्छ । चिनियाँ सहयोगकै कुरा गर्ने हो भने पनि भारतभन्दा दुई कदम अगाडि बढेर चीनले नेपाललाई भनेजति सहयोग गर्न पनि सक्छ, तर ऊ त्यो गरिराखेको छैन । न त नेपालको राजनीतिमा नै आफ्नो प्रभाव विस्तार गर्ने उसको यत्न रहेको छ । तर विस्तारै नेपाल र नेपालीसितको सम्बन्ध अझ मतबुत र विस्तारित गर्ने उसको चाहना भने स्पष्ट देखिन्छ । छोटो समयमै चिनियाँ पर्यटकको संख्या भारतीय पर्यटकभन्दा ठूलो आकारको हुने लक्षण देखा पर्न थालिसकेका छन् । अहिले चीनबाट एक करोड ५० लाख पर्यटकहरू मुलुकभन्दा बाहिर गइराखेका छन् । चिनियाँ नीतिले छिमेकी मुलुकमा पर्यटकको संख्या बढाउन विशेष प्रयत्न नै सुरु गरेको छ । भारतमै पनि चिनियाँ पर्यटकको संख्या निकट भविष्यमै ठूलो आकारको हुने कुरा स्पष्ट हुन थालेको छ । भारतीय चलचित्रले चिनियाँ दर्शकसम्म आफ्नो स्थान बनाउन सकेको छ । यो अवस्थामा नेपालको राजनीतिप्रति मात्रै रुचि लिएर बसेको भारतलाई बेलाबखत चीनले असजिलो पार्न पनि सक्छ । प्रसंग मधेस आन्दोलन र आन्दोलनको पछाडिको शक्तिसित जोडिएको हो । चीन भारतको चर्चा यसकारण विशेष महत्वको हुन जान्छ कि यी विषयलाई लिएर भारतको बौद्धिक समाज एवं राजनीतिक वृत्तले यो चिन्ता व्यक्त गर्दै आएको छ । दक्षिण एसियामा चीनको प्रभाव रोक्नछेक्न सक्ने स्थिति अहिले अब कसैसित छैन । एकोहोरो प्रभाव विस्तार गर्ने भारतको सोच अहिलेको विश्व राजनीतिमा र खासगरी दक्षिण र दक्षिणपूर्वी एसिया एवं एसिया प्रशान्त क्षेत्रमा सान्दर्भिक छैन । जोसुकै नेताले जेसुकै भने पनि नेपालको संविधान अब छिटै संशोधन हुने अवस्थामा देखिँदैन । त्यसो भए आउँदा निर्वाचनहरू कसरी सम्भव हुन्छन् भन्ने विषय पनि उब्जिन सक्छ । संविधान संशोधनविरुद्ध उभिएको शक्ति फेरि अझ बलियो रूपमा संशोधनको विरुद्धमै लाग्छ र त्यसको लागि उसले आधार पनि पाएको छ । ५ र ७ नम्बर प्रदेशको निर्वाचनमा आआफ्ना दलबाट उम्मेदवारी दिँदा जातीय विषयलाई त्यत्रो महत्व दिइएन । त्यति हुँदाहुँदै पनि ठूला राजनीतिक दलहरूलाई नै जनताले विश्वास गरेको देखियो । अब संगठनको आधार ठूलो राजनीतिक दलहरूले तल्लो स्तरसम्म पुर्याइसकेका छन्, त्यो पनि निर्वाचनको माध्यमबाट । हिजो संविधान निर्माण गर्दा जनादेश होइन भन्नेहरूले अब ६ प्रान्तको निर्वाचनलाई हेरेर जनादेश यो पनि होइन भन्ने तर्क स्थापित गर्न सकिँदैन । ७४ प्रतिशत मत खस्नु भनेको चानचुने कुरा होइन । गाउँ वडामा राजपाको संगठन छैन भन्ने कुरो यसले स्पष्ट देखाउँछ । हामी मुसलमान, थारू, आदिवासीजनजातिका, मधेसीका प्रतिनिधि पात्र हुँ भन्ने नेतृत्वले अब असोजको निर्वाचन पनि लड्ने आधार देखिँदैन । आन्दोलनको आँधीबेहेरी उठाएर संविधान संशोधन गर्न बाध्यात्मक स्थिति खडा गर्नुबाहेक अब अर्को कुनै विकल्पले संविधान संशोधन हुने लक्षण देखिएन । दुई नम्बर क्षेत्रको असोजको निर्वाचन राजपाले कुन बल वा कुन वर्कतले लड्ने हो, अब उनीहरू आफैंले सोच्ने कुरा हो । केही भएका कार्यकर्ता यही चुनावमा कोही स्वतन्त्र उम्मेदवारको हैसियतमा त कोही कुनै पार्टीसित आबद्ध भएर निर्वाचनमा भाग लिइनै सके । अब बाँकी नै को छन् र जसलाई राजपाले आफ्ना कार्यकर्ता भनेर भनोस् । यसै पनि राजपा आफ्नो संगठनको दुर्बलताले गर्दा चुनावबाट भागेको हो । साँच्चिकै संविधानले सम्बोधन गर्न नसकेको केही मुद्दा संविधानभित्र पार्नुपर्ने भएको भए निर्वाचनबाटै आफ्नो शक्ति प्रदर्शन गरेर यी दल अगाडि आउन सक्थे, तर त्यसो होइन रहेछ । अब संविधान संशोधनको पक्षमा बोल्ने दलहरू पनि केको लागि संविधान संशोधन भन्ने विषयमै अल्मलिनुपर्ने अवस्था सिर्जना भइसकेको छ । अब संशोधनको कुरा गर्दा कसको लागि संशोधन भन्ने प्रश्न टड्कारो रूपमा अगाडि आउँछ । दिल्लीका नेताहरूलाई पनि सर्वस्वीकार्य संविधानको पक्षमा सुझाव दिनु या नेपाललाई अराउनुको कुनै तार्किक अर्थ रहँदैन । अब नेपालीले बुझ्नुपर्ने हुन्छ संविधान संशोधनको पक्ष र त्यसको विपक्षमा रहेका मतहरू नै भालि राजनीतिक विश्लेषणका आधार हुन सक्छन् । यस अवस्थामा संविधान संशोधन कसैको रुचिमा भए पनि संशोधन गरिहाल्नुपर्ने आवश्यकता भने अब रहँदैन । संशोधनको पक्ष र विपक्षमा आएका अभिव्यक्त मतले भोलिको संशोधनको प्रयत्नलाई निश्चित रूपमा प्रभावित गर्छ । जम्मा १६ प्रतिशत मात्र मत खसेन, यसका कारण स्पष्ट छन् । कति मतदाता देशबाहिर छन्, कति अस्वस्थ होलान् कतिको मतदाता नामावलीमा नाम भएर पनि परिचयपत्र नलिएका हुन सक्छन् । असोजको चुनावमा यसभन्दा पनि बढी मतदानको सम्भावना छ । दसैंनजिकै रहेकाले लागि कतिपय मान्छे घर फर्किएका हुन्छन् । खेतीपातीबाट असार १४ भन्दा बढी नै फुर्सदको समय हुन्छ । त्यति भइसकेपछि अहिले देखिएका मधेसका समस्या नितान्त सानो संख्यामा खुम्चिसकेको हुनेछ । यसै पनि सात क्षेत्रबाट घटेर मधेस आन्दोलन अब जम्मा एक क्षेत्रमा खुम्चिएको स्पष्ट नै छ । यो खुम्चिने क्रम जारी नै रहन्छ । अब हुने निर्वाचन स्थानीय तहबाटै छिनोफानोसम्म पुग्ने अवस्थामा पुग्न बेर छैन । मधेस आन्दोलन र यसका सञ्चालकसित एउटा ठूलो अवसर थियो । आन्दोलन, संविधान संशोधन र विभेदको नाममा मत माग्न सकिन्थ्यो, तर उनीहरूले त्यस्तो केही गरेनन् । एउटा अवसर उनीहरूको हातबाट फुत्कियो । चुनावमै आएको भए कतिपय अरू दलबाट असन्तुष्ट मान्छे उनीहरूले ल्याउन सक्थे । त्यो अवसर पनि उनीहरूले गुमाएकै हुन् । त्यसो भए अब राजपाको भविष्य के ? यी हराएका अवसरसँगसँगै राजपा पनि हराउने अवस्थामै हो ? अहिलेको विश्लेषणले त त्यही नै देखाउँछ । अब भौगोलिक या भाषिक अर्थमा राष्ट्रियताको पहिचान हुन सक्दैन । राष्ट्रियताको पहिचान अब भने देश प्रेमसित जोडिएर आउँछ । एमालेको राष्ट्रवाद पनि अबको देशप्रेमसित जोडिन सक्दैन । अबको देशप्रेम या देशभक्ति रैथाने नेपालीसित जोडिन्छ । त्यसभित्र जात होइन, नेपाल मात्र रहन्छ । अब कुनै मुलुकको अर्घेल्याइँलाई देखाएर राष्ट्रवादको व्याख्या सम्भव छैन । ६ प्रदेशको निर्वाचन परिणामले देखाएको छ, कसैको कुनै छुट्टै पहिचान छैन, सबैको एउटै पहिचान छ, त्यो पहिचान भन्नु नेपाली नै हो । हाइलाइट मधेस आन्दोलन र यसका सञ्चालकसित एउटा ठूलो अवसर थियो । आन्दोलन, संविधान संशोधन र विभेदको नाममा मत माग्न सकिन्थ्यो, तर उनीहरूले त्यस्तो केही गरेनन् । एउटा अवसर उनीहरूको हातबाट फुत्कियो । चुनावमै आएको भए कतिपय अरू दलबाट असन्तुष्ट मान्छे उनीहरूले ल्याउन सक्थे । त्यो अवसर पनि उनीहरूले गुमाएकै हुन् ।"
