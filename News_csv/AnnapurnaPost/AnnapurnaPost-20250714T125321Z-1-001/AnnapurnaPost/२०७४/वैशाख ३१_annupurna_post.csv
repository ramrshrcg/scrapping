शीर्षक,विवरण
कसको कति अधिकार ?,"हजारौं वर्षदेखि भारतीयहरूले महाराजा, राजा, सुल्तान नवाब, निजाम, बादशाह मात्र होइन प्रान्तीय शासक सुवेदार इत्यादिलाई कहिल्यै कुनै अदालतले बोलाएको देखेका थिएनन् । तर दुई सय ४४ वर्षअघि सन् १७७४ मा सुप्रिम जुडिकेचर अफ कलकत्ता स्थापित भएको थियो । सर एलिजाह इम्पे त्यसको प्रधानन्यायाधीश र अरू न्यायाधीश पनि ब्रिटिश थिए । त्यो अदालतले ब्रिटिशलगायत सबै बंगाल, विहार र उडिसामा बस्ने व्यक्तिहरूको मुद्दा ब्रिटिश कानुनबमोजिम हेर्न थाल्यो । भारतमा त्यस समय गभर्नर जनरल सर्वोच्च ब्रिटिश शासक हुन्थ्यो । बारेन हेस्टिंस् त्यस समय इस्ट इन्डिया कम्पनी सरकारका गर्भनर जनरल थिए । बंगालका नवाब सिराजुदौलाका सेनापति मिरजाफरलाई ब्रिटिश इस्ट इन्डिया कम्पनीले गुप्त रूपले हात लियो । उनका छोरा मिरकासिमले सिराजुदौलाको हत्या गरेपछि बंगालको वास्तविक शासक ब्रिटिश भए । कलकत्ता त्यस समय ब्रिटिश भारतको अधिन भएका भूभागहरूको राजधानी थियो । धेरैपछि सन् १९११ मा नयाँदिल्ली समस्त ब्रिटिश भारतको राजधानी भएको हो । सुप्रिम जुडिकेचर अफ कलकत्ताका प्रधानन्यायाधीश एलिजाह इम्पेले एकपटक इस्ट इन्डिया कम्पनीका गभर्नर वारेन हेस्टिंस्का नाउमा समन जारी गरे र नआउँदा उनलाई पक्रेर ल्याउन आदेश गरे । त्यस समय सुप्रिमकोर्ट अफ कलकत्तासँग आफ्नै सानो सेना पनि थियो । सुप्रिमकोर्टको सेना गभर्नर जनरललाई पक्राउ गरेर ल्याउन खटिएको समाचारले कलकत्ताका त्यस समयको प्रबुद्ध वर्गका मान्छे र सर्वसाधारण नागरिक छक्क परे । किनभने हजारौं वर्षदेखि उनीहरूले सर्वोच्च शासक मानिआएको व्यक्तिलाई समन वा वारेन्ट जारी भएको देखेका थिएनन् । तर इस्ट इन्डिया कम्पनीको ठूलो सेनाले सुप्रिम कोर्टको सेनालाई अगाडि बढ्नबाट रोकिदियो । तर भारतीयहरूले पहिलो पटक सवा दुई सय वर्षपहिले एउटा झझल्को पाए कि जतिसुकै ठूलो र शक्तिवान् व्यक्ति भए पनि कानुन उनीहरूभन्दा पनि माथि हुन्छ । भारतमा ब्रिटिश शासनका तल्ला तहमा अंग्रेजी जान्ने, बुझ्ने र लेख्न सक्ने भारतीयहरूलाई तयार पार्न अंग्रेजी शिक्षा पनि अनिवार्य भयो । यी भारतीयहरूले वेद, पुराण होइन ब्रिटेनको संविधान, कानुन, ब्रिटिश इतिहास र सबै विषय अंग्रेजीमा पढ्नु पर्दथ्यो । अंग्रेजी ज्ञानका साथै उनीहरूलाई ब्रिटेनको राजनीतिक र संवैधानिक विकासको ज्ञान पनि भयो । अर्कोतिर हाम्रो नेपालमा शासकहरूले सबै खालका बाहिरी शिक्षा र भाषालाई पर राखे । सम्पूर्ण देश र जनतालाई संसारभन्दा अलग पारेर राखे । भारतमा मद्रास, महलीपट्टम कलकत्ता इत्यादिमा क्रिश्चियन मिसनरी र ब्रिटिश सरकारले चार सय वर्षअगाडिदेखि अंग्रेजी माध्यमका स्कुल खोल्न थालेको पाइन्छ । सबैभन्दा पहिले सन् १६१९ आन्ध्रका महलीपट्टम र त्यसपछि मद्रास, कलकत्ता र अन्य ठाउँमा पनि अंग्रेजी माध्यमका स्कुल खुल्दै गए । तर नेपालमा सन् १८९२ मा (केवल सवा सय वर्षपहिले ) राणा उच्च परिवारका छोराहरूलाई अंग्रेजी भाषा सिकाउन थालियो । थापाथलीमा सानो दरबार स्कुल खोलिएको थियो । त्यहाँ केनिङ भन्ने पहिलो अंग्रेजी पढाउने शिक्षक थिए । पछि रानीपोखरीछेउ सरेपछि अन्य धनी मानिसका सन्तानले पनि भर्ना पाउन थाले । प्रथम विश्व युद्धपछि बल्ल सन् १९१८ मा त्रिचन्द्र कलेज खुलेको थियो । यसरी के देखिन्छ भने पश्चिमा सभ्यता, राजनीति र इतिहासबारे भारतमा नेपालभन्दा शताब्दीयौंअगाडि अंग्रेजी भाषाको जानकारी दिन थालिएको थियो । राणाशासन अन्त्य नहुन्जेल कालको ओखती हुँदैन, हुकुमको जवाफ हुँदैन' भन्ने उखान प्रचलित थियो । प्रजातन्त्र, संसद्, राजनीतिक दलहरू जनताका नैसर्गिक हक, समानता, स्वतन्त्रता, कानुनको राज्य इत्यादिको बारे हाम्रा पुर्खाहरूलाई धेरै पछि जानकारी हुन थालेको देखिन्छ । पुरानो पिढीका प्रजापरिषद्, नेपाली राष्ट्रिय कांग्रेस, नेपाल प्रजातन्त्र कांग्रेस, नेपाल कम्युनिस्ट पार्टीहरूका संगठनहरू पनि भारतीय स्वतन्त्रता आन्दोलनहरू देखेर, सुनेर र कयौं त तिनीहरूमा सहभागी समेत भएर नेपालमा राजनीतिक दल खोल्ने र राणा हुकुमी शासनको अन्त्य गर्न प्रेरित भएका माथि उल्लेख गरेझैं भारतीयहरूले सर्वोच्च अदालतको अस्तित्व सन् १७७३ देखि देखे भने हामी नेपालीले सन् १९५१ मा त्यसको पौने दुई सय (१७८) वर्षपछि प्रधानन्यायालय, बन्दी प्रत्यक्षीकरण र आधुनिक न्यायका अवधारणाहरूसँग परिचित हुन थाल्यौं । कानुन बनाउने र संविधान संशोधन गर्ने विशेषाधिकार व्यवस्थापिका संसद्सँग छ भने त्यो कानुन वा संशोधन न्यायोचित छ कि छैन भनी न्यायिक पुनरावलोकन वा न्यायिक समीक्षा गर्न सक्ने अधिकार सर्वोच्च अदालतसँग देखिन्छ । प्रजातन्त्रमा संसद् सर्वोच्च शक्तिवान् हो र न्यायपालिकाले पनि संसद्को सर्वोच्चता मान्नुपर्छ भन्ने अवधारणा दुई सय चौध वर्षअघि सन् १८०३ मा अमेरिकामा जोन मार्सलको नेतृत्वमा रहेको सर्वोच्च अदालतले मारबारीविरुद्ध म्याडिसनको मुद्दामा संसद्का दुवै जनताद्वारा प्रत्यक्ष निर्वाचित सदन हाउस अफ रिप्रेजेन्टेटिभ्स र सिनेटले बनाएको द जुडिसियल एक्ट १७८९ लाई बदर गरी देखाइदियो कि संसद्को शक्तिको पनि सीमा हुन्छ । जसलाई नाघेर दिएका आदेश, बनाएका कानुन र संविधानको संशोधनसमेत सर्वोच्च अदालतले बदर गर्न सक्छ । त्यस जुडिसियल कानुनअन्तर्गत भएका नियुक्ति पनि बदर गरिदियो ।छिमेकी भारतको सर्वोच्च अदालतको हालैको एउटा ज्वलन्त उदाहरण प्रस्तुत गर्न चाहन्छु । भारतको अप्रत्यक्ष समानुपातिक निर्वाचित प्रतिनिधि भएको राज्य सभाका २५० सदस्यहरूले सर्वसम्मत भई १३ अगस्ट २०१४ (साउन २८ गते २०७१) र १४ अगस्ट (साउन २९ गते) सबै जनताद्वारा प्रत्यक्ष निर्वाचित ५४३ सदस्य रहेको लोकसभाले पनि सबै राजनीतिक भिन्नता छोडी सर्वसम्मत भई पारित गरेको र अरू थप १६ वटा जनताद्वारा प्रत्यक्ष निर्वाचित प्रतिनिधिहरूको प्रान्तीय विधान सभाले पनि सर्वसम्मत भई अनुमोदन गरेको संविधानको ९९ औं संशोधन र न्यायिक नियुक्ति आयोग कानुनलाई १६ अक्टुबर २०१५ (२९ गते असोज २०७२) मा पाँचजनाको फुल बेन्च, जेएस खेहर, जे चेलमेश्वर, मदनबी लोकुर, जोसेफ कुरियन र आदर्शकुमार गोयलको ४ को बहुमत र चेलमेश्वर एक जनाको फरक मतले बदर गरिदियो । अमेरिकाको सुप्रिम कोर्टले बुसविरुद्ध अल गोर सन् २००० को मुद्दामा प्रजातान्त्रिक निर्वाचनमा एक एक मत गन्ती गरिनुपर्छ भन्ने फ्लोरिडा राज्यको सुप्रिम कोर्टको आदेश बदर गरेर जर्ज बुस अमेरिकाको राष्ट्रपति भएका थिए । सबै राज्यको मतगणना मेसिनबाट भइसकेको थियो । फ्लोरिडा राज्यमा जसले बहुमत ल्याउँछ त्यसले एकलौटी त्यस राज्यको २५ इलेक्ट्रोरल कलेजको मत पाउनेवाला थियो । फ्लोरिडा राज्यमा पनि मेसिनले गन्ती गर्दा बुसले १७ सय ८४ बढ्ता मत पाएका थिए । तर शून्य दशमलव ५ (०५) प्रतिशतले फरक पर्दा फेरि पुनगणना हुने हुँदा फेरि मेसिनले गन्दा तीन सय २७ मत मात्र बुसको बढी भएको थियो । त्यसपछि फ्लोरिडाको सुप्रिम कोर्टमा उजुर पर्यो कि कुनै मतपत्रमा कुनै प्वाल पार्ने (पन्चिङ) काम प्रस्ट नआएर अस्पष्ट छन् । त्यसैले आँखाले हेरी १८ वटा निर्वाचन क्षेत्रको फेरि मतगणता गरियोस् फ्लोरिडा सुप्रिम कोर्टको ४ को बहुमतविरुद्ध ३ अल्पमतले फैसलाले तेस्रो पटक आँखाले हेरी एक एक मत गन्ती हुन थालेका थियो । उम्मेदवरले माग गरे फ्लोरिडामा एकएक मत हेरी गणना गर्न सकिन्थ्यो । तर अमेरिकाका सर्वोच्च अदालतले भन्यो, फ्लोरिडामा मात्रै यसरी हेरिसकेका मतगणनालाई फेरि तेस्रो पटक गन्ती गर्नुले दोहारो मूल्यांकन हुन गई समान रक्षाको संविधानको हक उल्लंघन हुन्छ । अर्को कुरा १२ डिसेम्बरसम्मको अन्तिम समयसम्म पनि गन्ती गर्ने काम पूरा हुँदैन भनी ९ डिसेम्बरमा हातले भइरहेको मतगणना रोकिदियो र १२ डिसेम्बरमा फ्लोरिडा सुप्रिमकोर्टको आदेशले भइरहेका गणना रोकेर साविकमा भइसकेको मत गणनालाई नै सदर गरेको थियो । यसरी हामी के देख्छौं भने शक्ति विभाजनको सिद्धान्त र न्यायालयको स्वतन्त्रताको सिद्धान्तले आफूमुनिका अदालतका फैसला मात्र होइन, संसद्ले बनाएका कानुन र रीत पुर्याएर भएका संविधानका संशोधन समेत न्यायोचित नभए बदर गर्ने अधिकार सर्वोच्च अदालतलाई रहेछ । कानुन बनाउने र संविधान संशोधन गर्ने विशेषाधिकार व्यवस्थापिका संसद्सँग छ भने त्यो कानुन वा संशोधन न्यायोचित छ कि छैन भनी न्यायिक पुनरावलोकन वा न्यायिक समीक्षा गर्न सक्ने अधिकार सर्वोच्च अदालतसँग देखिन्छ ।"
समृद्धिसहितको लोकतान्त्रिक जग,"देश आज स्थानीय निकाय निर्वाचनको प्रक्रियामा छ । देशवासीहरू आज विभिन्न पक्ष र विपक्षमा विभक्त भएर आफ्ना प्रतिनिधि चुन्ने दौरानमा छन् । लोकतन्त्रको एकदसकपछि बल्ल हामीले आफ्ना घर वरिपरि रहने र हाम्रो सेवा गर्ने प्रतिनिधि छान्ने अवसर पाएका छौं । यसर्थ पनि यो ऐतिहासिक छ । यो निर्वाचनमा नयाँ मतदाताको संख्या उल्लेख्य छ । यसो भएकाले यसले चुन्ने नेतृत्व पनि सापेक्षिक रूपमा विगतको भन्दा राम्रो र कामकाजी हुनेछ, किनभने नयाँ पुस्ताको प्रभावका कारण पनि अहिलेका मतदाताले बुझेका छन् कि उनीहरूको आवश्यकता के हो भन्ने । अहिलेका मतदाता विश्वका विकसित मुलुक बेलायत, अमेरिका, अस्ट्रेलियाको जीवनस्तरसँग सिधै आफ्नो जीवनस्तरको तुलना गर्ने अवस्थामा पुगेका छन्, जसले उनीहरूमा विकास र समृद्धिको भोक जागेको छ । सामाजिक सञ्जालको प्रयोग, आफ्ना विदेशिएका सन्तान र आफन्त, उनीहरूको आफ्नै शिक्षा र अनुभवका कारण पनि उनीहरूले विगतमा गरेका गल्ती दोहोर्याउने छैनन् भन्ने अपेक्षा गर्न सकिन्छ । लोकतन्त्रमा मतदाताको स्तरले नै नेतृत्वको स्तरलाई पनि इल्काउँछ, यो साँचो वास्तविकता हो । त्यसैले यो निर्वाचनमा मतदाताले मतदान गर्नुअघि निम्न विषयलाई लक्ष बनाउने अठोट गरेमा हामीले समृद्धिसहितको लोकतान्त्रिक नेपालको जग खडा गर्न सक्नेछौं । अस्थिरताका कारकलाई बिदा गरौं यो निर्वाचनले गर्नैपर्ने सबैभन्दा महत्ववपूर्ण काम भनेको यसले स्थानीय तह र राष्ट्रियस्तरमै देखिएको अस्थिरतालाई धक्का दिनैपर्छ । अब हामीले छान्ने नेताबाटै आफू प्रताडित बन्ने परम्परालाई सदाका लागि बिदा गर्नैपर्छ । हामीलाई पटकपटक राजनीतिक आन्दोलनका लागि वाध्य पार्नेहरू अब हाम्रा नायक हुन सक्दैनन् र तिनका मतियारहरू जित होइन पराजितका लागि योग्य छन् । देशमा अस्थिरताका कारक को हुन् भन्ने छुट्याउन विसं २००७ पछि आजसम्मका राजनीतिक घटनाक्रम हेर्दा थाहा हुन्छ । सचेत मतदातालाई हामीले भनिरहन आवश्यक छैन । हाम्रा भन्दा राम्रा छानौं स्थानीय निकाय भनेको हाम्रा दिनानुदिनका कामसँग सरोकार राख्ने संस्था हो । त्यसैले त्यहाँ कोही जागिर खान मात्र गएर हाम्रा आवश्यकता पूरा हुँदैनन् । आफ्ना अयोग्य र नराम्रा भन्दा पराइका राम्रा र योग्यले राम्रोसँग समाजको सेवा गर्न सक्छन् । त्यसैले त भन्ने गरिन्छ मूर्ख मित्र भन्दा विद्वान् शत्रु राम्रो ।' सही र राम्रा मानिस जिताए परिणाम राम्रो हुन्छ, नजिताए उस्तै । गलत उम्मेदवार छान्दा हामी फेरि अर्को राजनीतिक आन्दोलन गर्ने वाध्यताबाट उम्कन सक्दैनौं । गलत मानिसलाई मतदान गरेर आशा जगाउन, समृद्धि हासिल गर्न वा समाज बनाउन सकिन्न । विकासको सपना नै नभएका मानिसबाट अपेक्षा पनि गर्न सकिँदैन । त्यस्ता मानिसलाई नेतृत्व जिम्मा लगाउँदा हामी झन् पछि पर्न सक्छौं । हाम्रा भन्दा राम्रा छानेर नै हामी सबैको कल्याण सम्भव छ । ठूला पार्टीबाटै विकल्प छानौं विधिको शासन र स्थानीय समस्यासँग जुध्न सक्ने, तिनको समाधान दिन सक्ने गुण भएको नेता अहिलेको आवश्यकता हो । बलियो राजनीतिक पार्टीको नेता निर्वाचित हुँदा उसले समयसमयमा गर्ने गल्ती सच्चाउने र मार्गदर्शन गर्ने सम्भावना बढी हुन्छ । पार्टीको प्रतिष्ठाको कारण पनि त्यसको जिम्मेवारी पार्टीले बोक्छ । गलत विचार बोकेको र विगतमा पटकपटक गल्ती गरेको दल र त्यस्तो दलको उम्मेदवार छान्दा आफू पनि प्रकारान्तले फेरि प्रताडित हुने डर हुन्छ । समाजको अग्रगमन रोकिन्छ । विगतमा भएको पनि यही हो । पार्टीहरू धेरै भएर हाम्रो राजनीतिलाई नै प्रदूषित गरिरहेका बेला हामीले हेक्का राख्नैपर्ने कुरा के हो भने मौसमी राजनीतिज्ञलाई जिताउँदा उनीहरू निर्वाचन जितिसकेपछि कुहिरोको कागजस्तै बन्छन् र उनीहरूले न काम गर्न जान्दछन् न त उनीहरूलाई मार्गदर्शन गर्ने नै कोही हुन्छ । फेरि साना पार्टीहरू जसका न माथिल्लो निकायमा प्रतिनिधि नै रहन्छन् न त उनीहरूले आफ्नो पहुँच स्थापित गर्न सक्छन् । यी दुवैको अभावमा केवल भावनामा मात्र बगेर कसरी स्थानीयस्तरमा विकास सम्भव हुन सक्छ र ? सफल भन्दा असल छानौं अहिलेको संविधानले व्यवस्था गरेअनुसार स्थानीय निकाय भनेको भोलि गाउँका सानातिना झगडा मिलाउने वा न्याय दिने निकाय पनि हो । त्यस निकायमा हुने विद्यालय, स्वास्थ्य संस्था र अन्य सरकारी निकायको परिचालन गर्ने जिम्मा पनि यस निर्वाचनमा विजय हुने व्यक्तिहरूको समूहलाई नै दिँदैछौं । त्यसैले जित्ने व्यक्ति नेता मात्र भएर अब पुग्दैन उनीहरू कुशल व्यवस्थापक, विकासका योजनाकार, न्यायका पक्षपाती र विशेष समाजसेवाको भावनाले अभिप्रेरित भएको हुनुपर्छ । सुशासन कायम हुन सके मात्र स्थानीय निकायमा लगानी बढ्ने, हामीले प्राप्त गर्ने सेवासुविधा वृद्धि हुने र स्थानीय स्तरमै रोजगारीका अवसर सिर्जना हुन सक्छ । सुशासनको माध्यमबाट नै स्थानीय निकायले आफ्नो विकास आफैं गर्ने हो । त्यसैले सुशासन कायम गर्न सक्ने नेतृत्व छानौं । यसैबाट मुलुकको काँचुली फेर्न सक्छ । सफल व्यक्तिले आफूलाई मात्र हेरेर स्थानीय निकायको डाडुपन्यू चलायो भने त्यसले हाम्रा गाउँठाउँलाई अगाडि होइन पछाडि धकेल्छ । हो, सकेसम्म हामीले सफल र असल दुवै खोज्नुपर्छ, तर त्यो सम्भव भएन भने हामीले छान्ने असल व्यक्ति नै हो जसले स्थानीयबासी सबैलाई सही अर्थमा अभिभावकत्व प्रदान गर्न सकोस् । सुशासनसहितको लोकतन्त्र राजनीतिक स्थिरताविना समाजको परिर्वतन र विकास सम्भव छैन । त्यसका लागि लोकतन्त्र बलियो हुनुपर्छ । लोकतन्त्र बलियो हुन दलहरू बलियो र इमान्दार हुनुपर्छ । दलहरू बलियो हुन उनीहरूलाई धेरै जनताको समर्थन हुनु जरुरी छ । विभाजित जनमतले लोकतन्त्र बलियो हुन सक्दैन । नेपालको सन्दर्भमा हेर्ने हो भने जनमत विभाजित छ । दलहरू धेरै छन् । धेरथोर मत पाएकै छन् । कुनै पनि दलले बहुमत पाउन छोडेको लामो समय भयो । जसले अस्थिरता निम्त्याउन मद्दत गर्यो । अतः राजनीतिक ध्रवीकरण अहिलेको आवश्यकता हो । आवश्यकता भन्दा बढी राजनीतिक दल हुनु अस्थितताको कारक हो । जसलाई मलजल गर्ने काम हाम्रो संविधान र त्यसमा रहेको समानुपातिकसहितको मि िश्रत निर्वाचन प्रणाली पनि हो । सुशासन कायम हुन सके मात्र स्थानीय निकायमा लगानी बढ्ने, हामीले प्राप्त गर्ने सेवासुविधा वृद्धि हुने र स्थानीय स्तरमै रोजगारीका असवसर सिर्जना हुन सक्छ । सुशासनको माध्यमबाट नै स्थानीय निकायले आफ्नो विकास आफैं गर्ने हो । त्यसैले उम्मेदवारहरू निर्वाचित गर्ने एउटा आधार त त्यो पार्टीका स्थानीय र माथिल्लो अंगहरू कत्तिको प्रजातान्त्रिक भावनाका साथ चलेका छन् ? उनीहरू आफूभित्रैको सुशासनको आधार कतिको बलियो छ, त्यस पार्टीका अन्यत्र र त्यहीं पनि पहिला निर्वाचन जितेका प्रतिनिधिहरूले कस्तो काम गरेका थिए भन्ने एउटा बलियो आधार बन्न सक्छ, राम्रो प्रतिनिधि छनोटका लागि । अन्त्यमा स्थानीय तहले प्रत्यक्ष रूपमा जनतासँग सम्पर्क र सम्बन्ध राख्छ । सेवा र सुविधालाई जनतासम्म पुर्याउँछ । राजनीतिक संरचनालाई बलियो बनाउँछ । जनता र नेतृत्वबीचको सेतुको काम गर्छ । जनतामा आशा र भरोशा जगाउँछ । समग्रमा लोकतन्त्रप्रतिको जनतामा जागेको वितृष्णालाई यसले कम गर्छ । राजनीतिक व्यवस्थापनको दृष्टिले निर्वाचन अर्को सशक्त मञ्च हो जहाँ एउटा नेतृत्वको परीक्षण हुन्छ, तालिम हुन्छ र नेतृत्व विकासको अभ्यासमा उ अभ्यस्त हुन्छ र राष्ट्रिय राजनीतिको लागि प्रशिक्षित हुन्छ । यस्तो महत्ववपूर्ण जिम्मेवारी यतिबेला मतदातामा छ । जसलाई हामीले जिम्मेवारीपूर्वक निर्वाह गर्न सक्यौं भने यो समृद्धिसहितको नेपालको जगहाल्ने अवसर हो । यसैबाट मुलुकको काँचुली फेर्ने आधार तय गर्न सकिन्छ । त्यसैले योग्य मानिसहरूको छनोट नै यी सबैको प्रस्थान विन्दु हो ।"
मतदाताको दायित्व,"कांग्रेसमाओवादी गठबन्धनको सरकार छाडेर कमल थापाले नेतृत्व गरेको राष्ट्रिय प्रजातन्त्र पार्टीले गणतन्त्रवादी एमालेसँग चुनावी तालमेल गरिरहेको छ । टाउकोको मोल तोक्ने कांग्रेस र तोकिने माओवादीबीच पनि तालमेल छ । निर्वाचन आचारसंहिता उल्लंघन हुने गरी जाँडरक्सीसहितको भोजभतेर खुवाउने, हत्या हिंसा गर्ने, पैसा बाँड्ने, गाडीमा तेल हालिदिने, गुण्डालाई अघिपछि लगाएर डर त्रास फैल्याउनेलगायतका गलत प्रवृत्ति सबैजसो कथित ठूला दलले त्याग्न नसकेको देखिएको छ । ठूला नेताहरूले सार्वजनिक भाषणमा एकअर्कालाई हदैसम्म गिरेर गाली गरेको देखिए पनि सँगै फिल्म हेर्न जान्छन्, मापसे गर्छन्, उफ्रीउफ्री नाच्छन्, तर साना नेता तथा कार्यकर्ता भने मारकाटमा उत्रिने दुखद् घटनाले यो चुनावमा पनि निरन्तरता पाएको छ । अब पनि हामीले नेताको कपट र पाखण्ड बुझ्न सकेनौं भने अब आउने निर्वाचनमा धेरै ढिलो हुनेछ । दलहरूले इमान्दारिता र लोकप्रियताका आधारमा नभई आपराधिक र भ्रष्टचारजन्य क्रियाकलापमा संलग्न भएका पैसावाला उम्मेदवार उठाएका छन् भने उनीहरूलाई पराजित गराउन सक्नुपर्छ । दबाब वा प्रभावमा परेर कुनै खराब उम्मेद्वारलाई आफ्नो मत बेच्नु भनेको आफ्नै खुट्टामा बन्चरो हान्नुसरह हो । नैतिक पतन भएका उम्मेदवारले आफ्नो पुख्र्यौली सम्पत्ति बेचेर नभई भ्रष्टचार गरेको कालोधनबाट नै मत किन्ने प्रयास गर्छन् । उनीहरूले दिने सेवासुविधा लिनैपर्ने बाध्यता भएका नागरिकले पनि गोप्य मत भने इमान्दारलाई नै दिनुपर्छ । चुनावमा मात्र जनता सम्झने तर अरू बेला जनताबाट नै बच्न प्रहरी र गुण्डा प्रयोग गर्ने, विगतमा दिएका आश्वसन पूरा नगर्ने कुनै पनि नेतालाई अब हराउनैपर्छ । हाम्राले नभई राम्राले जिते मात्र उनीहरूले देश र जनताको हितमा काम गर्न सक्छन् भन्ने तथ्यलाई मतदाताले बिर्सनु हँुदैन । करोडौं खर्चेर चुनाव जित्नेले भ्रष्टाचार र कमिसनबाट पछि ब्याजसहित असुल्छन् भन्ने तथ्यलाई मध्यनजर गर्दै अनावश्यक पैसा खर्च गर्न नसक्ने वा नचाहने इमान्दारले पनि चुनाव जित्न सक्छन् भन्ने प्रमाणित मतदाताले गर्नुपर्छ । सबै खराब भएकाले विकल्प छैन भने कसैलाई पनि मत दिन्न भन्नुभन्दा अहिलेका लागि नराम्रामध्येबाट पनि राम्रा छान्नैपर्छ । विश्वका धेरै देशले ठूलाठूला आयोजना रातारात बनाएर चमत्कार गरेका छन् । हामीले इमान्दार भएर सहजै गर्न सकिने सामान्य कामबाटै भए पनि सुरुवात गर्नैपर्छ । सरकारी कार्यालय दलाल, कमिसन र भ्रष्टचारमुक्त बनाउने कुरा रकेट विज्ञान नभई इमान्दार नेतृत्वले केही दिनमा गर्न सक्ने सामान्य कर्तव्य हो । विडम्बना हाम्रो देशमा भ्रष्ट, अपारदर्शी, अयोग्य नेताहरूले नै सदाचारिता, योग्यता, पारदर्शिता, र इमान्दारिताको रटानमा जनतालाई अलमलाइरहेका छन् । अब नागरिकलाई पटकपटक एउटै गल्ती दोहोर्याउने छुट छैन । आगामी स्थानीय, प्रादेशिक र केन्द्रीय निर्वाचनमा योग्य, सक्षम, इमान्दार र नैतिक बल भएको उम्मेदवारलाई जिताउनैपर्छ । नयाँ, पुराना वा स्वतन्त्रमध्ये सबैभन्दा इमान्दार र सार्वजनिक रूपमा भ्रष्टचार नगरेको दाबी गर्न सक्ने नैतिक साहस भएको उम्मेदवारलाई नजिताउने हो भने देशले निकास र विकास कहिल्यै पाउने छैन । तसर्थ विशेष गरी युवा पुस्ताले हजुरबुबा र बुबा आबद्ध दलमा आँखा चिम्लेर मतदान गर्ने प्रवृत्ति त्याग्नैपर्छ । बुबा पुस्ताले पनि छोराछोरी र नातिनातिनाले भविष्यमा दुःख नपाउन भन्नका लागि आँखा चिम्लेर अमुख दललाई मत बेच्ने बानी बदल्नैपर्छ । नेपालले ठूला सपना देख्नु हुँदैन वा अन्य देशले पाएका उपलब्धि नेपालले प्राप्त गर्न सक्दैन भन्ने कदापी होइन, तर लाजमर्दो र हास्यस्पद कुरा के हो भने पटक पटक सरकारमा गएर पनि उल्लेखनीय केही गर्न नसकेका दलहरू २० वर्षदेखि विकास गर्ने समय कुरेर बसेका थिए । स्थानीय निर्वाचनको घोषण पत्रमा अनेकन प्रतिबद्धता गरिरहेका छन् । विनायोजना गफ मात्र गर्ने नभई साना तर गर्न सकिने कामबाट सुधार सुरु गर्ने इमान्दार नेतृत्व आजको आवश्यकता हो । नेपालमा धेरै ठूलो काम गर्नै पर्दैन नेतृत्व इमान्दार मात्र भइदिए पनि बाँकी काम नागरिकले आफैं गर्छन् । पहिलो, दलहरूले विदेशिएका ४० औं लाख नेपालीलाई फर्काउने अनि लाखौंलाई रोजगारीका अवसर सिर्जना गर्ने बाचा गरिरहेका छन् तर विदेश जाँदा नेपालमै अनि नेपालीबाटै ढगिने पीडादायी स्थिति रोक्न समेत उनीहरूले चाहेका छैनन् । सरकारले तोकेको मापदण्ड पूरा नगर्ने खराब म्यानपावरलाई मानव बेचविखन र ठगीमा संलग्न भएकोमा दण्डित गर्नुपर्ने हो, तर सरकार लाचार छ किनकि लहरो तान्दा पहरो गर्जिन्छ । विदेश जाँदा म्यानपावर र कन्सल्टेन्सीबाट ठगिने, प्रक्रिया पूरा गर्न विभिन्न सरकारी कार्यालयमा घुस नदिए झन्झट खेप्नुपर्ने, अनि विमानस्थलमा सामान हराएर सास्ती खेप्नुपर्ने स्थितिको नियन्त्रण गर्ने नैतिक बल ठूला दलहरूसँग छैन । दोस्रो, हाम्रो देशका धेरै ठाउँमा मोबाइलको नेटवर्कसमेत हुँदैन तर दलहरू निःशुल्क इन्टरनेटको कुरा गरिरहेका छन् । १२ घन्टा पनि सार्वजनिक यातायतको सुविधा दिन नसकेका दलहरू २४ घन्टै बस सेवा दिने कुरा गरिरहेका छन् । जनता गाँस, बास, कपास, शिक्षा, स्वास्थ्य जस्ता आधारभूत आवश्यकताको कुरा गरिरहेका छन्, तर दलहरू झिनामसिना कुरामा अल्झिन चाहिरहेका छैनन् । सरकारमा बस्दा पनि ट्राफिक जाम कम गर्न ठाउँठाउँमा ट्राफिक लाइट र जेब्रा क्रसिङसमेत नबनाएका अनि राज्य वा निजी क्षेत्रमार्फत अपांगमैत्री, ठूला र सुविधासम्पन्न गाडी मात्र प्रयोग गर्न सकिने मापदण्ड बनाएर कोचिएर यात्रा गर्नुपर्ने बाध्यताको अन्त्य गराउन नसकेका नगराएका दलहरू नागरिकलाई मेट्रो रेलको कुरा गरेर फेरि झुक्याउन प्रयासरत छन् । भविष्यमा रेल, भूमिगत रेल सबै बनाउनुपर्छ, तर तत्कालका लागि मापदण्ड पूरा नगर्ने सवारीसाधन हटाएर उनीहरूको सिन्डिकेट तोड्न सक्ने इमान्दार मेयरको आवश्यक छ । तेस्रो धुलो, प्रदूषण र दुर्गन्धको पर्यायवाची बनाइएको काठमाडौंमा दलहरू मेयर जितेमा रातारात सबै ठीक पार्ने सपना देखाइरहेका छन् । वर्षौंसम्म भत्केको पुल नबनाउने अनि खाल्डाखुल्डीसमेत नपुर्नेहरू फ्लाइओभर बाटो बनाउने कुरा गरिरहेका छन् । मापदण्ड पूरा नगर्ने कुनै पनि प्रदूषण उत्पादन गर्ने कल कारखाना वा अत्यन्त पुराना सवारी साधनलाई बन्द गर्ने साहस खराब व्यवसायीहरूको कमिसन र चन्दाबाट चलेका दलहरूले राख्न सक्छन् ? निश्चय पनि राजनीतिज्ञ इमान्दार, योग्य, सक्षम, दक्ष, नेतृत्व क्षमता भएको, नैतिकवान र दूरदर्शी हुनु सुनमा सुगन्ध हो । यद्यपि इमान्दारिता नेतामा हुनैपर्ने गुण हो । कुन उमेर समूह, लिंग, धर्म, जात, समुदाय, शैक्षिक योग्यता वा आस्थाको प्रतिनिधित्व गर्ने भन्ने विषय गौण हुन् । हाम्रा नेताहरूले आवश्यकताबमोजिम देशविदेशबाट दक्षता हासिल गरेका सहयोगी ल्याउन सक्छन्, तर उनीहरू देश र जनताप्रति इमान्दार नभएकै कारण देशले निकास र विकास नपाएको हो । हाम्रो बुबा आमा र हजुरबुबाको पुस्तालेझैं पटकपटक आन्दोलन गर्नुपर्ने बाध्यता नयाँ पुस्तालाई नआओस् भन्नका लागि पनि आगामी निर्वाचनमा जनताले स्थापित वा नयाँ दलबाट इमान्दार र नैतिकवान उम्मेदवारलाई जिताउनैपर्छ । चौथो, दलअनुसार कर्मचारी संगठन खोलेर ठूला दलले कर्मचारीतन्त्रलाई पगुं बनाएका छन् अनि कार्यकर्ता भर्ती गर्ने अखडा बनाएर शिक्षा, स्वास्थ्यलगायतका क्षेत्रको गुणस्तर धाराशायी बनाएका छन्, तर अहिले फेरि शिक्षा र स्वास्थ्यको ग्यारेन्टी अनि भ्रष्टचार न्यूनीकरणको कुरा गरिरहेका छन् । शैक्षिक र मेडिकल माफियाको चंगुलमा फसेका दलहरूले अस्वस्थ्य बनेको शिक्षा र स्वास्थ्य क्षेत्र सुधार गर्नै सक्दैनन् । आफ्नो पदीय जिम्मेवारी बहन नगर्ने दलका पूर्णकालीन कार्यकर्तालाई सरकारी जागिरबाट बर्खास्त गर्नसक्ने दललाई जिताउनुको विकल्प छैन । साथै प्रत्येक सरकारी कार्यालयमा अनिवार्य सीसीटीभी जडान गरेर भ्रष्टहरूलाई तह लगाउन सक्ने अनि प्रविधिको प्रयोग गरेर छिटो छरितो काम हुने वातावरण तुरुन्त बनाउनुपर्छ । घुस खान नपाइने हुँदा सीसीटीभी राख्न नदिने वा विगार्ने कार्यमा संलग्नलाई भविष्यमा सारकारी जागिर खान अयोग्य हुनेगरी बर्खास्त गर्नुपर्छ । मतदाताको दायित्व मतदान गरेर मात्र पूरा हुँदैन । प्रजातन्त्रमा नागरिकले उनीहरूको हैसियतअनुसारको नेता पाउँछन् भनिन्छ । जनताले सक्षम र इमान्दारलाई जिताएर नेपाली समाजनै भ्रष्ट बन्दै गएको भन्ने आरोपलाई गलत प्रमाणित गर्नैपर्छ । आफू खराबबाट शासित भएर दुःख पाउने वा इमान्दारलाई काम गर्ने अवसर दिने भन्ने अब नागरिकको हातमा छ । नेपाल संसारकै सुन्दर देश भएर पनि नेताहरूको अक्षमताले भ्रष्ट, गरिब र पिछडा देशको कलंक बोक्न वाध्य छ । हामी विकसित देशको तुलनामा कम्तिमा एक सय वर्षपछि पर्नुको मुख्य दोष अक्षम नेताहरूको नै हो, तर अब चुनावबाट असल र सक्षम नेता छान्ने अवसर आएको छ, किनकि कागती रोपेर सुन्तला फल्दैन । सत्ता समालिसकेका दलहरूलाई विगतका घोषणा गरेको कुरा कति कार्यान्वयन भए भनेर मतदाताले अब पनि नसोध्ने हो भने हाम्रो देशले कहिले पनि काँचुली फेर्न सक्दैन । हाम्रो बुबा आमा र हजुरबुबाको पुस्तालेझैं पटकपटक आन्दोलन गर्नुपर्ने बाध्यता नयाँ पुस्तालाई नआओस् भन्नका लागि पनि आगामी निर्वाचनमा जनताले स्थापित वा नयाँ दलबाट इमान्दार र नैतिकवान उम्मेदवारलाई जिताउनैपर्छ । भ्रष्ट, गुण्डा, कालाबजारी, कमिसनखोर र माफियाहरूलाई कानुनबमोजिम दण्डित गर्छु भन्ने उम्मेदवारलाई जिताएमा एक महिनामा पनि धेरै कुरा गर्न सम्भव छ । तसर्थ रक्सी, भोज, केही पैसा वा जागिर पाउने आसामा मत नबेचौं । हाम्रालाई नभई राम्रा चुनौं ।"
अर्थतन्त्रको भविष्य,"नेपालको कुल गार्हस्थ्य उत्पादनको वृद्धिदर सुरुदेखि नै न्यून रहँदै आएको छ । यो बिरलै मात्र ५ प्रतिशतभन्दा माथि छ । यसले गर्दा नेपालीको प्रतिव्यक्ति आयमा खासै प्रगति हुन सकेको छैन । त्यही भएकोले नेपाल विश्वमा अहिलेसम्म पनि अतिकम विकसित मुलुकको रूपमा रहँदै आएको छ । अर्थात नेपालको अर्थतन्त्रको प्रगतिको दर सुस्त छ । यसले गर्दा छिमेक र अन्यत्रका सबै मुलुक धेरै अगाडि पुगिसकेका छन् तर नेपाल भने पिछडिएकै अवस्थामा छ । यस वर्ष (२०७३७४) आर्थिक वृद्धिदर ६ प्रतिशतभन्दा माथि हुने प्रक्षेपण गरिएको भए पनि यसको मुख्य कारण समग्र आर्थिक गतिविधिमा विस्तार भएकोले नभई गत वर्षको अति न्यून वृद्धिदर हो भन्ने विश्व बैंकले बताइसकेको छ । र, यो दरले आगामी वर्षहरूमा निरन्तरता पाउने सुनिश्चितताको अभाव छ । शिक्षा, स्वास्थ्य, दूरसञ्चार, सञ्चार माध्यम, बैंकिङ र वित्तीय सेवा, यातायात सेवा, आपूर्ति सेवा, सडक सन्जाल आदि क्षेत्रमा पक्कै पनि उल्लेख्य विकास र विस्तार भएको छ । यी सेवामा जनताको पहुँच विस्तारमा उल्लेख्य प्रगति भएको छ । अर्थात प्रमुख सेवा क्षेत्रहरूमा महत्ववपूर्ण प्रगति भएको छ । तर सामान्य नागरिक यी सेवाबाट खासै लाभान्वित हुन सकिरहेका छैनन् । यो सँगसँगै यी सबै क्षेत्रमा नियमनजन्य समस्या र विकृति थुप्रिएका छन् । राज्यको फितलो नियमन र निगरानीमा रहेको कमजोरीको कारणले जनताले असुविधा र कहर भोगिरहेका छन् । यी सेवा विशेषगरी निजी क्षेत्रबाट सञ्चालन भइरहेकाले सेवाग्राही ठगिएका छन् । शिक्षा सेवा विस्तार त भएको छ, तर यो अधिक मात्रामा नाफामुखी भएको छ । सरकारी विद्यालयमा अधिक राजनीतीकरण भएको छ । त्यो एक हिसाबले अस्तव्यस्त र अराजक बनेको छ । शिक्षा क्षेत्रमा राज्यको खर्च त मनग्ये भइरहेको छ, तर त्यसको गुणस्तर खस्केर पाताल पुगेको छ । यस्तो लाग्छ कि राज्यले शिक्षा क्षेत्र सम्हाल्न र व्यवस्थापन गर्न सकिरहेको छैन । उच्च प्राविधिक शिक्षाको पूरै माफियाकरण भएको छ । सम्बन्धनको विषय सुनको फुल पार्ने कुखुरा भएको छ । यसमा भएको राजनीतीकरण पनि उत्तिकै लाजमर्दो छ । राज्य अधिनस्थ त्रिभुवन विश्वविद्यालय अस्तव्यस्तताको प्रतीक बनेर खडा भएको छ । बैंकिङ र बित्तीय क्षेत्रको जतिसुकै विस्तार भए पनि त्यो मुख्यरूपमा प्रमुख सहरकेन्द्रित भएको छ र त्यो ठूला व्यावसायिक घरानाको आज्ञाकारी सेवक भएको छ । विशाल ग्रामीण र कृषि क्षेत्र बैंकिङ सेवाविहीन भएको छ भन्दा पनि हुन्छ । यो अत्यन्त नाफामुखी भएको छ । उत्पादनशील क्षेत्रमा यसको संलग्नता न्यून छ । अल्पकालीन, व्यापारिक र सेवा क्षेत्र जस्ता अनुत्पादक गतिविधिमा यसको संलग्नता अत्यधिक बाक्लो छ । यसबाट बैंक र ठूला व्यवसायीले अकुत नाफा त कमाइरहेका छन् तर त्यसबाट देशको उत्पादन, रोजगारी र आर्थिक क्षमतामा खासै योगदान पुगिरहेको छैन । पछिल्ला दिनमा यो क्षेत्रको हैसियत यति बढेको देखिन्छ कि यसले केन्द्रीय बैंकका निर्देशनलाई समेत ठाडै चुनौती दिन खोज्दैछ । एक हिसाबले यो क्षेत्र पनि मैमत्त हुँदै गएको छ । यसले राम्रो लक्षण देखाइरहेको छैन । अर्कोतर्फ ग्रामीण तथा कृषि क्ष्ोत्रमा बैंक तथा बित्तीय सेवा पुग्न सकिरहेको छैन । स्वयं केन्द्रीय बैंक मुखले ग्रामीण, कृषि र उत्पादनशील क्षेत्रको हवाला दिइरहेको छ, तर नीतिगत रूपमा ती क्षेत्रको अहित हुने काम गरिरहेको छ । लघु बित्त क्षेत्रको प्रमुख बित्तीय स्रोत कटौती गरिरहेको छ । लघु बित्त क्षेत्रको सञ्चालन खर्चको बेवास्ता गरी व्याजदर नियन्त्रण गर्न उद्यत रहेको छ । तर ग्रामीण, कृषि र उत्पादनशील क्षेत्रमा कर्जा प्रवाह बढाउन कुनै ठोस नीति र कार्यक्रम ल्याइरहेको छैन । देशको आर्थिक स्थिति खस्किरहेको अवस्थामा पनि बैंकहरू भने हरेक वर्ष नाफा बढाइरहेका छन् । यसबाट कतै बैंकिङ क्षेत्रले अर्थतन्त्रको दोहन त गरिहहेको छैन भन्ने आशंका बढिरहेको छ । बैंकहरूको नाफा अर्थतन्त्रको अवस्थासँग सापेक्ष हुनुपर्ने हो । तर नेपालमा अर्थतन्त्र दुब्लाउँदै जाने र बैंकिङ क्षेत्र मोटाउँदै जाने भएको छ । निक्षेपमा दिने र कर्जामा लिने व्याज दरको अन्तर फराकिलो भएकोले बैंकिङ सेवाबाट निक्षेप कर्ता र कर्जावाल दुवैथरी ठगिइरहेको अवस्था छ । अर्थात नेपालको बैंकिङ क्षेत्रबाट निक्षेप कर्ता र कर्जा लिनेहरू दुवैथरी लाभान्वित भइरहेका छैनन्, केवल बैंकहरूले मात्र लाभ उठाइरहेका छन् । अर्कोतर्फ विपन्न वर्गमा यो सेवा आवश्यक मात्रामा पुग्न सकिरहेको छैन । कृषि तथा उद्योग जस्ता उत्पादनशील क्षेत्र विस्तार र प्रगतिको सट्टा ह्रासोन्मुख छन् । आयातले आन्तरिक उत्पादन विस्थापित गर्दै लगेको छ । फलस्वरूप निर्यात गतिहीन अवस्थामा छ भने आयातले छलाङ मारिरहेको छ । परिणामतः व्यापार घाटा विकराल अवस्थामा पुगेको छ । निर्यातले आयातको ७ प्रतिशत अंश मात्र ओगटेको छ, कुल वैदेशिक व्यापारको ९३ प्रतिशत घाटा छ । यो विश्वकै वैदेशिक व्यापारमा नमुना अवस्था हो । परनिर्भरता त्यसरी नै तीव्ररूपमा बढिरहेको छ । निर्यातका लागि देशमा नयाँ उत्पादन थपिएका छैनन् । भएका उद्योग पनि न्यून क्षमतामा सञ्चालन भइरहेका छन् । उत्तर र दक्षिण दुवैतिरबाट हुने खुला आयातसँग जुझिरहनुपर्दा कृषि तथा उद्योग दुवै उत्पादनशील क्षेत्र फस्टाउन सकेका छैनन् । प्राथमिक र आधारभूत कृषि उत्पादनमा समेत नेपालको परनिर्भरता बढ्दै गएको छ । कृषिमा केही व्यावसायिकताका संकेत अवश्य देखिएका छन् । तर त्यो प्रारम्भिक चरणमा छ र त्यो कृषिका सबै क्षेत्रमा पुगिसकेको पनि छैन । तर त्यहाँ पनि राज्यको उचित ध्यान पुग्न नसक्दा तिनको उचित व्यवस्थापन र विस्तार हुन सकेको छैन । तिनका उत्पादन आयातबाट थिचिएका छन् । बिचौलियाबाट किसान तथा उपभोक्ता हदैसम्म ठगिएका छन् । कृषि तथा उद्योग क्षेत्रमा प्रगति हुन नसकेर देशमा बेरोजगारी बढेको छ । स्वदेशमा रोजगारीका अवसर उपलब्ध नभएर रोजगारीको लागि युवा विदेश पलायन भएकाले देशभित्र श्रमशक्तिको अभावको विडम्बनायुक्त स्थिति सिर्जना भएको छ । स्वयं कृषि क्षेत्रले जनशक्तिको अभावको सामना गर्नु परिरहेको छ । फलस्वरूप उर्वरा भूमि बाँझै राख्ने बाध्यता बढेर गइरहेको छ । यसले कृषि उत्पादनमा थप प्रतिकूल असर पारेको छ र आयातमाथिको निर्भरता अरू बढाएको छ । कृषिका प्रायः सबैथरी उत्पादनको आयात हुने गरेको छ र त्यस्तो आयात तीव्र रूपमा बढ्दै गएको छ । दाल, चामल, गहँु, ताजा तरकारी, फलफूल जस्ता प्रमुख र आधारभूत कृषि उत्पादनमा समेत परनिर्भरता बढ्दै गएको छ । कुल गार्हस्थ्य उत्पादनमा औद्योगिक क्षेत्रको योगदान विगतको १२, १३ प्रतिशतबाट अहिले ५ प्रतिशतमा झरेको छ । राजनीति तथा गैरराजनीतिक कारणले उद्योग क्षेत्रमा लगानी बढाउने वातावरणको अभाव छ । भएका उद्योगले अस्तित्व जोगाउन संघर्ष गर्नु परिरहेको अवस्था छ । राज्यबाट उद्योग क्षेत्रले कुनै साथ, सहयोग, समर्थन र संरक्षण पाउन सकिरहेको छैन । त्यसैले उद्योग क्षेत्रमा भएको लगानी सधैं उच्च जोखिममा रहने गरेको छ । अर्कोतर्फ उद्योग नेपालमा सञ्चालन भए पनि तिनीहरू बढी मात्रामा आयातित कच्चा पदार्थ र विदेशी मजदुरमा आधारित भएकोले त्यस्ता उद्योगको मूल्य अभिवृद्धि (भ्यालु याड) न्यून छ । यस्तै वातावरण रहिरहेमा नेपालमा उद्योग क्षेत्रको भविष्य उज्वल देखिँदैन । पर्याप्त सापेक्षिक लाभ भएका दुईदर्जन वस्तुको पहिचान भइसकेको भए पनि तिनमा लगानी बढाउन न निजी क्षेत्र अग्रसर भएको छ न राज्यले त्यसलाई प्रोत्साहन दिन सकेको छ । त्यसले गर्दा नेपालको उद्योग क्षेत्र फस्टाउँदै जानुको सट्टा संकटोन्मुख भएको छ । बैंकिङ र बित्तीय क्षेत्रको जतिसुकै विस्तार भए पनि त्यो मुख्यरूपमा प्रमुख सहरकेन्द्रित भएको छ, त्यो ठूला व्यावसायिक घरानाको आज्ञाकारी सेवक मात्र भएको छ । विशाल ग्रामीण र कृषि क्षेत्र बैंकिङ सेवाविहीन भएको छ भन्दा पनि हुन्छ । यो अत्यन्त नाफामुखी भएको छ । उत्पादनशील क्षेत्रमा यसको संलग्नता न्यून छ । अल्पकालीन, व्यापारिक र सेवा क्षेत्र जस्ता अनुत्पादक गतिविधिमा यसको संलग्नता अत्यधिक बाक्लो छ । यसबाट बैंक र ठूला व्यवसायीले अकुत नाफा त कमाइरहेका छन् तर त्यसबाट देशको उत्पादन, रोजगारी र आर्थिक क्षमतामा खासै योगदान पुगिरहेको छैन । निजी क्षेत्रको लगानी प्रोत्साहित हुने प्रमुख पक्ष भनेको पूर्वाधारको अवस्था हो । सडक यातायात, विद्युत् आपूर्ति, पिउने पानी, शान्ति सुरक्षाको प्रत्याभूति आदि विकसित अवस्थाको उपलब्धताले औद्योगिक लगानीलाई प्रोत्साहित गर्दछ । यस्ता पूर्वाधार सेवा अधिक मात्रामा राज्यका दायित्वभित्र पर्दछन् । विकासको दृष्टिले राज्य लामो समयदेखि प्रभावहीन रहेकोले नेपालको पूर्वाधार सेवा दयनीय अवस्थामा छ । राज्य संयन्त्र भ्रष्टाचारमा लिप्त भएकोले देशलाई पुग्ने विद्युत् देशमा उपलब्ध हुँदाहुँदै पनि देशले दिनको २३ हिस्सा लोडसेडिङको कहर काट्नु परेको अवस्था हालै मात्र उजागर भएको छ । त्यस किसिमको लोडसेडिङले देशको अर्थतन्त्रलाई कति नोक्सान पुर्यायो भन्ने अनुमान नै गर्न सकिँदैन । यसले राज्यको स्वामित्वको उत्पादनबाट राज्यलाई असीमित नोक्सान पुर्याएर निजी लाभ लिने प्रवृत्ति कतिसम्म झ्यांगिएको रहेछ भन्ने उजागर गरेको छ । त्यही अवस्था सडक यातायातको छ । राजधानीकै प्रमुख सडक महिनौंदेखि अस्तव्यस्त रहेका छन् भने मोफसलको अवस्थाको बारेमा चर्चा गर्नुको अर्थ छैन । सडक निर्माणमा देखिएको लापरबाही र गैरजिम्मेवारीपनको सीमा छैन । राजधानीका व्यस्त सडकको मर्मत गर्ने नाममा डोजर लगाएर जोतिन्छ र महिनौंसम्म त्यसै छोडिन्छ । आवाज उठ्न थालेपछि २,४ ट्रक गिटी ल्याएर सडकको बीचमा खसालिन्छ र मोटर चल्न नसक्ने बनाएर फेरि महिनौंसम्म छोडिन्छ । यस्तो गैरजिम्मेवारपनले राजधानीबासी समेत वाक्कदिक्क भएका छन् भने राज्यले राजधानीबाहिरको चिन्ता गर्छ भनेर कसरी विश्वास गर्न सकिन्छ ? त्रिपुरेश्वरटेकु, कलंकीनागढुंगा, मुगलिङनारायणगढ सडकको कहालीलाग्दो अवस्थाले नेपालको सडक पूर्वाधारको अवस्था जाहेर गर्छ । त्यसैगरी नारायणगढहेटौंडा राजमार्गका बीचबीचको नाजुक अवस्था पनि सरकारी निकम्मापनका साक्षी छन् । साथै देशमा प्रत्येक दिन हुने डरलाग्दा सडक दुर्घटनामा पनि सडकको अवस्था कम जिम्मेवार छैन । यही कुरा खानेपानीको सम्बन्धमा पनि लागू हुन्छ । राजधानी सहर खानेपानीको अभावमा काकाकुल छ । विगत झन्डै २० वर्षदेखिको मेलम्चीको पानी ल्याउने सपना अझै विपनामा परिणत हुन सकिराखेको छैन । निजी क्षेत्रले जमिनमुनिको पानी र आसपासका खोलाबाट ट्यांकरमा पानी नओसार्ने हो भने बाहिरबाट राजधानी आएर बसेका मानिस पानीकै कारणले आआफ्नै थातथलो फर्कने थिए । राजधानीको अवस्था यस्तो छ भने मोफसल र त्यसमा पनि ग्रामीण क्षेत्रको अवस्था कस्तो होला अनुमान मात्र गर्न सकिन्छ । राजधानीमा नै निजी क्षेत्रले वितरण गर्ने गरेको पानीको गुणस्तरमा अनेक प्रश्न उठिराखेको छ । विकल्पको अभावमा मानिसले सहेर बसेका छन् । जलस्रोतको धनी मानिएको मुलुकको राजधानीमा पिउने पानीको अभावबाट जनता आक्रान्त हुनु कम लज्जास्पद होइन । सिञ्चाइ सुविधाको अवस्था त्यस्तै दयनीय छ । अझै पनि अर्थतन्त्रको मेरुदण्डको रूपमा रहेको कृषि क्षेत्र आकाशको पानीमा निर्भर छ । देशको कुल खेती गरिएको जमिनको १४ हिस्सामा मात्र नियमित सिञ्चाइ सुविधा उपलब्ध छ । स्थिति यस्तो छ कि देशको कुल गार्हस्थ्य उत्पादनको वृद्धि दर मूलतः मनसुनी वर्षामा निर्भर छ । समयमा पर्याप्त मनसुनी वर्षा भएमा धान उत्पादन बढ्ने र त्यसको आधारमा देशको आर्थिक वृद्धिदर केही बढी हुने अन्यथा न्यून हुने स्थिति छ । नेपालको अर्थतन्त्रमा कृषि क्षेत्रको स्थान र महत्ववको बखान गरेर सरकार कहिल्यै थाक्दैन तर त्यो क्षेत्रको विकासको लागि अपरिहार्य मानिने सिञ्चाइ सुविधाको अवस्था यस्तो छ । नेपालमा सिँचाइ सुविधा विस्तारको अवस्थाको बारेमा राष्ट्रिय योजना आयोगका एक सदस्यले हालै सञ्चार माध्यममा उजागर गरेको तथ्यबाट प्रष्ट हुन्छ । उनले भनेका छन्गणेशमान सिंहले २०१६ सालमा शिलान्यास गरेको एउटा सिँचाइ आयोजना अहिलेसम्म अधुरै छ । यस्तो स्थितिमा हामीले समृद्धिको कुरा गर्नु यथार्थभन्दा टाढाको कुरा हुन्छ ।"
थप अन्योलतर्फ नेपाली क्रिकेट,"काठमाडौं : अन्तर्राष्ट्रिय क्रिकेट काउन्सिल (आईसीसी)को बोर्ड र समितिहरूको गत साता सम्पन्न बैठकले अमेरिकी क्रिकेट संघलाई प्रतिबन्ध लाग्नसक्ने संकेत गरेको छ । नेपालकै जस्तो समस्याबाट गुज्रिरहेको अमेरिकी क्रिकेटमाथिको सो निर्णयले नेपाली क्रिकेटप्रेमीलाई पनि झस्काएको छ । अमेरिकी क्रिकेटलाई प्रतिबन्ध नै लाग्नसक्ने समाचार सार्वजनिक भएको भोलिपल्टै संयोगले क्रिकेट खेलाडी संघ (सिपान)ले नेपाली क्रिकेटको विवाद समाधानको प्रयासमाथि अन्तरक्रिया आयोजना गरेको थियो । भृकुटीमण्डपस्थित नेपाल पर्यटन बोर्डको सभाहलमा आयोजित अन्तरक्रियामा युवा तथा खेलकुदमन्त्री दलजित श्रीपाइली, राष्ट्रिय खेलकुद परिषद् (राखेप)का सदस्यसचिव केशवकुमार विष्टलगायत सल्लाहकार समूहका विनयराज पाण्डे, वसन्त चौधरी, पवन अग्रवाल (आयोजक सिपानका अध्यक्ष पनि हुन्), प्रशिक्षक जगत टमाटा र अम्पायर विनय झा उपस्थित थिए । राखेपद्वारा गठित तदर्थ समितिका अध्यक्ष रमेश सिलवाल कार्यक्रमको बीचमा पुगेका थिए । दर्शकदीर्घामा पत्रकार र त्यसभन्दा बढी क्रिकेट समर्थक थिए । कार्यक्रमको सुरुमै सिपानका महासचिव तथा कप्तान पारस खड्काले नेपाली क्रिकेटले अमेरिकाको जस्तो अवस्था बेहोर्न नपरोस् भनी सचेत गराए । तर, त्यसपछि भने अन्तरक्रिया कार्यक्रम आरोपप्रत्यारोपतर्फ मोडियो । सल्लाहकार समूहका सदस्यहरूले अन्तरक्रियामा अनुपस्थित क्यानको निर्वाचित समितिको तीव्र आलोचना गर्न बढी समय खर्चिए । आईसीसीले क्यानलाई निलम्बन गरेको गत महिना नै (अप्रिल २६) वर्ष दिन पुगिसकेको छ । निलम्बनमा परेको चार महिनापछि सेप्टेम्बर ४ मा आईसीसीले क्यानको अहिलेकै विधानलाई संशोधन गरी नयाँ निर्वाचनको वातावरण सिर्जना गर्ने जिम्मेवारीसहित सल्लाहकार समूह गठन गर्यो । त्यसपछि जारी गरेको आफ्नो प्रत्येक विज्ञप्तिमा आईसीसीले आगामी जुनमा बस्ने बोर्ड बैठकले नेपाली क्रिकेटको विवाद समाधान गर्ने बताउँदै आएको छ। तर, सल्लाहकार समूहका सदस्यबीच नै देखिएको मतभेदले आईसीसीले भनेजस्तो जुन महिनाभित्रै नेपाली क्रिकेटको समस्या समाधान हुने सम्भावना कम देखिएको छ, जुन नेपाली क्रिकेटका लागि दुःखद समाचार हो । विशेष गरी सल्लाहकार समूहभित्रका सबै सदस्य मिलेर आफ्नो स्वार्थका लागि क्यानको निर्वाचित समितिलाई एक्ल्याउने प्रयासले विवाद जहाँको त्यहीँ देखिएको छ । निर्वाचित सिमितिलाई आईसीसीको महत्व आईसीसीले क्यानमाथिको निलम्बन फुकुवा हुने वातावरण सिर्जना गर्ने जिम्मेवारीसहित सल्लाहकार समूह गठन गरेको थियो, जसमा खेलकुदमन्त्री र राखेप सदस्यसचिवका प्रतिनिधिसमेतलाई समेटिएको छ । गत डिसेम्बरमा साधारणसभाले सल्लाहकार समूहमा सहभागी हुने निर्णय गर्नुअघि निर्वाचित समितिले सल्लाहकार समूहमा सहभागी हुन आईसीसीले अनुमतिी दिएपछि निर्वाचित समिति पनि सल्लाहकार समूहमा प्रवेश गर्यो । आईसीसीले निर्वाचित समितिबाट दुई सदस्य सहभागी गराउने निर्णय गर्यो, अध्यक्ष चतुरबहादुर चन्द र महासचिव अशोकनाथ प्याकुरेललाई । त्यससँगै सल्लाहकार समूह आठ सदस्यीय बन्यो । निर्वाचित समितिलाई सल्लाहकार समूहमा समावेश गर्ने निर्णयका लागि आईसीसीका ग्लोबल डेभलपमेन्ट प्रमुख विलियम ग्लेनराइट र आईसीसीका आर्थिक प्रशासन म्यानेजर अमर सेख नेपाल आएका थिए । उनीहरूको उपस्थितिमा फेब्रुअरी १८ मा सोल्टी होटलमा भएको बैठकले चन्द र प्याकुरेललाई सल्लाहकार समूहमा समावेश गराउने र उनीहरूले माग गरेअनुसार टम्र्स अफ रेफरेन्स (टीओआर)समेत परिमार्जन गर्ने निर्णय गरेको थियो, जुन बैठकमा विनयराज पाण्डे र दीपक कोइराला अनुपस्थित थिए । आईसीसीको निर्देशनविपरीत जाने प्रयास फेब्रुअरी १८ र १९ मा भएको बैठकमा सहमति भएअनुसार कानुनी सल्लाहकार सिंहा एन्ड बर्मा ल कन्र्सनले तीन दिनपछि नै (फेब्रुअरी २२ मा) टीओआर परिवर्तन गरी सदस्यहरूलाई पठाएको छ । परिमार्जित टीओआरमा स्पष्ट भनिएको छ, सल्लाहकार समूहले क्यानको वर्तमान विधानलाई संशोधन गर्नेछ । तर, सिंहा एन्ड बर्मा ल फर्मले तयार पारेको विधानको पहिलो मस्यौदामा क्रिकेट बोर्ड भनिएको छ, जुन कानुनी र व्यावहारिक रूपमा पनि मिल्दैन । आईसीसीले सोही बैठकमा २३ फेब्रुअरीदेखि ५ मार्चभित्र क्यानको वर्तमान विधान अध्ययन र परिमार्जन गरी पहिलो मस्यौदा तयार पार्ने, ६ मार्चमा सल्लाहकार समूहमा छलफल गर्ने, सातदेखि नौ मार्चसम्म सल्लाहकार समूहको छलफलबाट आएको सुझावलाई मस्यौदामा समावेश गर्ने तथा १० मार्चमा थप छलफलका लागि सबैलाई पठाउने समयसीमा तोकेको थियो । तर, यो समयसीमाको सदुपयोग भएन । तीन लाख ६० हजार रकम लिएर विधानको मस्यौदा तयार पार्ने जिम्मेवारी लिएको राजेश्वर श्रेष्ठ नेतृत्वको टोलीले मस्यौदा समयमै बुझाउन सकेन । त्यसबीचमा सल्लाहकार समूहका सदस्यहरूले समेत बैठक बस्ने र विधान मस्यौदामाथि छलफल गर्ने इच्छा देखाएनन् । आफूलाई दिएको टीओआरअनुसार बैठक नबोलाइएपछि निर्वाचित समितिबाट महासचिव प्याकुरेलले नौ मार्चमा सल्लाहकार समूहका सचिव पवन अग्रवाललाई ईमेलमार्फत विधान मस्यौदामाथि छलफलका लागि बैठक बोलाउन आग्रह गरेका थिए । सो ईमेलमा सचिव अग्रवालले अन्य कुनै सदस्यले बैठकका लागि चासो नदेखाएकाले बैठक बस्न नसक्ने जवाफ फर्काएका छन् । त्यसैले विश्व क्रिकेट लिग च्याम्पियनसिपअन्तर्गत नेपाल र केन्याबीच कीर्तिपुरमा भएको खेलका लागि नेपाल आएका आईसीसी प्रतिनिधिसँग १२ मार्चमा भएको बैठकमा पहिलो मस्यौदामाथि छलफल भएको छ, जहाँ विधान मस्यौदा टीओआरविपरीत भएको पाइएको ठहर गरिएको थियो । गतिहीन सल्लाहकार समूह आईसीसीले दिएको उद्देश्य र जिम्मेवारीमा सल्लाहकार समूहको कार्य निकै सुस्त देखिएको छ, जसमा सदस्यहरूको निष्क्रियता मुख्य कारण बनेको छ । सल्लाहकार समूहमा खेलकुद मन्त्रालयबाट सहसचिव चूडामणि पौडेल सदस्य छन् तर उनी अहिले सरुवा भएर शिक्षा मन्त्रालयअन्तर्गत अनौपचारिक शिक्षाको प्रमुख बनेका छन् । मन्त्रालय नै फेरिएपछि सल्लाहकार समूहमा उनको सहभागिताले पनि त्यति अर्थ नराख्न सक्छ । पछिल्ला केही महत्ववपूर्ण बैठकमा समितिका जिम्मेवार सदस्यहरू पाण्डे, चौधरी र कोइराला अनुपस्थित भएका छन् । प्रायः उपत्यकाबाहिरै रहने निर्वाचित समितिका अध्यक्ष चतुरबहादुर चन्द पनि जुनसुकै समयमा उपस्थित हुन सक्दैनन् । बैठकका लागि सदस्यहरू नै उपस्थित नहुँदा सल्लाहकार समूह निष्प्रभावी बन्ने खतरा देखिएको छ । एकलौटी गर्ने प्रयास पछिल्लोपटक सल्लाहकार समूहको बैठक गत २७ मार्चमा सिन्हा एन्ड बर्मा ल कन्सर्नको कार्यालयमा बसेको थियो । बैठकमा अशोकनाथ प्याकुरेल, विनयराज पाण्डे, दीपक कोइराला, पवन अग्रवाल, चूडामणि पौडेल र रोहित दाहाल उपस्थित थिए । चतुरबहादुर चन्द र वसन्त चौधरी बैठकमा अनुपस्थित थिए । बैठकमा विधान पास भएपछि निर्वाचन गराउने अवधिसम्मको संक्रमणकालीन अवस्था, जिल्लालाई दिने अधिकार लगायतको विषयमा छलफल भएको थियो तर निर्णय भने गरिीएको थिएन । सल्लाहकार समूहका सचिव अग्रवालले बैठकपछि सबै विषयमा निर्णय भएको ईमेल पठाएका छन्, जसलाई निर्वाचित समितिले सरासर झूठ मानेको छ । त्यसैले ३० मार्चमा निर्वाचित समितिको तर्फबाट सल्लाहकार समूहमा सहभागी प्याकुरेलले बैठकमा कुनै निर्णय नभएको र निर्णय भएको भनी पठाइएको ईमेलमा आफ्नो सहमति नरहेको जवाफ पठाएका छन् । त्यसलगत्तै ती विषयमा निर्वाचित समितिले आफ्नो धारणा स्पष्ट लेखी पठाएको छ, जसको जवाफ समितिका सदस्यले अहिलेसम्म फर्काएका छैनन् । बरु, सल्लाहकार समूहका बाँकी सदस्य निर्वाचित समितिका प्रतिनिधिलाई बेवास्ता गरेर एकलौटी अघि बढ्ने निर्णयमा पुगेका छन् । त्यसैले सिपानले आयोजना गरेको अन्तरक्रिया कार्यक्रममा उनीहरूले सरकारले साथ दिए निर्वाचित समितिले नमाने पनि बहुमतका आधारमा अघि बढ्ने बताएका थिए । उक्त कार्यक्रममा खेलकुदमन्त्री श्रीपाली र सदस्यसचिव विष्टले पनि बहुमतकै आधारमा अघि बढ्न भनेका थिए । तर, स्मरणीय कुरा के छ भने आईसीसीले दिएको टीओआरमा सबै पक्षबीच छलफल गरेर सहमतिका आधारमा विधानको मस्यौदा तयार पारी अनुमोदनका लागि आईसीसी र सम्बन्धित सबै निकायमा पठाउन भनिएको छ । मस्यौदामा विवाद (क) समिति निर्वाचित समितिले नयाँ विधान पारित भएपछि सो विधानअनुसार हुने निर्वाचनसम्म निर्वाचित समितिअन्तर्गतको वर्तमान केन्द्र, क्षेत्र र जिल्ला समितिहरूलाई निरन्तरता दिनुपर्ने अडान राखेको छ । समितिका अन्य सदस्यले भने विधान पारित भएपछि केन्द्रमा सल्लाहकार समूहका सदस्यको नेतृत्वमा तथा त्यसकै निरीक्षणमा प्रदेश र जिल्लामा समेत तदर्थ समिति गठन गरी निर्वाचन गराउनुपर्ने अडान राखेको छ । (ख) अधिकारसम्पन्न जिल्ला निर्वाचित समितिले क्रिकेटको आधार भएकाले जिल्लालाई शक्तिशाली बनाउनुपर्ने तर्क गरेको छ । उनीहरूले जिल्लालाई केन्द्रीय निर्वाचनमा उम्मेदवार बन्न र भोट हाल्न पाउने अधिकार दिइनुपर्ने तर्क राखेका छन् । अन्य सदस्यले भने जिल्लाले क्षेत्रमा र क्षेत्रले केन्द्रमा प्रतिस्पर्धा गर्ने प्रावधान राख्नुपर्नेमा जोड गरेका छन् । (ग) निर्वाचन प्रक्रिया निर्वाचित समितिले केन्द्र, प्रदेश र जिल्लाका सबै पदाधिकारीका लागि निर्वाचनको व्यवस्था गरिनुपर्ने अडान राखेका छन् । तर, अन्य सदस्यले भने नौ सदस्यीय केन्द्रीय समितिको प्रस्ताव गरिएको विधानमा साधारणसभाले अध्यक्षको मात्रै निर्वाचन गर्नुपर्ने तर्क गरेका छन् । त्यसबाहेक अध्यक्षले उपाध्यक्षलगायत पदाधिकारी मनोनीत गर्ने, अध्यक्ष निर्वाचित भएको बाहेकका प्रदेशले एकएक सदस्य मनोनीत गर्ने प्रावधान राखिनुपर्ने निर्वाचित समितिका बाहेकका सदस्यले अडान राख्दै आएका छन् । (घ) सीईओ कि म्यानेजर विधानको पहिलो मस्यौदामा कार्यालय सञ्चालनको जिम्मेवारी हेर्ने गरी म्यानेजर नियुक्त गर्ने व्यवस्था राख्ने प्रस्ताव गरिीएको छ । यद्यपि आईसीसीले यसअघिबाटै प्रशासनिक जिम्मेवारी हेर्नका लागि सीईओको व्यवस्था गर्न निर्देशन दिँदै आएको छ । (ङ) क्षेत्र विभाजनमा समस्या सल्लाहकार समूहले विधानको पहिलो मस्यौदामा क्यानको प्रादेशिक संरचना पनि सरकारले बनाएको सात प्रदेशकै आधारमा तयार पारेको छ । तर, यो संरचनामा प्रदेश नम्बर ६ मा क्रिकेट खेल्ने एउटामात्रै जिल्ला पर्छ, सुर्खेत । त्यसैले कम्तीमा चार वर्षका लागि सुर्खेतलाई प्रदेश नम्बर ५ मै समावेश गर्ने र थप जिल्ला सदस्य बनेपछि ६ नम्बर प्रदेशमै सार्ने प्रस्ताव गरिएको छ ।"
