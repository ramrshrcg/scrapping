शीर्षक,विवरण
श्री आनन्दमयी माँको सन्देश,"मानिसले आश्चर्यजनक भौतिक उन्नति गर्यो । हिमालयका दुर्गम चुचुराहरू चढ्यो, चन्द्रमा र मंगल ग्रहमा पाइला टेक्यो, विध्वंशकारी परमाणु बमहरू बनायो । तर के मानिसले शान्ति र सुख पायो त ? अहँ । समस्त मानव समाज काम, क्रोध, लोभ, मोह, मद, मात्सर्यको ज्वालामा पिल्सिरहेको छ । अशान्ति, दुःख र पीडा हाहाकार र चित्कार जताततै सुनिन्छ । यस्तो विषम परिस्थितिमा कसरी शान्ति र आनन्द प्राप्त गर्न सकिन्छ ? यो प्रश्नको सही उत्तर श्री श्री आनन्दमयी माँको शान्ति र आनन्दको सन्देशमा पाइन्छ । सन् १८९६, ३० अप्रिल तदनुसार विसं १९५३ नेष्ठ कृष्ण चतुर्थी, वृहस्पतिबारका दिन पूर्व बंगालको (हाल बंगलादेशको) त्रिपुरा जिल्लाको खेवरा नामको गाउँमा धार्मिक ब्राह्मण दम्पती श्री विपिन बिराही भट्टाचार्य र मोक्षदा सुन्दरी देवीको दोस्रो सन्तानका रूपमा एउटा बालिकाको आविर्भाव भयो जसको नाम राखियो निर्मला सुन्दरी । कालान्तरमा यिनै बालिका भारतमा मात्र होइन, विश्वभरि नै श्री श्री माँ आनन्दमयीको नामले सुप्रसिद्ध हुनुभयो । माँ जन्मकालमा रुनुभएन । धेरै वर्षपछि प्रसंगवश चर्चा चल्दा उहाँले भन्नुभयो, किन रुने ? यो शरीरले त त्यस बेला बाहिरको आँपको बोट हरिरहेको थियो ।' बालककालदेखि नै उहाँको सरलता, सेवाभाव र सदा प्रसन्न रहने स्वभावले गाउँका हिन्दु, मुसलमान सबैले उहाँलाई धेरै स्नेह गर्थे । बाह्र वर्षको उमेरमा उहाँको विवाह आटपाराका श्री रमनी मोहन चक्रवर्तीसित भयो जसलाई भक्तहरूले बाबा भोलानाथ भन्न थाले । सन् १९१० देखि १९१४ सम्म उहाँको गृहस्थ आ श्रमको कार्यभार सम्भाल्नुभयो । पकाउने, खुवाउने, भाँडा माझ्ने, सफाइ गर्ने, जेठानीका छोराछोरीको हेरविचार गर्नेजस्ता काम उहाँले नरको सेवा नै नारायणको सेवा हो' भन्ने ज्ञानले अभिप्रेरित भएर प्रसन्न चित्तले गर्नुहुन्थ्यो । अष्टग्राममा हर कुमार नामका एकजना छिमेकीले उहाँलाई माँ' भनेर बोलाउँथे । उनी भन्थे, आज म तपार्इंलाई माँ भनेर बोलाउँछु । पछि त्यो दिन आउनेछ जब संसारले नै तपाईंलाई चिनेर माँ भनेर बोलाउनेछ ।' कालान्तरमा हर कुमारको भविष्यवाणी सत्य प्रमाणित भयो । भोलानाथ जागिरे भएर बाजितपुरमा गए जहाँ सन् १९१८ देखि १९२४ को छ वर्षको अवधिमा माँको साधनाको लीला चल्यो । यहाँनिर एउटा तथ्य स्पष्ट पार्नुपर्ने देखिन्छ । धेरैजसो सन्तहरूको जीवनमा पहिलो अवस्थामा अज्ञान, अनि साधना काल र त्यसपछि आत्म साक्षात्कार भएको हामी पाउँछौं । तर, माँको साधना अद्वितीय छ अर्थात् अज्ञानको पर्दा हटाउन माँले साधना गर्नुभएको होइन । उहाँको आफ्नै शब्दमा एक दिन नुहाउन लागेको बेला अकस्मात् ख्याल आयो साधकको भूमिका खेल्दा कस्तो होला ? ' र यसरी सुरु भयो साधनाको लीला' दिनभरिको कामकाज सिध्याएपछि कोठा सफा पारेर, धुप बालेर माँ भगवान्को नाममा मग्न हुनुहुन्थ्यो । अनि उहाँका अंगहरूको स्वतः पद्मासन, सिद्धासन आदि आसनहरूमा समायोजन हुन्थ्यो । भोलानाथ यी सबै अलौकिक घटना हेरेर आश्चर्यचकित हुन्थे । माँ जहाँजहाँ जानुहुन्थ्यो, त्यहाँत्यहाँका साधक, जिज्ञासु र भक्तहरूको आध्यात्मिक तिर्खालाई शान्ति र आनन्दको जलले मेटाउने कार्य गर्नहुन्थ्यो । उहाँ प्रवचन दिनु हुँदैनथ्यो तर प्रश्नहरूको जवाफ दिनुहुन्थ्यो । यहाँनिर श्री रामकृष्ण परमहंस र श्री आनन्दमयी माँको जीवनमा सामञ्जस्य पाइन्छ । श्री रामकृष्णको अलौकिक दाम्पत्य जीवनको चरम स्थिति त्यो बेला देखियो जुन बेला उहाँले श्री शारदा देवीलाई साक्षात् जगदम्बा मानेर षोडशोपचारले पूजा गर्नुभयो । त्यस्तै सन् १९२६ मा ढाकाको रमना आश्रममा भोलानाथले माँलाई काली मानेर कालीपूजा गर्नुभयो । धन्य छ, ती दम्पतीको उच्चतम अध्यापत्मक स्थितिको दिव्य मिलन । सन् १९२२ साउन पूर्णिमाको मध्यरातमा उद्यमा दीक्षाको औपचारिक संस्कार स्वतःस्फूर्त भयो । मन्त्र आफूदेखि भिन्न रहेनछ, र गुरु, मन्त्र र इष्ट एकै हुन् भन्ने अनुभूतिमा उघं मग्न हुनुभयो । केही महिनापछि माले भोलानाथजीलाई दीक्षा दिनुभयो । उनी साधनामा तल्लीन भएर उच्च आध्यात्मिक स्थितिमा पुगे र पछि सन्न्यासी बने । श्रीमानको श्रीमुखबाट मन्त्र सुन्ने सौभाग्य सायद अर्को एकजना भक्तलाई मात्र प्राप्त भयो । उनको नाम हो श्री ज्योतिष चन्द्र राय जो पछि भाइजी' को नामले परिचित भए । एक दिन सिद्धेश्वरीको काली मन्दिर नजिकैको जंगलमा माँको प्रसन्न, आनन्दमय मुहार हेर्दाहेर्दै भाइजीले भोलानाथजीलाई भने, आजदेखि माँलाई हामी श्री आनन्दमयी माँ भनेर बोलाऊँ ।' सन् १९२४ मा भोलानाथ नबाबजादी प्यारी बानुको शाहबाग बगैंचाको मेनेजर भए । त्यहाँ भजन, कीर्तन हुँदा माँको शरीरमा वैष्णव साहित्यमा वर्णन गरिएको चैतन्य महाप्रभुको जस्तो महाभावको प्रकाश भयो । माँकी परम भक्त एवं जीवनी लेखिका गुरुप्रिया विदिले आफ्नो दैन्दिनीमा लेखेकी छन्, श्रीमाँको शरीर हावाले उडाएको सुक्खा पातजस्तो उड्न र खस्न थाल्यो ।' अनपदक सुशिक्षितहरू, विद्वान्हरू माँको निकट आए र प्रभावित भए । सन् १९३२ मा माँ ढाका छाडेर देहरादुन नजिकै रायपुरमा बस्नुभयो । सन् १९३६ मा किसनपुर आश्रम बन्यो । यहीँ हो सन् १९८२ मा श्री माँ ब्रह्मलीन हुनुभएको । कनखल आश्रमको चोकमा माँको समाधि मन्दिर रहेको छ । माँले आफूलाई उडेकी चरी' भन्नुहुन्थ्यो । हुन पनि उहाँ लगभग ५० वर्षसम्म भारतका विभिन्न स्थानमा भ्रमण गर्नुभयो । माँ जहाँजहाँ जानुहुन्थ्यो, त्यहाँ त्यहाँका साधकहरू, जिज्ञासुहरू र भक्तहरूको आध्यात्मिक तिर्खालाई शान्ति र आनन्दको जलले मेटाउने कार्य गर्नहुन्थ्यो । उहाँले प्रचवन दिनु हुँदैनथ्यो । तर प्रश्नहरूको जवाफ दिनुहुन्थ्यो । माँले भजन, कीर्तनलाई प्रोत्साहन गर्नुहुन्थ्यो र कहिलेकाहीँ आफैं दिव्य सुरले गाउनुहुथ्यो उहाँको शब्दमा, यो शरीर एउटा वाद्यवादक यन्त्रजस्तो छ । जस्तो बजाउछौं, उस्तै सुन्छौं ।' सत्यको खोजमा आएका हरेक व्यक्तिलाई माँले सही समयमा सही उत्तर दिनुहुन्थ्यो । आफ्नो जिज्ञासा शब्दमा प्रकट गर्न नसक्ने व्यक्तिहरूले माँले अरूहरूलाई उत्तर दिँदा अथवा आफ्नो मनमा नै समाधान भेट्टाए । कस्तो अन्तरयामी माँ । दिव्य जीवन संघ, ऋषिकेशका संस्थापक अध्यक्ष स्वामी शिवानन्द महाराजले माँबारे आफ्नो विचार यसरी प्रकट गर्नुभएको थियो, श्री माँ आनन्दमयी भारतको माटोमा फुलेको सबभन्दा पवित्र फुल हुन् ।' पण्डीचेरीको प्रसिद्ध सन्त श्री अरबिन्दोले भन्नुभएको थियो, श्री आनन्दमयी माँ सधैं सत्चित् आन्दको स्थितिमा रहनुहुन्छ ।' महात्मा गान्धीले आफ्नो अनुयायी जमनालाल बजाजका आध्यात्मिक प्रश्नहरूको उत्तर दिन नसकेर उनलाई श्रीमाँकहाँ पठाए जहाँ बजाजले शान्ति प्राप्त गरे । साधु सन्तहरू, विद्वान्हरू, दार्शनिकहरू, लेखकहरू, राजारानीहरू, समाजका हरेक वर्गका मानिसहरू श्रीमाँको दर्शन गर्न र अमृत वाणी सुन्न धाउँथे । श्रीमाँको सान्निध्यमा एउटा अपूर्व आनन्दमय वातावरण हुन्थ्यो । जहाँ सांसारिक समस्याहरूले निसास्एिका मानिसहरू चयनको सास फेर्थे र शान्ति एवं आनन्दको अनुभव गर्थे । आफूलाई छोटी अनपद बच्ची' भन्नुहुने माँलाई उच्चतम धार्मिक व्यक्तिहरू विद्वान्हरू, साधकहरू आदिले सर्व श्रेष्ठ आध्यात्मिक विभूति मानेर श्रद्धा गर्थे । श्रीमाँको सन्देश सत्यका अनुसन्धानकर्ताहरू, विद्वान्हरूका लागि मात्र होइन; अनपढहरू, पतितहरू, मानसिक रूपले असन्तुलितहरू सबै मानिसका लागि हो । ब्रह्मचर्य आ श्रमको सही ढंगले पालना भएमात्र मानव जीवन उन्नतितिर लाग्छ भन्ने श्रीमाँको धारणा थियो । माँको वाणी आदर्श चरित्र गठन'को मूल उद्देश्य लिएर प्राचीन गुरुकुल पद्धतिमा आधारित कन्या विद्यापीठ वाराणसीमा र कुमार विद्यापीठ देहरादुनमा खुले । श्रीमाँको सन्देश यस प्रकारको छ, प्रत्येक मनुष्यको प्रमुख कर्तव्य आत्मासाक्षात्कार गर्नु हो । अरू दायित्वहरू गौण हुन् । माँले संसारमै बसेर पनि भगवत केन्द्रित जीवन बाँच्न सकिन्छ भनेर देखाउनुभयो र आफ्नो पावन जीवनको ज्वलन्त उदाहरणले आत्म साक्षात्कारको आकांक्षा कायम राखेर श्रेयको पथमा हिँड्ने प्रेरणा दिनुभयो । गृहस्थीहरूलाई भोगमा चुर्लुम्म नडुबेर प्राचीन ऋषिमुनिहरूले जस्तो धर्म गृहस्थी चलाउने पति, पत्नी, पुत्र, पुत्रीहरू सबैलाई भगवान्का विभिन्न रूप मानेर सेवा गर्ने मार्ग देखाउनुभयो । श्रीमाँको विशेष सन्देश संयम ब्रत पालन गर्नु हो भन्ने मैले बुझेको छु । श्रीमाँको शब्दमा संयमीत जीवनबिना श्रेयको पथ खुल्दैन ।' श्रीमाँ भन्नुहुन्थ्यो, भगवान्को नाम औषधि हो, संयम सुपथ्य हो र सन्तहरू चिकित्सक हुन् ।' संयम दिवसमा सादा जीवन र उच्च विचार राख्ने, सत्य, अहिंसा र ब्रह्मचर्य पालन गर्ने, सकेसम्मम नरिसाउने, कसैले अन्याय गरे पनि माफ दिने, सबैलाई भगवान्को विभिन्न रूप सम्झेर सेवा गर्ने, जे जस्तो आइपर्छ प्रभुको इच्छा सम्झेर समचित रहने आदि माँको शिक्षा थियो । हरेक वर्ष कनखत आश्रममा कार्तिक शुक्ल अष्टमीदेखि पूर्णिमासम्म संयम सप्ताह महाव्रत मनाइन्छ र श्रद्धालुजनले आआफ्नो घरमा पनि संयम व्रत पालना गर्छन् । महिनामा एक दिन अथवा पन्ध्र दिनमा एक दिन वा हप्तामा एक दिन संयम व्रत पालना गरे साधकको प्रगति छिटो हुन्छ । उच्च स्थितिका साधकहरूका लागि त हरेक दिन नै संयम दिवस हुन्छ । श्रीमान्को उपदेशको अर्को विशेषता हो जस्तोसुकै व्यस्त भए पनि भगवद् स्मरणका लागि एउटा निर्दिष्ट समय छुट्याउने आग्रह । श्रीमान्को शब्दमायो सानी बच्ची तपार्इंहरूसित हरेक दिन भगवत् स्मरणका लागि केवल दस वा पन्ध्र मिनेटको भिक्षा माग्छे ।' त्यसरी श्रीमाँले साधारण मानिसलाई पनि भगवद् प्राप्तिको उच्चतम, कठिन आदर्शलाई सरल र व्यावहारिक रूपमा प्रस्तुत गर्नुभयो । श्रीमाँले सनातन बौद्धिक धर्मको संस्कार र संस्कृतिको सम्वर्धन गर्नुका साथै भगवद्प्रेम, पारस्परिक प्रेम, भ्रातृत्व, दया, धार्मिक, समझदारी, सत्य र अहिंसामा आधारित विश्व धर्मतिर पनि इंगित गर्नुभयो । हिन्दुहरू, मुसलमानहरू, जैनहरू, बौद्ध धर्मावलम्बीहरू, क्रिस्चियनहरू, बहाईहरू, विभिन्न धर्मावलम्बीहरू आध्यात्मिक प्रकाश प्राप्त गर्न श्रीमाँकहाँ आउँथे र माले उनीहरूको शंका समाधान गरिदिनुहुँदा आश्चर्यचकित हुन्थे । ज्ञान योग, भक्ति योग र कर्मयोगको सहज समन्वय उहाँको थियो । सम्पूर्ण चराचर जगतमा श्रीमाँको एक सिवाय दोस्रो हुँदैनथ्यो । पूजामा, भजन, कीर्तनमा माँ भक्तिको मूर्तिमान रूप देखिनुहुन्थ्यो । फेरि हरेक कार्यमा कुशलता र कार्यको फलमा उदासीनता हेर्दा उहाँ कर्मयोगी हुनुहुन्थ्यो । माँ अनन्त आकाशजस्तै निर्मल, निर्लिप्त हुनुहुन्थ्यो तापनि सबैजना माँप्रति आकर्षित हुन्थे । सफा, सेतो वस्त्र पहिरनुहुने श्रीमाँको अलौकिक मुस्कान र करुणापूर्ण दृष्टि एकैचोटि देखे पनि बिर्सन नसकिने थियो । उहाँ सबै जातिका मानिसहरू, पशुपक्षी, वृक्षलताहरूमा एक अखण्ड भावलीलाको सञ्चार देखेर सबैप्रति समान भावले स्नेह, श्रद्धा र सम्मान प्रकट गर्नुहुन्थ्यो । शरीरलाई ठिक राख्न श्री शङ्कराचार्य ( श्रृंगेरी)को प्रार्थनाको उत्तरमा माँले भन्नुभएको थियो, यो शरीरमा कुनै रोग छैन । जे देख्नुहुन्छ त्यो सबै अव्यक्तको क्रिया ।' बिनाभेदभाव सबैमा अविरल मातृस्नेक वर्षाउने श्रीमाँ अगस्ट २९, सन् १९८२ मा ब्रह्मलिन हुनुभयो । तर भक्तले साधकको श्रीमाँलाई आर्त पुकार गरेमा विचित्र तरिकाले उत्तर पाउँछन् अहिले पनि । महामहोपाध्या पं गोपीनाथ कविराजले लेख्नुभएको छ, श्रीमाँको स्वरूप भावातीत छ, महाभावस्वरुपिणी माँ अनन्त प्रकारले अनन्त भावहरूको संगम उद्गम भएर पनि वास्वतमा समस्त भावहरूबाट पर हुनुहुन्छ ।' श्रीमाँ कालातीत हुनुहुन्छ म र अरू धेरै भक्तको अनुभवले यो सिद्ध भएको छ । यो छोटो लेखमा अनुभवहरूको वर्णन सम्भव छैन । श्रीमाँको मार्ग दर्शन असत्लाई छोडेर सत्यतर्फ लाग्ने, अन्धकारबाट उज्यालोतर्फ जाने, मृत्युको पथ छाडेर अमृत पथमा लाग्ने आह्वान हो, शान्ति र आनन्द प्राप्त गर्ने मार्ग हो । हाल श्रीमाँका आ श्रमहरू भारतमा ३२ वटा, बंगलादेशमा दुईवटा, अमेरिका, होनोलुलु, फ्रान्स, इटाली आदि देशमा छन् । बेलायतका डा कलिन टर्नबुत (प्रेमानन्द) भन्छन्, उहाँकहाँ आउने प्रत्येकलाई श्रीमाँको सन्देश छ तर उहाँ आफैं समस्त मानव जातिका लागि एउटा सन्देश हुनुहुन्छ ।' श्रीमाँको जीवन र सन्देशबारे अंग्रेजी, हिन्दी, फ्रेन्च, जर्मन, इटालियन, नेपाली आदि भाषामा पुस्तकहरू प्रकाशित भएका छन् । क्यालिफोर्निया विश्वविद्यालयका धार्मिक अध्ययनका डारेक्टर डा अलेक्जान्डर लिप्स्कीले श्री आनन्दमयी माँको जीवन र उपदेश पुस्तकमा लेख्नुभएको छ, केवल भौतिक जीवनको खोक्रोपना देखेर वाक्क भएका मानिसहरूलाई श्रीमाँको मार्ग दर्शनले जीवनमा सही बाटो देखाउनेछ ।' वृहस्पतिबार नोभेम्बर पहिलो तारिख सन् १९९३ मा वृन्दावन आ श्रममा स्व कुवरानी लक्ष्मीदेवी (गोन्डल)ले आयोजना गरेको संयम सप्ताह अनुष्ठानमा मैले श्री श्री आनन्दमयी माँको पहिलो दर्शन पाएँ । आज मलाई आध्यात्मिक फिल्मका निर्माता र आध्यात्मिक पुस्तकहरूका लेखक आर्नड डेस्जार्डिनले भनेजस्तै भन्न मन लाग्छ । मैले माताजीबाट पाएको के हो भने आफैं हो । म मृत थिए, जीवित भएँ । मलाई पुनर्जन्म मिल्यो ।' नेपाल र नेपालीलाई श्रीमाँको धेरै स्नेह गर्नुहुन्थ्यो । आज हाम्रो माृतभूमि नेपाल विषम परिस्थितिमा अल्झेको छ । श्रीमाँले सबैलाई सद्बुद्धि प्रदान गरून् भनी कर जोरी प्रार्थना गर्छु । अन्तमा श्री श्री आनन्दमयी माँको १२२औं जयन्तीको शुभउपलक्ष्यमा सबैले रागद्वेष त्यागेर श्रीमाँको मार्गदर्शनअनुसार श्रेयको पथमा लम्केर मातृकृपा लाभ गर्न सकून् । हरिओम् तत्सत् ।"
कोऽहम  सोऽहमसित जगमान,"वैदिक कालमा तत्ववेत्ता अर्थात् तत्वव बुझेको व्यक्ति बुद्ध कहलाउँथे । जीव, जगत् र ब्रह्म यी तीन तत्वव छन् । जीव अर्थात् म को हुँ ? यो जगत् के हो ? म र यो जगत्को बीचमा के सम्बन्ध छ ? म र यो जगत्भन्दा पर अरू कुनै परम तत्वव छ कि छैन ? यो नै आत्मचिन्तन हो र आत्मचिन्तन नै ब्रह्म चिन्तन हो । यसरी कोऽहमको चिन्तन गर्दै जाँदा सोऽहमको अवस्थामा पुगिन्छ । त्यसपछि जीवलाई अहम् ब्रह्मास्मिको तत्ववबोध हुन्छ । ब्रह्मतत्वव बोध भएपछि ब्रह्मवेद ब्रह्म भवति भन्ने सिद्धान्तअनुसार जीव ब्रह्मलीन हुन्छ । अतः वेदान्त दर्शनका अनुसार ब्रह्मतत्वव बोध गरेका साधक बुद्ध हुन् ।' पढ्दै थिएँ डा जगमान गुरुङको रचना अन्नपूर्ण पोस्ट्मा । कोऽहम् चिन्तनले सोऽहम्को अवस्थामा तैरन पुगेछु । अनायास कोऽहम् र सोऽहम् शब्दध्वनि अनुरमण भैरह्यो कानभरि । अस्ति मात्र सोऽहम् (नारायण भट्टराई) कोऽहम् नवराज भट्टराई दुई भाइ निष्ठाछें पस्नुभएको झल्याँस्स बनाइदियो । बिना प्रसंगका पठनपाठनले पनि मनका तप्कामा लेसिएका स्मृति उप्काइदिँदो रहेछ । कोऽहम्सोऽहम् बन्धुसित सायद, २०६९ सालतिरै परिचित भएथेँ, नेपाल प्रज्ञाप्रतिष्ठानमा । नेपालका सम्पूर्ण जिल्ला अनि ९९० गाउँस्तरीय स्थानीय निकायहरू, तत्कालीन सबै नगरपालिका घुम्नु कोऽहम्सोऽहम्का निर्बाध नियात्रा हौसला जगायो यो लुलो खुट्टाधारी प्राणीमा । आफ्ना युवा अवस्थामा नथाकीकन देश दर्शनअध्ययनभ्रमणका स्मृति सतहमै उतारिदिँदा रहेछन् नियात्रा विवरणले । अवस्था सधैंभरि उस्तै एक समान नरहनु प्रकृतिको शाश्वत प्रणाली हो । उहिलेका दुगर्म इलाका सुगम भएछन् । दुर्गमलाई सुगम बनाउनु विकास प्रयासको लक्ष्य रहन्छ । पुख्र्यौली मानव प्रयास अनवरत यसमै सटेका छन् । यी अनवरत प्रयत्न युगबोधि ज्ञान बनेर प्रस्फुटित हुँदा रहेछन् । पाइला सार्ने क्रममा स्थान विशेषको परिस्थिति र अवस्थिति आवश्यकता बोधका उज्यालो टीका लगाइदिँदो रै'छ । मस्तिष्कमा लागि मनका भित्री तख्तासम्मै घुसेपछि त्यही उज्यालो चेतनतत्वव बन्दो रहेछ । तिनै चेतन तत्वव जिउभरि फैलिएर हाम्रो मानवता उजागर हुनपुग्छ । त्यही बेला ब्रह्मतत्व फुरेर अनुत्तरित कोऽहम् प्रश्न सोऽहम्मा उत्तरित हुन पुग्दो रहेछ । मातृभूमि सुरभित लाग्छ हामी सबैलाई । यस निमित्त कि यसभित्र संसार छ । संसार यहाँ हुनुको तात्पर्य नेपाल वैविध्यपूर्ण छ । विविधता नेपाल आमाको छटा हो । सौन्दर्य हो । लालित्य हो । कोऽहम्का सरल पूर्वरूप कः अहम् । कः को, अहम् म ! म को ? को संस्कृत स्वरूप कःअहम् । क पछाडिको विसर्ग बिलाउन लाउँदा कः कोमा परिणत हुनु संस्कृत भाषाको आफ्नै स्वरूप रहेको छ, भाषिक संस्कार र संस्कृतिका सरोकार क्षेत्रमा । यसै पद्धतिअनुरूप कः अनि को बनेर कोऽअहम् बन्न पुग्छ । कः कोमा बदलिँदा को वर्ण पछाडिको डाङ्डुङे ऽ आकार लाग्दोऽकार अवतरणउतारेर कोऽहम् बनाउनु संस्कृत व्याकरण र भाषा विज्ञानका स्वनिर्मित स्वभाव रहेको नकार्न सक्दैनौं हामी । भाषा विज्ञानले पहिल्याएका यी र यस्तै कैयन् पक्षहरू छन् संस्कृत वाङ्मयका । यसरी नै सः अहम् पनि सोऽहम्मा रूपान्तरण हुन पुगेको छ । एउटै शब्दमा खचाखच खाँदिएका छन् निखिल दर्शन र सिद्धान्त शास्त्रहरू संस्कृत वाङ्मयमा । यिनका यस्ता प्राथमिक उपयोगका सामान्य प्रसंग पनि नबुझेर, नबुझाएर वा बुझ्ने, बुझाउने पाठ्यक्रम र पाठ्यसामग्री नभएर अहिले हामीहरू चर्मचक्षुधारी अन्धा बनिरहेका छौं । बुद्धजयन्तीका अवसरमा मै क्रूर बुद्ध र निर्मम गिद्ध बनिरहेझैं लाग्छ अचेल ! यसलाई वर्तमानको भुक्तमानले बक्न अठ्याउँछ निरीह विवशता यस्तै आम नेपाली जनजीवनको पनि अत्यधिक बहुसंख्याको हविगत अवस्था यो । म को हुँ ? कोऽहम् को सोऽहम् पर्याय बन्छ । विश्लेषण र विवेचनाका फराकिलो फाँटमा टेकेरटेक्दा म को हुँ ? आफैसित सोध्छु । परिस्थिति र परिवेश घोक्रो माथ गर्छ  तँ त्यही होस् जस्तो परिस्थिति र परिवेश छ तेरो । मान्छेको परिवेश मान्छेको परिस्थिति । परिस्थितिले निमोठिएका मानिस र केही मानिसका जमातले अज्याएका धेरै मानिस नेपाली । नेपाली मानिसका निरीह स्थिति । यतिन्जेल सहिष्णुता नेपालीपन बनिदिन्छ । नेपालीपन नै सहिष्णुताको पर्याय भइदिन्छ । कोऽहम् र सोऽहम्को सिलसिला तन्किँदै गर्छ । मानौं यो एउटा लचक्क लच्किँदो रबरको त्यान्द्रो हो ! नेपाल भ्रमणका ७३० दिन निकै मोटो आकारमा छापिएर पनि सोऽहम्कोऽहम् बान्धवका रोचक दैनान्दैनिक रहेको छ । छोटोछोटो दैनिकी अनुभव र अनुभूतिभित्र आफ्ना युवा अवस्थाका ६८ जिल्लाका अनुभूति स्थल हेर्दै गएँ । भोजपुर यात्रा बराह क्षेत्र हुँदै अक्कर भीर पहरामा कापेको ढुंगे अक्कर हिँडेको ठाउँ सम्झँदा अहिले सर्वांग सिरिंगिन्छ । यो बैंसमा लाग्नु परे त सहजै अरुण नदीको नीलो दहजस्तो प्रवाहमा बग्न पुग्छु लाग्न थाल्छ । बैंस र उमेरका छाप जीवन गतिमा यसरी विचित्रिँदो अनुभूति बटुलेँ, ग्रहण गरेँ । नौलो कुराका ज्ञान र जानकारीले बाँच्नुमा नयाँ अनुभूति उद्भव गरिदिँदा रै'छन् । आजीवन शिक्षाका क्षितिज दिगन्त फैलिएको हुँदो रहेछ । सिक्न कहिल्यै चुकिनँ झैं लागिरहेछ अझै । यी सबै मनको सोच रहेछ । जस्तो सोच्थेँ उस्तै गर्न सकिँदो रहेछ प्रयासरत जीवन यात्रा निरवछिन्न लगातार इच्छाशक्ति यसको साधनासाधन । कोऽहम्सोऽहम्को शब्दानुभूति यस्तै रहेछ सामान्य जीवन गतिका क्रियाकलापमा । उनका अथक नियात्रा त्यस्तै अगाडि बढेको अनुभूति सँगालेँ जसरी मैले नि भोगेथेँ यात्रा क्रममा । अक्कर भीर पहरे बाटोको वर्णन पढ्ने अवसर पाइनँ त्यसमा । मनमा लाग्यो मेरो नियात्रा ४० वर्ष अगाडिको थियो । त्यस अवधिभित्र नेपालका दुर्गमप्राकृत अवस्थामा परिवर्तन आइसकेर चक्रेटो बाटो निकै उन्नत विकसित अवस्थामा आइसकेका छन् । तिनका दैनानदैनिकी अनुभूतिसित बग्दाबग्दै परिवर्तित परिवेशमा देश दर्शन गर्न पुगेँ । अरूको पनि अनुभूति सँगाल्ने सकारात्मक सोचले पाठक लाभान्वित भइँदो यथार्थ त्यसमा विचरण गर्दै सिकेँ, बुझेँ । दाङ देउखुरीको बेलझुन्डीमा निर्मित संस्कृत विश्वविद्यालय आदिको भ्रमण अनुभूति बटुल्दै गएँ । त्यसै क्रममा संस्कृत विश्वविद्यालयको उद्घाटनपछि केही दिनहप्तामै त्यस परिसर प्रवेशभ्रमणको सम्झना पत्र मनभित्र पल्टँदै गयो । स्थान विशेषको प्रसंगहरूले तत्स्थानका पूर्वसंस्मरण उकासिदिँदो पाठ आफैंसित सिकेँ । सोहम् कोहम् नामलाई यसप्रकार सोऽहम् कोऽहम् लेखेर विश्वभ्रमणमा जानुभए संस्कृत भाषा र नेपालको सांस्कृतिक पहिचान दिन सफल हुनुहुने थियो ।' संस्कृत विश्वविद्यालयको सुझाव पढ्दा मनग्य सन्तोषको अनुभूति चाख्दै पढ्दाको आनन्द सरोवरमा पौडेँ । कोऽहम्सोऽहम्का दाँग डायरीमा कुनै कटु अनुभव व्यक्त भएको पाइनँ । दंगेली नेपाली असीम आतिथ्यपूर्ण भइसकेकोमा सन्तोषी अनुभव सास फेरेँ । २०३४ साल मेरो दाङदेउखुरी नियात्रा अवसरमा पनि मेरो अनुभूति त्यस्तै रहेर पनि एउटा रमाइलो प्रसंग रहेथ्यो । घुम्दै जाँदा एउटा गाउँमा बास बस्दा खाटजस्तो एक ठाउँमा सेतो कपडा बिछ्याइएको थियो । स्लिपिङ ब्यागभित्र पसिसक्दा सक्दै भुसुक्किएँ । आधा रातपछि बिउँझँदा जीउ सुलसुलाएको आभास भयो । के रहेछ ? यसो हेरेको त्यो खाटजस्तो ठाउँ त चल्लाखोर पो पाइयो । फरक समय, फरक परिवेश, फरक व्यवहार, फरक अनुभव ! यस्तै हुँदा रैछन् ठानेँ । उहाँहरूको खल्लो भोगाइ मुस्ताङको कासकेली कपडा पसलकी होटल साहुनीले बस्ने दिनको दैनिक रु एक सय ३० लाग्छ भनेर पनि पैसा लिने बेलामा रु एक सय ५० का दरले हिसाब गरी असुलेकी पढ्दा इमानधर्म चुँडेको पाएँ । कोऽहम्सोऽहम् बन्धुका विश्वमा प्रेस स्वतन्त्रता, प्राथमिकतामा सकारात्मक पत्रकारिताका लागि विश्वभ्रमण अभियानअन्तर्गत छारधा भोटमा डुल्न चाहेर पनि पाइनँ । छारधाभोट बसाइँ खवाइका अनुभव आपसमा बाँड्ने रहर थियो । २०३४ मा आर्जेको आत्मानुभूति घतलाग्दो थियो । १५ हजार फिट समुद्री सतहमाथिको चिसो मरुस्थल देखिने छारधाभोट उच्च शिखरे खाल्डोझैं देखिन्थ्यो । बासस्थान त अँध्यारो कोठा थियो । एउटा काठको फल्याके खापा झ्यालको ढकिना थियो । भुइँमा अँगेना, चारैतिर ढुंगामाटाहरूले सीमाबद्ध । त्यसै त अक्सिजनअम्लाजनको अनुपात न्यून हुने उचाइ त्यसमा नि अगेनाका धुवाँ खरानी । निस्सासिँदो वातावरण । ४० वर्ष पुरानो आत्मानुभूति । त्यो बैंसको वातावरण उमेर अनुकूल थियो । यो बैंसको उमेरका लागि सुमेरु भ्रमण जत्तिकै बन्छ शिवले गणेशलाई दिएको निर्दिष्ट गन्तव्य ! बढ्दो युगको प्रगतिसित अहिले कुन हदसम्म फड्को मारेछ ? जिज्ञासा थियो मनको धोको । उमेर नभएर मनको इच्छा मर्दो रैनछ । उमेर चाहना भनूँ इच्छाशक्तिको तगारो बन्दो रहेछ । इच्छाशक्तिको टेकोमा टेकेर यी अक्षरहरूका जुलुस प्रदर्शित छन् यहाँ ! यो मातृभूमि सुरभित लाग्छ हामी सबैलाई । यस निमित्त कि यसभित्र संसार छ । संसार यहाँ हुनुको तात्पर्य नेपाल वैविध्यपूर्ण छ । विविधता नेपाल आमाको छटा हो । सौन्दर्य हो । लालित्य हो । तिनै छटा, सौन्दर्य र लालित्य नेपाल माताको ललित प्रथा रहेको छ । आकर्षण बनेको छ । आम नेपालीको ढुकढुकी रहेको छ यिनै छताछुल्ल छटाहरूमा ! हिमशिखर, पर्वत शृंखला, झरझरनिर्झरझरना वक्षस्थलझैं रहेका पर्वत शृंखला, शश्य श्यामला दक्षिण फाँट र समथल भूमि हाम्री मातृभूमि । नेपालका सन्तति हामी गौरवान्वित आमाको मातृस्नेहले स्निग्ध सिञ्चित । यी त भूतलका सतहवर्ती सम्पदा ! गर्भभित्रका खनिज सम्पदा अझै उत्खनन् भएकै छैनन् । दैलेख, मुस्ताङ र यस्तै कतिपय जिल्लामा ग्यास भण्डार छन् । अत्तोपत्तो छैनन् । सोऽहम्कोऽहम् बन्धुका अनुभूति पनि उस्तै उस्तै लाग्छ । मुक्तिनाथ र पादुका, नाभी अनि शिरस्थानका ज्वालाहरू भूगर्भका हरियापात बेरी सलाई कोर्दा दीपक बनेको साझा अनुभूति बनेका छन् हाम्रा । दैलेख त एकै पर्वत शृंखलामा सल्ला, सुन्तला, कागती, आँप, साल हुर्कंदो वातावरण बनेको वातावरण आँखैदेखि साक्ष बनेको अनुभूति यो जीवन्त श्वासप्रश्वास बनेको छ । चालीस वर्षको अन्तरालमा नेपालले अनेक अन्तर भोगचलन गरिसकेका छन् । यस अन्तरालले अनेकौं भूतलमा सतही स्वरूपमा रूपान्तरण ल्याएका छन् । सही गुढ परिवर्तन भौगर्भिक सम्पदाका प्रयोगका प्रयोजनले अभिषेक गर्दा हुन् हाम्रा मातृ आस्थाका सार्थक सम्वरणमा ! ती दिनहरू भविष्यका गर्भमा छन् । प्रजातन्त्रपछिका २००७ सालले जन्माएको मोहनशमशेर जबराको प्रधानमन्त्रित्वमा गठित सबैभन्दा पहिलो राणाकांग्रेस संयुक्त मन्त्रिमण्डलदेखि आजसम्मका दुई मन्त्रिमण्डलमन्त्रिपरिषद्बाहेक कुनै पनि नौ महिना बढी आयुका नबन्नु, नहुनु अस्थिर नेपाली जीवन जगत्को राजनीतिक यथार्थ बनेको छ । यसो हुनुको मूल जरो हाम्रा मातृभूमिको भौगोलिक अवस्थाजन्य भूराजनीतिक स्थिति बनेको छ । जति नै क्रान्तिकारी राजनीतिक आन्दोलनहरू मच्चिए मित्रराष्ट्रका भूभागमा आधारित आ श्रयमूलक रहे, बने । हाम्रा राजनीतिक स्थिरताका जरा अन्त गढेकाले हामी सदाबहार अस्थिरताका चंगुलमा अल्झेका छौं । पराश्रित पहलकर्मी परामुखापेक्षी नै रहन्छन्; रहनु अस्वाभाविक सत्य नहुन सक्छ । अहिले यत्रा लोकतान्त्रिक, संघीयता मुखी चुनावको अवसर भएर पनि जुम्ला, डोल्पा, मुस्ताङ सेरोफेरोमा निर्वाचनमय वातावरण र माहोलले नछाएको सूचना सन्देश प्रवाहित छन् । यार्चागुम्बा संकलन र वैदेशिक रोजगार उन्मुख हाम्रा आर्थिक जीवनस्थिति रहेको यथार्थ हो । नेपाल भ्रमणको ७३० दिनमध्येका केही अंश पढ्दा ओकल्दा सल्बलाएका यी छाप लोकलाई समर्पण गर्छु । अनेक भ्रमण र राजनीतिक संकल्पले दरो पाइला हालून् ! कोऽहमसोऽहम बन्धु  शुभेच्छा !"
