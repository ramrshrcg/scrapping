शीर्षक,विवरण
आउँदो चुनावमा देश हाँक्ने 'लाइसेन्स' युवालाई,"आगामी मंसिर १० र २१ गते प्रतिनिधिसभा र प्रदेशसभाको चुनाव हुँदै गर्दा उम्मेदवारहरूको चर्चा पनि व्यापक छ । गठबन्धनको चर्चा पनि छँदैछ । प्रायः गठबन्धन आफ्नो स्वार्थलाई केन्द्रमा राखेर गरिन्छन् र अहिले पनि राजनीतिक स्वार्थकै लागि त्यसो भए झैं देखिन्छ । त्यसो हुँदाहुँदै पनि राम्रो नेतृत्व क्षमताका व्यक्तित्वले मौका पाऊन् भन्ने आम सर्वसाधारणको चासो हो, जो खराब नेतृत्वको बारम्बार सिकार भएका छन् । एक दशक होइन, चार दशकसम्म एउटै व्यक्तिले जुनसुकै पार्टीमा हालीमुहाली गर्ने संस्कार भएका पार्टी छन् हाम्रोमा । त्यसो हुँदा परम्परागत नेतृत्व कायम रहेसम्म युवा वर्गले मौका नपाउने अवस्था छ । युवा सत्तामा आए हामीलाई गरिखान दिँदैनन् भन्ने मानसिकताले 'बूढो पुस्ता' ग्रस्त छ । यसो हुँदा देशको विकास त अवरुद्ध त हुन्छ नै, नयाँ विचार पनि उम्रिँदै मर्ने अवस्था अझै छ । सोही कारण व्यवसायी र जग्गाका कारोबारीहरूले पैसा खन्याउँदै पार्टीमा स्थापित हुने र सांसद हुने प्रवृत्ति बढ्दो छ । कस्तो नेतृत्व ? कस्तो नेतृत्वलाई देश सुम्पिने भन्ने विषय राजनीतिक दलकै हो । तर देशमा युवा जनसंख्या धेरै भएको अवस्थामा तिनले जसलाई रोजे वा मतदान गरे, त्यसैले नै देश सम्हाल्ने हो । उनीहरू नै देश विकासका निर्णायक हुन् । उनीहरूको मत निर्णायक त हुने नै छ, सक्रियता, सरोकार र हस्तक्षेप पनि उत्तिकै अपेक्षित छ आजको मैलो राजनीति सपार्न । हजुरबाहजुरआमाका अनुभवहरू सँगाल्दै आजको युगसुहाउँदो नेतृत्व छान्ने विषयमा युवा अघि बढ्नुपर्छ । 'बाले यो पार्टीमा भोट हाल्नू भन्नुभयो' र 'काकीले यो चिन्हमा भोट हाल्नू भन्नुभयो' भनेर त्यसकै पछाडि लाग्ने होइन । आजको समयको पदचाप बुझ्ने, देशको मुहार बदल्न सक्षम व्यक्ति वा पार्टीलाई नै राजनीतिको लगाम सुम्पने कुरामा युवा जागरुक हुनुपर्छ । ब्युँझौं तर युवावर्गको राजनीतिप्रतिको झुकाव अत्यन्त कम छ । उनीहरू विदेशी भाषा पढ्न र बोल्न सक्छन् । इन्टरनेटमा झुम्मिन सक्छन्, तर देशको मूल नीतिका विषयमा अनभिज्ञ छन् । राजनीति सुध्रे देश बदलिन्छन् भन्ने विषयमा युवा सचेत छैन । युवा पुस्ता अलिकति साक्षर र शिक्षित हुनेबित्तिकै विदेश ताक्छन् । पलायनमा गर्व गर्ने संस्कार छ । केही सरकारी क्याम्पसमा स्ववियुमार्फत राजनीतिक गतिविधि हुने गरेकाले त्यस्ता क्याम्पसमा पढेका विद्यार्थीमा मात्र केही राजनीतिक चेत छ तर ती पनि प्रायः दलका अन्धभक्त छन् । अर्को एउटा वर्ग छ, जो राजनीतिप्रति चासो त राख्छन्, तर राजनीतिक दलका कारण सिर्जित भद्रगोल र अव्यवस्थाका कारण वाक्क भई कुनै संगठनमा पनि आबद्ध नरही तटस्थ बसेको पनि देखिन्छ । तर पछिल्लो कालखण्डमा युवा र विद्यार्थीकै बाहुल्य भएका केही नयाँ दल पनि जन्मेका छन् । अन्धता आफ्नो दलले जस्तोसुकै अनुचित काम गरे पनि ठीक । आफ्नो दलबाट जस्तोसुकै भ्रष्टाचारी र अपराधी उम्मेदवार भए पनि ठीक भन्ने ठान्छन् कतिपय दलका आसेपासे र कार्यकर्ता । तर यो भेडातन्त्र कहिलेसम्म ? हामी आफ्नै विवेकमा चल्ने दिन कहिले आउने ? आफ्ना संगठनका नेताले जस्तो विचार राख्यो, मैले पनि त्यस्तै विचार राख्ने भन्ने हुन्छ ? अनि राम्रै भए पनि विपक्षी दलका नेताकार्यकर्ताप्रति तिखा र अनुचित टिप्पणी गर्नैपर्छ ? यो प्रवृत्ति राज्य सञ्चालन र समग्रमा विकासकै वाधक हुन् । कम्तीमा पनि अबको युवायुवतीले सहीलाई सही र गलतलाई गलत भन्न सक्नुपर्छ । यस्तो पुरातनवादी र संकीर्ण रोगबाट अब हामी मुक्त हुनुपर्छ र उन्मुक्त भएर आफ्ना विचार राख्नुपर्छ। नयाँ उभार उही नारा र उही पाराबाट दिक्क भएर उज्ज्वल थापा, रवीन्द्र मि श्र, रञ्जु दर्शनालगायतका व्यक्तिहरू राजनीतिमा होमिएको हामीले देखेका छौं । उसो त पुरानो राजनीतिमै दीक्षित भए पनि पूर्वप्रधानमन्त्री बाबुराम भटराईले पनि आफूलाई नयाँ शक्ति नाम दिएर दल नै खोलेका छन् । विवेकशील साझाजस्तो दल राजनीतिमा इच्छा भएका तर पुराना विचार र स्वभावका कारण 'फ्रस्टेट' आम सर्वसाधारणको विकल्प हुने सम्भावना देखिएको छ । पुराना राजनीतिक संगठनभन्दा फरक रूपमा प्रस्तुत भएको यो दलले मौका पाएको खण्डमा केही गर्ने आशा पनि गर्न सकिन्छ । किनभने उनीहरूले प्रस्तुत गरेका कार्यसूची, योजना र ऐक्यबद्धता सामयिक र सराहनीय छन् । व्यवहारमा त्यस्ता अवधारणा लागू गर्न सकिए देशले सकारात्मक परिवर्तन पाउनेमा दुईमत छैन । ऊर्जाशील नेतृत्व युवा देशका मेरुदण्ड हुन् । संसारका सबै परिवर्तनमा युवा र विद्यार्थी नै प्रमुख कारक हुन् । जोस र जाँगर तथा शिक्षा र समयसमेत पर्याप्त भएका युवाले नचाहेमा नहुने नै के छ ? यसर्थ इतिहासको यो गम्भीर क्षणमा युवाले हिजोको त मूल्यांकन त गर्नु नै पर्छ, सँगै नयाँ नेपालको नक्सासमेत कोर्नुपर्छ । पार्टीबाट उठेपछि 'ऐरैगैरे' जो भए पनि भोट हालिन्छ भन्ने मान्यता त्याग्नुपर्छ आजका युवायुवतीले । बारम्बार एउटै पार्टी र व्यक्ति उठिरहने र युवाको भाग्य र भविष्य खोस्ने प्रवृत्ति अन्त्य हुनुपर्छ । नयाँ पार्टीहरूलाई भोट हाल्नै सक्दिनँ भन्ने लाग्छ भने कमसेकम आफ्नोमा ऊर्जावान् र युवापुस्तालाई उम्मेदवार बनाउन कस्सिनुपर्छ । 'लाइसेन्स' युवालाई सामान्य जागिर खानसमेत एउटा मान्छेले नागरिकतादेखि अनेकौं खालका प्रमाणपत्र पेस गर्नुपर्छ । आफूलाई योग्य प्रमाणित गर्नुपर्छ तर एउटा देश हाँक्ने व्यक्तिले साम, दाम दण्ड, भेद प्रयोग गरेर चुनाव जिते मात्रै हुने ? अब यस्ता हथकण्डा निस्तेज पारिनुपर्छ । हामीले हाम्रा आँखामा लागेको अन्धताको पट्टी हटाउनुपर्छ । आफ्नो क्षेत्रमा उठेकामध्ये कुशल नेतृत्व क्षमता, असल आचरण र जनपक्षीय व्यक्तिलाई जिताउन पहल गर्नुपर्छ । उसो त परम्परागत शक्तिसँग शक्ति र सत्ताको सामथ्र्यसमेत भएकाले तिनले युवा र असल नेतृत्वका विरुद्धमा अनेक खालका दुस्प्रचार पनि गर्ने गर्छन् तर तीक्ष्ण युवा नेतृत्वले त्यसलाई परास्त गर्नुपर्छ । रोग लागेपछि औषधि खानुभन्दा रोगै लाग्न नदिनु बुद्धिमानी हुन्छ भनेर हामीले जानका छौं । सोही कुरा मनन गर्दै युवा र उर्वर नेतृत्वलाई देश चलाउने 'लाइसेन्स' दिन हामी तयार हुनुपर्छ ।"
नारा खाएर जनता बाँच्लान् ?,"चुनाव नजिकिँदै गर्दा पार्टीका चर्काचर्का नारा सुनिन थालेका छन् । दक्षिणपन्थी र वामपन्थी राजनीतिक ध्रुवीकरणले नारामाथि नारा थपिरहेको छ । नाराबाजीमा कोभन्दा को कम ? के जनता नारा मात्र खाएर बसिरहन्छन् ? पहिले आर्थिक समृद्धिका नीति बनाउन व्यापारी, राजनीतिज्ञ प्रयोग गर्दथे तर अब व्यापारीले आफैंले ती पद हत्याउन थालेका छन् । पहिला राजनीतिक नेताहरू दलबदलु गर्दथे, अब व्यापारी पनि दलबदलु गर्न माहिर देखिए । चर्चित उद्योगपति विनोद चौधरीको एमालेबाट कांग्रेस प्रवेश र सद्भावना आनन्दीदेवीबाट नवनेपाल पार्टी हुँदै एमाले प्रवेश गरेका मोतीलाल दुगडको कथा त उदाहरण मात्र हुन् । यसअघिको सदनमा पच्चीस व्यापारिक घरानाहरू सांसद बनेका थिए, यसपालि त्यो रेकर्ड पनि तोडिने संकेत देखिँदैछ । लाग्छ सबै विज्ञानको नायक भनिने राजनीतिलाई व्यापारीउद्योगपतिले मुठीमा पार्दैछन् । यो अराजनीतिक दिशातिर अगाडि बढ्ने संकेत हो कि होइन ? व्यापारीको राजनीतिक दल प्रवेशले पार्टीमाथि उनीहरूको नियन्त्रण झन्झन् बढिरहेको देखिन्छ । जति व्यापारी राजनीतिमा सक्रिय भएका छन्, पैसाको खोलो त्यत्तिकै बग्न थालेको छ । पैसाले गर्दा देश सेवा मानिने राजनीति दिनपरदिन खर्चिलो बनिरहेछ । राजनीतिमा विचारको पकड कमजोर बनेपछि हुने यस्तै हो । कुर्था, जवाहर कोट र चप्पल लगाउने कांग्रेसी र कमिज, पाइन्ट, हवाई चप्पल लगाएका कम्युनिस्ट नेताको भाषण सुन्न हजारौंको संख्यामा जम्मा हुने जनता आज व्यापारीसँग लगनगाँठो कसिएका सम्भ्रान्त नेताको भाषणले तान्न छोडेको छ किनभने विचारको राजनीतिमा मात्र तागत हुन्छ ! व्यापारीको मुठीको राजनीतिमा न विचारको बल छ, न त मूल्य, मान्यता र आदर्श नै । सबै दलहरूलाई सत्तामा पुग्ने, टिक्ने र सधैं सत्तामै रहने हुटहुटीले सधैं जोड, घटाउ, गुणन र भागा भै मात्रै रह्यो, तर कोही पनि कहिल्यै स्थिर बन्न सकेनन् । एमाले र माओवादीले सँगसँगै चुनाव लड्ने उद्देश्यले सुरु गरेका वामपन्थी गठबन्धनले दक्षिणपन्थी गठबन्धन (राजनीतिशास्त्रमा दक्षिण र वामपन्थी पक्ष भनेर गरिएको वर्गीकरण) लाई पनि त्यस्तै गर्न प्रोत्साहित गरेको छ । च्याउसरि उम्रिएका (एक सय सत्तरी बढी) दललाई वाम र दक्षिणपन्थी गठबन्धनले संग्ल्याउने अपेक्षा पनि धेरैको थियो । त्यो एक हदसम्म सफल हुँदै गइरहेको पनि छ। आफूलाई वामपन्थी भन्नेहरू एक मोर्चाबाट र दक्षिणपन्थीहरू अर्को मोर्चामा ध्रुवीकृत हुन थालेपछि नेपाल दुई दलीय व्यवस्थातर्फ अगाडि बढिरहेको देखिँदैछ । विचार, नीति, सिद्धान्त केही नभएका एनजीओ र म्यानेजमेन्ट कन्सल्टेन्सी जस्ता पार्टीहरूको असान्दर्भिकता झन्झन् पुष्टि हुँदैछ । त्यसैले यतिखेर धेरै बढी खैलाबैला र रोइलो यस्तै पार्टी र तिनका नेताबीच भएको छ । वमपन्थीहरू जति गुट र दलमा विभाजित भए पनि उनीहरूका मतदाता एकै हुन् किनभने तिनको सिद्धान्त, आदर्श र व्यवहार एउटै हो । तिनका भ्रातृ संगठनमा विभाजित भएका भोटर्स पनि एउटै हुन् । उनीहरूको सबैथोक एउटै हो, चुलो र भान्छेहरू मात्र भिन्न हुन् । यही अवस्था कांग्रेसीवृत्तमा पनि रहेको देखिन्छ । वामपन्थी दलहरूको भित्री बनावटलाई मिहिन रूपमा हेर्ने हो भने उनीहरूका नेता, कार्यकर्ता पनि तिनै देखिन्छन्, जो कहिले एउटा दलमा थिए र काल, परिबन्दले अर्को दलमा पुगेका छन् । कि मालेएमाले छोडेर माओवादीमा गएकाहरू छन् कि त पुष्पलाल, मानन्धर, रोहित, मोहनविक्रम छोडेर यताउता गर्नेहरू नै देखिन्छन् । यो क्रमलाई निरन्तरता दिइरहन जति राष्ट्रिय कारण र बाध्यता देखिन्छन्, त्यति नै अन्तर्राष्ट्रिय कारण पनि कम जिम्मेवार छैनन् । वामपन्थी दलहरूका भन्दा भिन्न अवस्था कांग्रेसको पनि छैन । कांग्रेसीहरू नै बीपी, गणेशमान, कृष्णप्रसाद भट्टराई, सुवर्णशमशेर, सूर्यप्रसाद, सीके प्रसाईं बने । तिनैबाट तुल्सी गिरी, विश्वबन्धु थापा, सूर्यबहादुर थापा, रुद्र गिरी बने । बखान बा, काशीनाथ गौतम, श्रीभद्र खनाल, परशुनारायण चौधरी राजावादी र पञ्च बने । विपिन कोइराला, शिवबहादुर खड्का, शिव भुर्तेल, वीरेन्द्र पोखरेल बने । बिर्ता उन्मूलन, हुलाकी मार्ग र भूमिसुधार भनेर सामन्तवाद खारेज गर्न लागेका प्रधानमन्त्री बीपी कोइरालालाई सामन्तहरूले खारेज गरेर जेलमा कोचिदिए । कम्युनिस्टहरू पनि जेलमा कोचिए । केही शीर्ष र धेरै मध्यम तथा तल्लो तहका कम्युनिस्ट नेताहरू पञ्चायती प्याधा बने । पञ्चायत समाप्त भएपछि तिनै पञ्च बनेका कांग्रेसकम्युनिस्ट आआफ्ना मातृसंस्था पसे । सक्नेले दलमा फर्केपछि पनि रजगज नै गर्न थालेका छन् । जति पनि मधेसी दलहरू बनेका छन् (एउटै कम्युनिस्ट पार्टी फुटेर धेरैवटा कम्युनिस्ट पार्टीहरू बनेजस्तै) राष्ट्रिय र अन्तर्राष्ट्रिय कारणले कांग्रेस पार्टी फुटेर चोइटिएर बनेका हुन् । हृदयेश त्रिपाठी, महेन्द्र यादव, जीतेन्द्र देव र उपेन्द्र यादव मात्र स्पष्ट रूपमा देखिने वामपन्थी ब्याकग्राउन्डका मधेसी नेता हुन् । एकपछि अर्को गर्दै फुटेर बनेका कम्युनिस्टहरूले पार्टीको नाम एउटै राखे, तर कांग्रेसबाट फुटेर अर्को पार्टी बनाउनेहरूले कांग्रेस नै नाम राखेनन् तर प्रजातन्त्र, राष्ट्रियता र समाजवाद भने कसैले पनि छोडेको देखिँदैन । बरु कांग्रेसलाई बोक्न गाह्रो भयो र नारा छोड्यो (गिरिजाप्रसादले पोखरा महाधिवेशनमा समाजवाद छोडे) तर मधेसीहरूले बोकेको बोक्यै गरेका छन् । दस वर्षअघि देश संघीय लोकतान्त्रिक गणतन्त्र घोषणा भएपछिको अवस्था हेर्ने हो भने पनि कांग्रेस, एमाले, माओवादी, मधेसी दलहरू नै हुन् सत्तामा रजगज गर्नेहरू । सबै दलहरूलाई सत्तामा पुग्ने, टिक्ने र सधैं सत्तामै रहने हुटहुटीले सधैं जोड, घटाउ, गुणन र भागा भै मात्रै रह्यो, तर कोही पनि कहिल्यै स्थिर बन्न सकेनन् । कांग्रेससँग एमाले शासनमा रहँदा जे भयो, कांग्रेससँग माओवादी रहँदा पनि एकले अर्कालाई अप्ठेरो पारिरहेको नै ठाने । एकको पुच्छर अर्को भएको मिलिजुली बस्नेले मात्र होइन, सत्ताबाहिर बस्नेले पनि भने । जे ठानेर जो सत्तामा बसे, हरेकले आफ्नो बार्गेनिङ पावर घटेकै देखे । यसले गर्दा मिलिजुली सरकारले कहिल्यै स्थायी चरित्र लिन सकेन । दलहरू राजनीतिक ध्रुवीकरणमा एकत्रित हुन पुग्नुको पछाडिका प्रमुख कारण यिनै हुन् । विवाद के मात्र रहेको देखिन्छ भने पहिले को धु्रवीकृत भयो ? यसैलाई इसु बनाएर उछाल्न मात्र खोजियो । भनौं न, एमालेमाओवादी र नयाँ शक्ति पार्टी आउँदो चुनावमा मिलेर लड्ने र भविष्यमा एउटै पार्टी बनाउन प्रयत्न गर्ने भनेर अगाडि देखा परे । भएको यति नै हो । यही एकताबाट उछिट्टिएर नयाँ शक्ति दक्षिणपन्थी कित्तामा जोडिन पुगेको छ । तर वामपन्थी धु्रवीकरणले कांग्रेसलाई समाप्त पार्ने भन्दै प्रचार गरिँदै छ । एमाले र माओवादी गठबन्धनका कारणले कांग्रेस अब सकिन्छ भनेर होहल्ला गरिँदैछ । तर के कुरा बिर्सियो भने, एमाले र माओवादी जन्मिनु धेरै अगाडि नै कांग्रेस पार्टी स्थापना भइसकेको मात्र होइन, सात सालको क्रान्तिको नेतृत्व कांग्रेसले गरिसकेको थियो । नेपालको पहिलो संसदीय चुनावमा कांग्रेसले दुईतिहाइ मत ल्याएर जितेको थियो । एमाले, माले हुँदै २०३५ मा मात्र स्थापना भएको पार्टी हो भने माओवादी चालीसको दशकको अन्तिम समयतिर मात्र स्थापना भएको दल हो । कांग्रेस, एमाले र माओवादीमा के समानता छ भने यी तीनैवटा पार्टी सशस्त्र संघर्ष गरेका दल हुन् । कांग्रेसले त तीनपल्ट हतियार उठाएको, जहाज अपहरण गरेको र मान्छे मराएको इतिहास छ । एमालेले पनि मालेकालमा हतियार उठायो । माओवादीले ०५२ सालदेखि जनयुद्ध सुरु गरेको सबैलाई अवगतै छ । यस पृष्ठभूमिमा अहिले सुरु भएको चरम धु्रवीकरणको सुरुआत नेपालमा पहिलो प्रयोग हो । यो अग्रसरताले घनीभूत रूपमा नेपालको राजनीतिलाई अगाडि बढाउँछबढाउँदैन भन्ने विवाद अत्यन्त तीव्र देखिएको छ । कम्युनिस्टहरू एकै सिद्धान्त र विचारका भए पनि विभाजनले यिनीहरूको शक्ति कहिल्यै एकत्रित हुन पाएन । भनिन्थ्यो, संविधानसभामा साठी प्रतिशतभन्दा बढी कम्युनिस्ट वामपन्थी जनमतबाट विजयी बनेर सदनमा पुगेका थिए । तर एकता नभएकाले कहिल्यै बहुमतीय सरकार प्रस्तुत गर्न सकेनन् । हदसेहद यिनको सफलता भनेको कांग्रेसको पुच्छर समातेर अथवा सिरानी हालेर सत्तामा पुग्नु मात्र रह्यो । जबकि सम्भावना थियो, कम्युनिस्टवामपन्थी मिलेर एकमना सरकार बनाउने र जनताको लागि काम गर्ने । तर संसद् र प्रदेशसभा चुनावको पूर्वसन्ध्यामा एमाले र माओवादीको अग्रसरताले लामो समयदेखि एकमना सरकार बन्न नसकेको सन्दर्भमा यो वामपन्थी ध्रुवीकरणले देशलाई स्थायित्व दिने आशा आमजनतामा उत्पन्न गराएको छ । राजनीतिशास्त्रका एक प्राध्यापकले भने, यसले अर्को के पनि सम्भावना उजागर गरेको छ भने, विश्वभर कम्युनिस्टहरूको पतनपछि अब कम्युनिस्ट होइन, सामाजिक प्रजातन्त्रवादी पार्टीका रूपमा बदलिने अवसर यो एकताले सिर्जना गर्छ कि ? किनभने एमाले नामले कम्युनिस्ट पार्टी भए पनि नीति कार्यक्रमले यो सामाजिक प्रजातन्त्रवादी पार्टी नै हो । ०४६ पछिको इतिहासले यो सावित भएको छ । त्यस्तै उनले भने, माओवादी नामको पार्टी अब माओवादी कम्युनिस्ट पार्टी रहेन । माओवादीभित्रको हतियारवादी खेमालाई नेत्रविक्रम चन्दले नेतृत्व गरेको माओवादी जमातले बोकेको छ भने किरण वैद्यले जडसूत्रवादी माओवादलाई काँध थापिरहेका छन् । यसरी माओवादीहरू तीन टुक्रामा विभाजित भएर प्रचण्डले सामाजिक प्रजातान्त्रिक धार, विप्लवले हतियारवादी धार र वैद्यले जडसूत्रवादी धार समातेको देखिन्छ । उनले उपरोक्त चर्चा गर्दै दाबी गरे, यो स्थिति रहिरह्यो भने जनता यसैबाट अभ्यस्त हुन्छन् र परिचालित बन्छन् पनि । किनभने एमालेले कांग्रेससँग सत्ता गठबन्धन गरेर धेरैपटक बस्यो तर दीर्घकालसम्म अगाडि बढ्न नसक्ने देख्यो । त्यस्तै अवस्था माओवादीको पनि रह्यो । गएको स्थानीय निर्वाचनमा त ऊ कांग्रेसको छहारीबाट तेस्रो ठूलो दल पनि बन्न सकेन । कांग्रेसकै हविगत उदांग भयो ! के ती प्राध्यापकले विश्लेषण गरेजस्तै एमाले र माओवादीको एकताले नयाँ सम्भावनालाई उजागर गर्न सक्ला ? राजनीतिमा दुई प्लस दुई पाँच अथवा तीन पनि हुन्छ भन्ने भनाइ सत्यसावित होला ? निर्वाचनलाई नजिकबाट हेर्ने, अध्ययन गर्ने र सर्वेक्षण प्रकाशित गर्नेहरू भने यतिखेर स्थानीय र संविधानसभा निर्वाचनमा वामपन्थी उम्मेदवारले निर्वाचन क्षेत्र तथा गाउँनगरमा पाएको मतलाई दक्षिणपन्थी उम्मेदवारले पाएका मतसँग तुलना गरेर तस्बिर प्रदर्शन गरिरहेका छन् । कसले जित्छ, कसले हार्छ ? आउँदो चुनावले नै बताउनेछ तर एउटा कुरा के भने सत्तासीन प्रधानमन्त्री देउवा जो कांग्रेसका सभापति पनि हुन्, उनी भने यो एकताबाट अत्यन्तै अत्तालिएका छन् । उनका भाषण, अन्तर्वार्ता र पार्टी बैठकहरूले पारित गरेका निर्णयहरूले यस्तै अभिव्यक्ति दिइरहेको देखिन्छ । अझ संक्षिप्त रूपमा समाचार पढ्न पाइएको कांग्रेस पार्टीको घोषणापत्रले त उपरोक्त भनाइलाई सत्यसावित गरेको छ । अब हेर्न बाँकी वामपन्थी गठबन्धनको घोषणापत्र छ । त्यसमा पनि नारा नै नारा मात्र हुनेछ कि देश र जनतालाई समृद्ध बनाउने यथार्थवादी कार्यक्रम !"
गठबन्धनमा उपयोगितावाद हावी,"सन् १९८० को दशकमा रणनीतिक उपयोगितावाद (स्ट्राटेजिक इसेन्सियालिज्म) भन्ने अवधारणा प्रतिपादन भयो । यसका प्रतिपादक थिइन्, भारतीय विद्वान् तथा सवाल्र्टन स्टडी का सिद्धान्तकार गायत्री चक्रवर्ती स्पिभाक । यो अवधारणा कमजोरहरूले स्थापित वा बलियो शक्तिमाथि चुनौती दिने एक रणनीतिका रूपमा अघि सारिएको थियो । अवधारणाको मूल उद्देश्य अल्पसंख्यक तथा पछाडि पारिएका समूहहरूले मतभिन्नता हुँदाहुँदै कार्यगत एकता गरेर विपक्षी वा प्रतिद्वन्द्वीमाथि विजय हासिल गर्नुपर्छ भन्ने देखिन्छ । स्पिभाकको रणनीतिक उपयोगितावाद नेपाली राजनीतिक नेताका चरित्रसुहाउँदो अवधारणा बन्न गएको छ । पछिल्लो उदाहरण बनेको छ वाम एकताको राजनीतिक परिदृश्य । दुई ठूला कम्युनिस्ट पार्टी एमाले र माओवादी केन्द्रबीच अहिले चुनावी तालमेल र पछि गएर पार्टी नै एकीकरण गर्ने सहमति भएको छ । यो सहमतिले नेता, कार्यकर्ता र ती पार्टीमा आस्था राख्नेहरूमा उत्साह थपेको देखिन्छ । आस्था राख्नेहरू सहमतिले स्थायित्व र विकासमा टेवा पुग्ने भाव पोखिरहेका छन् । यसले देशलाई समृद्धिको पथमा डोर्याउने शुभचिन्तकको विश्वास बढाएको देखिन्छ । यस्तै एकता गर्ने नेताहरू आल्हादित भएर यसलाई इतिहासको आवश्यकता भनिरहेका छन् । तर हाम्रा नेताहरूको जुन स्वभाव र स्वार्थ छ, त्यसको आवश्यकताभन्दा केही हैन यो । इतिहासको आवश्यकता हुँदो हो त, दशकअघि नै एमाले र माओवादी एक भइसकेका हुन्थे । कमसे कम एकाध चुनावी तालमेलचाहिँ भइसकेको हुन्थ्यो । पहिलो संविधानसभाका लागि पनि तालमेल र पार्टी एकताको कुरा उठेको थियो, तर अन्तिम अवस्थामा आएर तालमेल र एकताका कुरा भाँडिए । उसबेला तालमेलको खरो विरोधी थिए अहिलेका एमाले अध्यक्ष केपी ओली । केपी ओली माओवादीप्रति सकारात्मक र नरम विरलै देखिए । त्यसपछि भएका चुनावमा पनि दुई पार्टीको छेडखानी रोकिएन । तर अचानक १८० डिग्रीको परिवर्तन कसरी आयो अहिले ? भलै यो परिणामका लागि दुवै पार्टीका केही नेताहरू पहिलेदेखि नै प्रयासरत थिए । तर यो परिणामको लागि क्रमिक रूपमा घटनाक्रम किन विकास भएन ? क्रमिक विकास नहुनुको कारण भनेकै यो अन्तस्करणबाट महसुस गरेर गरिएको निर्णय होइन । परिस्थितिलाई कसरी आफ्नो हितमा प्रयोग गर्ने ? एकाध नेताको यही सोचको परिणाम मात्र हो वाम एकता । हुन त यसको लागि भित्रभित्रै पहिलेदेखि तयारी भइरहेको थियो भन्ने खबर बाहिर आएको छ । यो कुरा नौलो हैन । राजनीतिमा पर्दापछाडि एकैचोटि धेरै प्रहसनको तयारी चलिरहेको हुन्छ । राजनीति लिगमा गुडेको रेल हैन, जो एकसमय एउटै गन्तव्य निर्धारण गरेर अघि बढ्छ । अहिलेको गठबन्धन र एकीकरणबारेमा जुन कुरा उठिरहेको छ, स्वार्थ र शक्तिको आसक्ति देखाउने नेताहरूका अगाडि यो कदम एक रणनीतिक उपयोगितावाद मात्र सिद्ध हुन सक्छ । राजनीतिमा एकसाथ अनेकन सम्भावनाका गोटी चलिरहेको हुन्छ । तसर्थ तयारीका साथ राखिएका धेरै प्रहसनमध्ये लाभहानि हेरेर उपयुक्त दृश्यलाई मात्र रंगमञ्चमा उतारिन्छ । माओवादी एमालेको तालमेल पनि यसकै उदाहरण हो । भलै यो तालमेलले दुवैले व्यवहारमा भुल्दै गएको सैद्धान्तिक पृष्ठभूमिले साथ दिएको छ । तर यो सैद्धान्तिक पृष्ठभूमिमा अडिएको गठजोड भने हैन । किनकि दुई पार्टीबीच भएको सहमति पत्रको बँुदा नम्बर चारले प्रतिनिधिसभा र प्रदेशसभाको प्रत्यक्षतर्फको निर्वाचनमा एमाले र माओवादीलाई क्रमशः साठीचालीसको भागबन्डा गरेको उल्लेख छ । भागबन्डाले प्रमाणित गर्छ कि यो लेनदेनको राजनीति हो । लेनदेनको राजनीतिक समीकरण कुनै पनि बेला बिग्रन सक्छ । यो एक किसिमको सौदाबाजी हो । सौदाबाजीमा संलग्न पक्षहरूको लेनदेन तबसम्म कायम रहन्छ, जबसम्म बढी फाइदा दिने अर्काे पक्ष आइपुग्दैन । अर्कोतिर कांग्रेसको नेतृत्वमा लोकतान्त्रिक गठबन्धनको तयारी भइरहेको छ । यो गठबन्धनले लोकतन्त्रलाई एकताको पृष्ठभूमि बनाउन खोजेको देखिएको छ, तर यो पनि धरातलविहीन छ । यसका लागि गठबन्धनमा रहेका दलको इतिहास र पृष्ठभूमि नियाल्न जरुरी देखिन्छ । हुन त कांग्रेसले अहिले लोकतन्त्रको निम्ति आफूले गठबन्धन बनाएको दलील पेस गरिरहेको छ । यसको अर्थ हो, एमाले वा माओवादी कम्युनिस्ट पार्टी हो । कम्युनिस्ट अन्ततः निरंकुश नै हुन्छ र लोकतन्त्र समाप्त पारिदिन पनि सक्छ । नेपालका कम्युनिस्ट साँच्चैका कम्युनिस्ट हुन् ? अन्तर्राष्ट्रिय परिवेश र प्रभावको अगाडि नेपालका कम्युनिस्ट पार्टीहरू लोकतान्त्रिक मूल्यमान्यता कुल्चेर आफ्नो शासन सत्ता स्थापित गर्न सक्छन् । यो बहसको अर्काे विषय होला तर वाम गठबन्धनलाई लोकतन्त्रविरोधी भएको आरोप लगाउँदै गर्दा कांग्रेसले आफ्नै सहयात्रीको विगत र सिद्धान्त केलाउनु जरुरी छ । संघीय समाजवादी फोरमका अधिकांश नेताहरू कम्युनिस्ट पृष्ठभूमिका छन् । अन्ततः वाम गठबन्धनमा स्पेस नपाएका र दसबर्से जनयुद्धको एक हर्ताकर्ता डा बाबुराम भट्टराई आफैंमा कति लोकतान्त्रिक होलान् ? अन्य सहयात्री राप्रपा र राप्रपा प्रजातान्त्रिक हुन्, जसको पृष्ठभूमि हो पञ्चायत । पञ्चायत आफैंमा निरंकुशताको पर्याय हो । कमल थापा त ६३ को आन्दोलन दबाउन दिलोज्यान दिएर लागेका थिए । के यस्ता सारथिलाई लिएर कांग्रेस आफू मात्र लोकतन्त्रको हिमायती हुँ भन्न सुहाउँछ ? तर सुहाउँदैन भनेर यसमा धेरै प्रश्न उठाउन पनि जरुरी छैन । कारण के भने नेपालमा राजनीतिक दलका बोली र व्यवहार सिद्धान्त र नीतिबाट निर्देशित हुँदैन, स्वार्थमा केन्द्रित हुन्छ । स्वार्थकेन्द्रित राजनीतिका आयाम परिवर्तन भइरहन्छन् । एकता वा गठबन्धन आफैंमा राम्रो काम हो । लोकतन्त्र सुदृढ गर्न राजनीतिक स्थायित्व चाहिन्छ । राजनीतिक स्थायित्वको लागि सरकार गठन गर्न सुविधाजनक बहुमत चाहिन्छ । अहिलेको संवैधानिक व्यवस्थाअनुसार कुनै पनि दलविशेषले सुविधाजनक बहुमत ल्याउने सम्भावना छैन । यस्तो परिस्थितिमा दलहरू गठबन्धन गरेर चुनावमा भाग लिनु र सुविधाजनक बहुमत हासिल गर्न प्रयत्न गर्नु आफैंमा राम्रो प्रयास हो । गठबन्धन गर्दा सुविधाजनक बहुमत हुने सम्भावना पनि प्रबल छ । तर चुनावमा बहुमत प्राप्त गरेपछि गठबन्धनका नेताहरूमा जन्मिने आकांक्षा भने गठबन्धनको लागि चुनौती बन्न सक्छ । गठबन्धनका कुनै पक्षलाई विपक्षीले राम्रो प्याकेज अफर गर्यो भने समीकरण बदलिन बेर लाग्दैन । गठबन्धन कायम राख्न नेताले देश र जनताको हितको लागि लोभलालच त्याग्न सक्नुपर्छ । तर आसक्तिमा बाँचेका नेताहरूबाट त्याग अपेक्षा गर्ने आधार भेटिँदैन । चरम पदलोलुपता छ, हाम्रा नेताहरूमा । नेताहरूको पद लोलुपताले विगतमा बनेका गठबन्धनहरू चाँडोचाँडो टुटेका छन् । अझ गठबन्धन मात्र हैन, सत्ता र पदका लागि पार्टी फोड्ने वा छोड्ने नेताहरूको सूची लामै छ नेपाली राजनीतिमा । गठबन्धनको उद्देश्य आफैंमा प्रशंसनीय छ, तर असल उद्देश्य आफैंमा साकार हुँदैन । त्यसको लागि असल संस्कारको पनि आवश्यकता हुन्छ । व्यक्तिगत तथा आफ्नो पार्टीको स्वार्थ प्रमुख ठान्ने नेता प्रवृत्तिले गठबन्धन टिकाइराख्न कठिन छ । तसर्थ अहिलेको गठबन्धन र एकीकरणबारेमा जुन कुरा उठिरहेको छ, स्वार्थ र शक्तिको आसक्ति देखाउने नेताहरूका अगाडि यो कदम एक रणनीतिक उपयोगितावाद मात्र सिद्ध हुन सक्छ ।"
के नेपालमा राजनेतै जन्मिएनन् त ?,"हामी नेपालीले इतिहासका कुनै पनि असल नेतालाई साझा नेता वा राजनेताको रूपमा स्थान दिएनौं वा सकेनौं। विभिन्न राष्ट्रिय पर्व, राष्ट्रिय मञ्च, महत्वपूर्ण दस्ताबेज वा अन्य कुनै लिखतमा हामीले श्रद्धा गर्नुपर्ने राजनेता नै छैनन् त ! आज हामी नेपाली नागरिकले एउटा साझा राजनेताको नाम उच्चारण गर्न मुस्किल छ। इतिहासमा एउटा प्रश्न टड्कारो रूपमा उभिएको छ के नेपाली इतिहासले कहिल्यै पनि एउटा राजनेता वा असल नेता पाएन त ? के नेपाली इतिहास बेवारिसे नै छ त ? नेपाली इतिहास नेतृत्वविहीन नै छ त ? इतिहासका कुनै पनि नेताप्रति श्रद्धाभाव नजन्मिनुमा तीनवटा कारण छन्। पहिलो हामी नेपाली नागरिकसँग इतिहासका राजनेता वा असल नेता चिन्ने योग्यता नै छैन ! दोस्रो नेपाली इतिहासमा कहिल्यै पनि असल राजनेता नै जन्मिएनन् ! तेस्रो नेपाली इतिहासमा असल नेता वा राजनेता पनि थिए र हामी नेपाली नागरिकसँग पनि असल नेता चिन्ने योग्यता छ। हामी पूर्वाग्रहले भरिएका छौं अर्थात् सबै हामी नागरिक दलका कार्यकर्ताकै भेषमा छौं। तसर्थ इतिहास खोतल्दा हाम्रा दलविशेषका मात्र राजनेता भेटिन्छन् तर देशका राजनेता कोही पनि छैनन्। हामी कार्यकर्ताका आँखामा राजनीतिले रतन्धो लगाइदिएको छ। फलतः हामी केही पनि देख्दैनौं वा देख्न कोसिस नै गर्दैनौं। तटस्थ नागरिक भएर देशका एक राजनेता खोज्ने हिम्मत जुटाउन हामी कार्यकर्ताको हिम्मत छैन। तसर्थ इतिहासका नेपाली राजनेताका विषयमा साझा विश्वास र आस्था नै पाउँदैनौं। हामी कसैलाई असल नेता मान्दैनौं। यो विषय सरल देखिए पनि यसका दुष्परिणाम जटिल छन्। पहिलो दुष्परिणाम, समकालीन नेताहरूको 'असल राजनेता बन्छु' भन्ने हुटहुटी र ऊर्जालाई नोक्सान पुर्याउँछ। दोस्रो दुष्परिणाम, यदि इतिहासका असल नेतालाई सम्मान नगर्ने हो भने इतिहासको वस्तुपरक मूल्यांकन हुन सक्दैन। तेस्रो दुष्परिणाम, इतिहासका राजनेतालाई नमान्ने हो भने हाम्रो देशको एकीकृत साझा सांस्कृतिक आस्था निर्माण हुन सक्दैन। इतिहासको एउटा निर्मम सन्देश के हो भने समाज आफ्नै गति र दिशामा हिँड्छ। व्यक्तिले त्यो गति र दिशालाई नेतृत्व दिने हो। त्यसरी हेर्ने हो भने जुन व्यक्तिले समाजको गति र दिशा बुझ्छ र नेतृत्व प्रदान गर्छ, त्यो नै राजनेता वा असल नेता हो। समाजले आफ्नै विशिष्टतामा आधारित रहेर राजनेता वा असल नेता चुन्छ। कति कार्यकर्ता मात्र हुने हो ? कहिलेकाहीं नागरिक भएर सोचौं, तब मात्र नेपाली इतिहासमा देशका उज्याला राजनेता वा असल नेता र तिनीहरूका पदचिन्ह पनि अवश्य भेटिनेछन्। उक्त राजनेताका चरित्र सम्बन्धित समाजका चरित्रअनुरूप नै हुन्छन्। यहाँ प्रयुक्त गरिएको 'राजनेता' वा 'असल नेता' शब्द एकअर्काको सट्टामा सजिलो लागि मात्र प्रयोग गरिएको छ। राजनेता एक अवधारणा हो। राजनेताको अर्थ समाजले चुनेको विश्वाससहितको नेतृत्व हो, समाजले उद्घोष गरेको प्रतिनिधि हो, जुन व्यक्तिका प्रेरणादायी बाछिटा युगौंसम्म त्यस देशका नागरिकमा प्रेरणाको स्रोतको रूपमा रहन्छन्। राजनेता समाजका ठोस मान्यताको जगमा स्थापित हुन्छ। राजनेता पनि दूधले धोएका पात्र हुँदैनन्, उनीहरूसँग पनि सीमा हुन्छन्, तथापि उनीहरूको स्वीकार्य सम्बन्धित समाजमा व्यापक हुन्छ। सभ्य समाजले कसैलाई राजनेता वा असल नेता वा प्रतिनिधि मानेर जानुको विकल्प हुँदो रहेनछ, नभएको पाइयो। आधुनिक विश्वमा राजनेता देखिने क्रम रोकिएको छैन। विश्वका हरेक समाज वा राष्ट्रका आफ्नै उज्याला राजनेता छन्। त्यहाँका नागरिकमा आफ्ना राजनेताप्रति देशजत्तिकै सम्मान छ। त्यस्ता अपवाद सभ्य समाज भेट्न मुस्किल मात्र होइन असम्भव नै होला, जहाँ राजनेता नै मानिएको छैन। तसर्थ राजनेता मानिएको छ। राजनेता हुने कुरा मात्र होइन, राजनेता मान्ने कुरा पनि रहेछ। विश्व इतिहासमा बेलायतले लामो समय नै नेतृत्व र हैकम जमाएकोमा विवाद छैन। इङल्यान्डको प्रथम राजा भनिने राजा अल्फ्रेड महान्लाई बेलायतले सगौरव स्मरण गर्छ। उनले डेनिसविरुद्धको प्रख्यात युद्धमा नेतृत्व दिएका थिए भने शिक्षामा पनि प्रचुर योगदान दिए। बेलायतले अवश्य बुझेको थियो हतियार र सेनाले मात्र युद्ध जितिँदैन, युद्ध जित्नका निम्ति एक नेता चाहिन्छ। तसर्थ बेलायतीले कसै न कसैलाई कठिन परिस्थितिमा पनि आफ्नो नेता मानेर इतिहास अघि बढाउँथे भनेर बेलायती राजनीतिक साहित्यमा धेरै ठाउँमा चर्चा भएको देखिन्छ। बेलायतीले राजालाई मात्र होइन एउटा पसलेकी छोरी मार्गरेट थ्याचरसमेतलाई राजनेता (सजिलोको लागि पुलिंग शब्द 'राजनेता' प्रयोग गरिएको) मानेर अगाडि बढे। उनको नामलाई 'आइरन लेडी' लगायत उपमा दिइयो र उनको अद्भुत कार्यकाललाई अझ पनि 'थ्याचर रिभुलसन' भनेर आज पनि उद्धरण गर्ने गरिन्छ। वर्तमान भारतीय प्रधानमन्त्री नरेन्द्र मोदीले भारतीय स्वतन्त्रताका महानायक राजनेता गान्धीको नाम हरेक महत्वपूर्ण भाषणमा कहीं छुटाउँदैनन्। मोदीको 'गान्धी प्रेम' लाई मोदीको राजनीति मात्र बुझियो भने सायद मोदीको राजनीतिक सुझबुझलाई अवमूल्यन गरेको ठहरिन्छ। सायद गान्धीको पछिल्लो लिगेसी र 'गान्धी राजनीति' मात्र हेर्ने हो भने संकुचित आँखाबाट गान्धीको नाम नरेन्द्र मोदीले छुटाउन पनि सक्थे तर उनी इतिहासमा जन्मेका राजनेतालाई स्विकार्न तयार देखिन्छन्। भारतीयहरू पण्डितलाई मात्र होइन, एक दलितको महान् छोरा डा अम्बेडकरलाई पनि औधी माया देखाउँछन्। उनलाई भारतीय संविधानका पिता र राजनेताको रूपमा सम्झिरहेका छन्। चिनियाँहरूले माओको दर्शन र राजनीतिक प्रेरणालाई माओवादको रूपमा प्रत्येक उत्सवमा सम्झन्छन्। हालसालै चिनियाँ कम्युनिस्ट पार्टीको उन्नाईसौं महाधिवेशनले सी जिनपिङलाई राजनेता मान्दै उनले अघि सारेको विचारलाई 'सी जिनपिङवाद' को रूपमा स्विकारेको तथ्य विश्वसामु छर्लंगै छ। चीन विश्वकै महाशक्ति बन्दै गएको अवस्था छ र चीनले सीलाई विश्वकै राजनेता बनाउने अभिप्रायबाट प्रेरित रही सीलाई महान् राजनेता घोषणा गरिसकेको छ। अमेरिकी समाजलाई राजनेताको इतिहास (हिस्ट्री अफ हिरोज) भन्ने चलन पनि छ। अमेरिकीले जर्ज वासिंटनलाई अमेरिकी क्रान्तिकारी युद्धका महासेनानी र राष्ट्रपिताजस्ता अलंकारबाट विभूषित गर्ने गर्छन्। अब्राहम लिंकनले तत्कालीन अमेरिकामा गृहयुद्ध मात्र रोकेनन्, टुक्रन थालेको विशाल अमेरिकालाई एकीकृत गर्दै विखण्डनबाट जोगाए। अझै पनि सच्चा अमेरिकी उनको योगदानसँग नतमस्तक छन्। यी विश्व इतिहास र वर्तमानका राजनेताहरूसँग कमजोरी नै छैनन् भन्ने हुँदै होइन। कमजोरी हुँदाहुँदै पनि इतिहासप्रतिको उनीहरूको योगदानस्वरूप उनीहरूलाई राजनेताको उपमा दिइएको हो। सम्बन्धित राजनेताको योगदान र नायकत्वको प्रेरणा सम्बन्धित देशका नागरिकमा हुने गर्छ। अहिलेको विश्वमा पनि रूसका राष्ट्रपति भ्लादिमिर पुटिनले आफ्नो नेतृत्वबाट आधुनिक रसियनका प्रत्येक रक्तनलीमा आशाको सञ्चार गराउने सामथ्र्य राख्छन्। रसियनहरूले उनलाई राजनेताको रूपमा स्विकारेका पनि छन्। भारतीय प्रधानमन्त्री नरेन्द्र मोदीप्रति पनि धेरै भारतीयमा अपार गौरव छ भनिरहनु पर्दैन। मोदीलाई सिंगो भारतले आफ्नो राजनेता मानिसकेको यथार्थ लुकाउन गाह्रो छ। युरोपकै ठूलो अर्थतन्त्र जर्मनीका चान्सलर मर्केललाई जर्मनवासीले आफ्नो कुशल राजनेता मानिरहेको वर्षौं भइसकेको छ। वर्तमान चिनियाँ राष्ट्रपति सी जिनपिङलाई त्यहाँको शक्तिशाली कम्युनिस्ट पार्टीले इतिहासमा माओ, देङजतिकै शक्तिशाली बनाएर महान् राजनेताको उपाधि प्रदान गरेको छ। उपरोक्त विश्व मानचित्रसँग हाम्रो नेपाल र हामी नेपाली तुलनात्मक रूपमा थोरै भिन्न छौं।हाम्रो नेपाली समाज यति विभाजित र रोगी छ कि हामी इतिहासका कुनै चरित्रलाई निर्विवाद रूपमा राजनेता वा असल नेता नै सम्झँदैनौं। हामीमा संकोच र उल्झन छ कसलाई मान्ने ? किन मान्ने ? हामीभित्र रहेको संकीर्णता र असभ्यताले बेलाबेलामा चिमोट्छ। फलस्वरूप हामी कसैलाई मान्दैनौं। सम्भवतः हामी आफैंले आफैंलाई पनि मान्दैनौं।पृथ्वीनारायण शाहले गोरखा राज्यलाई बढाउँदै जुन आधुनिक नेपालको जग बसाउन सफल भए, त्यो सामन्तवाद मात्रै थियो त ? कतिले त उनको सालिक भत्काए ! कतिले किताब जलाए ! पृथ्वीनारायणको बेलामा सबै नेतृत्व सामन्ती नै हुन्थ्यो। अहिलेको गणातान्त्रिक चेतनाबाट हेर्दा उनी दोषी पनि देखिन्छन् होला। यसमा पृथ्वीनारायणको के दोष ? पृथ्वीनारायणको स्वभाव र नेतृत्व त्यसबेलाको समाजसापेक्ष हुने हो। यो नेपालको गौरवपूर्ण गाथा र इतिहासको मर्ममा टेकेर हामी सगौरव नेपाली हुँ भन्ने आँट गर्छौं भने पृथ्वीनारायणलाई राजनेता सम्झँदा हुन्छ। शब्दहरूका निर्दयी चिहानमा सुताएर पृथ्वीनारायणको 'नेपाल एकीकरण' को इतिहास मेट्न सकिँदैन ! पृथ्वीनारायणको अमर गाथाबाट अलग्याएर नांगो आँखाले नेपाल देख्न सकिँदैन। त्यस्तै विश्वेश्वरप्रसाद कोइरालाले नेपालमा विद्यमान जहानिया राणाशासन र त्यसले लादेको निरंकुशताको अन्त्यका खातिर र आधुनिक प्रजातन्त्रको लागि नेपालमा अग्रणी नेतृत्व गरेकै हुन्। के हामी कम्युनिस्टलगायत अरू थुप्रै नेपाली नागरिकले बीपीलाई राजनेता वा असल नेता मान्दा हाम्रो प्रतिष्ठा घट्छ र ? के हामी कांग्रेसलगायत अन्य नेपालीले एमाले नेता मनमोहन अधिकारीले चलाएको लोकप्रिय सरकारलाई सम्झेर सादगी नेता मनमोहनको नाम उच्चारण गर्दा हाम्रो स्वाभिमानमा धक्का नै पुग्छ र ? प्रचण्डबाबुरामले ०६२६३ मा संविधानसभाको विषयमा लिएको दृढ अडान र त्यसकै अडानमा खिचिएको गणतन्त्र नेपालको तस्बिरको श्रेय प्रचण्ड बाबुरामलाई दिँदा हामीलाई नोक्सान हुन्छ र ? के भारतीय नाकाबन्दीलाई सतीसाल झैं दृढ भएर मुकाबिला गरेका र नेपालको भारत निर्भरता अन्त्य गर्नका निम्ति चीनसँग पारवहन सम्झौता गरी स्वाभिमानको पक्षमा लडेका तत्कालीन प्रधानमन्त्री केपी ओलीलाई सम्झँदा हाम्रो कद सानो हुन्छ र ? विडम्बना हामी बुझेका वा नबुझेका वा बुझेर पनि बुझ पचाएकाले इतिहासका कुनै राजनेता वा असल नेताप्रति कुनै पनि सम्मान देखाउन कन्जुस्याईं गर्छौं। हामी कसैलाई मान्दैनौं। इतिहास जति सभ्य, सुसंस्कृत भए पनि कुनै व्यक्तिलाई राजनेता वा असल नेता मान्नैपर्छ। यसको अर्थ उनीहरूका गुण र दोषलाई आलोचनात्मक चेतले विश्लेषण गर्नु हुँदैन भनेको किमार्थ होइन। हामीले वर्तमान नेतालाई पनि कलंकको भुंग्रोमा चोपेर, गालीगलौज गरेर मात्र हाम्रो कर्तव्य पूरा हुँदैन। हाम्रो कर्तव्य वर्तमानका नेपाली नेतालाई वास्तविक राजनेता वा असल नेता बन्न खबरदारी गर्ने हो। त्यो खबरदारी गर्ने हैसियत हामी त्यसबेला मात्रै प्राप्त गर्नेछौं जतिबेला हामी इतिहासका राजनेता वा असल नेतालाई सम्मान गर्ने योग्यता जुटाउनेछौं। कति कार्यकर्ता मात्र हुने हो ? कहिलेकाहीं नागरिक भएर सोचौं, तब मात्र नेपाली इतिहासमा देशका उज्याला राजनेता वा असल नेता र तिनीहरूका पदचिन्ह पनि अवश्य भेटिनेछन्। केसी अधिवक्ता हुन्।"
युथ एसिया कप क्रिकेट : नेपाल र भारत एउटै समूहमा,"काठमाडौं : कात्तिक २३ बाट मलेसियामा सुरु हुने एसियाली क्रिकेट काउन्सिल (एसीसी) युथ एसिया कप क्रिकेट प्रतियोगितामा नेपालले आफ्नो पहिलो खेल बंगलादेशसँग खेल्ने भएको छ । मंगलबार सार्वजनिक खेल तालिकाअनुसार नेपालले कात्तिक २४ गते बंगलादेशसँग मलेसियाको क्वालालम्पुरस्थित किनरारा ओभलमा प्रतिस्पर्धा गर्नेछ । नेपाल र टेस्ट मान्यताप्राप्त बंगलादेशसँगै प्रतियोगितामा अर्को टेस्ट राष्ट्र भारतको युवा टोली र आयोजक मलेसिया समूह एमा परेका छन् । नेपालले वायुमास ओभलमा कात्तिक २५ गते भारतसँग दोस्रो खेल खेल्नेछ । यसैगरी कात्तिक २७ गते नेपालले समूहगत चरणको आफ्नो अन्तिम खेलमा मलेसियाको सामना गर्नेछ । नेपालले मलेसियासहित भारत र बंगलादेशमध्ये एकलाई पराजित गर्न सकेको अवस्थामा सेमिफाइनलको यात्रा तय गर्न सक्नेछ । चारचार टोली सम्मिलित दुवै समूहबाट विजेता र उपविजेता टोली प्रतियोगिताको अन्तिम चारमा पुग्नेछन् । सेमिफाइनलका विजेताले फाइनलमा उपाधिका लागि प्रतिस्पर्धा गर्नेछन् । समूह बीमा पाकिस्तान, श्रीलंका र अफगानिस्तानसहित पश्चिम एसियाको विजेता एक टोली (टुंगो लाग्न बाँकी) रहेका छन् । नेपाली टोली प्रतियोगिताको तयारीस्वरूप हाल बंगलादेशमा छ । नेपाली टोलीले बंगलादेशसँग तीनवटा अभ्यास खेल खेल्ने कार्यक्रम छ । नेपाली टोलीले बंगलादेशविरुद्ध बिहीबार, शनिबार र आइतबार अभ्यास खेल खेल्ने तय भएको छ । बंगलादेशको अभ्यास खेलपछि स्वदेश फर्किएर नेपाली टोली प्रतियोगिता खेल्न मलेसिया प्रस्थान गर्नेछ ।"
खेलाडी उत्पादन गर्ने एन्फा एकेडेमी बाख्राको खोर बन्यो,"धरान : पाँच वर्षदेखि बन्द रहेको धरानस्थित एन्फा टेक्निकल सेन्टर बाख्राको खोरमा परिणत भएको छ । अखिल नेपाल फुटबल संघ (एन्फा) को बेवास्ताका कारण जीर्ण बनेको धरान१७ स्थित एन्फा टेक्निकल सेन्टर बाख्राको खोर र लागूऔषध सेवनकर्ताको अखडाका रूपमा परिणत भएको हो । २०६६ सालमा फुटबल खेलाडी उत्पादन गर्ने उद्देश्यले स्थापना गरिएको एन्फा टेक्निकल सेन्टर २०६९ सालदेखि बन्द छ । तत्कालीन एन्फा अध्यक्ष गणेश थापा विरुद्ध उपाध्यक्ष किशोर राई र कर्माछिरिङ शेर्पा समूहले सुरु गरेको आन्दोलनसँगै टेक्निकल सेन्टर बन्द भएको थियो । टेक्निकल सेन्टर बन्द भएको पाँच वर्ष बितिसक्दा समेत पुनः सञ्चालन नहुँदा करोडौं रुपैयाँ लगानीमा निर्माण गरिएको दुई हजार पाँच सय दर्शक अटाउने प्यारापिट र खेलाडी आवाससहितको भवन पनि जीर्ण बन्दै गएको छ । पाँच वर्षदेखि बन्द भएको टेक्निकल सेन्टरको रेखदेख राम्रोसंँग नहुँदा प्यारापिटबाट पानी चुहिएर आवास भवनका सबै कोठाहरू जीर्ण बनेका छन् । खेलाडी बस्ने भवनको झ्यालढोका मक्किएर काम नलाग्ने भएका छन् । टेक्निकल सेन्टरको आवास भवन अहिले बाख्रा र राँगा पाल्ने गोठमा परिणत भएको छ । टेक्निकल सेन्टर परिसर दुर्गन्धित भएको स्थानीय बासिन्दाले गुनासो गरेका छन् । टेक्निकल सेन्टरको मर्मतका लागि एन्फा केन्द्रीय समितिले कुनै पनि चासो देखाएको छैन । एन्फाका तत्कालीन अध्यक्ष थापाको धरान निवासी एन्फाका उपाध्यक्ष राई समूहले विरोध गर्न थालेपछि थापाले एन्फा टेक्निकल सेन्टर धरानको रकम निकासा बन्द गराएका कारण सेन्टर बन्द भएको थियो । बन्द भएको पाँच वर्षसम्म पनि एन्फाले टेक्निकल सेन्टर सञ्चालन गर्न नसकेपछि प्यारापिट, आवास भवन र खेलमैदान जीर्ण बनेको धरान फुटबल क्लबका महासचिव प्रताप तामाङले बताए । उनले एन्फाले टेक्निकल सेन्टर बन्द गरेका कारण धरानमा फुटबल खेलाडी उत्पादन गर्न प्रशिक्षण दिने शिक्षकको अभाव भएको गुनेसो पनि गरे । स्थानीय जीवन भट्टराईले एन्फाको बेवास्ताका कारण करोडौंको भौतिक संरचना जीर्ण बन्नुका साथै फुटबल खेलाडी उत्पादनमा समेत समस्या परेको बताए । अहिले टेक्निकल सेन्टरमा चौकीदार अर्जुन गिरीले बाख्रा पालेका छन् । बाख्राका कारण खेलाडी भवन दुर्गन्धित बनेको छ । तर, चौकीदार गिरी भने एन्फाले चार वर्षदेखि आफूहरूको तलब नदिएको गुनासो गर्छन् । एन्फाले चार वर्षसम्म तलबभत्ता नदिएपछि टेक्निकल सेन्टरमा बाख्रा पालेर जीवन गुजारा गरिरहेको छु । एन्फाले चार वर्षको एकमुष्ट रकम दिए केही सहज हुन्थ्यो, गिरीले भन्छन् । अखिल नेपाल फुटबल संघका केन्द्रीय उपाध्यक्ष किशोर राईले एन्फाका अध्यक्ष नरेन्द्र श्रेष्ठको बेवास्ता र लापरबाहीका कारण धरानको एन्फा टेक्निकल सेन्टर सञ्चालनमा आउन नसकेको आरोप लगाए । पटकपटक टेक्निकल सेन्टर सञ्चालन गर्न माग गर्दा पनि एन्फा अध्यक्ष श्रेष्ठले अटेर गरेका कारण आफूहरूले उनीविरुद्ध कडा आन्दोलन गर्ने चेतावनी दिएको पनि उनले बताए । हिजो गणेश थापाले पनि नेपाली फुटबललाई धराशायी बनाएका थिए । आज थापाकै लहैलहैमा लागेर श्रेष्ठले पनि नेपाली फुटबल धराशायी बनाउन खोज्दैछन्, उपाध्यक्ष राईले भने । तर एन्फाका अध्यक्ष श्रेष्ठ भने आफूमाथि उपाध्यक्षले लगाएको आरोप निराधार भएको बताउँछन् । पदीय हिसाबमा एन्फाको अध्यक्षको जिम्मेवारी मेरो हो तर, धरान टेक्निकल सेन्टर चार वर्षअघि जिल्ला फुटबल संघको मनोमानीका कारण लथालिंग बनेको हो । खेलाडी भर्नाका विषयमा जिल्लाका पदाधिकारीले विवाद गरे । भएको मैदानलाई स्थानीय पदाधिकारी र सरोकारवालाले पनि स्याहारसम्हार गर्नुपर्ने हो । आफूहरू टेक्निकल सेन्टरमा बाख्रा र राँगा पालेको हेर्दै बस्ने अनि दोष जति अरूलाई लगाएर समस्याको समाधान हुँदैन, श्रेष्ठले भने । श्रेष्ठले धरान टेक्निकल सेन्टर फिफा गोल प्रोजेक्टअन्तर्गत निर्माण भएको हुनाले एन्फाले आगामी सिजनमा टेक्निकल सेन्टरको मर्मतसम्हार गरी खेलाडी राख्ने योजना बनाएको पनि बताए । हालै एएफसी अध्यक्षको नेपाल भ्रमणका क्रममा धरानस्थित टेक्निकल सेन्टरको विषयमा पनि कुरा भएको थियो । टेक्निकल सेन्टर मर्मतका लागि एन्फाले २० लाख रुपैयाँको प्रस्ताव एएफसीमा पठाएको छ । हामी टेक्निकल सेन्टरको मर्मतमात्र होइन, त्यहाँ एकेडेमी नै सञ्चालन गर्न लागिपरेका छौं, श्रेष्ठले भने ।"
