शीर्षक,विवरण
छुन नहुने महिला,"छोरी जन्मिँदा मन खिन्न पार्ने नेपाली समाज पूर्णरूपमा बदलिन बाँकी छ । भविष्यमा घरबाट बिदाइ हुनुपर्ने जाति भन्दै ग्रामीण भेगका अभिभावकले पठनपाठनमा चासो नदिने र सधैं घरायसी काममा लगाइरहने चलन र सोचाइ कुनै नौलो विषय होइन । महिनावारी भएको बखत महिलालाई छुन नहुने र उनीहरू छुट्टै बस्नुपर्ने मान्यता बोकेको समाजमा नै हामी हुर्किएका छौं । विशेषगरी हिन्दु संस्कृतिबाट प्रेरित घरपरिवारमा महिनावारी भएको बखत महिलालाई अलग राख्ने चलन छ । यसको उदाहरण मन्दिरमा मात्र नभई घरहरूमा पनि भेट्न सकिन्छ । भाग्यवश यो चलन हाम्रा घरघरमा बाजेबज्यैको पालासम्म मात्र सीमित रह्यो तर समाजमा भने अझै व्याप्त छ । प्रकृतिले नारीलाई अमूल्य उपहारका रूपमा दिएको मानिन्छ, तर हाम्रो समाजले अझै पनि हेयको दृष्टिले हेर्न छोडेको छैन । नारी परायाको घर जाने र घरगृहस्थी गर्ने जातिका रूपमा स्थापित छन् । तर नारीको अस्तित्व र सहभागिताबिना मनुष्यको जन्म र विकास असम्भव छ । नारीलाई मानसिक र शारीरिक रूपमा कमजोर (महिनावारी) भएको बेला छुन र सँगै बस्न नहुने वस्तुका रूपमा व्यवहार गरिन्छ । यो कस्तो मानवता हो ? हामीले यस विषयमा बुझ्न एकजना महिला साथीसँग कुरा गर्यौं र नारीका पीडा प्रस्ट रूपमा बुझ्ने कोसिस गर्यौं । उनका कुरा सुनेपछि त यो विषय सोचेभन्दा कहालीलाग्दो र विकराल रहेछ । उनको भनाइअनुसार रजवती भएदेखि नै भिन्नै बसाउने र खुवाउने गर्दा नारीहरूलाई पुरुषभन्दा तल्लो र कमजोर भएको महसुस हुने र विस्तारै त्यहीअनुसारको मानसिक छाप बस्नेछ । शिक्षित सहरहरूमा पनि यो अवस्था बाँचिरहेको छ । ग्रामीण भेगमा त कहालिलाग्दो अवस्था छ । हामीले नबुझेको कुरा के हो भने आफूले त्यतिका पीडा भोगेर आएका आमाहरू आफ्नी छोरीलाई फेरि त्यही प्रवृत्ति किन सिकाउँछन् र विवेकहीन प्रथा स्विकार्न बाध्य पार्छन् ? यो धर्मको नाममा गरिएको हो भने यसलाई पुष्टि गर्ने स्रोत कहाँ छ ? धर्मको कुन ग्रन्थमा महिनावारी भएकी नारी अशुद्ध हुन्छन् भनेर लेखिएको छ ? कुरा बुझ्दै जाँदा हिन्दु धर्ममा त महिनावारी भएकी देवीलाई पूजा गरिँदो रहेछ । यसको ज्वलन्त उदाहरणको रूपमा आसाममा रहेको कामाक्षादेवीको मन्दिरलाई लिइन्छ । यहाँ रातो रङ लागेको भिजेको कपडालाई बृहत् प्रसादको रूपमा घरघरमा राख्ने गरिन्छ ।संयुक्त राष्ट्रसंघको मानव अधिकार घोषणापत्रमा स्वास्थ्य, सुरक्षा, खाना, नाना, बासको लागि घरजस्ता सामाजिक आवश्यकता हरेक व्यक्तिका मौलिक अधिकार भएको उल्लेख छ । यस पत्रमा नेपालले पनि हस्ताक्षर गरिसकेको छ र नेपाल सन्धि ऐन २०४७ को दफा ९ बमोजिम यो नेपालमा तुरुन्त कानुनसरह लागू हुनुपर्ने स्पष्ट रूपमा लेखिएको छ । यति हुँदा पनि नेपालका ग्रामीण भेगमा महिनावारी र त्यससँग सम्बन्धित रोगहरूका कारण बर्सेनि सयौंको संख्यामा नारीहरूको निधन हुने गरेको छ । यस विषयमा महिलासँग सम्बन्धित निकायहरू र तिनका नेतृत्वहरू के हेरिरहेका छन् ? आम जिज्ञासाको विषय बनेको छ । महिला, बालबालिका तथा समाज कल्याण मन्त्रालय र त्यसका निकायहरू केकति गम्भीर छन् भनेर हेर्ने हो भने पनि यसबारेमा थप पुष्टि हुन्छ । यसविरुद्ध प्रहरी, समाजका अगुवा महिला नेतृत्व, महिला अधिकारकर्मी आदिले आवाज उठाउन जरी छ । विडम्बनाको कुरा महिला अधिकार र उत्पीडनका कुरा सभा, गोष्ठी र पत्रपत्रिकामा मात्र सीमित छ । यो कुरा लक्षित समूहमा पुग्न सकेको छैन । कानुनबमोजिम सम्बन्धविच्छेद नगरी अर्को स्त्रीसँग विवाह गर्ने पुरुषलाई कतिपय नारीवादी संघसंस्थाहरू सम्मान गर्छन् भने तिनीहरूबाट परिवर्तनको थप आशा गर्न सकिँदैन । महिलावादी संघसंस्थाहरूले बहुविवाह गर्ने पुरुषलाई कार्यक्रममा सहभागी नगराउने र त्यस्ता व्यक्तिको प्रमुख आतिथ्य र आतिथ्यमा हुने कार्यक्रममा भाग नलिने प्रथा बसाल्ने हो भने यो महिला सुधारको पक्षमा महत्वपूर्ण पाइला हुने थियो । नौनौ महिनासम्म गर्भवती भई पीडा बोक्ने र २४ सै घन्टा प्रसव वेदना सहने नारीहरू पुरुषभन्दा हजारौं गुणा सहनशील हुन्छन् र परिवारमा महत्वपूर्ण भूमिका खेल्छन् । यति कुरा थाहा हुँदाहुँदै पनि नारीलाई किन प्रत्यक्ष र परोक्ष रूपमा हेपाहाको पात्र बनाइन्छ ? कोही मान्छे शुद्ध वा अशुद्ध उसको शारीरिक अवस्थाले नभई मनले हुन्छ । हामीले पनि कुनै हाँगा नभएको र नहुने यो प्रथा रोक्न यस्ता घटनाको विरोध गर्नु जरुरी छ ।"
जाँदाजाँदैका भ्रष्टाचार,"आवधिक वा स्थायी कर्मचारी आफ्नो पद सकिन लाग्दा अलि बढी लोभी हुन पुग्छन् । फेरि जीवनमा त्यस्तो अवसर नआउन सक्छ, त्यसैले मौकैमा पछिसम्मको जोहो गर्ने लोभ पलाएर आउँछ । वर्तमान नेपालमा प्रधानमन्त्रीको पद पनि आवधिक हुन गएको छ र त्यो पनि करारमा अर्थात् यति महिनासम्म तँ अनि अर्को यति महिनासम्म म । यस्ता आवधिक प्रधानमन्त्रीहरू पनि खतरनाक हुँदा रहेछन् आफू वा आफ्नो दलका लागि जोहो गर्नुपरेको छ । त्यसमा पनि चुनावजस्तो आसन्न परिस्थितिमा त झन् लोभको तीव्रता त हुने नै भयो । यस्तो लोभले सदाचारको त कुरै छोडौं, कानुनले निर्धारण गरेको मापदण्डको पनि वास्ता नगर्ने नै भए । निवर्तमान प्रधानमन्त्रीले संसद्मा लामो नैतिकताको पाठ गर्नुभयो । राजनीतिमा अब बोलीको कुनै भाउ हुन्छ र भद्र सहमतीय करार पनि कानुनी लिखतजस्तै हुन्छ भन्ने आभास जनतालाई दिने प्रयास गर्नुभयो । तर अर्कोतिर उहाँकै दलका मन्त्रीहरूमार्फत उहाँले नै केही यस्ता काम गर्नुभयो, जसलाई सामान्य मानिस र अख्तियार आयोग दुवैले भ्रष्टाचारको परिधिभित्र रहेको कार्य भनी परिभाषा गर्नुपरेको छ । ती कुराको परिप्रक्षमा उहाँको आफ्नो 'राजनीतिक नैतिकता' को दाबीलाई पर्गैल्नुपर्ने देखिन्छ । यसबारे चर्चा गरौं । बूढीगण्डकी जलविद्युत् परियोजना यो परियोजना नेपालको जलविद्युत्को विकासको योजनामा सर्वाधिक महत्वको र साँच्चै भन्नुपर्दा यसको उत्पादन, यसबाट पर्ने असर, यसको लाभ र लाग्नुपर्ने लगानी प्रत्येक दृष्टिले यसलाई 'राष्ट्रिय गौरव' को योजना भने हुन्छ । यो परियोजनाको विस्तृत अध्ययन भइसकेको छ, नेपालकै लगानीमा र यसको निर्माणको लागि भनी नेपाल आयल निगमले बिक्री गर्ने पेट्रोल, डिजेलमा केही थप दस्तुर पनि लगाएर करोडौं अर्बौं रुपैयाँ उठाइसकिएको छ र त्यो क्रम जारी छ अर्थात् नेपालबाटै लगानी उठ्छ । त्यति मात्र हैन, परियोजनाबाट प्रभावित जग्गा, घरका धनीहरूलाई मुआब्जा बाँड्ने काम पनि थालिएको छ । नीतिगत निर्णय भनेर जुनसुकै विषय पनि मन्त्रिपरिषद्मा लगेर निर्णय गराएपछि अख्तियारको कार्य क्षेत्रभित्र नपर्ने अर्थात् भ्रष्टाचार नठहर्ने हुन सक्छ र ? यसबारेमा भ्रम नराखे हुन्छ । नीतिगत निर्णय कुनै खास कम्पनीलाई ठेक्का वा लाइसेन्स दिने विषय हुन सक्दैन । ४५६ मेगावाटको तामाकोशी परियोजना सञ्चालन गर्न सक्ने नेपाली प्राविधिकहरूको लागि बूढीगण्डकी परियोजना सञ्चालन गर्न पाउनु गौरव र सीप देखाउने मौका पनि छ । नेपाली दक्ष जनशक्तिले निर्माण गर्नुमा सबै नेपालीले गौरव गर्ने कुरा पनि हो । अध्ययन र लगानी दुवै तयार भइसकेको यो योजना निवर्तमान प्रधानमन्त्री र ऊर्जामन्त्रीले प्रधानमन्त्रीको निवासमा चीनको गेजुवा कम्पनीसित अध्ययन प्रोक्योरमेन्ट निर्माण र लगानीको सिद्धान्तबमोजिम भन्दै सम्झौता गरी उसलाई जिम्मा लगाउनुभएको टेलिभिजनमा त्यसबेला देखियो, जब स्वयं प्रधानमन्त्री र उहाँका मन्त्रीले राजीनामा दिइसकेको र सो स्वीकृत पनि भइसकेको र उहाँ नाममात्रको हुनुभएको छ । यस्तो प्रधानमन्त्रीले यो हतारोमा सम्झौता गर्नु न उहाँलाई अधिकार छ, न त त्यो नैतिकता नै हो । विद्युत् ऐनको दफा ३५ अनुसार भनी कानुनबमोजिम भएको भनी जुन उहाँको दाबी छ, त्यो पनि विषयवस्तुको परिवेशमा हास्यास्पद र अमिल्दो छ । दफा ३५ मा पुग्नको लागि गर्नुपर्ने कुनै पनि मापदण्ड पूरा गरिएको छैन । दफा ३५ को व्याख्या कसैको लागि भ्रष्टाचार गर्ने बाटो हुन सक्दैन । देशमा प्रचलनमा रहेका सार्वजनिक खरिद ऐन, सुशासन ऐनजस्ता कतिपय ऐनहरूले तोकेका मूल्य, मान्यता र कार्यविधिहरूको परिप्रेक्षमा त्यसलाई व्याख्या गर्नुपर्ने हुन आउँछ । हाँसोलाग्दो त के छ भने जुन कम्पनीलाई त्यो सुम्पिएको छ, त्यो स्वयं पनि विभिन्न काममा कुख्याती पाएको कम्पनी नै हो । लगानी उसले जुटाउने हैन, नेपाल सरकारले सरल ऋणमा रकम लिएर उसलाई दिनुपर्ने भन्ने कुरा स्वयं उक्त कम्पनीसितको एमओयुबाट प्रस्ट हुन आउँछ । अर्थात् कुनै पनि अवस्थाले उहाँको त्यो काम भ्रष्टाचार हैन र नैतिकता र सदाचारभित्र पर्छ भनी निक्र्योल गर्न सक्ने अवस्था छैन । यसको ठूलो मूल्य प्रधानमन्त्रीले भोलिका दिनहरूमा चुकाउनुपर्ने देख्छु । एकीकृत सञ्चार (मोबाइल) को लाइसेन्स सम्बन्धमा पनि निवर्तमान प्रधानमन्त्रीकै पार्टीका भागमा रहेको सञ्चार मन्त्रालयले भ्रष्टाचारजन्य काम गरेको देखिएको छ । नेपाल दूरसञ्चार प्राधिकरणलाई दूरसञ्चार क्षेत्रको लाइसेन्स दिने र कामको अनुगमन गर्ने अधिकार छ र सोही अधिकार प्रयोग गरेर उक्त प्राधिकरणले विभिन्न कम्पनीहरूलाई कानुनबमोजिम लाइसेन्स दिँदै आएको छ । यो त भयो कानुन र प्रक्रियाबमोजिमको काम । तर यसबाट प्रधानमन्त्रीको काम नचल्ने भयो । उहाँले मन्त्रिपरिषद्बाट निर्णय गरेर कुनै एसएमटी भन्ने कम्पनीलाई लाइसेन्स दिने काम गर्नुभयो । उहाँको तर्क छ, यो नीतिगत निर्णय हो र मन्त्रिपरिषद्ले गरेको नीतिगत कामकारबाहीबारे अख्तियारले हेर्न खोज्न पाउँदैन । उहाँ ढुक्क हुनुहुन्छ । वास्तवमा नेपाली जनताले नबुझेका हैनन्, बुझेका छन ्र यसको पनि लेखाजोखा हुनेछ । प्रश्न छ नीतिगत निर्णय भनेर जुनसुकै विषय पनि मन्त्रिपरिषद्मा लगेर निर्णय गराएपछि अख्तियारको कार्य क्षेत्रभित्र नपर्ने अर्थात् भ्रष्टाचार नठहर्ने हुन सक्छ र ? यसबारेमा भ्रम नराखे हुन्छ । नीतिगत निर्णय कुनै खास कम्पनीलाई ठेक्का वा लाइसेन्स दिने विषय हुन सक्दैन । नीतिगत भन्नाले त्यो विषय हुन्छ, जो धेरैलाई लागू हुने नीतिसित सम्बन्धित हुन्छ । कुनै कम्पनीलाई लाइसेन्स दिने कुरा नै स्वयं मन्त्रिपरिषद्को अधिकार क्षेत्रभित्रको विषय हैन, दूरसञ्चार प्राधिकरणको अधिकार क्षेत्रभित्रको विषय हो । अर्काको अधिकारभित्रको विषयमा आफ्नो अधिकार क्षेत्र नाघेर गरिने यस्तो निर्णय जोसुकैले गरे पनि त्यो भ्रष्टाचार हुन जान्छ । सुन्नमा आएको छ, मन्त्रिपरिषद्बाट लाइसेन्स दिइएको सो कम्पनी कानुनबमोजिम लाइसेन्स पाउन र दिन योग्य पनि छैन । यस्तो काम गरेर निवर्तमान प्रधानमन्त्रीले भ्रष्टाचार गरेका देखिनाले यो पनि अनुसन्धान हुनुपर्ने विषय हो । नैतिकताको विषय त केवल भाषणमा लाटागाँडालाई सम्झाउने विषय हो, गर्ने त भ्रष्टाचारै हो भन्ने अठोट भएजस्तो छ । जनताले सबैथोक बुझेका छन् । निवर्तमान प्रधानमन्त्रीको कार्यकालमा भएगरेका कतिपय यस्ता कुरामा एकैपटक १० वटा कम्पनीलाई विमाको लाइसेन्स दिने कुरा पनि पर्छ । सञ्चारमाध्यमद्वारा आएको जानकारीअनुसार अर्थ मन्त्रालयले एकैपटकमा १० वटा कम्पनीलाई बिमाको लाइसेन्स दियो । यहाँ फेरि पनि बुझ्नुपर्ने कुरा के हो भने बिमा व्यवसायलाई नियन्त्रित गर्न बिमा समिति र सोको अनुमति दिने काम बिमा समितिले गर्छ । अर्थ मन्त्रालयलाई सो अधिकार छैन । सञ्चारमाध्यममा आएको जानकारीअनुसार अर्थमन्त्रीले त्यस्तो अनुमति दिनुभएको छ । पहिलो एकैपटक देशमा दसवटा बिमा कम्पनीलाई लाइसेन्स दिने कामले यसको औचित्यतामाथि प्रश्नचिन्ह खडा गरेको छ । दोस्रो यस्ता निर्णयहरूका बारेमा पर्याप्त सूचना र जानकारीहरू नेपाली जनताले थाहा पाउने गरी प्रवाह गर्नुपर्छ । यस्तो काम पनि शंकाको घेराभित्र रहेको छ । अन्त्यमा, यी उल्लिखित कामहरूले भ्रष्टाचार भयो, भएन भनेर छलफल गरिरहँदा एउटा महत्वपूर्ण कुरा के हो भने त्यस्तो निर्णय कुन परिवेशमा कहिले कसरी गरियो ? त्यो विषय महत्वपूर्ण हुन आउँछ । निवर्तमान प्रधानमन्त्रीका यी कामकारबाहीहरूको परिवेश विचार गर्ने हो भने यी सबैमा भ्रष्टाचारको प्रस्ट गन्ध आउँछ र अख्तियार दुरुपयोग अनुसन्धानको लागि अनुसन्धानको विषय बन्न सक्छ । अख्तियार दुरुपयोग अनुसन्धान आयोगका पूर्वप्रमुख आयुक्त उपाध्यायसित गरिएको कुराकानीमा आधारित ।"
जनप्रतिनिधिका चुनौती र अवसर,"स्थानीय तहमा करिब १५ वर्षदेखिको जनप्रतिनिधि रिक्तताको अवस्थालाई पहिलो चरणको चुनावले केही परिपूर्ति गरेको छ । दोस्रो चरणको निर्वाचन सम्पन्न भएपछि बाँकी स्थानको रिक्तता पनि परिपूर्ति हुनेछ । करिब डेढ दशकसम्म स्थानीय स्तरका हरेक सवालमा सरोकार राख्ने र नियमित रूपमा प्रत्यक्ष सम्पर्कमा हुने आफ्ना जनप्रतिनिधि देख्नसम्म नपाउने अवस्था बन्नु आम स्थानीय बासिन्दाको लागि दुःखदायी विषय बनेको थियो । यही अवस्थाले जनताले प्राप्त गर्ने सेवासुविधासमेत पनि नराम्ररी प्रभावित हुने गरेका थिए, जसबाट कयौं सर्वसाधारणमा त लोकतन्त्रप्रति नै वितृष्णा जाग्ने खतरा आइलाग्ने स्थिति बनेको थियो । लोकतन्त्रको मूल जराको रूपमा रहेको स्थानीय तहको गठन हुनेक्रमसँगै सर्वसाधारणले आफ्ना दुःखसुखमा प्र्रत्यक्ष साथ दिने जनप्रतिनिधि प्राप्त गर्न सफल हुँदै गरेकाले सबैमा एक खालको खुसीयाली छाएको छ । यसो भन्दै गर्दा स्थानीय निर्वाचनबाट चुनिएका सबै जनप्रतिनिधिसामु ठूलाठूला चुनौतीसँगै महत्वपूर्ण अवसर विद्यमान रहेको पाइन्छ । जनप्रतिनिधिले ती चुनौतीलाई सम्भावनामा रूपान्तरण गर्दै प्राप्त अवसरलाई बुद्धिमत्तापूर्वक सदुपयोग गर्न सक्नुपर्छ । निर्वाचनअघिसम्म कुनै दलविशेषको उम्मेदवार बनिरहँदा कसैप्रति आग्रह र पूर्वाग्रहबाट प्रस्तुत हुँदा पनि सुहाउन सक्थ्यो होला । तर निर्वाचन सम्पन्न भई जनप्रतिनिधिको जिम्मेवारी प्राप्त गरिसकेपछि आम जनताको साझा व्यक्तित्वको रूपमा जोकोही जनप्रतिनिधिले आफूलाई उभ्याउन सक्नुपर्छ । शासन सत्ताको नयाँ संरचनाको भर्खर स्थापना भएको र कतिपय कामको नयाँ अभ्यास गर्नुपर्ने भएकाले तुरुन्तै सोचेअनुसार फड्को मार्न सहज छैन । वर्तमान नयाँ परिवेशअनुसार आफूले बहन गर्नुपर्ने अधिकारका बारेमा राम्ररी जानकारी राख्नु जरुरी छ । स्थानीय तहसम्बन्धी संविधानमा भएका विभिन्न व्यवस्था र विभिन्न ऐनकानुनका बारेमा मसिनो गरी जान्नबुझन ध्यान दिनुपर्छ । निर्वाचन सम्पन्न भइसकेको अवस्थामा कसले भोट दियो र कसले भोट दिएन भन्ने हिसाबकिताब गरेर अब कसैप्रति पनि आग्रहपूर्वाग्रहको भावना राख्नु उचित हुँदैन । पक्षपातपूर्ण व्यवहारले जनताको लागि गरिने लोकप्रिय काम सम्पन्न गर्न समस्या आइलाग्न सक्छन् । गहन साझा जिम्मेवारीमा रहेका व्यक्तिबाट हुने हरेक क्रियाकलापले सिंगो समाजलाई नै प्रत्यक्ष प्रभाव पार्दछ । अतः जनप्रतिनिधिले आफ्ना व्यक्तिगत जीवनशैली तथा आचरणमा समेत विशेष ध्यान दिनु जरुरी हुन्छ । उनीहरूले आम जनताको अगाडि एक उदाहरणीय व्यक्ति बन्न सक्नुपर्छ । यसमा कर्मचारी प्रशासनले जनप्रतिनिधिलाई पूर्णरूपमा सघाउन जरुरी हुन्छ । लामो समयदेखि गाउँ विकास समितिका सचिवहरूले एकछत्र झोलामा र जिल्ला सदरमुकाममा चलाई आएका गाविस कार्यालयलाई सम्बन्धित स्थलमै व्यवस्थापन गर्न पनि धेरै मेहनत आवश्यक छ । स्थानीय तहका जनप्रतिनिधि र कर्मचारीले आफूहरूलाई एक रथका दुई पांग्रा हौं भन्ने आत्मसात गर्नुपर्छ । यी दुवै वर्गका बीचमा नङ र मासुको सम्बन्ध कायम हुनुपर्छ । सुरुको एक वर्षमा त कयौं प्रशासनिक, व्यवस्थापकीय तथा कार्यालयीय भौतिक व्यवस्थापनका काम सम्पन्न गर्न ठूलै मेहनत गर्नुपर्ने हुन्छ । कतिपय गाउँपालिका र नगरपालिकाका केन्द्रलाई आम जनताको लागि पायक पर्ने स्थानमा स्थापना गर्न पनि विशेष ध्यान दिनुपर्नेछ । नगरपालिकाको संख्यामा हल्का ढंगले ह्वात्तै बढाउने काम भएको छ । यस आधारमा कागजी आँकडाको हिसाबले नेपालको करिब ६१ प्रतिशत जनसंख्या नगरबासी भइसकेका छन् । यस आधारमा नेपाल दक्षिण एसियाकै बढी सहरीकरण भएको मुलुकमा पर्न गएको छ । तर विगतका नगरपालिकाको आर्थिक स्रोतको कुरा गर्ने हो भने करिब ३० प्रतिशत मात्रै स्थानीय स्रोतबाट चल्न सकेको र अरू सबै केन्द्रको अनुदान तथा सहयोगबाट चल्नुपर्ने अवस्था रहेको थियो । अतः स्थानीय स्रोतको निर्माण गर्ने सवाल सबैको लागि पेचिलो देखिएको छ । कतिपय विकट जिल्लामा दलहरूबीचको सहमतिमा न्यूनतम मापदण्ड पूरा नभएको स्थानमा पनि नगरपालिका घोषणा गरिएका छन् । कतिपय जिल्लाका केही नगरपालिका भनिएका गाउँबस्तीमा त राम्रोसँग पैदल हिँड्न सक्ने बाटोसमेत छैन । त्यसैगरी शिक्षा, स्वास्थ्य, खानेपानीलगायतका आधारभूत सवालमा त झनै बैरागलाग्दो अवस्था छ । कतिपय गाउँपालिकामा सरसफाइको क्षेत्रमा कमजोर अवस्था विद्यमान रहेको र सरसफाइको न्यूनतम मापदण्ड पूरा नहुँदै हतारमा खुला दिसामुक्त गाउँपालिका घोषणा गरिएका छन् । प्रायजसो गाउँपलिकामा जनप्रतिनिधिले अभियानकै रूपमा र अलि कठोर बनेर सरसफाइमा सुधार गर्न लाग्नुपर्छ । जनप्रतिनिधिलाई भौतिक पूर्वाधारका क्षेत्रमा सुधार गर्न कठिनाइ हुने अवस्था छ । अधिकांश गाउँपालिकाका कार्यालय हिजोको गाउँ विकास समितिको भवनमा हाललाई जेनतेन गुजारा गरेको अवस्था छ भने कतिपय गाउँपालिका र नगरपालिकाका कार्यालय भाडामा जेनतेन सञ्चालित भइरहेका छन् । अधिकांश गाउँपालिका र नगरपालिकाका वडा कार्यालय नै छैनन् । सुरुमा भाडामा कार्यालय व्यवस्थित गर्न ठूलै मेहनत गर्नुपर्ने अवस्था छ । लामो समयदेखि गाउँ विकास समितिका सचिवहरूले एकछत्र झोलामा र जिल्ला सदरमुकाममा चलाइआएका गाविस कार्यालयलाई सम्बन्धित स्थलमै व्यवस्थापन गर्न पनि धेरै मेहनत आवश्यक छ । देशमा लोकतान्त्रिक गणतन्त्र स्थापनापछिको यो स्थानीय तहको पहिलो चुनाव भएकाले स्वायत्ततासहितको स्थानीय सरकारको अगुवा दस्ता बन्न पाउनु आफैंमा सुनौलो अवसर हो । धेरैजसो स्थानीय तहमा अनुभवी, पाका, समाजको लागि हिजो पनि केही गरेका र नयाँ परिस्थितिअनुसार अझै केही गर्नसक्ने व्यक्तिहरू र नयाँ ज्ञान, सीप र जोसजाँगर भएका व्यक्ति नै विजयी भएर आएका छन् । उनीहरू सबै आफ्नो कार्यकाल सकेसम्म जनताको अधिकतम सेवामा बिताउने र भविष्यमा आफ्नो र पार्टीको नाम राख्ने भावना बोकेर आएका छन् । पक्ष र विपक्ष सबैलाई समेटेर समाजको समृद्धिको महान् अभियानको सक्रिय अगुवाइ गर्ने कसम खाएर नै अघि बढिरहेका छन् । सबैजसो राजनीतिक दल तथा उम्मेदवारले जनताको घरदैलोमा भोट माग्दै गरेको बेलामा सिंहदरबारको अधिकार अब गाउँमै आएको भन्ने भाषण सुनेका मतदाताले अब व्यावहारिक रूपमा ती अधिकार केके हुन् र साँचो अर्थमा गाउँमै उपभोग गर्न पाउँछौं त भनेर प्रश्न गरिरहेका छन् । अर्कोतिर नयाँ जोस र जाँगर बोकेका नवनिर्वाचित जनप्रतिनिधिले पनि आफ्नो कार्यकालमा केही न केही नयाँ काम देखाउने अभिलाषा बोकेका छन् । सकभर लोकप्रिय काम गरेर सबैमाझ लोकप्रिय बन्ने मनसाय सबै जनप्रतिनिधिले राख्नु स्वाभाविकै हो । केन्द्रीय सरकारबाट सीधै अनुदानको बजेट स्थानीय तहकै खातामा आइपुग्नु र स्थानीय आवश्यकताका महत्वपूर्ण विषयमा बजेट वितरण गर्ने अधिकार प्राप्त गर्ने विषय चानचुने होइन । स्थानीय स्तरमा रहेको युवा बेरोजगारको समस्या समाधान गर्ने र लथालिंग अवस्थामा पुगेको कृषि, शिक्षा, स्वास्थ्य, खानेपानी, विद्युत्लगायतका क्षेत्रमा आमूल परिवर्तन गरी सुखी नेपाली, समृद्ध नेपालको आधारशिला खडा गरी लोकतन्त्रलाई बलियो बनाउने आधारस्तम्भ खडा गर्ने अभियानको अगुवा हुन पाउनु अहम् महत्वको सवाल हो । स्थानीय स्तरमा पहिचान हुन बाँकी रहेका स्रोतको पहिचान गरी खेर गइरहेका स्रोतको सदुपयोग गर्न सकेमा आर्थिक पक्ष बलियो बनाउन सक्ने प्रबल सम्भावना रहेका छन् । नयाँ संरचनाको सुरुआतमै साँच्चै निःस्वार्थ भावनाले जनमुखी काम गर्न सकेको अवस्थामा ती व्यक्ति र तिनको पार्टी दुवैको लागि भविष्यसम्म जनाधार बलियो बनाउने सुअवसर पनि हो । सर्वप्रथम स्थानीय स्रोतसाधन पहिचान गरेर तिनको सही सदुपयोग गर्न सकेमा नयाँ खालका जनमुखी काम गर्न सकिने प्रबल सम्भावना रहेको छ । यसमा विशेषगरी स्थानीय स्रोतसाधनको सही सदुपयोग गरेर आर्थिक स्रोत बलियो बनाउने र स्थानीय मानवीय स्रोत तथा जनशक्तिलाई प्राथमिकतामा राखेर यथोचित व्यवस्थापन गर्न सक्ने अवसर पनि हो । शपथ ग्रहणलगत्तै आफ्नो पदभार सम्हाल्न बेलामै कतिपय नगरपालिकाका मेयर तथा गाउँपालिकाका अध्यक्षहरूले जनताको लागि रचनात्मक कामको थालनी गर्ने गरी निर्णयसमेत गरेका समाचार विभिन्न छापामा बारम्बार आइरहेका छन् । ती कतिपय निर्णयलाई लिएर केन्द्रीय सरकारबाट आलोचनासहित ध्यानाकर्षण पनि गरिएको पाइन्छ । यसबाट ऐनकानुन निर्माण नगरी त्यत्तिकै ठाडो निर्णय गर्ने विषय कानुनविपरीत हुन जानेतर्फ सजग गराएको पनि देखिन्छ । निर्वाचनमा जितको उमंगतासँगै भावनामा बगेर जनताको लागि रामै्र काम गर्ने मनसायले गर्दागर्दै पनि कतिपय नियमकानुनको बेवास्ता र रचनात्मक सुझावको नजरअन्दाज गरिएको पनि हुन सक्छ । समयमै राम्रो ध्यान नपुर्याई अघि बढियो भने पनि घोषित महत्वपूर्ण कामलाई भविष्यमा कार्यान्वयन गर्न समस्या सिर्जना हुन सक्नेतर्फ पनि समयमै सचेत हुन जरुरी छ । निर्वाचन जितको उन्मादलाई संयमित तवरले सदुपयोग गर्न सक्नुपर्छ । रुकुम जिल्लाका केही गाउँपालिकामा नेकपा माओवादीले विगत सशस्त्र विद्रोहका बखत राज्यका ऐनकानुनलाई चुनौती दिँदै जनसरकारको नाउँबाट गरिएका कतिपय कामकारबाहीलाई पनि मान्यता दिने भनेर निर्णय भएको भन्ने पनि सुन्नमा आएको छ । तत्कालीन सशस्त्र द्वन्द्वको बेला कुरा गर्ने हो भने माओवादीभन्दा फरक विचारका जोकोही शक्तिलाई सीधै तिरस्कार गरेर जबर्जस्त एकलौटी ढंगले हरेक गतिविधि सञ्चालन गरिएका थिए । स्थानीय तह आफैंमा सरकार त हो, तर लोकप्रियता कमाउने नाममा राज्यको कानुनको बर्खिलाप हुने गरी काम हुन थाले भने सुशासन कायम गर्न असहज हुन सक्छ । यसतर्फ नवनिर्वाचित जनप्रतिनिधिले समयमै गम्भीर रूपमा ध्यान पुर्याउन उचित हुन्छ । बोगटी एमालेका वैकल्पिक पोलिटब्युरो सदस्य हुन् ।"
५२ घुस्सा ५३ ठक्कर,"कुनै बेला एसएलसीसरहको परीक्षा दिन नेपाली विद्यार्थीहरू कलकत्ता वा इलाहाबाद पुग्नुपथ्र्यो, सातुचामल बोकेर । पटना विश्वविद्यालयले त्रिचन्द्र कलेजलाई मान्यता दिएपछि पनि त्रिभुवन विश्वविद्यालय स्थापना नभएसम्म पटनामा जाँच दिनु जानुपथ्र्यो । ज्यानबहादुर प्रधान, दिनेशानन्द वैद्य, यज्ञराज जोशी, इन्द्रबहादुर नकर्मी, अम्बरबहादुर कार्की, शेषराज दली, रघुवर वैद्य, कुलनाथ लोहनी, कर्णबहादुर श्रेष्ठ, रामनारायण शुक्ला, रामप्रसाद जोशी र तोरणबहादुर शाह जस्ता विद्यार्थीले १९९१ सालमा नेपालबाटै एसएलसी उत्तीर्ण गर्दा उनीहरूको ठूलो इज्जत भएको त्यसबेलाको गोरखापत्रले छापेको पाइन्छ । आफ्ना ३८ वर्षीय दाजु देवशमशेरलाई हटाएर ३५ वर्षकै उमेरमा प्रधानमन्त्री भएका चन्द्रशमशेरका पालासम्म १६१ वटा मात्र विद्यालय रहेको नेपालमा विद्यार्थी र शिक्षक संख्या थोरै भए पनि भारतका नामी स्कुलहरूसँग प्रतिस्पर्धा गर्ने क्षमता भएको देखिन्छ । १९८५ सालको प्रवेशिका परीक्षामा सर्वोत्कृष्ट ठहरिएका रामप्रसाद मानन्धर एमएसम्म नै सर्वोत्कृष्ट भए । नेपालको पढाइ कमजोर थिएन भन्ने यो एउटा उदाहरण हो । अरू कुरामा पनि नेपाल नामी थियो । रूसमा अक्टोबर क्रान्ति सम्पन्न भएकै वर्ष (सन् १९१७) अमेरिकाबाट विद्युत् इन्जिनियर भएका पद्मसुन्दर मल्लले छोरीलाई पनि खरसाङ (दार्जिलिङ) लगेर पढाए, ब्रिटिस शासनका बेला । ती बालिका (वृन्दा शाह) पछि गएर भारतका लागि नेपाली राजदूत भइन् । उनले शिक्षा, संस्कार र सम्पत्तिको सदुपयोग गरिन् । सम्पत्ति कमाउन समय लाग्दैन । मध्यरातमा डकैती गरेर भोलिपल्ट बिहानै करोडपति पनि बन्न सकिन्छ । अर्थात् असल हुन मात्र समय लाग्छ, सफल हुन समय लाग्दैन । सभ्य र संस्कारी बन्न धेरै वर्ष लाग्छ । राष्ट्र र जनताको हितमा विवेकपूर्वक काम गर्ने हो भने प्रत्येक नेपालीले दिनको पाँचपाँच रुपैयाँ छुट्टै दान दिएर दिनैपिच्छे करोडौं रुपैयाँको 'विकास कोष' बनाउन सकिन्छ तर सत्ता होइन, राष्ट्र सर्वोच्च हुन्छ र राजस्वको सदुपयोग मात्र हुनेछ भनेर जनतालाई आश्वस्त तुल्याउन सक्ने महानायक खोइ ? तनहुँका यदुनाथ खनाल हुन् वा इलामका नरेन्द्रनाथ बाँस्तोला, दाङका टेकनाथ गौतम हुन् वा कास्कीका लेखनाथ पौड्याल, अर्घाखाँचीका दधिराम मरासिनी हुन् वा पाँचथरका स्वामी प्रपन्नाचार्य ती सबैले आफू र परिवारको मात्र चिन्ता गरेनन् । समाज र राष्ट्रलाई पनि योगदान गरे । जीवनमा बाउन्न घुस्सा त्रिपन्न ठक्कर खाएका धेरै संघर्षशील, विचारशील, विवेकशील, देशभक्त र सुशील चरित्रहरू मिलेर नेपाल राष्ट्र बनेको हो । कैयन् आरोहअवरोह भोग्नुपरे पनि नेपालको अस्तित्व सुरक्षित रहेको हो । नेपाल एउटा निश्चित क्षेत्रफल मात्र होइन, विश्वकै उदाहरणीय राष्ट्र हो । त्यसैले यसको गाथाजगत् प्रसिद्ध र विपुल चहकिलो छ । कालीगण्डकी नदीबाट मात्र २२ हजार किलोवाट विद्युत् उत्पादन हुन सक्छ भनेर मेहनतपूर्वक तयार पारिएको प्रतिवेदन सिंहदरबार जल्दा खरानी भएको कुरा पूर्व प्रधानमन्त्री मातृकाप्रसाद कोइरालाले सुनाएका थिए । २००७ सालको क्रान्तिमा महत्वपूर्ण भूमिका खेलेका कोइराला भन्थे, 'राजनीतिमा सक्रिय हुनेहरूले राष्ट्रलाई होइन, दलहरूलाई प्राथमिकता दिन थाले । पृथ्वीनारायण शाहले एकीकरण गरेको राष्ट्र २००७ सालपछि दलहरूको सत्ता संघर्षको सिकार भयो । नेपाल सिंगापुर, मलेसिया र दक्षिण कोरियाभन्दा बलियो र स्वावलम्बी थियो, तर विस्तारै घृणित राजनीतिले थला पर्दै गयो ।' पुरानो बानेश्वरस्थित उनको निवासमा झन्डै तीन घन्टा भएको वार्तामा मातृकाबाबु भावुक देखिन्थे । उनले पञ्चायतकालमै भनेका थिए, 'पञ्चहरूमा बढेको गुटबन्दी र भ्रष्टाचारले निर्दलीय प्रणाली धरापमा परेको छ । यसले गर्दा जनतामा उत्साह मर्दै गएको छ ।' बानेश्वर हाइटमै घर भएका टंकप्रसाद आचार्यले झैं कोइरालाले पञ्चायत व्यवस्थाको विरोध त गरेनन्, तर वृद्धवस्थामा उनी निकै निराश देखिन्थे । टंकप्रसादमा त्यस्तै चिन्ता थियो । अन्वेषकहरूले सत्य उत्खनन गर्दा सम्बन्धित व्यक्ति र स्रोतको विश्वसनीयता जाँच्नैपर्छ । २०१७ सालतिर काठमाडौंका सक्रिय युवकहरू धर्मरत्न यमी (तुलाधर) तथा भुवनलाल प्रधानलगायतका उपत्यकाका पचासौं सामाजिक, साहित्यिक, राजनीतिक, प्राज्ञिक र सांस्कृतिक क्षेत्रका व्यक्तिहरूबाट सूक्ष्मरूपमा सूचना लिन्थे, राजा महेन्द्र । उनका सचिव, सल्लाहकार, सहयोगी प्रायः सबै योग्य र मिलनसार थिए । त्यसैले उनी आफ्नो कार्यक्रम र उद्देश्यमा सफल भए । असल काम गर्नेलाई नगद, घर, जग्गा आदि बकस दिएर स्वतन्त्र ढंगले काम गर्न प्रोत्साहन दिन्थे राजा महेन्द्र । झन्डै १२ वर्षअघि नेपाल टेलिभिजनमा पंक्तिकारले सञ्चालन गरेको अन्तर्वार्तामा राजनीतिज्ञ तथा इतिहासविद् भुवनलाल प्रधानले यसको खुलासा गरेका छन् । धर्मरत्न यमी र भुवनलाल प्रधानलाई घर किन्न राजा महेन्द्रले चालीसचालीस हजार रुपैयाँ बकस दिएका थिए । साहित्यकार धर्मराज थापादेखि लिएर पचासौं राजनीतिज्ञ, कर्मचारी र स्रष्टाले त्यसरी नगद र जग्गा जमिन बकस पाएका उदाहरण छन् । 'तिमीहरूले राष्ट्रको लागि ढुक्क भएर काम गर्नू, गाँस, बासको व्यवस्था म गरिदिउँला' राजा महेन्द्रले त्यसरी हौसला दिने गरेको त्यसबेलाका चर्चित व्यक्तिहरू सुनाउँछन् । त्यस्तो उदार व्यवहारले राष्ट्रलाई बेफाइदा भएन । हाम्रा पुर्खाले बाँच्नको निम्ति आफ्नो मात्र स्वार्थ हेरेनन्, समाज र राष्ट्रको पनि रक्षा गरे । वनजंगल, नदी, पहाड, ताल, गाउँ, सहर सबैको संरक्षणमा ध्यान दिए । कान्तिपुर, ललितपुर र भक्तपुरमा मात्र सयकडौं ढुंगेधारा बनाए । सभ्यता झल्काउने हजारौं मन्दिर, धर्मशाला, गुम्बा, देवालय बनाए । डा रमेश ढुंगेलसहितको टोली गोरखा जाँदा पंक्तिकारले नरेश्वर गाउँमा राजा रणबहादुर शाहले बनाएको मन्दिर दर्शन गर्ने मौका पाएको थियो । संवत् १८६८ मा गीर्वाणयुद्धविक्रम शाहले स्थापना गरेको काठमाडौंको स्तम्भअभिलेखमा बागमती नदी (त्यसबेला वाग्वति भनिएको छ) को वर्णन छ, 'जसको शुद्ध पानीको सधैं सेवनले पाप नास गर्छ, दुःख हर्छ, कल्याण गर्छ, मुक्ति दिन्छ, ती वाग्वतीको म शरण पर्छु ।' (शाहकालीन कला र वास्तुकला, डा जगदीशचन्द्र रेग्मी, पृष्ठ ४२१) आजका करोडपति, सभ्य र अत्यन्त टाठाबाठा भन्नेहरूले राजनीति मात्र होइन, नदी, ताल, वनजंगल, गाउँ र सहरलाई प्रदूषित र विकृत बनाएका छन् । पोखराका केही 'सभ्य' नवधनाढ्यहरूले नै फेवाताल फोहोर बनाएर पुरिरहेका छन् । काठमाडौंवासीले बागमती, विष्णुमती सबै विकृत बनाएका छन् । प्रदूषण नगर्ने हो भने सफाइ गर्नै पर्दैन, नदीले आफैं नुहाउँछ । विदेशीको सहायता चाहिँदैन । धर्म, संस्कृति र सभ्यता हरेक राष्ट्रको पहिचान हो । नेपाल अधिराज्यको संविधान २०१५ मा भनिएको छ, प्रत्येक नागरिकले प्रचलित परम्पराको मर्यादा राखी सनातनदेखि चलिआएको आफ्नो धर्मको अवलम्बन र अभ्यास गर्न सक्नेछ । तर कसैले कसैको धर्म परिवर्तन गराउन पाउने छैन ।' नेपालको संविधान २०१९ मा धर्मसम्बन्धी हकमा त्यस्तै व्यवस्था छ । नेपाल अधिराज्यको संविधान २०४७ मा धर्मसम्बन्धी हकमा (धारा १९) धर्म परिवर्तन गर्नगराउन नपाइने स्पष्ट उल्लेख छ । गणतन्त्रात्मक संविधान २०७२ मा राष्ट्रलाई धर्म निरपेक्ष किन घोषणा गरियो र यसलाई अवसरवादीहरूले किन उत्कृष्ट संविधानको रूपमा शिरोधार्य गरे भन्ने कुरा जगजाहेर नै छ । पुर्खाले बाउन्न घुस्सा त्रिपन्न ठक्कर खाएर आर्जेको राष्ट्र, स्वधर्म, परम्परा, सभ्यता आज विस्तारै निर्जीव बन्दै गएको छ । दलहरूलाई राष्ट्र होइन, सत्ता मात्र चाहिएको हो भने विदेशीद्वारा निर्देशित संविधान र राज्यसत्ता नै निर्विकल्प मानिदिए हुन्छ । हाम्रा भावी पुस्ता आफ्नै राष्ट्रमा अल्पमतमा पर्ने अवस्था सिर्जना गर्न वर्तमान संविधान उत्कृष्ट मात्र होइन, सर्वोत्कृष्ट छ । राष्ट्रलाई टुक्राटुक्रा बनाउन संघीयताले क्रसर मेसिनकै काम गर्ने देखिन्छ । गणतन्त्रले राष्ट्र कति शान्त, सुखी र समृद्ध बनाउँछ भन्ने बुझ्न धेरै दुःख गर्नै पर्दैन, कंगो, रुवान्डा, सुडान, सियरालियोन, मोजाम्बिक, सेन्ट्रल अफ्रिकन रिपब्लिक, नाइजेरिया, लाइबेरिया, बुर्किनाफासो आदिलाई हेरे पुग्छ । दसवटा प्रमुख दरिद्र राष्ट्रमा पर्ने मोजाम्बिक, नाइजर, बुरुन्डी, मालावी, कंगो, सेन्ट्रल अफ्रिकन रिपब्लिक, लाइबेरिया, जिम्बावे र इरिट्रिया जस्ता राष्ट्रमा कहाँ छैन गणतन्त्र ? गणतन्त्रले राष्ट्र धनी र शान्त बन्छ भनेर स्विट्टजरल्यान्ड हेर्न गएका नेताले दस वर्षमा नेपाललाई सुडान बनाउन लागेको हामीले देखिरहेका छौं । बजार गएका बाबुले पापा ल्याउँछन् भनेर अवोध केटाकेटीले पर्खे झैं हामी जनताले दस वर्षमा दसवटा प्रधानमन्त्री हेरिसकेका छौं । बाउन्न घुस्सा त्रिपन्न ठक्कर बेहोरिसकेका छौं । युगकवि सिद्धिचरणले लेखेका छन्, 'सहु, सहु, सहु बाबू, सहनै नसके पनि ।' हाम्रो नियति त्यस्तै छ । सहिरहेका छौं। नेपाली जनता भोट हाल्ने मेसिन होइनन्, तर निर्णय गर्ने अर्कै छ । आज सर्वाधिकार विदेशीमा सुरक्षित छ । सिंहदरबारमा बस्नेहरू कारिन्दा र नौसिन्दा जस्ता छन् । न्याय, राजनीति र कूटनीतिका महत्वपूर्ण फैसलामा कार्यपालिका, न्यायपालिका र व्यवस्थापिका 'बोधार्थ' मात्र बुझ्ने फाँटवाल जस्ता बनेका छन् ।सिक्किमको निर्णय दिल्लीले गरे झैं विगत दस वर्षयताका हरेक महत्वपूर्ण कुराको छिनोफानो बाह्यशक्तिले गर्ने दुर्भाग्यपूर्ण परिस्थिति ठूला दलहरूले नै सिर्जना गरेका हुन् । त्यसैले ठूलो हुन दूतावासको दुलो खोज्ने प्रवृत्ति बढेको छ । राष्ट्रका बहुसंख्यक जनतालाई राष्ट्रिय भावधारामा समेट्ने कुनै प्रोज्ज्वल तथा सुयोग्य व्यक्तित्व दीर्घसोच, स्वतन्त्र चिन्तन र अदम्य स्वाभिमानका साथ लोभ, पूर्वाग्रह तथा हीन भावना त्यागेर हाम्रा बीचमा उभिन्छन् भने जनताले पक्कै पनि भरोसा गर्न सक्छन् । दल, गुट, जात, कान्ला, खोल्सा र ढिस्कोलाई आधार मानेर हिँड्नेहरू र कार्यालयमा विदेशीका तस्बिर सजाउनेहरू एउटा दलका नेता बन्लान्, राष्ट्रनायक हुन सक्दैनन् । अर्थात् संकीर्ण विचार, घृणा, उन्माद, जलन, प्रलोभन, प्रतिशोध, प्रत्युत्पादक चिन्तन, विद्वेष र पीडा बिर्सेर सबै नेपालीलाई अभिभावकको माया र संरक्षण दिन सक्ने नायक खोजेको छ राष्ट्रले । त्यसपछि मात्र राष्ट्र गतिशील बन्न सक्छ। बालकृष्ण समले अमरसिंह नाटकको भूमिकामा लेखेका छन्, 'अमरसिंह थापाले यस देशलाई रगत छ्यापीछ्यापी हाडले बज्र नठोकेको भए फेरि अमरसिंह कुन आधारमा लड्न पाउँथे ! पृथ्वीनारायण शाहले नेपाललाई एकसूत्रमा नबाँधेको भए वा बाँध्ने प्रयत्न नगरेको भए फेरि स्थुङ्को, गौतम बुद्ध, मानदेव, अंशुबर्मा, जयस्थिति मल्ल, राम शाह, महिन्द्र मल्ल, प्रताप मल्लहरूले कला, साहित्य, संस्कृति, शिल्प, दर्शन, नीति, राष्ट्रियता, वीर्य र पुरषार्थद्वारा यस देशलाई नबनाएको भए पृथ्वीनारायण शाहले कुन केन्द्रमा त्यो सूत्र बाँध्न पाउँथे ? ' समले भने झैँ नेपाल छ, त्यसैले हामीले नेपाली भन्न पाएका छौं । नेपाल साझा घर हो नेपालीको । नेपालमा विकार मात्रै छ भन्दै युरोप र अमेरिकातिर बसेर अग्ला बार्दलीबाट उपदेश दिने प्रवासीहरूले नेपालमै बसेर एकएकवटा वरपीपल रोपे पनि दस वर्षपछि लाखौं वृक्षले करोडौंलाई छहारी दिने थियो । स्वदेशमा द्वन्द्व, हड्ताल, भूकम्प, नाकाबन्दी, बेरोजगार, अभाव, तनाव, बेमेल र वैमनस्यका कारण मनोवैज्ञानिक रूपले क्लान्त बनेका करोडौं नेपालीले नेपाल आमा जीर्ण भए पनि उनलाई बचाउन केही न केही गरिरहेका छन् । बाउन्न घुस्सा त्रिपन्न ठक्कर खाँदै आएका तर कुनै विदेशी शक्तिको वन्दना नगर्ने लाखौं युवा स्वदेशमै केही गर्न र यही माटोमा मर्न चाहन्छन् । यो प्रबल राष्ट्रिय चेतनाले विदेशीका आज्ञाकारीहरूलाई पनि सोच्न बाध्य बनाएको छ । ठूलाठूला प्रवचन होइन, जनताले स्पष्ट परिणाम देख्न सकिने परिवर्तन खोजेका छन् । त्यस्तो परिवर्तन ल्याउन इमानदार र राष्ट्रवादी नेतृत्व खोजेका छन् । दक्षिण एसियामा सामूहिक भावनाको सम्मान गर्दै समूहको खेलाडी (टिम प्लेयर) बन्ने नेतृत्वले सफलता पाइरहेको देखिन्छ । एक्लै उभिन खोज्ने व्यक्ति (लोनर) राजनीतिमा काम लाग्दैन । आफ्ना विचारमा अडिग रहन नसक्ने र घाँस देख्नासाथ सिँगौरी खेल्दै दौडिने राजनीतिक पशुहरू पनि परिदृश्यबाट विस्तारै हराउँदै जानेछन्, कोमिन्ताङ जस्तै । जनभावना बुझ्न नसक्दा ब्रिटेनको संसदीय निर्वाचनमा थेरेसा मेले कन्जरभेटिभ पार्टीलाई बहुमत दिलाउन सकिनन् । यस्ता पछिल्ला घटनाबाट पनि राजनीतिज्ञहरूले शिक्षा लिएनन् भने अहंकार, एक्ले ढेडु प्रवृत्ति वा अवसरवादले उनीहरूलाई धराशायी बनाउँछ, धुलिसात् तुल्याउँछ । किनभने राजनीतिक दल भनेको नेताको व्यक्तिगत सम्पत्ति वा नोकरचाकरको बथान होइन । तसर्थ सार्वजनिक जीवनमा आएका व्यक्तिले मेरो दलबारे सदस्य नै नभएका व्यक्तिले किन टिप्पणी गर्छन् भनेर सामाजिक सन्जाल वा मिडियामा हप्काउन मिल्दैन । दल भनेको जमिनदारी होइन । ब्रिटिस लेखक एन्डी मारिनोले भारतीय प्रधानमन्त्री नरेन्द्र मोदीको आत्मकथामा घतलाग्दो कुरा लेखेका छन्, 'गुजरातको मुख्यमन्त्री छँदा मोदीले पारदर्शी र जिम्मेवार नेताको व्यवहार देखाए । करोडौं भारतीयको मन जितेपछि उनलाई राष्ट्रको नेतृत्व दिँदा केही गर्छन् कि भन्ने विश्वास प्रबल हुँदै गयो ।' विश्वासयोग्य नेतृत्वले मात्र राष्ट्र हाँक्न र स्थायित्व दिन सक्छन् भन्ने उदाहरण धेरै देशमा पाइएको छ । 'आफ्नी छोरी नखरमाउली, तन्नेरीलाई दोष' भन्ने नेपाली उखान हामीले सुनेका छौं । राष्ट्र र जनताको हितमा विवेकपूर्वक काम गर्ने हो भने प्रत्येक नेपालीले दिनको पाँचपाँच रुपैयाँ छुट्टै दान दिएर दिनैपिच्छे करोडौं रुपैयाँको 'विकास कोष' बनाउन सकिन्छ तर सत्ता होइन, राष्ट्र सर्वोच्च हुन्छ र राजस्वको सदुपयोग मात्र हुनेछ भनेर जनतालाई आश्वस्त तुल्याउन सक्ने महानायक खोइ ? दल, गुट, क्षेत्र वा जातभन्दा माथि उठेर सम्पूर्ण नेपालीलाई एउटै चिन्तनधारामा डोर्याउन सक्ने महानायक खोइ ? समयले यही प्रश्न गरिरहेको छ ।"
एसियन प्रिमियर लिग क्रिकेट नेपालमा,"काठमाडौं : एसियाका ६ वटा देशको सहभागिता रहने एसियन प्रिमियर लिग टीट्वेन्टी क्रिकेट प्रतियोगिता आगामी असार ५ गतेदेखि नेपालमा आयोजना हुने भएको छ । क्रिकेट कन्ट्रोल बोर्ड अफ चण्डीगढ पञ्जाब (भारत) को आयोजनामा हुने उक्त प्रतियोगितामा नेपालसहित भारत, अफगानिस्तान, दुबई, श्रीलंका र बंगलादेशका टोलीको सहभागिता रहनेछ । लिग चरणको खेलपछि चारवटा टोली सेमिफाइनलमा पुग्नेछन् । प्रतियोगिताका सबै खेल कीर्तिपुरस्थित त्रिभुवन विश्वविद्यालयको क्रिकेट मैदानमा खेलिनेछन् । प्रतियोगिताको विजेताले ४० लाख, उपविजेताले १६ लाख र तेस्रो हुने टोलीले आठ लाख रुपैयाँ पुरस्कार पाउनेछन् । विभिन्न देशका उदीयमान खेलाडीलाई अवसर प्रदान गर्न र क्रिकेटको विकासका लागि प्रतियोगिता आयोजना गर्न लागिएको आयोजकले जनाएको छ । आयोजकले आइतबार एक कार्यक्रमबीच प्रिमियर लिगको ट्रफी पनि सार्वजनिक गरेको छ । सहभागी टोली र कप्तानको नाम पनि चयन गरिएको छ । नेपाल स्टर्मको कप्तान स्वप्नील पटेल, इन्डियन स्टार्सको कप्तान तिलकरत्ने दिल्सान, श्रीलंकन लायन्सको कप्तान परभिज माहरुफ, बंगलादेश टाइगर्सको कप्तान अल अमिन होसेन, दुबई वारियार्सको कप्तान अब्दुल सकुर र अफगानिस्तान बुल्सको कप्तान राना नाभिद अल हुसेन रहने छन् । प्रतियोगिताका लागि अन्य खेलाडी अक्सनबाट लिइने बताइएको छ । प्रतियोगितामा दक्षिण एसियाका कुनै पनि देशका खेलाडीले भाग लिन पाउनेछन् ।"
सरोगेसी आमाले जन्माइन् रोनाल्डोका जुम्ल्याह सन्तान,"एजेन्सी : फुटबल स्टार क्रिस्टियानो रोनाल्डो सरोगेसी आमाबाट जुम्ल्याहा सन्तानका बाबु बनेका छन् । पोर्चुगिज सञ्चार माध्याममा आएका खबर अनुसार अमेरिकाको वेस्ट कोस्टाकी एक महिलाले सरोगेसी आमाका रुपमा रोनाल्डोका जुम्ल्याह सन्तान जन्माएकी हुन् । गत बिहीबार जन्मिएका उनका जुम्ल्याह सन्तानमा एक छोरा र एक छोरी रहेको बताइएको छ । उनका बच्चाको नाम इमा र माटेयो राखिएको छ । रोनाल्डो र उनी निकट व्यक्तिहरुले यसको आधिकार जानकारी दिएका छैनन् तर पोर्चुगलका टेलिभिजन च्यानल, अखबार, वेबसाइटहरुले सरोगेसी आमाबाट रोनाल्डोका जुम्ल्याह सन्तान जन्मिएको खबर दिएका गरेका छन् । रोनाल्डो यसअघि नै एक छोराका बाबु बनिसकेका छन् । उनका छोरा हाल ६ वर्षका भएका छन् ।"
