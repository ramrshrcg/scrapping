शीर्षक,विवरण
राजाको चौतारा,"कास्की जिल्लाको सदरमुकाम पोखरानजिक पृथ्वी राजमार्गमा पर्ने गगनगौंडाको हाराहारीमा पूर्वपट्टि सातमुहाने पर्छ । सातमुहानेदेखि अलिकति तल दक्षिणपट्टि मालमूल फाँट पर्छ र मालमूल फाँटको पुछारमा राजाको चौतारा नामक एउटा चौतारा अवस्थित छ । राजाको चौतारा अघि नेपालको पूर्वपश्चिम मूल बाटोमा पथ्र्यो । यही राजाको चौतारा भएर काठमाडौंबाट पश्चिमतिर जुम्ला र किल्लाकाँगडासम्मको लस्कर चल्थ्यो । यसैगरी, पूर्वपश्चिमबाट दक्षिण भीमादतिर जाने हुलाकको बाटो पनि यही राजाको चौताराबाट छुट्टिन्थ्यो । अतः हुलाकका जाँचकीहरूले यही चौतारामा बसेर हुलाक जाँच्थे र हुलाकीहरूले हुलाक साट्थे । अघि कास्कीका राजा शिव शाहको पालामा कास्कीको मालमूलमा शान्ति सम्झौताको लागि बाह्र राजाको भेट हुँदा त्यसको स्मारक स्वरूप चिनेको चौतारा भएकाले यस चौताराको राजाको चौतारा नाम रहेको हो । अहिले नेपालमा संघीय लोकतान्त्रिक गणतन्त्र स्थापना गरिएको छ । धर्म निरपेक्षता कायम गरिएको छ । अतः वर्तमान परिवेशअनुसार मालमूलको यस चौतारालाई राजाको चौतारा भन्न मिल्दैन जनताको चौतारा भन्नुपर्छ भनेर जनताको चौतारा भन्न थालिएको छ । कुनै व्यक्ति, संस्था र व्यवस्था आफैंमा असल र खराब हुँदैन । त्यस व्यवस्थालाई परिचालन गर्ने व्यक्तिको गुण, आदर्श एवं मर्यादामा त्यसको सफलता र असफलता भर पर्छ । त्यसकारण राजा भन्दैमा नकारात्मक सोच राखिहाल्न हुँदैन । यसको आशय पुनः नेपालमा राजतन्त्र स्थापना गरिनुपर्छ भन्नेचाहिँ होइन । लिच्छविकाललाई नेपालको स्वर्णकाल मानिन्छ । त्यसमा पनि अंशुबर्माको समयलाई स्वर्णकाल मानिएको छ । किनभने अंशुबर्माको समयमा कैलाशकूट भवन बनेको थियो । एउटै सभाकक्षमा एकैपटक दस हजार व्यक्ति अटाउन सक्ने उक्त भवनको क्षमता थियो । त्यस्तो भवन त्यसताका भारत र चीनमा थिएन । यो नेपालको गौरव हो । अंशुबर्मा महासामन्त थिए । यसरी सामन्त शासनकालमा पनि राष्ट्रको विकास हुँदो रहेछ भन्ने बुझिन्छ । चन्द्रशमशेरले फर्पिङबाट बिजुली निकाल्दा जापानमा बिजुली बत्ती थिएन । यो कुरालाई इतिहासले स्विकार्न सक्नुपर्छ । नेपाललाई शान्ति र सहअस्तित्वको बारेमा कसैले सिकाइरहनु पर्दैन, बरु नेपालले विश्वलाई शान्ति र सहअस्तित्वको पाठ सिकाएको छ तर हामीले हाम्रो इतिहास राम्रोसँग पढेर त्यसबाट स्वाभिमानको पाठ सिक्न सक्नुपर्छ । संस्कृतिबाट प्रेरणा लिएर अघि बढ्न सक्नुपर्छ । राजाको चौतारा त्यस्तै शान्ति, सम्झौता र सहअस्तित्वको प्रतीक हो । यो कुनै झुर सामन्ती शासकको निशाना होइन । अतः यस चौतारालाई राजाको चौतारा भन्दा कुनै आपत्ति छैन । गगनेगौंडाको पुछारमा पर्ने राजाको चौतारा शान्ति, सम्झौता र सहअस्तित्वको प्रतीक हो, यो कुनै झुर सामन्ती शासकको निशाना होइन । अतः यस चौतारालाई राजाको चौतारा भन्न कुनै आपत्ति छैन । अघि कास्कीका राजा शिव शाहको पालामा कास्की र लमजुङको युद्ध भयो । कास्कीले मादी तरेर लमजुङको यारदिसम्म कब्जा गर्यो । त्यसपछि लमजुङको फौज अघि बढ्यो । कास्कीको अर्घौं देउमाडीमुन्तिरको ओखलेगौंडामा ठूलो लडाइँ भयो । लमजुङले कास्कीको अर्घौं देउमाडी र ठूलाकोट कब्जा गरेर विजयपुर खोलाको साँध लगायो । त्यसपछि कास्कीको मालमूलमा बाह्र राजाको भेट हुँदा लमजुङका राजा दावादल शाहबाट पंक्तिकारका नौ पुस्ताअघिका पुर्खा ६ गाउँ याङजाकोटका मीर उमरा वीरसिंह क्ह्रोंगी लामा गुरुङको नाममा लालमोहर आयो र लमजुङले गजसिमलेको एघार खेत लिई अर्घौं ठूलोकाट र देउमाडी कास्कीलाई छोडेर घा (सन्धि) गरेका थिए । कास्की र लमजुङको सिमाना मादी नदी भए पनि मालमूलमा गरिएको सम्झौताअनुसार मादीपूर्वको बरालडाँडा कास्कीअन्तर्गत र मादी पश्चिमको दाङसिमर्याङलाई लमजुङको कित्तामा राखिएको थियो । मादीगंगाको पूर्वपट्टिको डाँडामा याङ्जाकोट अवस्थित छ । याङजाकोट लमजुङ राज्यको पश्चिम उत्तरतर्फको मुख्य किल्ला थियो । अतः पश्चिमतिर लडाइँ, भिडाइँ, सन्धिसम्झौता आदि याङ्जाकोटको मोहोडाबाट गरिन्थ्यो । साबिकमा याङ्जाकोट ६ गाउँको मौलो थियो । २०३२ सालमा याङ्जाकोटको ६ गाउँअन्तर्गतका पाँचवटा गाविस कास्कीमा गाभियो । अहिले याङ्जाकोटलाई मादी गाउँपालिकाको सदरमुकाम कायम गरिएको छ । साबिक लमजुङ हाल कास्की, याङ्जाकोट, छापाडाँडाका पैंडी पार्सिंह नम्जु क्रोम्छै गुरुङको घरमा भएको वंशावलीमा कास्कीका राजा शिव शाहको पालामा कास्कीको मालमूलमा भेटेका बाह्र राजाहरूका राज्य र तिनको नाम उल्लेख गरिएको छैन । केवल 'मालमूलमा बाह्र राजाको भेट हुँदा' भन्ने मात्र उल्लेख छ । यी बाह्र राजाहरू आठटीकाका आठ राजा तथा तनहुँ, रिसिङ, घिरिङ र पर्वतका गरी बाह्र राजा हुन्' भन्ने बुझिन्छ । भीरकोट, गह्रौं र ढोर यी तीन खान राज्य र नुवाकोट, सतौं, कास्की, लमजुङ र गोरखा यी पाँच शाह राज्यलाई समुच्चमा आठटीका भनिन्छ । यसरी यी बाह्र राजाहरूले कास्कीको मालमूलमा भेटेर सम्मेलन गरी आपसमा लडाइँभिडाइँ नगर्ने, आआफ्नो साँधसिमानामा मिलेर बस्ने, आपसमा बिहेबारी गर्ने आदि शान्तिसम्झौताको सन्धि गरेका थिए । वर्तमानमा शान्ति क्षेत्र नेपाल, दक्षिण एसियाली क्षेत्रीय सहयोग संगठन, कमनवेल्थ नेसन, जी ट्वान्टी, संयुक्त राष्ट्रसंघ आदि संघसंस्था छन् । आआफ्ना क्षेत्रमा शान्ति र सहअस्तित्व कायम गरी विकास निर्माणको काममा अघि बढ्नु ती संघसंस्थाहरूको प्रमुख दायित्व हो, तर त्यसबेला नै गण्डकी प्रस्रवण क्षेत्रका शासक एवं भारदारहरूमा सहिष्णुता, सहअस्तित्व, सद्भाव एवं समन्वय र शान्तिको भावना जागृत भइसकेको देखिन्छ । कास्की, मालमूलको उक्त ऐतिहासिक सम्मेलनले यस कुराको पुष्टि गर्दछ । अतः दक्षिण एसियाली क्षेत्रीय सहयोग संगठन र संयुक्त राष्ट्रसंघजस्ता संघसंस्थाहरूको स्थापनाको भावनाको विकास नेपालबाट भएको देखिन्छ । कास्की, मालमूलको यस ऐतिहासिक शान्ति सम्मेलनको सुखद उपलक्ष्यमा चिनिएको शान्तिको प्रतीक यस राजाको चौताराले सहिष्णुता, सहअस्तित्व, सद्भाव एवं समन्वय र शान्तिको सन्देश दिइराखेको छ र भविष्यमा पनि दिई नै रहनेछ ।"
अदूरदर्शी राजनीतिको आर्थिक प्रभाव,"नेपालको परिवर्तित परिवेशले राजनीतिक क्षेत्रमा उत्साह र उमंग जगाएको भए पनि आर्थिक, सामाजिक र आदर्शकेन्द्रित मनोवैज्ञानिक क्षेत्रलाई भने विचलित र कमजोर बनाउँदै लगेको छ । किनकि परिवर्तनसँगै स्थायित्वमा विघ्नवाधा निरन्तर देखिरहनु, जनताको मनोविज्ञानमा निरन्तर प्रहार भइरहनु, देशको आर्थिक अवस्था डामाडोल हुँदै जानु र सामाजिक सोचमा दूरदर्शिताको अभाव प्रशस्त देखिनु नै मूल कारण हो । लोकतान्त्रिक संविधान आयो । संविधान कार्यान्वयन पक्षको महत्वपूर्ण भाग स्थानीय तहको चुनाव करिबकरिब सम्पन्न भए पनि स्थायित्वको आशाभित्र केही घाउ भने निको भइराखेको अवस्था छैन । जनतामा चुनावी वातावरणको उत्साह देखिए पनि मनोवैज्ञानिक निराशार वितृष्णा भने यथावत् नै छ । दुई नम्बर प्रदेशको चुनाव हुन बाँकी नै छ । प्रतिनिधिसभा र प्रदेशसभाको चुनावको अत्तोपत्तो छैन । यसरी राजनीतिले नेपाललाई विभिन्न समयमा झुक्याउँदै, फड्को मार्दै र ठग्दै आएको छ । नेपालको अर्थतन्त्रको विकास र विस्तार कछुवाको गतिमा अगाडि बढिरहेको छ । जनचाहना भने वायुपंखी घोडा झैं हिँडोस् भन्ने छ । राजनीतिक उतारचढावले नै देशको अर्थतन्त्रलाई ह्रासोन्मुख बनाउँदै लगेको कारण विकासको गति पनि मन्द भएको हो । देशको योजना गत विकासको क्रम हेर्दा माकुराको जालोजस्तो छ । माकुरोले जालो आफंै बनाउँछ र आखिरमा त्यही जालोलाई कि त उसले आफैं खान्छ कि त त्यही जालोको भुमरीमा परी मर्छ । देशको आर्थिक वृद्धिदर पँधेर्नीहरूले गर्ने गरेको क्षणिक मीठो गफजस्तो छ । आर्थिक वृद्धिदरको सन्दर्भमा अर्थशास्त्रीहरूको मननयोग्य चिन्तनलाई राज्यले बेवास्ता गरिरहेको देखिन्छ । नेताहरू आर्थिक वृद्धिदर बढेको होहल्ला गर्दै हिँड्छन् । विकासको गति अगाडि बढेजस्तो देखाउन गाउँगाउँमा जथाभावी ताइ न तुइका बाटा खनेर दुर्घटनाको थलो बनाइदिएको छ । यही कारणले प्रत्येक वर्ष कैयन् मानिसहरू दुर्घटनामा परि मर्ने गर्छन् । विकासले फड्को मारेको सूचनाले पत्रिकाका पन्ना भरिने गरिन्छ । केही आधिकारिक वर्गहरू सरकारको ढुकुटी खेलाउनेहरूको गुणगान गाउन व्यस्त छन् । जनता सोझा भनूँ या बाँगा भनूँ सुधार र परिवर्तनको सपना बुनेर लुटतन्त्र, छुटतन्त्र र फुटतन्त्रलाई सघाउने काम गरिराखेका छन् । परिवर्तन चाहने, तर त्यही परिवर्तनले ल्याएको उपलब्धिमा झमेला खडा गर्नु कुनै व्यक्ति, संस्था वा पार्टीहरूको बुद्धिमानी कार्य होइन । परिवर्तनलाई आत्मसात् गरी मेलमिलाप र सहकार्यबाट अगाडि बढ्नुको अर्को विकल्प छँदा पनि छैन । सरकारी तवरमा जनताले काम गर्नुपर्दा कति दुःख, अप्ठ्यारो र वाधाहरूलाई खेप्नु परिराख्या हुन्छ, त्यसमा कसैको चासो छैन । चुनावको समयमा नेताहरू जीवन नै दिन लाग्या जस्तो त्यागका कुरा गरेर भाषणबाजी गरिराखेका हुन्छन् । सहर पसेपछि कुन दुलामा छन्, जनताले खोज्दा पनि पाउन सक्दैनन् । के यही हो त लोकतन्त्रको आवाज ? अर्थतन्त्रको विकास, विस्तार र अभिवृद्धिको लागि जनताले परिवर्तन खोजेको हो । मूल कुरा परिवर्तनले खोजेको विषय अर्थतन्त्रको विकास नै हो । तर त्यस दिशातर्फ उन्मुख हुने खालको दूरदर्शी बृहत्तर चिन्तनको अभावै देखिन्छ । यसको अर्थ जसले जतिसुकै खोके पनि नेपालको अर्थतन्त्र मुस्किलले चलिरहेको छ । अर्थतन्त्र बलियो भएको भए महाभूकम्पले विध्वंस पारेको धर्म र संस्कृतिका महत्वपूर्ण सम्पदाहरूमा घाँस उम्रिएर बिजोग देख्नुपर्ने अवस्था आउने थिएन होला । अर्थतन्त्रले फड्को मारेको भए भूकम्पमा ध्वस्त भएका जनताका घरहरू बनिसक्थे होलान् । नेपालको अर्थतन्त्रले फड्को मार्न नसक्नुको धेरै कारणमध्ये पहिलो कारण त राजनीतिक अस्थिरता हो भने दोस्रो भौगोलिक विविधता, गरिबी र अशिक्षा हो । देशमा विभिन्नखाले राजनीतिक परिर्वतन आयो, तर राजनीतिक दल वा नेताहरूमा दूरदर्शिताको अभाव र राजनीतिक परिवर्तनसँगै आर्थिक क्रान्तिको बाटो तय गर्न नसक्नु नै मुख्य समस्याको रूपमा देखिएको छ । देशमा योजनागत विकासको अवधारणा भए पनि कार्यान्वयन पक्षमा ज्यादै फितलोपन भएको कारणले पनि अर्थतन्त्रको विकासमा विभिन्न तगाराहरू देखिन पुगे । देशको सबलता राजनीतिक स्थिरता र तीव्र आर्थिक उन्नतिको बाटोले देखाउने भएकाले नेपालको सन्दर्भमा यी दुवै पक्ष सदियौंदेखि कमजोर बन्दै आएको छ । हाम्रा अगाडि अनेकौं चुनौतीहरू भए पनि राजनीतिक परिवर्तनको साथै आर्थिक विकासको एजेन्डा तीव्र गतिमा अगाडि बढ्नुपर्ने थियो । आर्थिक उन्नतिले नै राजनीतिलाई स्थायित्व दिन्छ । नेपालको राजनीतिक नेतृत्वले दिगो आर्थिक क्रान्तिको मार्ग पहिल्याउन नसक्नाले पनि अस्थिरता कायम रहन मद्दत पुग्यो । राजनीतिक स्थिरता र आर्थिक विकास एकअर्काका पूरक भएकाले परस्पर तालमेल हुनैपर्छ । नेपालले अब राजनीतिक चिन्तनको विषयलाई धेरै महत्व दिनुपर्ने जरुरी छैन । किनकि परिवर्तनको बाटो देखाउने संविधान बनिसक्यो । त्यही संविधानले राजनीतिको सही मार्ग देखाउँदै जानेछ । फेरि पनि नेपाली जनता राजनीतिकै भुमरीमा घुमिरहने हो भने नेपाल भन्ने देश हजारौं वर्ष पछि पर्दै जानेछ । यसलाई राजनीतिक पार्टी तथा जनताले गम्भीर भएर सोचौं, विचार गरौं र दृढताका साथ अघि बढौं । यसैमा सबैको भलो छ । कमजोर मनस्थिति र विचार बोकेर महान् विषय पाउन सकिन्न । कर्तव्यलाई भुलेर खालि अधिकारको मात्र रटान रट्ने राजनीतिले संसारलाई अशान्तिको मार्गतर्फ मात्र धकेल्छ । हाम्रो हिमालयले हामीलाई शान्तिको पथ देखाइरहेछ, धर्म र संस्कृतिले विश्वबान्धत्व र सहिष्णुताको भावना जगाइरहेछ, हाम्रा युवाहरूले विश्वलाई कर्मको आधारलाई मजबुत गराइराखेका छन्, नदीनालाले प्राणी मात्रको प्यास बुझाउने र अन्धकारलाई उज्यालोतिर परिणत हुने संकेत गरिराखेका छन् । यस्तो महान् सम्पदा र आदर्श भरिएको देशमा निरन्तर राजनीतिक, आर्थिक तथा सामाजिक क्षेत्रमा उतारचढाव भइरहनु लाजमर्दो विषय हुन जान्छ । त्यसैले वैचारिक कमीकमजोरी त्यागेर उच्चतम् चेतनालाई पक्डिनु नै नेपाल र नेपालीहरूको कल्याणको मार्ग हो । संविधानलाई समयअनुरूप परिवर्तन गर्दै लग्ने हो । परिवर्तन चाहने, तर त्यही परिवर्तनले ल्याएको उपलब्धिमा झमेला खडा गर्नु कुनै व्यक्ति, संस्था वा पार्टीहरूको बुद्धिमानी कार्य होइन । परिवर्तनलाई आत्मसात् गरी मेलमिलाप र सहकार्यबाट अगाडि बढ्नुको अर्को विकल्प छँदा पनि छैन । बाहिर त परिवर्तन आयो । अब हामीले भित्री रूपबाट आफ्नो संस्कार, भावना र विचार पनि परिवर्तन गर्नुपर्ने अपरिहार्यता देखिन्छ। पुरानो सोच, पूर्वाग्रही विचार, पुरानो व्यावसायिकता एवं पुरानै ढंगको कार्य प्रणाली त्यागेर नवीन अवस्था स्विकार्नुपछ । कर्तव्य बिर्सेर अधिकारको मात्र खोज गर्नु बुद्धिमानी हुँदैन । विकासको सन्दर्भमा हामी अरू देशहरूको तुलना गर्छौं । तर विचारको सन्दर्भमा हामीले अरूको देशका मनुष्यसँग किन तुलना नगर्ने । विचारमा किन हामी अरू देशका मानिसभन्दा कमजोर सम्झने ? हामीले संयमता, समझदारी र इमानदारी पक्डने हो भने संसारले हाम्रो विचारको अनुसरण गर्नेछन् । त्यसैले न्यून विचारलाई एकातिर पन्छाएर महान् विचारको पछि हिँडौं, यसबाटै नेपाल संसारको सबैभन्दा धनी मुलुक बन्नेछ । अतिवाद, मिथ्यावाद र हीनतावादलाई अँगालो हालेर हामी विश्वसँग प्रतिस्पर्धा गर्न सक्ने छैनौं । त्यसैले यस्ता न्यून विचारदेखि माथि उठौं र अघि बढौं । यसैमा राजनीतिक चेतनाको विकास, आर्थिक उन्नति, मानवता र मनुष्यताको कल्याण छिपेको छ ।"
पशुपति क्षेत्रको फेरिएको मुहार,"नेपालमा पशुपतिनाथको प्रसिद्ध मन्दिर हुनु नेपाल र नेपालीकै लागि गौरवको विषय हो । त्यति मात्रै होइन, यो विश्वकै लागि एक अतुलनीय जीवन्त सम्पदास्थल पनि हो । पशुपतिनाथको मन्दिरलगायतको क्षेत्र २०३६ सालमा विश्वसम्पदा सूचीमा सूचीकृत भएपछि त अझ यो विश्वका सम्पूर्ण मानवका लागि नै अमूल्य सम्पदास्थल बन्न पुग्यो । नेपाल सरकारले आर्थिक वर्ष ०७०७१ देखि राष्ट्रिय गौरवको आयोजनाको रूपमा पशुपति क्षेत्र विकास कोषलाई स्विकारेपछि पशुपति क्षेत्रप्रति अझ अरू जनचासो बढ्न गएको अवस्था उत्साहप्रद छ । साथै राष्ट्रिय गौरवको योजनामा परेपछि पशुपति क्षेत्र विकास कोषको उचाइ नै बढेको छ भने हुन्छ । किनभने त्यसभन्दा अघि बजेटसमेत पाउने र नपाउने वा कति पाउने भन्ने अन्योल हुन्थ्यो । कहिलेकाहीं त आर्थिक वर्ष सकिनै लाग्दा वैशाखजेठतिर सो आवको बजेट तथा कार्यक्रम बन्ने गरेको अवस्था पनि थियो । राष्ट्रिय गौरवको योजनामा परेपछि बजेट पनि ११ करोडबाट एकैपटक २५ करोड पुगेको छ । यो साल ४० करोड ७५ लाखको छ । अर्को सालको लागि ४४ करोडको बजेट स्वीकृत भइसकेको छ । पशुपति क्षेत्र करिब २६४ हेक्टर क्षेत्रफलमा फैलिएको छ । पशुपति क्षेत्रको समग्र विकास, संरक्षण, संवद्र्धन एवं प्रवद्र्धनको दृष्टिकोणले २०४४ सालमा छुट्टै ऐनकै तर्जुमा भई पशुपति क्षेत्र विकास कोष नामको स्वायत्त संस्था गठन भयो । २०५८ सालमा दसबर्से अवधारणात्मक गुरुयोजना तयार पारी त्यसले निर्देश गरेका कतिपय कार्य सम्पन्न भए पनि अझै गर्नुपर्ने कार्य धेरै बाँकी छन् । अवधारणात्मक गुरुयोजनाको तेस्रो चरणका कार्यहरू समाप्त भए पनि चौथो चरणको भूउपयोग एवं संरचनात्मक गुरुयोजनाले पशुपति क्षेत्रलाई कस्तो बनाउन चाहेको हो भन्ने कुरा किटान गर्नेछ र एउटा निश्चित समयसीमाभित्र त्यहाँ सम्पन्न गरिने कार्यहरूको बृहत् योजना तयार पार्नुपर्नेछ । यो जतिसक्दो चाँडो नगरे पशुपति क्षेत्रमा घर एवं बस्ती विस्तारले खुम्चिँदै जाने तथा त्यस्तो अवस्थामा खर्च बढ्दै जाने स्थितिले काम गर्न अप्ठ्यारो पनि पर्न सक्छ । पशुपति क्षेत्र विकास कोषको सदस्यसचिवको हैसियतले सेवा गरेको झन्डै २७ वर्षपछि पुनः सदस्यसचिवमा मनोनीत भएर काम गरेको अब छिटै चार वर्ष पुग्न लागेको छ । यस छोटो अवधिमा पशुपति क्षेत्र विकास कोषले जुन किसिमको विश्वास आर्जन गर्न सफल भएको छ, त्यो महत्वपूर्ण छ । पशुपति क्षेत्रको महत्तालाई जीवन्त राख्न तथा त्यहाँ गर्नुपर्ने यावत् कार्यहरूमा जिम्मेवारीपूर्वक सम्पन्न गर्न अहिलेसम्म कोषले खेलेको भूमिका सराहनीय छ । शिवरात्रिजस्तो लाखौंलाख तीर्थयात्री र दर्शनार्थीहरूको जमघट हुने पर्वलाई व्यवस्थापन गर्न होस् कि तीज, सद्वीजारोपणजस्ता पर्वहरूमा पाल्नुहुने लाखौं श्रद्धालुजनहरूलाई सेवासुविधा पुर्याउने कार्य होस्। त्यसलाई सुझबुझका साथ सम्पन्न गर्न कोष सदैव डटेर कार्य क्षेत्रमा लागेको छ । कोषको स्थापना हुनुअघि गृह मन्त्रालयले छुट्ट्याउने सामान्य बजेट र गृहमन्त्रीको अध्यक्षतामा बन्ने शिवरात्रि मूल समारोह समितिको भरमा चलेको थियो । त्यतिबेला दुईतीन लाख रुपैयाँको बजेट हुन्थ्यो । ठाउँठाउँमा केही पालहरू राखिन्थे । सबै कुरा भगवान् भरोसा थियो । पछिल्लो वर्षको महाशिवरात्रि (२०७३ साल) पर्वमा झन्डै १३ लाख भक्तजन पशुपति क्षेत्रमा आए र त्यसमध्ये करिब साढे पाँच लाख भक्तजनले भगवान् पशुपतिनाथको दर्शन गरेको अनुमान गरिएको छ । यत्रो भीड भएको पर्वमा कुनै घटनादुर्घटनाविना व्यवस्थापन गर्न सक्नु कोषले अख्तियार गरेको योजना र व्यवस्थापनको सफलता हो भनेर मान्नैपर्छ । आफ्नो सीमित स्रोत, साधनको भरपूर उपयोग गरी अधिकतम सेवा दिन कोषको उल्लेख्य योगदान छ । कुनै बेला साँघुरिएर मन्दिरको पश्चिमपट्टिको बाहिर ढोकामा पुग्दा पनि कहाँनिर छ पशुपतिनाथको मन्दिर भनेर खोज्नुपर्ने अवस्थाबाट विस्तारैविस्तारै सिंगो पशुपतिनाथ क्षेत्रले मुहार फेर्दैछ । नेपाल सरकारबाट विकास निर्माणमा प्राप्त हुने बजेटबाहेक कर्मचारी तलब एवं सुविधामा आफ्नै आन्तरिक स्रोतबाट बेहोर्ने नेपालका थोरै निकायमा पशुपति क्षेत्र विकास कोष पनि पर्नु खुसीको विषय हो ।पशुपति क्षेत्र विकास कोषको राष्ट्रिय तथा अन्तर्राष्ट्रिय क्षेत्रमा आफ्नै किसिमको महत्ता छ । विश्व सम्पदा सूचीमा सूचीकृत क्षेत्र भएकाले त कोषले गर्ने हरेक काममा विश्वको ध्यान जाने स्पष्ट छ । २०७० सालअघि पशुपति क्षेत्र विकास कोषको विषयमा पत्रपत्रिकामा बराबर भनेजसो नकारात्मक र विवास्पद समाचारहरू ज्यादात्तर आउँथे । यो चार वर्षको अवधिमा स्वदेश तथा विदेशका मिडियाहरूले सकारात्मक रूपले कोषका कार्यहरूलाई सराहना गरी सघाएका छन् । केही पीत पत्रिका र प्रायोजित समाचार एवं लेखहरूबाहेक समग्रमा कोषको उचाइ बढाउने गरी मिडियाहरू प्रस्तुत हुनु भनेको कोषप्रति जनताको विश्वास बढ्नु हो । साथै पशुपतिक्षेत्र विकास कोषको महत्व, उपादेयता र औचित्य सिद्ध गर्ने गरी पशुपति क्षेत्र विकास कोष नेपालको राष्ट्रिय गौरवको योजना नै बन्न पुगेको सुखद् स्थिति छ । पहिलेभन्दा फरक आर्थिक वर्ष ०७००७१ देखि कोषको बजेट तथा कार्यक्रम चारथरी स्रोतबाट सम्पन्न हुने गरेका छन् । १ नेपाल सरकारबाट प्राप्त अनुदानबाट सम्पन्न हुने कार्यक्रम, २ आन्तरिक स्रोतबाट गरिने कार्यक्रम, ३पशुपतिनाथको मन्दिरबाट हुने आम्दानीबाट सम्पन्न गरिने कार्यक्रम र ४ जनसहभागिताबाट हुने कार्यहरू । नेपाल सरकारको अनुदानबाट गएको गत आवमा सुरु गरिएका तर नसकिएका कार्यक्रमलाई त्यसपछिको आवमा बहुवर्षीय योजनाअन्तर्गत निरन्तरता दिई कार्य गर्ने परम्परा बसालिएको छ । जनसहभागिताबाट अहिले भइरहेको विकास सकारात्मक र उत्साहप्रद छ । सदस्यसचिवको जिम्मेवारी पाउँदा मलाई लागेको थियो, सबै कुरा अनुकूल भयो र अवसर पाएँ भने पशुपति क्षेत्रको कायापलट गर्छु, धेरै काम गरेर देखाउँछु भन्ने थियो । जब पद बहाली गरेर सबै परिस्थिति बुझ्दै गएँ, त्यहाँ त दुई दर्जनभन्दा बढी वर्षौंदेखिको क्रोनिक समस्याले कोष ग्रस्त रहेछ । प्रशासनिक कार्य र बग्रेल्ती समस्या सुल्झाउनमै व्यस्त हुनुपर्ने, अध्ययनअनुसन्धानका कार्यहरू, विकास निर्माणका कार्यमा दृष्टि दिनै नपाइनेजस्तो अवस्था रहेछ । साथै झन्डै दिनैपिच्छे र महिनापिच्छे आउने यात्रापर्वमा ध्यान दृष्टि पनि त्यत्तिकै पुर्याउनुपर्ने अवस्थाले समय बितेको पत्तै नहुने रहेछ । यद्यपि यो चार वर्षको अवधिमा सम्पन्न भएका एवं हुन लागेका कार्यहरूमा १ पशुपति क्षेत्रका कैयन् महत्वपूर्ण मन्दिर, सत्तल आदिको मर्मतसम्भार, २ विद्युतीय शवदाह गृहको सफल सञ्चालन, ३हंसमण्डपपरिसरलाई भविष्यमा ठूलाठूला प्रवचन कार्यक्रमको आयोजना हुने उपयुक्त स्थलको रूपमा विकास, ४ देवउद्यान नामको बगैंचाको स्थापना गरी आकर्षक तुल्याइनु ,५ बनकालीमा कृपालु उद्यानको निर्माणले सौन्दर्यीकरण गरिनु, ६ भण्डारखालको संरक्षण गरी आकर्षक तुल्याइनु, ७ तिलगंगामा पर्यटन सूचना केन्द्र स्थापना गरी त्यहाँ तेस्रो मुलुकका विदेशी पर्यटकको लागि वाइफाइ सुविधासहितको शौचालय, टिकट काउन्टर एवं साकाहारी क्याफेको सुरुआत आदि एक किसिमले भन्ने हो भने कोसेढुंगा नै हुन् । यसमा आगामी वर्षको फागुनचैत महिनामा कोषलाई हस्तान्तरण हुने गरी तयार भइरहेको नेपालभारत पशुपति मैत्री धर्मशाला, जहाँ चार सय यात्रुहरू एकसाथ बस्न सक्ने गरी कोषले उपलब्ध गराएको १४ रोपनी जग्गामा भारतको आर्थिक सहयोगमा तयार भइरहेको छ, पशुपति क्षेत्रको लागि ठूलो उपलब्धि हुने निश्चित छ । माधवराज सुमार्गी स्मृति भवनको निर्माण र कोषलाई हस्तान्तरण भइसकेको अवस्थाले अहिले पशुपति क्षेत्रमा जथाभावी रूपले शान्ति शुद्धिलगायतमा भोजभतेरहरू व्यवस्थित हुन पुगेको कम महत्वको छैन । गुरुयोजनाविना पशुपति क्षेत्रजस्तो विश्वसम्पदाको स्थलमा काम कसरी गर्ने ? गुरुयोजना जस्तो कुरा झट्ट तयार पार्न सकिने पनि होइन । त्यस परिस्थितिमा नयाँ कार्यहरूभन्दा भएका सम्पदाहरूको संरक्षण, संवद्र्धन र जोगाड गर्ने, भावी गुरुयोजनामा असर नपर्ने गरी सौन्दर्यीकरण, बागबगैंचा निर्माण, भएका पक्की सडकलाई सम्पदास्थलको अनुभूति दिने गरी प्रस्तरफलक छाप्नेजस्ता कार्यका साथै तीर्थयात्री, पर्यटकलाई सुविधा पुग्ने गरी सुविधा विकासका कार्यलाई ग्राह्यता दिएर अघि बढ्ने अठोट साथ कोषलाई अगाडि बढाइएको छ । सुरुमा सोचेजस्तो कायापलट गर्न नसके पनि पहिलेभन्दा केही फरक देखिने गरी काम भएको छ । यो त त्यहाँ जाने, घुम्नेहरूले अनुभव गर्ने कुरा हो । यद्यपि पशुपति क्षेत्रमा अझै धेरै गर्न बाँकी काम छन् । पशुपति क्षेत्र कला, वास्तुकलाको दृष्टिकोणले हेर्ने हो भने खुला संग्रहालय नै हो कि भन्ने भान पर्छ । पहिलोदोस्रो शताब्दीदेखि लिएर लिच्छवी, मध्य, मल्लकाल र शाहकालमा बनेका मूर्ति, मन्दिरहरू त्यहाँ यत्रतत्र छन् । महत्वपूर्ण कुरा के छ भने पशुपति क्षेत्रमा भएका मठमन्दिर, विहार, स्तूपहरूमा बिहानदेखि बेलुकासम्म हुने कुनै न कुनै किसिमका धार्मिक तथा आध्यात्मिक कृत्यहरूले यस क्षेत्रको जीवन्ततालाई अरू पुष्ट पारेको अनुभूति हुन्छ । यस्तो क्रियाकलाप विश्वका अन्य सम्पदास्थलहरूमा विरलै देख्न पाइन्छ । विश्वमा अनेक सभ्यताका अनुचिह्नस्वरूपका अनुपम निधिहरू नभएका होइनन् तर जीवन्त सम्पदा पाउन अत्यन्त गाह्रो छ । जीवन्त सम्पदास्थलमा मानव जीवनसँग सम्बन्धित अनेकौं पक्षहरूको अवलोकन सजिलै गर्न पाइने भएकाले जीवन, जगत् र ईश्वरको रहस्य बुझ्न गाह्रो पर्दैन । पर्यटनको विविध स्वरूप र किसिमहरू भएको सन्दर्भमा धार्मिक एवं आध्यात्मिक पर्यटनको अति नै ठूलो महत्व दिनानुदिन बढ्दै गइरहेको छ । नेपालजस्तो देश जहाँ कुनै बेला 'जति मानिस छन्, त्यति मूर्ति छन् र जति घर छन्, त्यति मठमन्दिर छन्' भनी विदेशी कलापारखीहरू समेत मुक्तकण्ठले प्रशंसा गर्दथे । त्यस्तो ठाउँमा धार्मिकआध्यात्मिक पर्यटनको लागि खास उल्लेख्य कार्यहरू हुन नसक्नु कम दुःखलाग्दो छैन । छिमेकी भारतकै कुरा गर्ने हो भने पनि त्यत्राविधि पुरातात्विक, ऐतिहासिक स्थलहरू भएको ठाउँमा तमिलनाडुको तिरुपति बालाजी, महाराष्ट्रको शिरडी साईबाबास्थल, जम्मुकास्मिरको वैष्णोदेवी आदि धार्मिक स्थलहरू क्रमशः पहिलो, दोस्रो र तेस्रो स्थानमा पर्छन्, जहाँ वार्षिक रूपमा लाखौं पर्यटकहरू घुम्न र दर्शन गर्न जाने गर्छन् । त्यसपछि मात्रै अन्य पर्यटकीय स्थलहरूको पालो आउँछ भारतमा ।त्यसैगरी तिब्बतको पोटाला दरबारमा वर्षको दसौं लाख पर्यटक पुग्छन् । यसो हुनाको कारण त्यहाँ घुम्न जाने पर्यटक, दर्शनार्थीहरूका लागि जुन किसिमको सरसुविधा छन्, त्यसको कारणले पनि हरेक वर्ष पर्यटकको संख्या बढ्दो छ ।नेपालमा रहेका भगवान् पशुपतिनाथको प्रसिद्धि भारतमा यस्तो छ कि भारतमा भएका चारधाम भनौं कि तीन धाम, त्यहाँको तीर्थयात्रा गरिसकेपछि नेपालस्थित पशुपतिनाथको दर्शन नगरे तीर्थयात्रा पूर्ण हुँदैन भन्ने परम्परा छ । यस परम्परालाई बुझी नेपालमा आउने तीर्थयात्रीलाई आवश्यक पर्ने सरसुविधाको विकास गरी उनीहरूको लागि आकर्षक गन्तव्य बनाउन सकेको खण्डमा धार्मिक पर्यटन नेपालको लागि फलदायी हुन सक्छ । भगवान् पशुपतिनाथको मन्दिरजस्तो विश्वप्रसिद्ध सम्पदास्थल भएर पनि त्यसअनुकूलका गर्नुपर्ने कार्य समयमा गर्न नसक्नु, बनाउन नसक्नु नेपाल र नेपालीकै लागि दुर्भाग्य हो । यहाँ आउने आगन्तुक, पाहुना, पर्यटक, तीर्थयात्री, दर्शनार्थी सबैलाई प्रभावित तुल्याउने किसिमका सरसुविधाको विकास त्यत्तिकै आवश्यक छ । तर नेपालमा भएको अस्थिर राजनीति र त्यसले निम्त्याएको अनेकौं सानाठूला समस्याले गर्दा ससाना विषयमा अल्मलिएर रहनुपर्ने अवस्था आउनु दुर्भाग्यपूर्ण छ । मेरो चारबर्से कार्यकालमा कोषका नौजना अध्यक्ष फेरिनुभयो। धर्मसंस्कृति र अध्यात्म क्षेत्रमा राजनीतिले प्रवेश नगरे हुन्थ्यो, तर त्यसो हुन सकेको छैन । भागबन्डाको राजनीतिले यहाँ पनि प्रवेश पाएको छ । पशुपति क्षेत्र विकास कोषको अध्यक्ष संस्कृति, पर्यटन तथा नागरिक उड्डयन मन्त्री हुने ऐनमा व्यवस्था छ । मन्त्रीको अध्यक्षतामा बस्ने सञ्चालक परिषद्को बैठकको निर्णय र निर्देशनमा चल्ने कोषका कार्यहरू यस्तो अस्थिर राजनीतिको कोपभाजन भएपछि अगाडि बढ्न कठिन हुनु अस्वाभाविक होइन । विश्वसम्पदा सूचीमा सूचीकृत पशुपति क्षेत्र हिन्दु धर्मावलम्बीहरूको मात्रै नभई विश्वकै एक संरक्षणीय, संवर्धनीय एवं अतुलनीय निधि हो भन्ने विषयमा कुनै विमति छैन । यसको संरक्षण, संवर्धन एवं विकासको लागि सबैको जिम्मेवार भूमिका रहनुपर्छ र भावी सन्ततिहरूले यसबाट सिक्न सक्ने, लिन सक्ने पाठहरू मानव मात्रकै लागि उपयोगी हुन सक्छन् । विनाशकारी भूकम्पले गरेको चर्तिकला पशुपति क्षेत्रमा पनि प्रशस्त देख्न पाइन्छ । समग्रमा कुनै बेला साँघुरिएर पशुपतिनाथ मन्दिरको पश्चिमपट्टिको बाहिर ढोकामा पुग्दा पनि कहाँनिर छ मन्दिर भनेर खोज्नुपर्ने अवस्थाबाट विस्तारैविस्तारै मुक्ति पाएर अहिले योजनाबद्ध ढंगमा गुरुयोजनाको माध्यमबाट संरक्षण, संवर्धन एवं प्रवर्धन हुने स्थिति सिर्जना हुनु उल्लेख्य छ ।"
गोर्खाल्यान्ड र मधेस,"यतिखेर भारतको पश्चिम बंगालमा अलग राज्य गोर्खाल्यान्डको लागि आन्दोलनले उग्र रूप लिइरहेको छ । त्यसो त दार्जलिङमा अलग राज्य गोर्खाल्यान्डको माग दशकौं पुरानो हो । भारत स्वतन्त्र भएसँगै त्यहाँका नेपालीले आफ्नो पहिचान खोज्दै आइरहेका छन् । दार्जिलिङमा गोर्खाल्यान्डको अस्थिरता नयाँ विषय होइन । अहिलेको आन्दोलन भाषाको कारणबाट उब्जेको हो । बंगाल सरकारले बंगाली भाषालाई विद्यालय स्तरमा अनिवार्य विषयको रूपमा लैजाने नीतिविरुद्ध नेपालीभाषी गोर्खाहरू केही दिनअगाडिबाट सडकमा उत्रेका थिए । पछि यसले व्यापक रूप लिँदै नेपालीलाई गोर्खाल्यान्डको मुद्दा स्मरण गरायो । शान्तिपूर्ण आन्दोलन बढ्दै गई दिनप्रतिदिन हिंसात्मक रूप लिन गयो । सरकारले आन्दोलन दबाउन गोली नै चलाउनुपर्ने अवस्था सिर्जना भयो । हालसम्म थुप्रै नेपालीको मृत्यु भइसकेको छ भने भने सयौं घाइते भएका छन् । सरकारी भवन तथा सार्वजनिक यातयातमा आगजनी हुनु सामान्य भएको छ । नेपालमा बस्ने नेपाली तथा संसारभरका नेपालीभाषीहरूले व्यापक समर्थन गरिरहेका छन् । सामाजिक सञ्जाल, पत्रपत्रिका यसको माध्यम बनिरहेको छ। भाषा, रहनसहन, संस्कृति तथा इतिहास सबै दृष्टिले नेपालसँग जोडिएको दार्जिलिङका जनताको हरेक आवाजमा नेपालीको सहयोग र समर्थन हुनु स्वाभाविक नै हो र अहिलेको अवस्थामा पनि पाइरहेको छ । दार्जिलिङको आन्दोलनमा समर्थन जनाइरहेका नेपालीलाई देशभित्रबाटै एउटा आरोप पनि लाग्ने गरेको छ । त्यो के भने आफ्नै देशको तराईमा धोती लगाउने नेपाली दाजुभाइलाई विदेशी देख्ने तर दार्जिलिङका टोपी लगाउनेलाई नेपाली देख्ने ? यस किसिमको बहस हरेक तराईकेन्द्रित आन्दोलनहरूमा उठ्ने गर्छन् । उनीहरू पहाडी मण्डले राष्ट्रवादले तराईलाई सधैं उपेक्षित गर्यो भनिरहेका छन् । आफूलाई पहाडले कहिल्यै पनि समान दर्जाको नागरिक ठान्दैन भन्ने सोच्छन् । आखिर नेपालको तराईमा उठ्ने पहिचानको आन्दोलन र दार्जिलिङमा उठिरहेको आन्दोलन एकै प्रकृतिको मान्न सकिन्छ त ? नेपालले आफ्नो ऐतिहासिक पृष्ठभूमिलाई केलाउने हो भने यी दुवै समस्याको दीर्घकालीन समाधानको बाटो पहिल्याउन सक्नेमा द्विविधा छैन । यसकालागि नेपालले सुगौली सन्धिका पानाहरू पल्टाउने हिम्मत गर्नुपर्ने हुन्छ । आजभन्दा ठीक दुई सय वर्षअगाडि नेपाल र अंग्रेज युद्धको परिणामस्वरूप सुगौली सन्घि भएको हो । सो समययता दार्जिलिङ पहिले ब्रिटिस र भारत स्वतन्त्र भएपछि पश्चिम बंगाल राज्यअन्तर्गत रहँदै आएको छ । ब्रिटिसले सन् १८१६ मा नेपालबाट खोसेको दार्जिलिङ पहिले सिक्किमको जिम्मामा लगाएको थियो भनेपछि आफैंले फिर्ता लिएर पहाडको रानीको उपनाम दिलायो । भारत स्वतन्त्र भयपछि भने त्यस क्षेत्र पश्चिम बंगालमा रहँदै आएको छ ।नेपालले सुगौलीमार्फत केवल पहाडी भूभाग मात्र गुमाएको थिएन । हालको भारतको विहार राज्यको करिव आधा भूभाग गुमाएको थियो । जुन अभिप्रायले पश्चिमा राष्ट्रको भूमिका नेपालमा बढ्दै गएको छ, चाहे त्यो धर्मको विषयमा होस् वा स्वायत्तता र स्वतन्त्रताको नाममा राज्य टुक्राउने विषयमा । यसको प्रतिफल केवल नेपालले मात्र होइन, चीन र भारत दुवैको लागि हानिकारक हुनेछ । यसको असर सिंगो दक्षिण एसियामै पर्नेछ । ती भूभागनेपालले पुनः फिर्ता लिने हो भने हालको तराईमधेस आन्दोलनको सम्बोधन हुन सक्ने थियो । प्रदेश नम्बर २ का जनताको प्रायजसो बिहेबारीलगायतहरेक सम्बन्ध सीमापारि बिहारका जिल्लाका जनतासँग हुने गरेको छ । ती भूभाग नेपालमा फिर्ता गर्ने हो भने त्यस क्षेत्रका जनतालाई आफ्नो भाषा र संस्कृतिको सम्मान भएको अनुभूति गर्नेछन् । मैथिली तथा भोजपुरी बोल्ने सम्पूर्ण नागरिक एक ठाउँमा संगठित हुन पाउनेछन् । इतिहासको कथित सुगौलीसन्धिले उनीहरूलाई छुट्ट्याए पनि उनीहरू पुन एकत्रित हुन सक्नेछन् र बृहत् मिथिला राज्यको निर्माण गरी आत्मसम्मानको अनुभूति गर्न सक्नेछन् । आज हरेक मधेसकेन्द्रित भनिने नेताहरूको आवाज भनेको नागरिकता र पहिचान नै हो, जसलाई यसले सहज तरिकाले दीर्घकालको लागि सम्बोधन गर्न सक्छ । मधेसकै कतिपय नेताहरू अंगीकृत भएको आरोप खेपिरहेका बेलामा बृहत् नेपाल साकार हुने हो भने सायद यो समस्याको पनि सम्बोधन हुनेमा दुई मत रहँदैन । सुगौली सन्धि नभएको भए आज हाम्रो तराई भूभाग भारतमा रहने थिएन । साथै समान भाषा र संस्कृति भएका जनता एकअर्को देशमा रहनुपर्ने थिएन । तसर्थ गोर्खाल्यान्ड र मधेस दुवै आन्दोलन सुगौली सन्धिकै कारणबाट उब्जेका समस्या हुन् । दुवैका समाधानको लागि औपचारिक रूपमा खारेज भएको सुगौली सन्धिलाई व्यावहारिक रूप दिन आवश्यक देखिन्छ । तसर्थ दार्जिलिङ र मधेस दुवैको दीर्घकालीन समाधान भनेको कुनै न कुनै रूपमा सुगौली सन्धिमै गएर ठोकिन्छ । यस विषयमा भारत तथा नेपालका बौद्धिक जगत्मा बहसको आवश्यकतालाई महसुस गर्न सकिन्छ । भारत स्वतन्त्र हुनुभन्दा ठीक एक वर्षअगाडि सन् १९४६ मा दार्जिलिङबाट डम्बर गुरुङको नेतृत्वमा एउटा वार्ता टोली काठमाडौं आयो । उक्त वार्ताको उद्देश्य थियो भारतको स्वतन्त्रतासँगै नेपालले सुगौलीबाट गुमेको भूभाग नेपाललाई फिर्ता गर्ने र भारतभर छरिएर रहेका गोर्खाभाषीहरूको संरक्षण गर्ने । तर, नेपालका तत्कालीन राणाशासक, राजा र भारदारहरूबीचकै मतभिन्नताका कारण सो वार्ताले साकार रूप लिन सकेन । भारत स्वतन्त्र भएको ठीक तीन वर्षपछि सन् १९५० जुलाई ३१ तारिखमा दिन नेपाल र भारतबीच शान्ति तथा मैत्री सन्धि भयो । जसको धारा ८ ले सुगौली सन्धिलाई खारेज गर्यो । उक्त धारामा स्पष्टसँग नेपाल र भारतबीच भएको यस शान्ति तथा मैत्री सन्धिले नेपाल र ब्रिटिस सरकारबीच भएको सम्पूर्ण सन्धि तथा सम्झौताहरू खारेज गर्दछ भनियो । यसको आधारमा नेपालले सुगौलीमार्फत गुमेको भूभागमाथि नेपालले पुनः अधिकार पाउने कुरालाई निश्चित गर्दछ । तर सन्धि गर्ने दुवै देशले हालसम्म आठौं धाराले व्याख्या गरेअनुरूपको कार्य गर्नमा भने तदरुकता देखाएनन् । यस्तै नेपाल र ब्रिटिसबीच सन् १९५० मा भएको सन्धिको धारा ८ ले पनि सुगौली सन्धिलाई पूर्णरूपमा खारेज गरेको देखिन्छ । यस सन्धिले स्पष्ट रूपमा मितिसमेत किटान गरी सुगौली सन्धि र यसलाई प्रमाणित गर्ने सन् १८२३ को सन्धिसमेत खारेज गर्दछ भनियो । भारत स्वतन्त्र हँदाको समयमा गोर्खा सैनिकमध्ये कति भारतमा रहने र कति बेलायतमा रहने विषयमा त्रिपक्षीय वार्ता तथा संवादहरू भए, तर नेपालले गुमाएको भूभाग सम्बन्धित केवल सम्झौता र औपचारिक खारेजी मात्र भयो । यसको प्रत्यक्ष असर हालको उत्तराखण्ड राज्य, दार्जिलिङलगायत नेपालले ब्रिटिससमक्ष गुमाएको, तर पुनः सन्धिमार्फत नेपालकै भएको जमिनमा बसोबास गर्ने नेपालीमाथि पर्न गयो । ती भूभाग तथा त्यहाँका जनता नेपालमा मिसिनका लागि न नेपालले नै सन्धिबाहेक केही गर्यो न त भारत र बेलायतले नै । यसले गर्दा त्यहाँका जनतालाई नागरिकतालगायत हरेक दृष्टिले कानुनी व्यवधान आइलाग्नु स्वाभाविक हो । विशेषगरी दार्जिलिङको हकमा भने अझ बढी समस्या उत्पन्न भयो । भारतका अन्य राज्यका जनताभन्दा दार्जिलिङबासीले कैयन् वर्षपछि नागरिकता पाएको कुराबाट स्पष्ट हुन सकिन्छ । त्यस्तै उत्तराखण्डलाई पनि हालको दार्जिलिङलाई पश्चिम बंगालमा राखिएजस्तै उत्तर प्रदेशमा राखिएको थियो। पछि त्यहाँका नेपाली जनताको आफ्नो अलग भाषा र पहिचान रहेको जुन उत्तर प्रदेशसँग कुनै आधारमा समान हुन नसक्ने भन्दै आदोलन गरे र उत्तराखण्ड स्वतन्त्र भयो । तर दार्जिलिङ भने हालसम्म बंगालबाट स्वतन्त्र हुन सकेको छैन । कानुनी आधारले ती सबै नेपालकै भएको तथ्यलाई प्रस्ट पारे पनि हाम्रा शासकहरूको बेइमानी र लाचारीपनाले आजपर्यन्त ती भूभाग भारतमा औपनिवेशिक अवस्थामा रहिरहेका छन् । जनता तथा नागरिक स्तरबाट यसको विषयमा दबाब नउठेका भने होइनन् । विशाल नेपाल बनाउने प्रयास जनस्तरबाट भइरहेको सर्वविदितै छ । भारत स्वतन्त्र हुनुअगावै दार्जिलिङका डम्बर गुरुङको प्रयासलाई एउटा महत्वपूर्ण प्रयासको रूपमा लिनुपर्छ । त्यस्तै गोर्खाल्यान्ड जनमुक्ति मोर्चाका अध्यक्ष सुवास घिसिङ २०४० सालतिर नेपालका तत्कालीन राजा वीरेन्द्रलाई 'हामी मौसफका हक लाग्ने रैती हो' भनी पत्र लेखेका थिए । उनले दार्जिलिङलगायत सम्पूर्ण गुमेका भूभागमाथि नेपालको हक लाग्नेमा स्पष्ट पारी यसको न्यायोचित समाधानको लागि नेपाल सरकारबाट कदम चाल्न अनुरोधसमेत गरे । त्यस्तै उनले नेपालका प्रधानमन्त्री गिरिजाप्रसाद कोइराला र भारतका प्रधानमन्त्रीलाई छुट्टाछुट्टै पत्र लेखेर दार्जिलिङलगायत भूभागको वास्तविक पहिचान स्पष्ट पार्नका लागि पत्र लेखे । तर कतैबाट पनि उचित जवाफ नआएपछि उनले भारतको सर्वोच्च अदालतमा दार्जिलिङको वैधानिक स्थिति पत्ता लगाउन भनी मुद्दा हाले । तर अदालतले राजनीतिक विषय भनी पन्छाइदियो । त्यस्तै नेपालका राष्ट्रगुरु योगी नरहरिनाथले यस विषयलाई जोडतोडसँग उठाए । उनले लेखेका थुप्रै पुस्तकहरूमा यस विषयका बारेमा सप्रमाण यस विषयलाई प्रकाश पार्ने काम गरेका थिए । एनले पुराना सन्धिपत्रहरूको खोजी गर्ने, संकलन गर्ने तथा जनताको पहुँचसम्म पुर्याउने काम गरे । योगी नरहरिनाथकै प्रेरणाले थुप्रै व्यक्तिहरू यो अभियानमा लागेका छन् । जनस्तरबाट जति नै ठूलो संघर्ष र आन्दोलन भए पनि सरकारको नेतृत्व र तदरुकताबिना केही सम्भव छैन । पछिल्लो समय तराईमा दुईखाले राजनीतिक मनोविज्ञान हुर्किरहेको छ । एउटा मधेस प्रदेश । जुन सुरुआती समयमा मधेस एक प्रदेशको नारा थियो भने हाल दुई प्रदेशमा गएर अडिएको छ । दोस्रो हो, स्वतन्त्र मधेस देश । विश्लेषकहरूको बुझाइमा मधेस प्रदेश भनेको भारतको खेल हो, जुन पानीको राजनीतिसँग सम्बन्धित छ र मधेस स्वतन्त्र देश पश्चिामाको खेल जुन भारत र चीनलाई टुक्र्याउने साथै दक्षिण एसिया नै तहसनहस बनाउने अभिप्रायले उब्जिएको मुद्दा हो भनिएको छ । विभिन्न विश्लेषकहरूले पत्रपत्रिकामा लेख तथा टेलिभिजनहरूमा अन्तर्वार्ताको माध्यमले यस कुरा प्रस्टयाउँदै आएका छन् । यसको लागि सन् १९९० को दशकमा आसाम क्षेत्रबाट नेपालीहरू लखेटिनु भुटानबाट भुटानी नेपालीभाषीहरूलाई देश निकाल गर्नु र पछि शरणार्थीको रूपमा नेपालमा बसेका भुटानीहरूलाई पश्चिमा राष्ट्र तथा अमेरिकामा ओसार्नुसमेतलाई गहन रूपले हेरिनुपर्छ ।वास्तवमा जुन अभिप्रायले पश्चिमा राष्ट्रको भूमिका नेपालमा बढ्दै गएको छ चाहे त्यो धर्मको विषयमा होस्, चाहे स्वायत्तता र स्वतन्त्रताको नाममा राज्य टुक्राउने विषयमा नै किन नहोस्, यसको प्रतिफल केवल नेपालले मात्र होइन, चीन र भारत दुवैको लागि हानिकारक हुनेछ । यसको असर सिंगो दक्षिण एसियामै पर्नेछ । हामी आफैं एक बलियो समृद्ध बन्न सक्छौं भने कुनै विदेशीले हाम्रो भूमि प्रयोग गर्न सक्ने थिएन । गोर्खाल्यान्ड, मधेस र सबैखाले भाषिक तथा सांस्कृतिक विवादहरूको ऐतिहासिक तथ्य र प्रमाणका आधारमा समाधान आजको आवश्यकता बनेको छ । अधिकारी राजनीतिशास्त्रका विद्यार्थी हुन् ।"
अन्नपूर्ण पोस्ट् इन्टरनेसनल कर्पोरेट ब्याडमिन्टनको भव्य समापन,"त्रिभुवन आर्मी क्लबकी नङ्सलदेवी तामाङलाई पुरस्कार प्रदान गर्दै अन्नपूर्ण मिडिया ग्रुपका निर्देशक सचन थापा । काठमाडौं : अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको चौथो संस्करण बुधबार भव्य समारोहबीच सम्पन्न भएको छ। हल्चोकस्थित एपीएफ क्लबको कभर्डहलमा बुधबार विभिन्न ६ स्पर्धाको फाइनल खेलसँगै प्रतियोगिता सम्पन्न भएको हो। असार १७ देखि सुरु भएको प्रतियोगितामा नेपालसँगै भारत, पाकिस्तान, श्रीलंका र भुटानका स्तरीय खेलाडीले भाग लिएका थिए। प्रतियोगितामा छिमेकी देश भुटानबाट सात पुरुष र तीन महिला गरी १० खेलाडीले सहभागिता जनाएका थिए। यसैगरी पाकिस्तानबाट तीनजना राष्ट्रिय खेलाडीले भाग लिएका थिए। श्रीलंकाबाट एक पुरुष र एक महिला तथा भारतबाट दुई जना पुरुष खेलाडीले प्रतिस्पर्धा गरेका थिए। स्वदेशी र विदेशी गरी कुल तीन सय २४ खेलाडीले पुरुष एकल खुला, महिला एकल खुला, पुरुष डबल्स खुला, कर्पोरेट डबल्स, पुरुष एक्जुकेटिभ एकल र एक्जुकेटिभ डबल्स स्पर्धामा प्रतिस्पर्धा गरेका थिए। पुरुष एकल खुला, महिला एकल खुला, पुरुष डबल्स खुला स्पर्धामा स्वदेशी र विदेशका उच्च स्तरका खेलाडीले भाग लिएका थिए। अन्नपूर्ण मिडिया नेटवर्कको आयोजनामा चौथोपटक अन्तर्राष्ट्रिय स्तरको ब्याडमिन्टन प्रतियोगिता आयोजना गरिएको हो। यसअघि तीन संस्करण राष्ट्रिय स्तरको स्वरूपमा आयोजना गरिएको थियो। यस प्रतियोगितामा देशभरबाट छनोट भई आएका खेलाडीले समेत सहभागिता जनाएका थिए। अन्नपूर्ण मिडिया नेटवर्कको आयोजनामा यसअघि धनगढीमा वैशाख ९ देखि ११ सम्म, नेपालगन्ज र बुटवलमा वैशाख १७ देखि १९ सम्म, पोखरामा वैशाख २१ देखि २३ सम्म तथा इटहरीमा वैशाख २६ देखि २८ सम्म खेलाडी छनोट प्रतियोगिता सम्पन्न भएको थियो। क्षेत्रबाट छनोट भएका विजेता र उपविजेता खेलाडीले फाइनल चरणको यस प्रतियोगितामा पुरुष एकल खुला, महिला एकल खुला र पुरुष डबल्स खुला स्पर्धामा प्रतिस्पर्धा गरेका थिए। प्रतियोगिताअन्तर्गत कर्पोरेट डबल्सतर्फ विभिन्न कर्पोरेट हाउसका म्यानेजर तहका खेलाडी र एक्जुकेटिभ डबल्समा म्यानेजरभन्दा मुनिका खेलाडीले प्रतिस्पर्धा गरेका थिए। प्रत्येक विधाका विजेताले दुई तोला, उपविजेताले एक तोला र तेस्रो हुने खेलाडीले आधा तोला सुन बराबरको नगद पुरस्कार हात पारे। नेपाल ब्याडमिन्टन संघको प्राविधिक सहयोगमा सम्पन्न प्रतियोगिताका विजेता खेलाडीलाई राष्ट्रिय खेलकुद परिषद् (राखेप)का सदस्यसचिव केशवकुमार विष्ट, नेपाली सेनाका उपरथी देवकुमार सुवेदी, सशस्त्र प्रहरीका एआईजी शैलेन्द्र खनाल, अन्नपूर्ण मिडिया नेटवर्कका निर्देशक सचन थापा, अन्नपूर्ण पोस्ट्का प्रमुख कार्यकारी अधिकृत सञ्जयचन्द्र बस्नेत, अन्नपूर्ण पोस्ट् राष्ट्रिय दैनिकका प्रधान सम्पादक युवराज घिमिरे, नेपाल ब्याडमिन्टन संघका अध्यक्ष रामजीबहादुर श्रेष्ठ, शिखर इन्सुरेन्सका दीप पाण्डे लगायतले पुरस्कार प्रदान गरेका थिए। पुरस्कार वितरण तथा समापन समारोहमा नेपाल ब्याडमिन्टन संघका पदाधिकारी, खेलाडी, प्रशिक्षक, अफिसियल तथा विभिन्न सरकारी तथा गैरसरकारी क्षेत्रका विशिष्ट व्यक्तित्वहरूको समेत उल्लेख्य सहभागिता थियो। प्रतियोगिताको फाइनल खेलको प्रत्यक्ष प्रसारण एपी वान एचडी टेलिभिजनबाट गरिएको थियो।"
'नेपालमा खेल्न पाउँदा खुसी',"काठमाडौं: अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगितामा सबैको ध्यान तान्न सफल भए, श्रीलंकाका युुवा खेलाडी रनथुुस्का करुनाथिलका । पुुरुष एकल खुुला स्पर्धामा प्रतिस्पर्धा गरेका रनथुुस्काले कोर्टमा आफूलाई बलियो प्रतिस्पर्धीको रूपमा उभ्याए । उनको खेल्ने शैली र सट प्र्रहारले प्रतियोगितामा सहभागी सबै खेलाडी र दर्शकको ध्यान तानेको छ । खेल देखेपछि उनलाई सबैले र्याङिकिङबारे प्रश्न तेर्स्याउँछन् । खिस्स हाँस्दै उनी भन्छन्, श्रीलंकाको नम्बर एक । श्रीलंकाली राष्ट्रिय टोलीका प्रतिभावान् खेलाडी रनथुुस्काले भारतमा सम्पन्न १२औं दक्षिण एसियाली खेलकुुद (साग) मा समेत भाग लिएनन् । तर, जुुनियर च्याम्पियनसिप खेल्दै आएका उनी श्रीलंकामा आयोजना हुुने सिरिज जितेको आधारमा त्यहाँको वरीयतामा शीर्ष स्थानमा पुगेका हुन् । सागमा म छनोट हुुन सकेको थिइनँ तर, मैले आफ्नो खेललाई निरन्तरता दिएँ । श्रीलंकामा धेरै सिरिज पनि जितेको छुु । त्यही आधारमा नम्बर एक भएको हुुँ । खेलको स्तर पनि विस्तारै बढ्दै गएको छ, १८ वर्षीय रनथुुस्का भन्छन् । सात वर्षको उमेरदेखि ब्याडमिन्टन खेलप्रति आकर्षित रनथुुस्काले जुुनियर स्तरका धेरै राष्ट्रिय प्रतियोगिता जितेका छन् । उनले श्रीलंकाली जुुनियर टोलीबाट धेरै अन्तर्राष्ट्रिय प्रतियोगितासमेत खेलेका छन् । उनले सन् २०१६ मा स्पेनमा भएको विश्व जुुनियर च्याम्पियनसिपमा भाग लिएका थिए । त्यहाँ उनी ३२औं स्थानमा आएका थिए । उनले सन् २०१३ मा आफ्नै देशमा भएको श्रीलंका इन्टरनेसनल ब्याडमिन्टन च्याम्पियनसिप, सन् २०१४ मा भएको एसियन जुुनियर च्याम्पियनसिप, सन् २०१६ मा भारतमा भएको इन्डिया जुुनियर च्याम्यिनसिपलगायत धेरै प्रतियोगिता खेलेका छन् । अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगितामा भने सोमबार पाकिस्तानी खेलाडी नुरद अलीसँग २११३, २११७ ले पराजित भएपछि यात्रा प्रिक्वार्टरफाइनलमै रोकिएको छ । यद्यपि उनले नेपालमा आएर खेल्न पाउँदा आफूलाई निक्कै खुसी लागेको प्रतिक्रिया दिएका छन् । नेपाल आएको पहिलो पटक हो । नेपाल आउनेबित्तिकै यहाँको हावापानी र वातावरणले मलाई लोभ्यायो । श्रीलंकामा अहिले धेरै गर्मी छ । मैले यो प्रतियोगितालाई एक महिनापछि इन्डोनेसियामा आयोजना हुुने एसियन जुुनियर च्याम्यिनसिपको तयारीका लागि पनि लिएको छुु, रनथुुस्का भन्छन्, प्रतियोगितामा उपाधिसम्म पुग्न नसके पनि नेपालमा आएर खेल्न पाउँदा धेरै खुुसी छुु । हाल विश्व जुुनियर वरीयतामा ९६औं स्थानमा रहेका रनथुुस्काले आफ्नो एउटै लक्ष्य सन् २०२० को टोकियो ओलम्पिकमा छनोट भएर उत्कृष्ट प्रदर्शन गर्नुु रहेको पनि बताए । अध्ययन र खेललाई सँगै अगाडि बढाएका रनथुुस्का अहिले ग्रेट १२ मा पढ्दैछन् । खेल र पढाइलाई सँगै लैजान गाह्रो छ । मैले यसलाई व्यवस्थापन गरिरहेको छुु । कलेजको पढाइबाहेक म दैनिक तीनघन्टा घरमा पढ्ने गर्छुु । चारदेखि पाँचघन्टा ब्याडमिन्टन कोर्टमा समय बित्छ, उनले भने । कोलम्बोमा कपडाको व्यापार गर्ने रनथुुस्काको परिवारले पनि उनको खेललाई सपोर्ट गरिरहेको छ । श्रीलंकाली टोलीकी व्यवस्थापक भाजीरानीले रनथुुस्का सम्भावना बोकेको खेलाडी भएको बताइन् । सानो उमेरमै उसको प्रदर्शनस्तरीय छ । उसले छोटो समयमा आफ्नो वरीयतामा समेत धेरै सुुधार गरेका छन् । रनथुुस्कार्र्ले एसियन र ओलम्पिकमा समेत केही गर्छ भन्ने विश्वास लिएका छौं, भाजीरानीले भनिन् ।"
