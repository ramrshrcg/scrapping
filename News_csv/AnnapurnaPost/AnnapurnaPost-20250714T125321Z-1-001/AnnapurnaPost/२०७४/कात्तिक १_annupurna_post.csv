शीर्षक,विवरण
यस्तो हुनुपर्छ प्रदेशको राजधानी,"देश ऐतिहासिक निर्वाचनको सँघारमा छ । यसको अर्थ ०७४ मंसिर मसान्तभित्र प्रतिनिधिसभा र प्रदेशसभा बनिसक्नेछन् । आगामी पुसमा संघीय तथा प्रादेशिक सरकारहरूले पूर्णता पाउनेछन् । यससँगै पुस मसान्तभित्र प्रदेश सरकारहरूले आफ्नो राजधानीबाट काम सुरु गर्नेछन् । स्वाभाविक प्रश्न आउँछ त्यो राजधानी कहाँ होला ? यो रहस्यजस्तो भएको छ । आज यसै विषयमा केही सैद्धान्तिक र केही व्यावहारिक परिचर्चा गरौं । राजधानीका ६ आधार एउटा सरल प्रश्न गरौं पृथ्वीनारायण शाहले गोरखाबाट राजधानी किन काठमाडौं सारे ? यो सामरिक महत्व, सुरक्षा, सुन्दरता, व्यापार र सभ्यताको लोभ थियो । छिमेकी देश पाकिस्तानको राजधानी सुरुमा कराँची थियो । विकास विस्तार गर्ने नाममा यसलाई इस्लामावाद सारियो । दक्षिण अफ्रिकामा जोहनेसबर्ग, प्रिटोरिया र केपटाउन तीनवटै सहरहरू राजधानी हुन् । जहाँ कार्यपालिका, व्यवस्थापिका र न्यायपालिकाका हेडक्वाटरहरू बाँडिएका छन् । राजधानी कस्तो हुनुपर्छ, कहाँ हुनुपर्छ र कसरी छनोट गर्ने ? यी तीन उदाहरणबाट प्रादेशिक राजधानीबारे केही आधार बनाउन सकिन्छ । क ठूला सहरहरूको स्वर : एकथरी मान्छेहरू भन्छन् राजधानी ठूला र स्थापित सहरमा राख्नुपर्छ । पूर्वाधार, भवन, सडक सबै भएको पुरानो सहरमा राजधानी बनाउँदा खर्च कम हुन्छ । समयको पनि बचत हुन्छ । धेरै झन्झट गर्नैपर्दैन । यो तर्कले भन्छ जस्तो काठमाडौं, विराटनगर, पोखरा, नेपालगन्ज, सुर्खेत, धनकुटाजस्ता सहरलाई प्रादेशिक राजधानी बनाऊ । तर अर्कोथरीको भनाइ छ यो निकै हल्का र चलनचल्तीको तर्क हो । निश्चय नै बनिबनाउ सहरमा राजधानी राख्दा भवन, सडक, बिजुली, पानी जस्ता पूर्वाधारमा खर्च गर्नुपर्दैन । बस्, प्रादेशिक निर्वाचन गर । मुख्यमन्त्री छान । आलोचकहरूको मत छ यसले नयाँ सहरको रचना गर्ने अवसरलाई कुण्ठित गर्दछ । पुराना सहरहरूमा पुराना पूर्वाधारहरू हुन्छन् । नयाँ रचना गर्ने सम्भावना हुँदैन । प्रादेशिक राजधानीलाई नयाँ, ताजा, सिर्जनात्मक र ऊर्जाशील बनाउनुपर्छ । नयाँ राजधानीलाई पुरानो सहरको बोझ बोकाउनु हुँदैन । नयाँ सहर, नयाँ नाम, नयाँ उमंगले मात्र प्रदेशहरूको प्रभावकारिता बढ्छ । ख नयाँ सहरको रचना : प्रादेशिक राजधानी बनाउने दोस्रो विकल्प हो 'नयाँ सहरको रचना ।' यो मान्यताले भन्छ राजधानी कहाँ राख्ने भनेर बनिबनाउ र पुराना सहर नखोज । 'फ्रेस' ठाउँ खोज । भविष्यको सम्भावना हेर र नयाँ पूर्वाधार बनाऊ । सबै कुरा आधुनिक, सुन्दर र कलात्मक बनाऊ । नयाँ सिर्जना गर । नयाँ सिजना गर्नुको मजै बेग्लै । बृहत्तर अवसर भएको क्षेत्रमा प्रादेशिक राजधानीको परिकल्पना गर्नु यो अवधारणाको सबल पक्ष हो । यसका आलोचकहरू यस्तो प्रस्ताव कार्यान्वयन गर्न समय लाग्ने र खर्चिलो हुने ठान्दछन् । तर समर्थकहरू भन्छन् राम्रो काम गर्न पाँच वर्ष ढिलो हुँदैमा केही बिग्रँदैन । नयाँ सहरले दिने आर्थिक तथा सामाजिक लाभ यसमा लाग्ने खर्चभन्दा निकै धेरै हुन्छ । जब नयाँ र सुन्दर सहरहरूको रचना हुन्छ, त्यसले जनतालाई नयाँ भविष्यतर्फ उत्प्रेरित गर्छ । आशा जगाउँछ । आखिर आशाहरूले नै त हो, हामीलाई ऊर्जा दिने । ग साझा स्वामित्व : यो तर्कले भन्छ ठाउँका कुरा छोड, स्वामित्व सबैलाई देऊ । यो तर्कले भन्छ कुरा नयाँ र पुराना सहरको होइन । मुख्य कुरा प्रादेशिक राजधानी सबैको समान पहुँच र स्वामित्वमा छ कि छैन भन्ने विचार गर्नुपर्छ । जस्तो प्रस्तावित सहरले जातीय, धार्मिक, भाषिक र सांस्कृतिक समानताको प्रतिनिधित्व गर्छ ? कुनै एकल जाति, धर्म, सम्प्रदायको 'डोमिनेसन' भएको सहरमा राजधानी राख्नु हुँदैन । त्यसैगरी राजधानी यस्तो ठाउँमा होस्, जनता सम्भव भएसम्म सबैभन्दा सजिलै आउन र जान सकून् । प्रादेशिक राजधानी संघीय राजधानी, अन्तरप्रादेशिक पहुँच र अन्तर्राष्ट्रिय सम्बन्धको लागि उपयुक्त स्थानमा होस् । प्रदेशभित्रका सबै जनताको साझा स्वामित्व निर्माण गर्न सके प्रदेशको राजधानी सबैभन्दा प्रभावकारी हुन्छ ।घ सांस्कृतिक पहिचान र ऐतिहासकता : यो तर्कमा मनका कुरा धेरै छन् । यो निकै अर्थपूर्ण तर्क हो । प्रादेशिक राजधानी यस्तो ठाउँमा होस्, जोसँग सांस्कृतिक वैभव र इतिहास जोडियोस् । साझा मानवीय संस्कृतिका विम्बहरूले सहर समृद्ध होस् । प्रादेशिक राजधानीमा बस्ने मान्छेहरूले आफ्नो सहरको सभ्यता र इतिहासलाई लिएर गर्व गरून् । यो विचारले भन्छ प्रादेशिक राजधानीसँग सबै जनताको सामाजिक तथा सांस्कृतिक सम्बन्ध जोडिनुपर्छ । अनि मात्र राजधानी सफल र सुन्दर हुन्छ । यो तर्कले भन्छ प्रदेशको राजधानीसँग कथा होस्, जुन कथाले प्रदेशका हरेक मान्छेलाई प्रेरित गरोस् । ङ सम्भावनाहरूको खोजी : यो स्रोतहरूसँग जोडिएको तर्क हो । राजधानी भनेको प्रदेशको भावनात्मक एकताको प्रतीक त हो नै, यो अवसर खोज्नेहरूको आ श्रयस्थल पनि हो । त्यसैले राजधानीसँग अनेकौं सम्भावना हुनुपर्छ । व्यापार, उद्योग, पर्यटन, कृषिका अनेकौं सम्भावनाले घेरिएको सहर मात्र राजधानी हुन सक्छ । सहरमा पानी, बिजुलीलगायत स्रोतहरू पर्याप्त हुन् । खुला ठाउँ र सुन्दर वातावरण होस् । प्रादेशिक राजधानीलाई सामाजिक तथा आर्थिक रूपमा सबल बनाउन सकियोस् । यो महत्वपूर्ण औद्योगिक तथा व्यापारिक केन्द्र हुनुपर्छ । च सुरक्षित सहर : यो तर्क सुरक्षासँग सम्बन्धित छ । सुरक्षाको दृष्टिकोणबाट प्रादेशिक राजधानी बलियो होस् । सहरमा प्रकोपको जोखिम नहोस् । सामरिक रूपमा पनि यो सुरक्षित होस् । यो तर्कले भन्छ अन्तर्राष्ट्रिय बोर्डर धेरै नजिक हुनु प्रादेशिक राजधानीको लागि उपयुक्त हुँदैन । यो आफ्नो भूगोल, आफ्ना जनता, आफ्नो गौरव र सम्पूर्ण सुरक्षासँग सम्बन्धित तर्क हो । बृहत्तर राजधानी त्यसो त बृहत्तर राजधानीको अवधारणा पनि छ । यो ठूलो सहरको परिकल्पना हो । प्रश्न आउँछ माथिका सबै आधार भएको ठाउँ कहाँ पाइएला ? हाम्रोजस्तो मुलुकमा त्यस्ता आधारहरू धेरै नहुन सक्छन् । अत: बृहत्तर प्रादेशिक राजधानीको 'मोडेल' मा जान सकिन्छ । केही मान्छेहरू प्रादेशिक राजधानी आफ्नो घरै अगाडि चाहन्छन् । चोकैमा मुख्यमन्त्रीको कार्यालय होस् । कतिपय नेताहरूमा पनि यस्तै सोच होला । तर यो साँघुरो र संकुचित सोच हो । आजको प्रादेशिक राजधानी भावी पुस्ताको प्रगतिसँग पनि जोडिन्छ । त्यसैले बृहत्तर राजधानीको अवधारणामा जानुपर्छ । बृहत्तर राजधानीको मोडेल के हो ? जस्तो एक नम्बर प्रदेशकै कुरा गरौं । यो मोडेलले कुनै एउटा मात्र सहरलाई राजधानी मान्दैन । यो अवधारणामा विराटनगर मात्र राजधानी हुँदैन न त इटहरी मात्र हुन्छ । बरु त्यो विराटनगरदेखि धरान, इनरुवादेखि दमकबीचको विशाल भूभागलाई राजधानी बनाउने परिकल्पना हो । जसको केन्द्रमा इटहरी हुन सक्छ । प्रादेशिक राजधानी पाँच किलोमिटरबीच मात्र फैलिन्छ भन्ने सोच्नु हुँदैन । अबको राजधानी ५० देखि सय किलोमिटरसम्म फैलिन सक्छ । यस्तो विशाल क्षेत्रभित्र माथिका ६ वटै आधारहरू पाउन सकिन्छ । प्रादेशिक राजधानीको अर्को विकल्प 'बहुराजधानी' को अवधारणा हो । यो दक्षिण अफ्रिकाको 'मोडेल' सँग मिल्छ । प्रादेशिक राजधानीका तीन मुख्य अंगहरू कार्यपालिका, व्यवस्थापिका र न्यायपालिकालाई फरकफरक सहरमा स्थापना गर्ने अवधारणा यसमा निहित छ । जस्तो प्रदेश १ को कार्यपालिका इटहरीमा राख्ने, बिर्तामोडमा व्यवस्थापिका र धरान वा धनकुटामा न्यायालय राख्ने । अहिले हेर्दा कतिपयलाई यस्तो प्रस्ताव अव्यावहारिक लाग्न सक्छ । तर ठूला सडक, मेट्रो रेल र द्रूत सवारी चलाउने हो भने एक सहर र अर्कोबीचको दूरी लामो हुँदैन । अहिले पनि विश्वका धेरै सहर ५० वा सय किमि लामा छन् । यसका अनेकौं फाइदा हुन्छन् । यसले एकैपटक तीनवटा ठूला, व्यवस्थित र प्रभावकारी सहर बसाउने अवसर दिन्छ । सबैभन्दा मुख्य कुरा राजधानी पाउने र नपाउनेबीचको असन्तुष्टिलाई यसले सम्बोधन गर्छ । यो भविष्योन्मुख र उदार अवधारणा हो । हामी यस्तो अवधारणमा जान सक्छौं । राजधानी र नामको लेनदेन कुरा राजधानीको मात्र छैन । धेरैले प्रदेशको नाम के हुन्छ भन्ने प्रश्न पनि गरिरहेका छन् । अत: सीमांकन, नामांकन र राजधानीको लेनदेन पछि मात्र संघीयताले पूर्णता पाउँछ । त्यसैले प्रादेशिक राजधानीको निरूपण प्राविधिकसँगै राजनीतिक मुद्दा पनि हो । नाम र राजधानी संघीयताकै अभिभाज्य अंग हुन् । अत: सीमांकनमा चित्त दुखाएकाहरूलाई नाम र राजधानीको विकल्पबाट खुसी पार्ने अवसर अझै छ । राजधानीको बहस गर्दा यो अवसरलाई बिर्सनु हुँदैन । फेरि पनि प्रदेश १ कै उदाहरण लिऊँ । प्रदेश नम्बर १ को सीमासँग पूर्वीमधेस वा पूर्वीपहाड सन्तुष्ट नहुन सक्छ । यस्ता असन्तुष्टिको सम्बोधन गर्न नाम र राजधानीको लेनदेन हुनसक्छ । जस्तो विराट प्रदेश नाम दिएर तल्लो क्षेत्रलाई सम्बोधन गर्न सकिन्छ । अथवा विजयपुर प्रदेश नाम दिएर माथिल्लो क्षेत्रलाई सहमत गर्न सकिन्छ । जस्तो विराटनगर, इटहरी, धरान, दमक र इनरुवासम्मको विशाल भूभागलाई नयाँ नाम दिने । त्यो नाम विजयपुर हुन सक्छ । उदाहरणका लागि बृहत्तर विराट प्रदेशको राजधानी विजयपुर । सुनसरी मोरङ र झापाको सय किलोमिटर क्षेत्रलाई समेटेर बनेको विराट् प्रदेशको राजधानी विजयपुर सुन्दर, अतुलनीय र विशाल सहर बन्न सक्छ । यस्तो लेनदेन र नवीन सिर्जना अन्य प्रदेशमा पनि हुन सक्छ । ०७४ मंसिरमा हुने प्रदेश र प्रतिनिधिसभा निर्वाचनमा प्रदेशको राजधानी र नाम निर्वाचनको एजेन्डा हुने कुरा निश्चित छ । निर्वाचनपछि आशंका र रहस्यहरू सबैको पर्दा उध्रिने नै छ । त्यतिबेला विचार पुर्याउन सकिएन भने प्रदेशको राजधानी र नामले एकपटक फेरि रडाको उत्पन्न गर्नेछ । मुख्यत: अनावश्यक राजनीतिक चलखेलले प्रदेशको राजधानी र नामको मुद्दालाई अतिरञ्जित बनाउन सक्छ । अनेकौं राजनीतिक स्वार्थहरू प्रकट हुने बेला त्यही हो । आर्थिक स्वार्थ पनि सँगै आउलान्। अत: अहिल्यै राजधानीका आधारबारे प्रभावकारी छलफल गर्नुपर्छ । मुख्य कुरा प्रादेशिक राजधानी एउटा विशाल सहरको परिकल्पना हो । त्यसैले खुला, सुन्दर र भविष्यउन्मुख सम्भावनाहरू खोजौं । नभुलौं प्रदेशको राजधानी एउटा मुर्दा सहरको परिकल्पना हैन, हजारौं आशाहरूको बगैंचा हुनुपर्छ । अनि मात्र नयाँ राजधानी विकास, समृद्धि र गौरवको प्रतीक होला ।"
यसरी छानौं तिहारमा शुद्ध खानेकुरा,"सुखमय पारी सब संसार, आयो रसिलो चाड तिहार । कविशिरोमणि लेखनाथ पौड्यालको यो कवितांशले नै प्रतिविम्बित गर्दछ, तिहारको रमाइलो । दसैंभन्दा पनि रमाइलो चाड हो तिहार । बत्ती, फलफूल र टीकाको झिलिमिली अनि बास्नादार परिकारको पनि झिलिमिली ! तिहार सेलका लागि पनि उत्तिकै प्रसिद्ध छ । खासै अन्य मिठाई उपलब्ध नहुने गाउँघरमा तिहारमा गनीगनी राताराता सेलरोटी खानुको मज्जा नै बेग्लै । अझ रोटीसँग आलुको कबाब, त्यसको स्वादको त के कुरा गर्नु । दाउन (घिउ दूधको तर) नपुगेका, भित्र पिठोको लुम्सो भएका सेलरोटी नाम मात्रका हुन् । जुन घरमा भित्र पिठो नभएका खोक्रा सेलरोटी पाक्छन्, उसका घरको प्रतिष्ठा नै बेग्लै । त्यस घरका छोरीबुहारी फूर्ति नै बेग्लै । माइती र मावली पुगेका सेलरोटी पहिचान बन्दथे, उसबेला । तिहारको बेला गाउँघरमा सेलका साथै अनर्सा, अर्सा, विभिन्न रङ र किसिमकिसिमका पातरोटी, जालीरोटी, लाखामरी आदि पनि भाइटीकामा दिदीबहिनीले दाजुभाइलाई उपहारस्वरूप दिने गरिन्थ्यो, अहिले पनि गरिन्छ । ओखर, काजु किसमिस, बदाम, फलफूल पनि भाइटीकासँग जोडिएर आउने खाद्य हुन् । समयसँगै सेलरोटीको ठाउँमा अनेक खालका मिठाई चल्न थालेका छन् । गाउँघरमा पहिले आफ्नै बारीका तोरी या तिलको तेलमा सेलरोटी पाक्थे भने अहिले बजारी तेलको साम्राज्य छ । सोयाविन या सूर्यमुखी तेल आएको छ । घिउको ठाउँ वनस्पति घिउले लिएको छ । तर त्यस्ता तेल र घिउ कुनकुन प्रक्रियाबाट भान्छामा आइपुग्छ, हामीलाई ख्याल हुन्न । यसो हुँदा तिहारको बेलामा घिउ, तेल, मिठाई, फलफूललगायतका खाद्यवस्तुको माग बढ्ने भएकाले स्वच्छता र गुणस्तरमा कमजोरी हुने सम्भावना देखिन्छ र सजगता जरुरी छ । तेलको प्याकेटमा उत्पादन मिति तथा उपभोग्य मिति, प्याकेट खोलेपछि पनि त्यसको गन्ध कस्तो छ भनी जाँच्नु उचित हुन्छ । घरमै पनि केही साधारण तरिकाले तिनको शुद्घता थाहा पाउन सकिन्छ । कुनै पनि तेलमा पाल्मोलिन मिसाइएको भए फ्रिजको वरफ नजम्ने खण्डमा रातभरि राख्दा जम्छ । जाडो ठाउँमा र जाडोयाममा पाल्मोलिन मिसाउँदा सामान्य तापक्रममै तेल जम्ने हुनाले यो सजिलै थाहा पाउन सकिन्छ । तोरीको तेल शुद्ध हो भने यसको स्वाद र बास्ना स्वाभाविक हुन्छ । मिसावटयुक्त भएमा बढी झाँस आउने हुन्छ । घिउको शुद्घता थाहा पाउन एक चम्चा घिउलाई हत्केलामा राख्दा केही समयमै पग्लिन थाल्छ । मिसावटयुक्त घिउ पग्लिन समय लाग्छ । त्यस्तै सेलरोटी आदि परिकार पकाएर बाँकी रहेको तेल या घिउ फेरि पछि प्रयोग गर्नाले तेल वा घिउमा हानिकारक तत्व बन्ने भई हाम्रो स्वास्थ्यमा हानि पुर्याउने हुन्छ । त्यसैले एकपटक प्रयोग गरिसकेको तेल या घिउ पुन: प्रयोग नगर्नु राम्रो हुन्छ । तिहार भन्नेबित्तिकै रंगीचंगी चाड भएकाले मिठाईहरू रंगीविरंगी हुनु त स्वाभाविकै हो, तर विभिन्न मिठाई र परम्परागत रूपमा बनाइने विभिन्न किसिमका पातरोटी, जालीरोटीलगायतका परिकारमा प्रयोग गरिने रङ अखाद्य हुन् । ती रङले मस्तिष्क, मिर्गौला, कलेजोमा असर गर्नेदेखि लिएर दम र क्यान्सरसम्म गराउने हुन्छन् । तसर्थ, मिठाईका लागि प्रयोग गरिएको रङको बट्टामा 'फुड कलर' भनेर स्पष्टसँग लेखिएको छ भने त्यस्तो मिठाई किन्नु उचित हुन्छ । खाद्य रङहरू मानव स्वास्थ्यमा हानि नपुर्याउने भनेर प्रमाणित भएका रङ हुन् । तर पनि आवश्यकताभन्दा बढी प्रयोग गर्दा र रङ मिसाइएका खानेकुरा नियमित रूपमा उपभोग गर्दा बालबालिकामा मन स्थिर नहुने अति चञ्चलताको समस्या देखिएको अनुसन्धानबाट पुस्टि भइसकेको छ । शुद्ध चाँदीको 'तपक' मिठाईमा राख्दा कुनै पनि हानि गर्दैन, तर चाँदीमा आल्मुनियमको मिसावट भएमा हानि गर्छ । त्यो थाहा पाउन मिठाईको तपकलाई दुई हत्केलाको बीचमा राखेर माडेमा शुद्ध चाँदीको तपक भए हराएर जान्छ, तर आल्मुनियम भएमा डल्लो पर्छ । त्यसैगरी तपकलाई बाल्दा शुद्ध चाँदीको भएमा पूरै बलेर सेतो रङको फुरफुर पर्ने दानादाना बन्छ भने आल्मुनियम मिसिएको भए कालो या खैरो खरानी बाँकी रहन्छ । स्वास्थ्यका लागि घिउ या वनस्पति घिउभन्दा तेलमै पकाएका परिकार स्वास्थ्यका लागि बढी लाभदायक हुने गर्छन् । शरीरमा असल कोलेस्टेरोल बढाउन र खराब कोलेस्टेरोल घटाउन तेलको राम्रो भूमिका हुन्छ भने घिउ तथा वनस्पति घिउले नकारात्मक भूमिका खेल्छ । त्यस्तै बढी चिल्लो र गुलियोले हाम्रो शरीरमा बोसो बढाइदिन्छ र हामी मोटाउँछौं । मोटोपन विभिन्न रोगहरूको कारकतत्व हुने कुरा अध्ययनले देखाएका छन् । तसर्थ तिहारमा मिठाई खाँदा सावधानी अपनाउनु उचित हुन्छ । फलफूलमा भिटामिन, खनिज र फाइबर पर्याप्त पाइन्छन्, जसले धेरै जीवनशैलीसँग सम्बन्धित रोग लाग्न दिँदैनन् । त्यस्तै: काजु, पिस्ता, बदाम र ओखर आदि तिहारका मसलामा हृदयरोग, उच्च रक्तचाप आदि रोग घटाउन सहयोग गर्ने ओमेगा थ्री फ्याट्टी एसिड पाइन्छ । यी मसलामा भिटामिन ई र अन्य एन्टिअक्सिडेन्ट्स् पाइन्छन्, जसले छालाको चमक राम्रो बनाउँछन् भने बुढ्यौलीलाई ढिलाइ गराइदिन्छन् । यसका अलावा यी फलफूलमा भिटामिन बी कम्प्लेक्सअन्तर्गतका विभिन्न भिटामिन पनि पाइन्छ । तिहारमा खाइने खानेकुरामध्ये धेरै सुस्वास्थ्य र दीर्घायुको लागि अपरिहार्य हुन् । तिहारमा दिदीबहिनीले दाजुभाइलाई सुस्वास्थ्य र दीर्घायुको कामना गर्छन् । प्रतीकात्मक रूपमा उपहारमा दिने खानेकुराले नै स्वस्थ र दीर्घायु बनाउने हुनाले सेलरोटी, मिठाईजस्ता चिल्ला र गुलिया खानेकुरा कम र फलफूल, ओखर बदामजस्ता खानेकुरा बढी मात्रामा दिनाले सही अर्थमा स्वास्थ्य र दीर्घायुको कामनाले सार्थकता पाउनेछ । स्वास्थ्यलाई फाइदा पुर्याउने खानेकुरा तिहारमा मात्र होइन, वर्षैभरि खानेबानी बसाउनु जरुरी छ । प्राकृतिक रूपमै रंगीचंगी (अनेक रङका फलफूल, अनाज, जमिनमुनिका फलफूल) खानेकुरा स्वास्थ्यका लागि अति फाइदाजनक हुन्छन् । कृत्रिमरूपमा सजाइएका खानेकुरा स्वास्थ्यका लागि हानिकारक हुन्छन् । प्राकृतिक रूपमा रंगीचंगी रोजौं होइन भने सादा रोजौं, यसो गरे मात्र तिहार र सिंगो जीवन स्वस्थ र सुखमय हुन्छ । वस्ती खाद्य प्रविधि तथा गुण नियन्त्रण विभाग वरिष्ठ खाद्य अनुसन्धान अधिकृत हुन् ।"
जो कुकुर मर्दा १३ दिन किरिया बसिन्,"कुने समय स्नेहा श्रेष्ठलाई अन्य आम नेपालीलाई जस्तै लाग्थ्यो, जाबो कुकुर, फोहोरी कुकुर, जस्तोसुकै व्यवहार गर्न मिल्ने कुकुर । ढोकाबाहिर कुकुर देखिँदा उनी लखेट्न पुग्थिन् । कुकुरको रौंले उनलाई एलर्जी नै हुन्थ्यो । सोही कारण आफ्नो पतिले कुनै केनल क्लबबाट महंगो पैसा तिरेर प्रेमका साथ घरमा ल्याएका दुई कुकुरका छाउरालाई उनले बेवास्ता गरिन् । मान्छेसँगै रमाउन चाहने बाबुआमा नभएका छाउरालाई उनले कोठामा छिर्ने अनुमति दिइनन् । घरबाहिर गाडी ग्यारेजतिरै राखिदिइन् । आफ्नो स्नेहाज् केयरमा अहिले करिब डेढ सय कुकुरसहित घेरिएकी स्नेहा उतिबेलाको घटनाका बारेमा थक्थकाउँछिन् , मेरै वेवास्ता र संवेदनहिनताका कारण दुईमध्ये एक कुकुर मर्यो । कुकुर मरेपछि उनलाई कताकता नराम्रो लाग्यो । त्यति सानो छाउरालाई घरभित्रै पाल्नुपथ्र्यो भन्ने लाग्यो । मान्छेको बच्चालाई हामी कति धेरै ख्याल गर्छौं । किनेरै ल्याएपनि उ पनि आखिर कसैको बच्चा हो भन्ने लाग्यो, अपराधवोध भयो, स्नेहा सम्झिछिन् । पर्यटन व्यवसायमा संलग्न स्नेहा र उनका पति काममा सधैं व्यस्त हुन्छन् । घरको कुकुरले एक्लो महसुस गर्ला भनेर उनका पतिले घरमा अर्को कुकुर ल्याए । अब भने उनलाई कुकुर मर्छ कि भन्ने चिन्ता हुन थाल्यो । नयाँ कुकुर उनकोे मिल्ने साथी भयो । पहिले बिहान ढिलो उठ्ने उनी नयाँ कुकुरकै कारण छिटो उठ्न थालिन् । नयाँ कुकुरको नाम थियो जारा । प्रिय जाराको १३ दिने किरिया र डिप्रेसन जारालाई बिहानै डुलाउने, खाना खुवाउने र दिशापिसाब गराउने उनको नित्यकर्म बन्यो । जारा उनको यति प्रिय बन्यो कि अफिसबाट घर फर्कंदा उनलाई लिन खुसी हुँदै घरको मुलढोकासम्मै ओलिन्थ्यो र उनको हातमा मायाले टोक्दै कोठासम्म लैजान्थ्यो । लगभग ४ वर्षअघिको घट्ना सम्झिन्छिन् स्नेहा, उसँग निकट भएको करिब ८ महिना बितेको थियो । एक दिन बेलुका घर पुग्दा जारा मलाई लिन गेटमा आएन । मनमा चिसो पस्यो । हामी घरमा नहुँदा उसलाई छिमेकीले बिष खुवाइदिएछन् ।जीवनको अन्तिम घडीमा पीडाले छट्पटाएको अवस्थामा पाएँ उसलाई । उ खेल्ने ठाउँ पुरै रगतले लत्पतिएको थियो । कुकुर भुक्यो भनेर मलाई गुनासो गर्ने छिमेकीको कर्तुत थियो त्यो । जारालाई बचाउँन सम्भव भएसम्म सबै उपाय लगाइन् उनले । बच्ला कि भन्ने आशामा उनी भगवानको व्रतसमेत बसिन् । तर उनको कोसिस खेर गयो, जरा मर्यो । स्नेहालाई त्यस घटनाले एक महिनाजति डिप्रेसनले गाँज्यो । पहिले व्यवसायमा अति चिन्ता राख्ने उनी एक महिना घरबाहिर जानै सकिनन् । जाराको सम्झनामा स्नेहाले विधिपूर्वक १३ दिने किरिया सम्पन्न गरिन् । शोकबाट शक्ति जाराको मृत्यु बिर्सन उनले बाटामा भेटिएका कुकुरलाई बिस्कुट ख्वाउन थालिन् । गाडीबाट यात्रा गर्ने क्रममा कहिल्यै झ्यालको सिसासम्म खोलेर कुकुरप्रति नजर नपुर्याउने स्नेहाको असली स्नेह जाराको मृत्युपछि प्रकट भयो । घरभित्र बस्ने कुकुरलाई त बिष हाल्दिन्छन् भने बाहिरका कुकुरको हालत के होला ?, स्नेहाले भनिन्, सडकमा लगेर बिस्कुट दिन भ्याउँदिनथे, सबै बिस्कुट खाइसक्थे भोका कुकुर । त्यस क्रममा मान्छेले कुटेर घाउ लागेका, तातो पानी खन्याइएका अनेक खालका कुकुर भेटिन् । एक केनल क्लबसँग प्रति कुकुर दुई सय पचास तिर्नेगरी आफ्नै खर्चमा ती कुकुरको उपचार र खानपानको व्यवस्था थालिन् । एक महिनामै ४०५० वटा कुकुरको उद्धार गरिन् । सडकमा भेटिएका घाइते र बिरामी कुकुर ल्याउँदा केनल क्बल नै भरिएपछि यसमा समूह बनाएर काम गर्दा सहज हुन्छ जस्तो लाग्यो उनलाई । स्नेहाज् केयर केही हितैसी मित्रसहितको समूह बनाउँदा धेरै कुकुरको उद्धार र रक्षा गर्न सकिन्छ भन्ने लागेपछि सोही अनुसार सन् २०१४ मा उनले आफ्नै नाममा स्नेहाज केयर स्थापना गरिन् । ललितपुरको भञ्ज्याङस्तिथ जलबिहार मन्दिर छेउमा ५ रोपनी जग्गा भाडामा लिएर सञ्चालित स्नेहाज केयरमा आज बिरामी र चोटपटक लागेका कुकुर बस्छन् । अहिले यहाँ करिब डेढ सय कुकुर छन् । स्थायी रूपमा नै सय कुकुर यहाँ रहन्छन् । थोरै समयमा उपचार सम्भव भएका कुकुरलाई भने उपचारपछि बन्ध्याकरण गरेर जहाँबाट उद्धार गरेर ल्याइएको हो, त्यहीँ पुर्याइन्छ । टाउकोमा गम्भीर चोट लागेका, एसिड खन्याएका, खुट्टा भाँचिएका, टाउकोमा किरा परेकाको भने उपचार गर्न कमसेकम तीन महिना लाग्छ । ल्याएका जति सबै यहीँ राखेर पालौं भन्ने लाग्छ, स्नेहाले भनिन् , तर म सक्दिन । राख्ने ठाउँ र ख्वाउने खानाकै अभाव हुन्छ । तर लामो समय यहाँ बस्दा उनीहरूको प्रेम यही ठाउँप्रति हुन्छ र यहाँ राम्रोसँग खान पनि पाउँछन् । सडकमा फर्केर फेरी संघर्ष गर्न र फेरि बाटो क्रस गर्न नजान्दा दुर्घटनामा पर्ने अवस्थामा हामी उनीहरूलाई यहीँ राख्छौं । हाल यस संस्थामा डाक्टर, सफाइकर्मी, कुकुर समात्ने व्यक्ति, भेट प्राविधिक, ड्राइभर र सेल्टर म्यानेजर गरेर जम्मा १४ जना कार्यरत छन् । संस्थाको आफ्नै जनावर एम्बुलेन्स छ । संस्थामा नेपाली र विदेशी स्वयंसेवीहरू आएर काम गरिरहेका हुन्छन्। खर्च व्यवस्थापन कुकुर उपचार लगायतको काममा करीब ६७ लाख मासिक खर्च हुन्छ । जसमध्ये करिब ८० प्रतिशत मेरै खर्च हुन्छ । कतिपय विदेशी नागरिकले औषधी र सेल्टरलाई उपयोगी सामान ल्याइदिएपनि उनीहरूले त्यस्तै दुईतीन प्रतिशतमात्रै आर्थिक सहयोग गर्छन् । बरु कलेजमा पढ्ने र विदेशमा रहेका कतिपय नेपालीले मन खोलेर सहयोग गर्छन्, स्नेहा गर्वका साथ भन्छिन्, आज स्कुल र कलेजमा खाजा खाने पैसा कटाएर दुई चार पैसा सहयोग गर्ने विद्यार्थी भोलीका जनवार अधिकारकर्मी हुन् । उनीहरूले नै ल्याउने हो जनावरप्रतिको गलत धारणामा परिवर्तन । यी सारा बेसाहाराको आमा बन्न पाउँदा म अति खुशी छु । कुकुर पुजा कुकुर लगायतका प्रकृतिका धेरै जनावरलाई पुजा गर्ने प्रचलन अन्यत्र विश्वमा कहीँ छैन तर पनि हाम्रो भाषा नबुझ्ने यस्ता प्राणीलाई ३६४ दिन लात्ताले हान्ने अनि एकदिन चाहिँ माला लगाउने ? एक दिनचाहिँ बाटोको कुकुर खोजेर भएपनि कोचीकोची ख्वाउने, दशवटा माला लगाइदिने ?, संस्थाको एम्बुलेन्समा सडकका कुकुर ल्याएर उपचार गर्ने स्नेहाले भावुक हुँदै आक्रोस पोखिन्, अरु दिनचाहिँ ढुंगाले हान्ने, मासु पसल अगाडि आउँदा मासु काट्ने खुकुरी झट्टी हानेर रगताम्य बनाउने, रेस्टुरेन्ट अघि कुकुर आउँदा तातो पानी खन्याइदिने ? यो एक दिनचाहिँ पुजाको नाटक किन ? भगवानलाई पनि ढाँट्न सकिन्छन् भन्ने ठान्छन् कि के हो मान्छेहरू । बोल्न नसक्ने प्राणीलाई जति सक्नुहुन्छ, त्यति गर्नुहोस् । घरमा उब्रेको खानेकुरा दिनुहोस्, पानी खुवाइदिनुहोस् । त्यो पो सही अर्थमा पूजा हुन्छ। कुकुरको प्रजनन् र एडप्सन काठमाडौंमात्र होइन, नेपालका हरेक शहर र गाउँमा कुकुरको बिचल्ली छ । कुकुर लगायतको जनावरको उद्धार गर्ने एनिमल नेपाल, काठमाण्डु एनिमल ट्रिटमेन्ट सेन्टर (क्याट), भक्तपुर एनिमल वेलफेयर सोसाइटी, स्ट्रीटडग केयर, कपन मोनस्ट्री वेलफेयरजस्ता संस्था क्रियासिल पनि छन् । काठमाडौं महानगरपालिकामा पच्चिस हजार कुकुर छन् भनिने गरिएपनि स्नेहाका अनुसार पाँच लाख बढी छन् । त्यसो हुँदा पनि मान्छेहरू सडकका परित्यक्त कुकुरलाई हेँला गर्छन् र केनल क्लबमा गएर महंगा विदेशी कुकुर ल्याएर पाल्छन् । विदेशी जातका कुकुरभन्दा स्वदेसी बलिया र निरोगी हुन्छन् । क्रस गरिएका कुकुरले जत्तिकै तालिम गर्न सक्छ स्थानीय कुकुरले । त्यसमाथि बुढो भएर प्राण जानेबेलासम्म बलजफ्ति गर्भाधान गराएर, सानो पिँजडाजस्ता भाँडामा कोचेर प्रजनन् गराइएका पप्पी किन्नुभन्दा मायाप्रेमका भोका सडकका कुकुरलाई पाल्नु उचित हो, स्नेहाको मत छ ,उमेरका हिसाबले पनि नेपाली कुकुर नै धेरै बाँच्छ । भ्याक्सिनेसन र बन्ध्याकरण गरिएका कुकुर लाने हो भने मेरै संस्थाबाट निशुल्क लैजाँदा पनि भयो। आम मान्छेमा ब्रिड गराएको कुकुरले तालिम छिटो गर्छ भन्ने अवधारणा रहेको र सडकबाटै उद्धार गरेको कुकुरले म्युजिक भिडियोमा खेलेको उदाहरण पेश गर्छिन् स्नेहा । नेपालीले उति रुचि नदेखाएपनि विदेशीले भने गाडीले किचेर शरीरको पछिल्लो भाग नचल्ने अवस्थामा रहेका कुकुरहरू समेत अडप्ट गरेर लाने गरेको उनले बताइन् । पिता र कुकुर स्नेहा नेतृत्वको संस्थामा आइपुग्ने कतिपय मान्छे यहाँ रहेकामध्ये एघार वटा शरीरको पछिल्लो भाग नचल्ने कुकुर देखेपछि भन्छन् , यस्ता शरिरै नचल्ने कुकुरलाई त युथोनाइज (बिना पिडा इन्जेक्सन लगाएर मारिदिने प्रक्रिया) गरे नि भइहाल्छ नि ! तर उनलाई शरीर नचल्दैमा प्राणी मार्नु उचित नहुने तर्क गर्छिन् । यस सन्दर्भमा छ महिनाअघि बितेका आफ्ना पिता सम्झिन् उनले, मेरा पितालाई सत्र वर्षसम्म प्यारााइसिस भयो । तर मैले कहिले पनि मेरो बालाई सुई लाएर मार्ने कुरा सोचिन । बित्नुभन्दा पाँच दिन अघिदेखि म उहाँसँगै थिएँ । उहाँ भन्दै हुनुहुन्थ्योमलाई बचाउ । कति धेरै बाच्ने इच्छा ! यस्तै इच्छा सबै जनवारलाई हुन्छ । उनीहरूले मान्छेको भाषामा भन्न नसकेको मात्र हो । पछिल्लो भाग नचलेपनि ह्वीलचेयरको सहयोगले यहाँका कुकुर दौडन्छन् , रमाउँछन् । त्यो देख्दा मलाई अति आनन्द लाग्छ । कुकुरको खाना स्नेहा पहिले आफैं माशुको पारखी थिइन् तर कुकुरप्रतिको सेवामा हात हालेपछि उनले माछामासु छाडिन् । कुकुरलाई चाहिँ माया गर्ने, मारेको खसी या राँगोचाहिँ कसरी खाने ? मेरो मायामा दोहोरो मपदण्ड देखियो र मैले मासु छाडें, दोबाटोमा एउटा खसीको अगाडी अर्को खसी काटिएको देख्दा म कहाल्निछु । सोही कारण पनि उनी सेल्टरका कुकुरलाई सिधै मासु ल्याएर खुवाउँदिनन् । कोल्ड स्टोरमा खेर गएका कुखुराका हाडखोर आदी किनेर ल्याई त्यसमा फर्सी र चामल मिसाएर पकाई बिहान र रातीको लागि कुकुरको खाना बनाएर खुवाउँछिन् । दिउसोचाहिँ कुकुरले बिस्कुट लगायतका खाजा पाउँछन् । संस्थामा आउने व्यक्तिहरूले बिस्कुट लगायतका खाजा ल्याइदिने गर्छन्। चिन्ता र सपना यो सेल्टर रहेको जग्गाधनीसँग संस्थाको सहमती सकिन अब दुई वर्ष बाँकी छ तर स्नेहाको मनमा चिन्ता मडारिन थालिसकेको छ । अहिले नै कतिपय छिमेकीले हल्ला भयो भनेर गुनासो गरेपछि संस्था कहाँ सार्ने भन्ने चिन्ता छ उनलाई । दुई वर्षपछि यत्रा कुकुर लिएर म कहाँ जाने होला ?, उनी चिन्ता प्रकट गर्छिन् । संस्थामा अहिले कसैले पुच्छर काटिदिएको एउटा गोरुको पनि उपचार हुँदैछ । पखेटामा घाउ भएको एउटा परेवा पनि छ । स्नेहाज् केयरमा बिरालो, काग, बकुल्ला लगायतको चराको समेत उपचार हुन्छ । स्नेहाको सपना आम नेपालीले देख्ने सपनाभन्दा भिन्न छ । दक्षिण एशियाबाहेकका अन्य देशमा मैले सडकमा कुकुर लगायतका जनावर देखिन । त्यहाँ उद्धार केन्द्रहरू मात्र रहेका हुन्छन् । सचेत व्यक्तिहरू त्यस्ता संस्थाबाटै कुकुर घरमा ल्याउँछन्, तर हाम्रोमा त्यो चलन छैन । जनावरलाई कसरी व्यवहार गर्नेबारे कानुन छैन । गाईको दुध खाएर कलिलो बाच्छाबाच्छीलाई सडकमा मरोस् भन्दै फँयाकिदिन्छन् । त्यसैले सडकमा बेसाहारा भएर भोकै हिँडिरहेका कुनै प्राणी देख्न नपरोस् । जनावरलाई अति माया गर्ने र पुजा गर्ने देश भनेर नेपाल विश्वमा चिनियोस् । त्यही मेरो सपना हो।"
विचरा बाबुराम !,"विद्वान् बाबुराम भट्टराई भडकिएका छन् । हुन त यसअघि पनि उनलाई भड्काउवादी नै भनिन्थ्यो । तर एमाले र माओवादी केन्द्रसँगै प्रारम्भमा चुनावी एकता र त्यसपछि पार्टीहरू एक हुने सहमतिका हस्ताक्षरकर्ता बनेका थिए, नयाँ शक्ति पार्टीका डा बाबुराम भट्टराई ! तर दुई साता नबित्दै उनी मोर्चाबाट बाहिरिएका छन् ! भनिन्थ्यो यो ध्रुवीकरणबाट कसैलाई फाइदा भयो भने त्यो डा बाबुराम भट्टराईलाई मात्रै भयो । त्यसैले उनले वाम ध्रुवीकरणको जोडदार रूपमा समर्थन गरेको अड्कल गरिएको थियो । हस्ताक्षर भएको मसी पनि नसुक्दै किन उनी नै सबैभन्दा पहिले गठबन्धनबाट बाहिरिए ? केपी ओली, पुष्पकमल दाहाल (प्रचण्ड) र डा बाबुराम भट्टराई राजनीतिक रूपमा एकीकृत भएको खबर सार्वजनिक भएपछि छक्क परेकाहरूको मुख बन्द नहुँदै भएको फुटले अर्कै अन्योल उत्पन्न गरेको छ । त्यसमाथि जसको ज्यादतीविरुद्ध तीन पार्टीका अध्यक्षहरू ध्रुवीकृत भएका थिए, त्यही पार्टी अर्थात् नेपाली कांग्रेससँग बाबुराम एकता गर्न पुगेपछि अनेक अड्कल गर्न थालिएको छ । भागवत्गीतामा एउटा सान्दर्भिक श्लोक छ । जसको अर्थ हो कुनै पनि विषयवस्तुसँग एकोहोरो आसक्ति भयो भने त्यसैमा उसको दिमाग हरबखत घुमिरहन्छ । त्यसबाट काम उत्पन्न हुन पुग्छ । कामबाट क्रोध उत्पन्न हुन्छ । क्रोधले त्यो सम्मोह ठीक हो कि बेठीक भन्ने पनि छुट्ट्याउन नसक्ने हुन्छ । सम्मोहले विवेकलाई धमिल्याइदिन्छ । त्यसले स्मृति ध्वंस पार्छ । स्मृति ध्वंस भएपछि बुद्धि नास हुन्छ र बुद्धि नास भएपछि सर्वनास हुन्छ ! डा बाबुरामले दुई साताभित्रै जुन फन्को मारेका छन्, त्यसले बाबुरामलाई बाबुराम मात्र सावित गरेको छ, राजनीतिक प्राणी होइन । उनलाई चिन्नेहरू भन्छन्, बाबुराम राजनीति गर्न चाहन्छन् । राजनीतिको केन्द्रमा बस्न पनि उत्कट अभिलाषा राख्छन् र आफूले चाहेजस्तो शासन गर्न पनि चाहन्छन् । तर कहिल्यै ढंग पुग्दैन ! बाबुरामले नयाँ पार्टी खोले देशमा आफू एकछत्र छाउने सपना देखे । त्यसैले सबै पद, पहिचान र संलग्नता छोडे । तर यिनलाई भने कसैले पनि आफ्नो ठाउँ छोडेन । फलस्वरूप बाबुराम न यताको रहे, न कतैको भए । राजनीतिशास्त्रका एक प्राध्यापकले भने, राजनीति गर्नेहरूले शक्ति समूहहरूबीचको सम्बन्ध, त्यसको क्याल्कुलेसन र राजनीतिक संगठनलाई नियन्त्रण गर्न नसकुन्जेल राजनीतिक केन्द्रमा गएर थुपुक्क बस्न असम्भव छ । यो ज्ञानचाहिँ बाबुराममा कहिल्यै पलाएन । जबकि राजनीतिका कुरा मात्र होइन, इतिहासका अप्ठेरा मोडहरूलाई व्याख्या गर्न पनि उनी माहिर छन् । कसको भनाइ के छ, त्यसलाई तत्कालीन समयानुकूल उद्धरण गर्न र त्यसको धुवाँदार व्याख्या गर्न पनि उनी काविल छन्। केही कुरा कसैलाई भन्नु छ भने यिनी यति हत्तारिन्छन् कि भनिसाध्य छैन । ती प्राध्यापकले भने, अहिले बाबुराम हतारिएर ओली र प्रचण्डसँग जसरी एकता गर्न पुगे यो देखेर कुनै आश्चर्य लागेको छैन किनभने यी तिनै बाबुराम हुन्, जसले माओवादी जनयुद्ध सुरु हुँदा प्रधानमन्त्री शेरबहादुरसमक्ष ४० सूत्रीय माग पूरा गराउन सात दिनको म्याद दिएका थिए । तर यिनलाई सात दिन कुर्न पनि हतारो भयो र ०५२ साल फागुन १ गते नै पुलिस चौकीमा आक्रमण गरेर हतियार युद्ध सुरु गरिहाले । जब आफैंले दिएको म्याद नसकिँदै आक्रमण गर्नु थियो भने किन अल्टिमेटम दिएको ? यसले उनी ऐनमौकामा केटाकेटीपन देखाएर अपरिपक्वता प्रदर्शन गर्छन् भन्ने पुष्टि हुन्छ । यिनी अरूलाई भत्काउन जसरी दिलोज्यानले लाग्छन्, त्यसैगरी आफूमा पहिरो गइरहेको भने कहिल्यै पत्तो पाउन सक्दैनन् । राजनीति बुझेका भए यस्तो ब्लन्डर कदापि गर्ने थिएनन् । शेरबहादुरलाई जेजे आरोप लगाएर हतारमा जनयुद्ध सुरु गरे, त्यही शेरबहादुरले प्रचण्ड र बाबुरामको टाउकाको मूल्य तोक्दै भने, झोलामा हालेर तिनको टाउको ल्याऊ र बोरामा पैसा लिएर जाऊ ! तर अहिले उनै बाबुराम तिनै देउवासँग प्रचण्ड र ओलीले आफूलाई गोरखामा लड्न टिकट नदिने भए भनेर एकता गर्न पुगेका छन् । प्राध्यापकले गम्भीर प्रश्न गरे के त्यही गोर्खा निर्वाचन क्षेत्रको एउटा सिट जित्नका लागि उनले जनयुद्ध सुरु गरेका हुन् ? हुन् भने उनी अलमलमा छन् । किनभने जनयुद्ध सुरु गर्न जानुअघि नै उनीहरूका हातभरि सांसद थिए । जब अवस्था त्यस्तो थियो भने एउटा निर्वाचन क्षेत्रको टिकटका लागि किन आफूले आफैंलाई भड्काउन पुगेका होलान् बाबुराम ? यसको पनि कारण छ । के भने, बाबुराम खासमा आइडोलग हुन्, पार्टी संगठक होइनन् । पार्टी संगठक आफ्ना कार्यकर्ता र विरोधीसँग नङ र मासुको झैं सम्बन्धमा रहिरहने हुनाले उसलाई सतहमा भइरहेका हरेक गतिविधि अवगत हुन्छ । तर बाबुराम पार्टीका विचारक भएकाले कल्पनामा उडान भरिरहने नै भए । यिनले पार्टी, समाज र देशमा के भइरहेको छ, त्यो भने कत्ति पत्तो पाएको देखिएन । यिनको पार्टीका जुन बुद्धिजीवीसँग सम्पर्क हुन्थ्यो, तिनले आफूलाई समर्थन गरेको भन्ठाने । बाबुराम माओवादी आइडोलग भएकाले किताबका कुरा बोल्ने र सिद्धान्तका कुरा दोहोअयाउन माहिर मानिन्छन् । जहाँसुकैका आइडोलग हुने यस्तै हुन् । नेपाली मिडियाले अलिबढी नै बाबुरामलाई समर्थन गरेका भने हुन् (यसको कारण उनले राजनीतिमा खेलेको भूमिकाले गर्दा होइन, उनी जीवनभर जसरी प्रथम भइरहे, त्यसको कारणले हो ।) । यस्तैकारणले बाबुरामले आफूलाई देशकै बुद्धि, विवेक र कार्यक्रम भएको पहाड नै ठान्न पुगे । जसले गर्दा उनमा दम्भ बढ्दै गयो । व्यक्तिवादी त यिनी छँदै थिए । पहिला बोलिहाल्ने र पछि विचार गर्ने पनि यिनको मौलिक विशेषता भएको नजिकबाट चिन्नेहरू भन्ने गर्छन् । आफ्नो बौद्धिकता र प्रखरताको अगाडि पाट्ने पालुंगो झैं देखिने पार्टीका नेता र संगठनका कार्यकर्ताको अरनखटनमा बस्नुपर्दा बाबुरामलाई ठूलो लघुताभास भइरह्यो । उचाल्ने र पछार्ने देशीविदेशी तत्वको कमी हुने कुरै भएन । त्यसैले बाबुरामले सिद्धान्त, आदर्श र अहिलेको विश्व घटनाक्रमका कुरा गरेर परिवर्तनको लागि नेकपा माओवादी छोडे । जितेको निर्वाचन क्षेत्र पनि छोडे । सबैलाई समावेश गरेर नयाँ पार्टी बनाएर अगाडि बढ्ने यिनको सोचका सैद्धान्तिकआदर्शपूर्ण आधारबारे राजनीतिक वृत्तमा भएका चर्चाले यिनै झनै हौसिए । आफू एकछत्र देशमा छाउने देखे । त्यसैले सबै पद, पहिचान र संलग्नता छोडे । तर यिनलाई भने कसैले पनि आफ्नो ठाउँ छोडेन । फलस्वरूप बाबुराम न यताको रहे, न कतैको भए । बोक्रे प्रशंसकले घेरिएर पेन्डुलम हुन पुगे । सर्वसाधारण अहिले पनि भन्छन्, विचरा बाबुराम ! कठै !! कति तीक्ष्ण ? सधैं पहिला भएर पढ्ने !!! बाबुरामलाई नजिकबाट हेरिरहेका एक विश्लेषकले भने, कुरो नलुकाइ भन्ने हो भने बाबुराम आफ्नो स्वभाव र क्षमताबाट चलेका भए यिनले केही गरेर देखाउने नै थिए । उनले सोधे बाबुरामका विशेषतालाई वर्गीकरण गरेर हेर्नुभएको छ ? उनले गरेको पाँच वर्गीकरण भने यस्ता छन् ः १ यिनले जिन्दगीभर स्कलरसिपमा पढे । राज्यले पढायो । यिनी पढ्दै, काम गर्दै पढ्दै अनुभव हासिल गरेर खारिएका व्यक्ति होइनन् । त्यसैले यिनी न व्यावहारिक छन् न त हेलमेल हुन सक्छन्! २ सधैं बढी नम्बर ल्याएर पास भएकाले समाजमा यिनको हेजेमोनी नै बन्यो । अरू त कृत्रिम, ढोंगी, सामन्ती, अनपढ, टण्डनहरि मात्रै देखाइए । नेपाली समाज कि धनपतिलाई मान्छ कि शक्तिलाई मान्छ कि त पढैयालाई टेर्छ । दृष्टिकोण दिनसक्ने, इमानदार, परि श्रमी, सिर्जनशील, उद्यमी होइन, यहाँ त कि पैसा भएकाको सान र मान छ कि त धेरै पढेको र पीएचडी गरेकाको इज्जत छ । तर यो नै उत्कृष्ट हुने आधार होइन, एउटा पाटो मात्र हो । ३ बाबुराम जुन दलसँग सम्बद्ध भए, तिनका संगठक होइनन् । धेरै पढेकाले टपक्क टिपेर पार्टीको उच्च पदमा राखिएका व्यक्ति मात्र हुन् । उनले पदीय हैसियत पाए । प्रधानमन्त्री र अर्थमन्त्री त बने, तर पार्टी सञ्चालन गर्ने हैसियत कहिल्यै राखेनन् । ४ बाबुराम सैद्धान्तिक कुरामा रजगज गरेका व्यक्ति हुन् । किताब बेपत्ता पढेका छन् । कुन कुरालाई पुष्टि गर्न के भन्नुपर्छ र कसको भनाइ उपयोगी हुन्छ, उनलाई पानी छ । सशस्त्र जनयुद्धका यिनी आर्किटेक्ट र प्रचण्ड कुशल संगठक हुन् । प्रचण्डले सधैं यिनलाई उच्च पद दिएर राख्नुको कारण आइडोलग भएरै हो । तर विश्वकै कम्युनिस्ट पार्टीहरूको इतिहास हेर्ने हो भने आइडोलग जहिल्यै द्वितीय पदमा हुन्छ, पहिलोमा होइन । रूस, चीन, अमेरिका, बेलायत सबैतिर यही नै हो । ५ बाबुराम सिद्धान्तकार भएकाले उनलाई थाहा हुनु मात्र होइन, प्रचण्डलगायत पार्टी नेतृत्वलाई सचेत गराउनु पर्दथ्यो, जुन यिनले आफूले त स्वीकारे तर अरूलाई बुझाउन र आफ्नो व्यवहार प्रदर्शन गर्न सकेनन् । दोस्रो जनआन्दोलन सफल क्रान्ति नै हो । यसले ठूलो फड्को मारेको पनि हो तर यथार्थ सत्य केहो भने यो क्रान्ति सम्झौतामार्फत सम्पन्न भएको हो । यसलाई त्यसैगरी संवेदनशील बनेर अगाडि बढाउनुपर्ने थियो, त्यसमा बाबुराम स्वयं पनि चुके । बाबुराम र प्रचण्डहरू आन्दोलनको सफलतापश्चात् काठमाडौंमा अवतरण गरेपछि भनेका थिए, हामी सत्तामा जाँदैनौं, चुनाव लड्दैनौं र देश विकासमा लाग्छौं ! तर यी तीनै कुरालाई उनीहरूले पालना गरेनन् र राजनेता बन्नबाट चुके । अहिले एमाले माओवादीसँगको ध्रुवीकरणले बोलेका कुरा पूरा गर्ने ठूलो अवसर राजनेता केपी ओलीले जुराइदिएका थिए । तर बाबुराम बाहिरिएर फेरि अर्को अवसर गुमाएका छन् । यो बाबुराम जस्तो व्यक्तिको लागि किन अवसर थियो भने बृहत् शान्तिसम्झौता गर्दा हस्ताक्षरकर्ता प्रचण्ड र गिरिजाप्रसाद थिए, बाबुराम त त्यतिबेला किनाराका साक्षी मात्र थिए । तर अहिलेको सहमतिमा ओली, प्रचण्ड र बाबुराम एउटै हरफका हस्ताक्षरकर्ता थिए । बाबुराम कम्युनिस्ट पार्टी छोडेर नयाँ पार्टीका नेता भएकाले उनलाई कम्युनिस्ट पार्टीहरूको नाम फेर्ने अभियान अगाडि बढाउने अवसर पनि थियो । उनी यो ध्रुवीकरणमा रहिरहेका भए, एमाले र माओवादीका नाम फेरेर नयाँ नामाकरण गर्ने मात्र होइन, समृद्ध नेपाल बनाउने आर्किटेक्चरको रूपमा स्थापित हुन सक्थे । पूरै नेपाललाई रूपान्तर गरेर देखाउने अभिलाषा बोकेका बाबुराम गोरखामा मलाई टिकट नदिने भए भनेर ओलीप्रचण्डको एकताबाट शेरबहादुर देउवाको कित्तामा पुग्नुले स्वयं बाबुरामले बाबुरामकै अवहेलना गरेका छन् । वामदेव गौतमले कतै भनेछन्, हामीलाई बाबुरामको बुद्धि चाहिएको हो, शरीर होइन ! बुद्धि फिराउ बाबुराम, अझै समय छ !"
साथीसँग ठोक्किँदा गोलरक्षकको मृत्यु,"जकार्ता : खेलका क्रममा आफ्नै टोलीका खेलाडीसँग ठोक्किएपछि गम्भीर घाइते बनेका एक गोलरक्षकको उपचारका क्रममा निधन भएको छ । माथिल्लो श्रेणीको इन्डोनेसियन लिग फुटबलअन्तर्गत आइतबार भएको सिमन पादाङविरुद्घको खेलका क्रममा साथीसँग ठोक्किएर एफसी पर्सेलाका अनुभवी गोलरक्षक चोइरुल हुदा गम्भीर घाइते बनेका थिए । ३८ वर्षीय हुदालाई तत्कालै अस्पताल पुर्याइए पनि उपचारका क्रममा उनको निधन भएको उनी सम्बद्ध क्लबले जनाएको छ । हुदाको उपचारमा संलग्न डा युदिस्तिरो आन्द्री नुग्रोहोले छाती र च्यापुमा लागेको गम्भीर चोटका कारण गोलरक्षक हुदाको निधन भएको जानकारी हामीलाई दिनुभएको छ, एफसी पर्सेलाद्वारा जारी विज्ञप्तिमा भनिएको छ । गोलरक्षक हुदाको घाँटी र टाउकोमा पनि गम्भीर असर परेको उनको उपचारमा संलग्न चिकित्सकलाई उद्धृत गर्दै क्लबले जनाएको छ । खेलका क्रममा हुदासँग ठोक्किने खेलाडीको नाम भने सार्वजनिक गरिएको छैन । उक्त घटनापछि पनि खेललाई भने निरन्तरता दिइएको थियो । उक्त खेलमा गोलरक्षक हुदाको क्लब पर्सेलाले सिमन पादाङलाई २० गोलले हराएको थियो । इन्डोनेसियन लिगमा हुदा निकै अनुभवी गोलरक्षक थिए । उनले लिगमा पर्सेलाका लागि पाँच सय खेल खेलेका थिए । गोलरक्षक हुदाको निधनको समाचार सार्वजनिक भएलगत्तै हजारौं समर्थक उनीप्रति श्रृद्धाञ्जलि व्यक्त गर्न अस्पतालमा भेला भएका थिए । पर्सेलाले हुदाको निधनबाट क्लबलाई मात्र नभई समग्र इन्डोनेसियाको फुटबललाई नै अपूरणीय क्षति पुगेको बताएको छ । पर्सेलाले गोलरक्षक हुदाको निधनप्रति गहिरो दुःख व्यक्त गर्दै शोकसन्तप्त परिवारजनप्रति समवेदना पनि व्यक्त गरेको छ ।"
नेमारसँगको मतभेदका कारण काभानीले पीएसजी छाड्ने,"पेरिस : बार्सिलोनाका पूर्वस्टार नेमार कीर्तिमानी रकमा पेरिस सेन्ट जर्मन (पीएसजी) मा आबद्ध भएपछि पीएसजीका अन्य खेलाडीमा भने तिक्तता छाउन सुरु भएको छ । पीएसजीका स्टार एडिन्सन काभानीले टोलीको प्रदर्शन र आफ्नो भूमिकाका विषयमा असन्तुष्टि व्यक्त गरेका छन् । नेमारका कारण काभानी पीएसजी छाडेर म्यान सिटी जाने विषय अहिले अन्तर्राष्ट्रिय सञ्चारमाध्यमका लागि ठूला समाचार बनिरहेका छन् । काभानीलाई आबद्ध गर्न म्यान सिटीका प्रशिक्षक पेप ग्वार्डिओलाले पनि चासो देखाएको चर्चा छ । काभानी पीएसजी छाडेर म्यान सिटीमा जान लागेका समाचार स्पेनिस समाचारपत्र डोन बलोन ले प्राथमिकताका साथ प्रकाशित गरेको छ । यसअघि पीएसजीमा फ्रिकिक र पेनाल्टी सुटका लागि कहलिएका काभानीले नेमारको आगमनसँगै सबै विषयमा छायामा परेको अनुभव गर्न थालेका छन् । क्लबका अफिसियलले समेत मलाई त्यति ध्यान नदिएको अनुभूति भएको छ । नेमारका कारण नै म खेलमा जम्न सकिरहेको छैन । आफ्नो प्रतिभा देखाउन पनि मैले अर्को गन्तव्य रोज्नु आवश्यक छ । त्यो गन्तव्य म्यान सिटी हुन सक्छ, ३० वर्षीय काभानीले भनेका छन् । जारी लिगको सुरुदेखि नै हरेक खेलमा काभानी र नेमारबीच फ्रिकिक र पेनाल्टी प्रहार गर्ने विषयमा खटपट हुँदै आएको छ । यी दुवै स्टारले आफूलाई केन्द्रमा राख्दा क्लबका पदाधकारीले समेत नेमारलाई बढी च्यापेको काभानीको ठम्याइँ छ । नापोलीका पूर्वस्ट्राइकर काभानीले जुनसुबै बेला पीएसजी छाड्न सक्ने समाचारमा उल्लेख छ । दुई स्टारबीच आपसी तालमेल नमिल्दा क्लबका पदाधिकारीसमेत चिन्तित बनेका छन् । काभानीमाथि म्यान सिटीमात्र नभई स्पेनिस ला लिगा क्लब रियल म्याड्रिडले समेत आँखा लगाएको छ । रियलले आगामी जनवरीसम्म काभानीलाई क्लबमा आबद्ध गर्ने योजना बनाएको छ । तर काभानीले भने म्यान सिटी नै आफ्नो पहिलो रोजाइमा परेको बताउँदै आएका छन् । पीएसजीले अहिले नेमारलाई दायाँ र काभानीलाई बायाँ साइडबाट खेलाउँदै आएको छ । जारी लिगका पछिल्ला दुई खेलमा पीएसजीका लागि काभानी र नेमारले पाँचपाँच गोल गरेका छन् । पीएसजीका मिडफिल्डर मारक्विनोले टोलीमा दुई खेलाडीबीच प्रतिस्पर्धा हुनु स्वाभाविक भएको बताए । उनले ईएसपीएनसँगको कुराकानीमा भनेका छन्, काभानी र नेमारको द्वन्द्व स्वाभाविक हो । मैदानमा जसलाई पनि म राम्रो खेलौं भन्ने हुन्छ । टोलीका प्रशिक्षकले दुवै खेलाडीलाई समान मौका दिएका छन् । आवश्यकताअनुसार खेलाडीको भूमिका फरक हुने हो । काभानी र नेमार दुवै बेलोन डी ओर अवार्डको मनोनयनमा समेत परेका छन् ।"
नेपाली कराँते टोली हरियाणा जाने,"काठमाडौं : भारतको हरियाणामा अक्टोबर २७ देखि २९ तारिखसम्म सञ्चालन हुने इन्डो नेपाल इन्टरनेसनल बादोरियो कराँते च्याम्पियनसिपमा नेपालले भाग लिने भएको छ । नेपालबाट पुष्प नेगीले सात वर्ष उमेरसमूहमा प्रतिस्पर्धा गर्नेछन् । यसैगरी मनीष रानामगर २० केजी, मनीष राउतले ३५ केजी, इन्द्रप्रसाद राजवंशीले ४० केजी, सुरेन्द्र थापाले जुनियर ४५ केजी, उत्तम लोनले ४५ केजी, मनोज सुनारले ५० केजी, पर्शुराम पण्डितले जुनियर ५५ केजी, आशिष दराईले ५५ केजी, दावाछिरिङ घिसिङले जुनियर ६० केजी, विवेक राजवंशीले ६० केजी, सुमन बस्नेतले जुनियर ६५ केजी, शुभ सिलवालले ६५ केजी, सनम थिङले ७० केजी र टेकनारायण राजवंशीले कातामा प्रतिस्पर्धा गर्नेछन् । प्रतियोगितामा नेपालका बुद्धराज नेगी, चीन तामाङ, कमल भुजेल र ज्ञानबहादुर थापामगरले रेफ्रीको भूमिका निर्वाह गर्नेछन् । टोलीको व्यवस्थापकमा संघका महासचिव उपेन्द्रकुमार शाही, व्यवस्थापनमा कोषाध्यक्ष नवराज चौलागार्इं, टोली संयोजकमा सन्देशबाबु सखकर्मी र नकुल रानामगर रहेका छन् । नेपाली टोलीको नेतृत्व संघका प्रमुख प्रशिक्षक शहदेव राजवंशीले गर्नेछन् । टोलीलाई मंगलबार राष्ट्रिय खेलकुद परिषद्का उपाध्यक्ष लामा टेण्डी शेर्पाले बिदाइ गरे । यसैगरी मनीष रानामगर २० केजी, मनीष राउतले ३५ केजी, इन्द्रप्रसाद राजवंशीले ४० केजी, सुरेन्द्र थापाले जुनियर ४५ केजी, उत्तम लोनले ४५ केजी, मनोज सुनारले ५० केजी, पर्शुराम पण्डितले जुनियर ५५ केजी, आशिष दराईले ५५ केजी, दावाछिरिङ घिसिङले जुनियर ६० केजी, विवेक राजवंशीले ६० केजी, सुमन बस्नेतले जुनियर ६५ केजी, शुभ सिलवालले ६५ केजी, सनम थिङले ७० केजी र टेकनारायण राजवंशीले कातामा प्रतिस्पर्धा गर्नेछन् । प्रतियोगितामा नेपालका बुद्धराज नेगी, चीन तामाङ, कमल भुजेल र ज्ञानबहादुर थापामगरले रेफ्रीको भूमिका निर्वाह गर्नेछन् । टोलीको व्यवस्थापकमा संघका महासचिव उपेन्द्रकुमार शाही, व्यवस्थापनमा कोषाध्यक्ष नवराज चौलागार्इं, टोली संयोजकमा सन्देशबाबु सखकर्मी र नकुल रानामगर रहेका छन् । नेपाली टोलीको नेतृत्व संघका प्रमुख प्रशिक्षक शहदेव राजवंशीले गर्नेछन् । टोलीलाई मंगलबार राष्ट्रिय खेलकुद परिषद्का उपाध्यक्ष लामा टेण्डी शेर्पाले बिदाइ गरे ।"
१७ वर्षदेखि निर्मानाधीन अवस्थामै क्रिक्रेट मैदान,"दाङ : अन्तराष्ट्रिय स्तरको क्रिक्रेट मैदान बनाउने उदेश्यले निर्माण सुरु गरिएको दाङको लमहीमा रहेको लमही क्रिकेट मैदान निर्माण सुरु गरिएको १७ वर्ष सम्म पनि अधुरै रहेका छ । लमही नगर विकास समितिले निर्माण थालेको क्रिकेट मैदानले १७ वर्ष सम्ममा पनि पूर्णता पाउन नसकेको हो । आर्थिक वर्ष २०५७०५८ देखि सुरु भएको निर्माणको काम हाल सम्म आउदा २ करोड ८३ लाख रुपैया खर्च भइसकेको नगर विकास समितिले जनाएको छ । खेलकुल मन्त्रालयले २० लाख रुपैया मात्रै लगानी गरेको छ । ३५ हजार दर्शक अट्न सक्ने ५ विगाह क्षेत्रफलभित्र फैलिएको मैदान पश्चिम नेपालकै ठूलो खेल मैदान भएको दावी गरिदै आएको छ । लमही नगर विकास समितिका सव ईन्जिनियर तुलसीराम अर्यालले निमार्ण सुरु भएको १७ वर्ष सम्ममा पनि निर्माण पुरा नभएको बताए । उनले नगर विकासको तर्फबाट डिपीआर गरि सकेको र हालसम्म २ करोड ८३ लाख रुपैया खर्च भएको बताए । यसमध्ये चालु आर्थिक वर्षमा १ करोड ३१ लाख खर्च हुने क्रममा रहेको छ । १७ वर्ष सम्ममा पनि क्रिकेट मैदान निर्माण नहुँदा खेलाडीहरुलाई भने खेलमा समस्या हुँदै आएको छ । हालसम्म फिल्ड ग्रेडिङ, नाला, तारजाली निर्माण, कम्पाउण्डवाल निर्माण र डिपीआर तयार गर्ने काम भएको छ । भौतिक पुर्वाधारमा विकास समितिले लागतका हिसावले निर्माण गर्न नसक्ने भएपछि खेल्न सहज गराउन फिल्ड रेडिङ र ग्रेडिङ गराएर खेल्ल लायक बनाएको अर्यालले बताए । चालु आर्थिक वर्ष २०७४०७५ मा नगर विकास समितिले क्रिक्रेट मैदानमा अन्डरग्राउण्ड पक्की नाली निर्माण र प्याराफिट निर्माणका लागि एक करोड ३१ लाख रुपैयाँ बजेट विनियोजन गरेको नगरविकास समितिका सव ईञ्जिनियर अर्यालले जानकारी दिए । क्रिक्रेट मैदानमा खेल सञ्चालन गर्न अब ग्राउण्ड पिच, खेलमा आवश्यक भौतिक पुर्वाधार र नाला निर्माण गर्न आवश्यक रहेको बताए । नगरविकास समितिले आफ्नो लगानीमा मैदानको निर्माण कार्यमा सहयोग गरीरहेको छ, हाल सम्म जिल्ला खेलकुद विकास समितिवाट जम्मा २० लाख लगानी भएको छ' उनले भने । पूर्ण रुपमा मापदण्ड अनुसारको मैदान निर्माण गर्न २२ करोड लाग्ने देखिएको छ । सब ईन्जिनियर अर्यालले नगर विकास समितिले मात्रै त्यो काम पूरा गर्न नसक्ने भएकाले राज्यले ध्यान दिनु पर्ने बताए । उनले राज्यले ध्यान देओस् भनेर विभागीय मन्त्रीदेखि खेलकुद विकास समिति, जिल्ला विकास, क्रिकेटसँग सबैमा आग्रह गरको र निरीक्षण समेत गराउदै आएको तर पनि सुनुवाई नभएको जानकारी दिए । राज्यले निर्माणमा चासो र ध्यान नदिँदा १७ वर्षदेखि निर्मानाधीन अवस्थामा रहेको र पूरा नभएको सरोकारवालाहरुले बताएका छन् । लमही क्रिकेट मैदानलाई राष्ट्रिय गौरवको आयोजनाकोरुपमा अघि बढाउनुपर्ने र त्यसको पहल स्थानीय सरकारले गर्नुपर्ने उनीहरुको भनाई छ । अन्तराष्ट्रिय स्तरको लमही क्रिक्रेट मैदानलाई राष्ट्रिय गौरवको योजनाको रुपमा लैजानुपर्ने र गुरुयोजना अनुसार भौतिक पूर्वाधार निर्माण गरी राष्ट्रियस्तरको खेल आयोजना गर्नुपर्ने जिल्लाका खेल प्रेमीहरुको माग छ । दाङ क्रिकेट संघका अध्यक्ष प्रदीप मजगैयाले क्रिकेट मैदान निर्माणमा राज्यले ध्यान दिनुपर्ने र गौरवको योजना घोषणा गरेर काम थाल्नु पर्ने बताए । लमही नगरपालिकाका प्रमुख कुल बहादुर केसीले क्रिक्रेट मैदानको संरक्षण र निर्माणमा नगरपालिकाले ध्यान दिने बताए । केसीले लमहीको क्रिक्रेट मैदान दाङ जिल्ला सहित सिंगो राष्ट्रको गौरव भएको भन्दै मैदानको निर्माण कार्यलाई पूर्णता दिन लगानीकर्ताको खोजी गर्ने बताए । तत्कालका लागि क्रिक्रेट खेलको प्रशिक्षकको व्यवस्था गर्ने, निकट भविस्यमा हुन गइरहेको मध्यपश्चिम स्तरीय महिला क्रिक्रेट प्रतियोगिता लमहीको मैदानमा राख्नको लागि भूमिका खेल्ने समेत बताए । लमहीको समग्र विकासमा क्रिक्रेट मैदानको भूमिका महत्वपूर्ण छ,यसलाई पूर्णता दिन म लाग्छु' उनले भने । क्रिक्रेट मैदान निर्माण १७ वर्ष सम्म भएको लगानी आर्थिक वर्ष लगानी २०५७०५८ ३० लाख ०५८०५९ १८ लाख ०६४०६५ २६ लाख ०७३०७४ ५८ लाख ०७४०७५ १ करोड ३१ लाख ०६४०६५ २० लाख (खेलकुद विकास समितिबाट) जम्मा रकम २ करोड ८३ लाख"
वीरेन्द्रनगर च्यालेन्ज कपको उपाधी रत्न यूथलाई,"दमक: मोरङको पथरीशनिश्चरेमा सम्पन्न पूर्वाञ्चल स्तरीय सातौ वीरेन्द्रनगर च्यालेन्ज कप क्रिकेट प्रतियोगिताको उपाधी रत्न यूथ क्लब पथरीले जितेको छ। प्रतियोगिता अन्तर्गत मंगलबार सम्पन्न फाईनल खेलमा पथरीशनिश्चरे११ लाई ६४ रनको फराकिलो अन्तरले पराजित गर्दै रत्नले उपाधी उचालेको हो। रत्नले दिएको १ सय २१ रनको लक्ष्य पछ्याएर ब्याटिङ गरेको पथरीशनिश्चरे १३ दशमलब ४ ओभरमा मात्र ५६ रनमा समेटियो। पथरीशनिश्चरे ११ का लागि राकेश दाहालले १६ र राजु राईले १३ रन बनाउन बाहेक अन्य ब्याट्सम्यानले संझन लायक प्रर्दशन गर्न सकेनन । पथरी शनिश्चरे ११ लाई सस्तैमा समेट्नका लागि मेहबुब आलम, विजेन्द्र झा, अमृत सिंह र प्रवेश कामतीले २२ विकेट लिए । यसअघि टस हारेर पहिले ब्याटिङ गरेको रत्न युथ क्लबले १९ दशमलब १ ओभरमा अल आउट हुँदै १ सय २० रनको योगफल तयार पारेको थियो । रत्नका लागि रोनित सिंहले २७ र अमृत सिंहले २२ रन बनाए । पथरी शनिश्चरे ११ का सुमन इजम लिम्बु र संकर भुजेलले समान ३३ विकेट लिए । उपाधि सँगै रत्न यूथ क्लबले नगद ५१ हजार रुपैयाँ सगै ट्रफी मेडल प्राप्त गरेको छ । उपविजेतामा चित्त बुझाएको पथरी शनिश्चरे११ ले नगद ३१ हजार रुपैयाँ सँगै ट्रफी मेडल र प्रमाण पत्र प्राप्त गयो । फाईनल खेलको म्यान अफ द म्याच रत्न युथका अमृत सिंह घोषित भए । त्यस्तै म्यान अफ द सिरिज घोषित तथा वेष्ट व्याट्सम्यान भएका रत्नकै निरितिया खडोलियाले १० हजार रुपैयाँ बरारको मोबाईल प्राप्त गरे । प्रतियोगिताको वेष्ट वलर पथरीशनिश्चरे ११ का सुमन इजम लिम्बु र वेष्ट फिल्डर आयोजक वीरेन्द्रनगर क्रिकेट क्लबका विवेक कोईराला घोषित भए । असोज १९ गतेबाट संचालन भएको प्रतियोगितामा पूर्वाञ्चलका १९ टोलीको सहभागिता रहेको थियो ।"
