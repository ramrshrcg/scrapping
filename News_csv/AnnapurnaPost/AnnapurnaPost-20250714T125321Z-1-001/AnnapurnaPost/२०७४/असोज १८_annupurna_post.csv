शीर्षक,विवरण
संकटग्रस्त न्यायपालिका,"अहिले पनि नब्बे प्रतिशतभन्दा बढी जनता न्यायको पहुँचबाट धेरै टाढा छन्। न्यायको खोजीमा रहेका सतप्रतिशत सेवाग्राहीलाई कसरी न्यायको पहँुचभित्र समेट्ने, निजहरूलाई कसरी सहज र सुलभ तरिकाबाट न्याय दिलाउने भन्ने विषयमा प्रमुख राजनीतिक दल, न्यायाधीश र कानुनव्यवसायीले चिन्तन गर्नुपर्ने मात्र होइन जनताको अपेक्षाअनुसार त्यसको फल कुन विधि र प्रक्रियाबाट जनस्तरसम्म पुर्याउने भन्ने नै आजको मुख्य चुनौती हो। प्रत्येक प्रधानन्यायाधीशको कार्यकाल छोटो हुने गरेको र त्यो कार्यकाल जसरी भए पनि आफूले चाहेबमोजिम पूरा गर्न पाइयोस् भन्ने छट्पटिमै समय बित्ने गरेकाले दीर्घकालीन सोचका साथ न्यायपालिकाको संस्थागत विकासको परिकल्पना सायदै कसैले गरेको पाइन्छ। केही लामो कार्यकाल भएका प्रधानन्यायाधीशले आफूले जुन संस्थाको सेवा गरेबापत गरिमामय पदमा आसीन हुन पुगेको हो त्यसको श्रीवृद्धितर्फ समर्पित नभई अन्यत्रै फड्को मारेका कारण अहिले न्यायपालिकाप्रति जनताको विश्वास गुमेको छ। न्यायपालिकालाई लोकतन्त्रअन्तर्गत गौरवशाली संस्थाको रूपमा विकसित गर्ने परिस्थितिको निर्माण गर्न त अब संविधानमा विद्यमान न्यायपालिकासम्बन्धी व्यवस्थालाई अहिलेसम्मको अनुभवका आधारमा संशोधन गर्नैपर्ने हुन्छ। त्यसका लागि न्यायपालिकाको वर्तमान नेतृत्वले आफ्ना सहकर्मी वरिष्ठ न्यायाधीश र कानुनविद्हरूको साथ र सहयोगमा गृहकार्यको प्रारम्भ गर्नका लागि सरकार र विधायिकासमेतलाई दबाब दिन ढिलो भइसकेको छ। बेथिति बढ्यो भन्दैमा न्यायपालिकामा भएको विकृति घट्ने होइन। त्यसका लागि सम्भव देखिएका सुधारका उपाय सुझाउने दायित्व सम्बन्धित सबैको हो, यसका लागि न्यायपालिकामा भ्रष्टाचार नियन्त्रण प्रभावकारी रूपमा गर्ने गरी न्याय सम्पादन गर्न तल दिइएका केही सुझाव कार्यान्वयन गर्न सके पनि न्यायपालिकाप्रतिको जनगुनासो कम हुँदै जानेछ, र न्याय सम्पादनको काम सरल र सहज हुनेछ। न्यायाधीश बढुवा पद्धतिअनुसार नियुक्ति गरिँदैन, कानुनले तोकेको आधारमा गरिन्छ। तर कानुनमा जे जस्तो लेखिए पनि मूलतः न्यायाधीशको नियुक्ति बढुवा गरे जस्तै गरी हुने प्रचलन छ। न्याय सेवा वा न्यायपालिकाबाहेकका क्षेत्रबाट न्यायाधीश नियुक्ति गर्दा राजनीतिक दलहरूका बीच अपारदर्शी ढंगले हुने भागबन्डाका आधारमा गर्ने प्रचलन छ। को भन्दा को योग्य र को भन्दा को इमान्दार भन्दा पनि राजनीतिक दबाब र प्रभावमा न्यायाधीश नियुक्ति गर्ने गरिएको तथ्य जगजाहेरै छ। यसरी नियुक्त हुने परम्पराले न्यायपालिका माथि जनताको विश्वास गुम्दै जानेछ। तसर्थ, अबका दिनमा जिल्ला र उच्च अदालतमा न्यायाधीश नियुक्ति गर्दा लोकसेवा आयोगले अवलम्बन गर्दै आएको परीक्षा सञ्चालन विधि जस्तै प्रक्रिया अपनाई न्यायाधीश योग्यता परीक्षाको मापदण्ड तयार गरी त्यसैबमोजिम न्यायाधीश नियुक्ति गरिनुपर्छ। न्यायाधीश योग्यता परीक्षा उत्तीर्ण व्यक्तिहरूको चरित्रको पनि मिहिन ढंगले परीक्षण गरेर मात्र नियुक्ति गर्ने व्यवस्थाको विकास गर्नुपर्छ। सर्वोच्च अदालतमा उच्च अदालतबाट खारिएका न्यायाधीशलाई मात्र नियुक्ति गर्नुपर्छ। प्राविधिक रूपमा योग्यता पुगेका व्यक्ति भनिए पनि सर्वोच्च अदालतमा सोझै बाहिरबाट न्यायाधीश नियुक्ति गर्दा सिफारिसकर्ताले बाहिरभित्रबाट थरीथरीका शक्तिहरूको दबाब खेप्नुपर्छ। नियुक्ति भागबन्डाकै आधारमा गर्नुपर्ने हुन्छ। परिणामस्वरूप उच्च अदालतमा लामो समयसम्म निष्ठापूर्वक कर्तव्य निर्वाह गरिरहेका न्यायाधीशको मनोबल कमजोर भई अन्ततः सेवाग्राहीले त्यसको मार खेप्नुपर्ने हुन्छ। उच्च अदालतबाट नियुक्ति गर्दा समष्टिगत रूपमा पटकपटकको मूल्यांकनबाट अब्बल देखिएका न्यायाधीशलाई मात्र सर्वोच्च अदालतमा नियुक्ति गर्नुपर्छ। सर्वोच्च अदालतमा हाल कार्यरत कनिष्ठतम् न्यायाधीश (भविष्यमा जसको प्रधान न्यायाधीश बन्ने सामान्यतः सम्भावना हुन्छ) पछि कुन कुन पार्टीबाट क्रमशः ककसलाई प्रधानन्यायाधीशको सम्भावित उम्मेदवार बनाउने भन्ने विषयमा अहिलेदेखि नै छलफल सुरु भएको समाचार आएका छन्। यस्ता समाचारमा कति सत्यता छ, त्यो बेग्लै विषय हो तर दलहरूले विकास गरेको अहिलेको भागबन्डाको संस्कृति हेर्दा यसलाई नकार्न सकिँदैन। अबका दिनमा उच्च अदालतमा पदासीन उपयुक्त न्यायाधीशलाई बाहेक बाहिरबाट सर्वोच्च अदालतमा न्यायाधीश नियुक्ति गर्न हुँदैन। दलको अहिलेको नेतृत्व वर्गले भविष्यका पिढीको अधिकारलाई कुनै पनि हालतमा संकुचित गर्न मिल्दैन। न्यायाधीश नियुक्ति दलहरूको कार्यक्षेत्रको विषय हुन सक्दैन, हुन पनि दिनु हुँदैन। दलनिकटका व्यक्तिको बाहुल्यता भएको न्यायपरिषद्ले असल न्यायाधीश चयन गर्न सक्छ भन्ने असम्भव जस्तै भएको छ। त्यसैले अहिलेको व्यवस्थाअनुसार स्थापित न्यायपरिषद् विवादास्पद भइरहेकाले अबका दिनमा यसको आवश्यकता र औचित्यकै बारेमा समीक्षा गरी त्यसका आधारमा विकल्प खोजी गर्नुपर्छ। यो विषय संविधान संशोधनसँग गाँसिएकाले यसका लागि आगामी निर्वाचनपश्चात गठन हुने संसद्लाई पर्खनुपर्ने हुन्छ। अहिलेलाई भने लोकसेवा आयोगले परीक्षा लिँदा उपयोग गर्ने विधि न्यायपरिषद्ले अवलम्बन गरी न्यायाधीश योग्यता परीक्षाबाट उत्तीर्ण भएकामध्ये चरित्रका सम्बन्धमा सार्वजनिक सूचना समेत जारी गरी कुनै खोट नदेखिएका व्यक्तिमध्येबाट योग्यताक्रम सूचीअनुसार न्यायाधीशको नाम सिफारिस गर्दा अहिलेको अवस्थामा सुधार हुनसक्छ। यस किसिमको व्यवस्था मौजुदा न्यायपरिषद् ऐनअन्तर्गत पनि गर्न सम्भव भएकाले यस बाटोतर्फ अग्रसर हुनु अत्यावश्यक छ। न्यायपालिकालाई लोकतन्त्रअन्तर्गत गौरवशाली संस्थाको रूपमा विकसित गर्ने परिस्थितिको निर्माण गर्न अब संविधानमा विद्यमान न्यायपालिकासम्बन्धी व्यवस्थालाई अहिलेसम्मको अनुभवका आधारमा संशोधन गर्नैपर्ने हुन्छ। न्यायपालिकाबाहेकका क्षेत्रमा हुने भ्रष्टाचार नियन्त्रण गर्न जति अप्ठ्यारो छ त्यो भन्दा न्यायसम्पादनको सिलसिलामा हुने भ्रष्टाचार नियन्त्रण गर्न असहज छैन। त्यसका लागि फैसला जाँच्ने प्रत्येक न्यायाधीशले मौजुदा कानुनको सम्मान गर्दै आफ्नो कर्तव्यको पालना भने गर्नैपर्ने हुन्छ। कानुनमा भएको मौजुदा व्यवस्थालाई सही रूपमा कार्यान्वयन गर्न नसक्ने हो भने न्यायपालिकाको भविष्य संकटग्रस्त हुनेछ। यस्तो संकटबाट न्यायपालिका जोगाउन पनि माथिल्ला तहका अदालतका न्यायाधीशले तल्लो तहका अदालतका प्रत्येक न्यायाधीशको फैसलालाई मिहिन ढंगले मूल्यांकन गर्न सक्नुपर्छ। कानुनमा भएको व्यवस्थालाई नियमित रूपमा व्यवहारमा नउतारेकै कारणबाट पनि न्यायपालिकामा विकृति, विसंगति मौलाएको हो भन्न कसैले पनि संकोच नमाने हुन्छ। कुनै समय यस्तो थियो, जुन बेला कानुन व्यवसायीमध्येबाट नाम मात्रको संख्यामा न्यायाधीश नियुक्ति गरिन्थ्यो। त्यसैले बारले पचास प्रतिशत न्यायाधीशको नियुक्ति बारबाट गरिनुपर्छ भन्ने माग राखेको हुनुपर्छ। घट्नाक्रमले अब यो सन्दर्भ निरर्थक सावित भइसकेको छ। सेवाग्राहीको लागि न्याय सम्पादन गर्ने असल, योग्य एवं सक्षम न्यायाधीश अहिलेको माग हो। यो क्षेत्र वा त्यो क्षेत्रबाट भन्दा पनि जनतालाई न्यायप्रति समर्पित न्यायाधीश चाहिएको छ। त्यसैले योग्यता परीक्षाबाट उत्तीर्ण चरित्रवान् न्यायाधीशको पदमा जो जसको नियुक्ति भए पनि त्यस्तो नियुक्तिले न्यायपालिकाको गरिमा बढाउन मद्दत गर्नेछ। निवृत्त भएपछिका दिनमा अदालतमा भ्रष्टाचार छ भन्ने कुरा प्रायः सबै पूर्वन्यायाधीशले भन्ने गरेका छन्, तर किन आफ्नो पालामा भ्रष्टाचार न्यूनीकरण गर्न सकिएन त ? भन्ने प्रश्नमा उनीहरूको जवाफ चित्तबुझ्दो पाइँदैन। भ्रष्टाचार नियन्त्रण गर्ने अठोटका साथ काम गर्ने हो भने मौजुदा कानुनी व्यवस्थाको सही प्रयोग वा अभ्यासबाट पनि केही काम गर्न सकिन्छ। एकै न्यायाधीशबाट हुने कतिपय फैसला स्तरीय र कतिपय फैसला अस्वाभाविक हुने गरेको रहेछ भने त्यस्ता अस्वाभाविक रूपमा लेखिएको फैसलाका सम्बन्धमा इजलासबाटै कैफियत लेखी न्यायपरिषद्मा छानबिनका लागि पठाउन नसकिने होइन। त्यस्तै कुनै न्यायाधीशको फैसला औसतभन्दा कमजोर, अस्वाभाविक रहेछ भने त्यस्ता न्यायाधीशलाई पनि त्यसैअनुसार कार्यक्षमताको विषयमा प्रश्न उठाई न्यायपरिषद्को छानबिनकै दायरामा राख्न सकिन्छ। यति सहज कार्यलाई पनि अभ्यासमा नउतारी न्यायपालिकामा भ्रष्टाचार छ मात्र भनेर जिम्मेवारीबाट पन्छने र जनतामा वितृष्णा फैलाउने काम गर्नु हुन्न। लोकतन्त्रको मुख्य खम्बाको रहेको न्यायपालिकालाई मजबुत बनाउनेतर्फ विशेष गरी प्रधानन्यायाधीशले यस्ता विषयमा नेतृत्वदायी भूमिका निर्वाह गर्नैपर्ने हुन्छ। निवर्तमान प्रधानन्यायाधीश (न्यायपरिषद्को अध्यक्षसमेत) ले ८० जना व्यक्तिलाई एकैपटक एउटै निर्णयबाट उच्च अदालतको न्यायाधीश पदमा नियुक्त गर्नुभयो। सर्वोच्च अदालतको फुलकोर्टले एकैपटक त्यसैगरी दुई सय ७२ जना अधिवक्तलाई वरिष्ठ अधिवक्ताको उपाधिबाट सम्मान गर्यो। यसरी नियुक्ति र सम्मान गर्दा प्रत्येक व्यक्तिको दक्षता, क्षमता र इमानदारीलाई कुन विधि र प्रक्रियाका माध्यमबाट योग्य घोषित गरियो ? पारदर्शी रूपमा कुनै तथ्य बाहिर आएन। जनआस्थाको जगेर्नाबाट न्यायपालिका सबल हुने भएकाले न्याय सम्पादनको विषयबाहेकका क्रियाकलापबाट पनि यसले आफ्नो परिचय जनसमक्ष मुखरित गर्न सक्नुपर्छ। लोकतन्त्रमा कानुनअनुसार शासन सञ्चालन गर्ने पद्धति सन्निहित भएको हुन्छ। संविधानको दायराभित्र रहेर संसद्ले कानुन निर्माण गर्छ। संविधान र कानुनको अधीनमा रहेर न्यायपालिकाबाट न्याय निरुपण हुन्छ। त्यसैका लागि कानुन तथा न्यायमन्त्रीको किटानी व्यवस्था संविधानमै भएको छ। कानुन तथा न्यायमन्त्री न्यायपरिषद्को पदेन सदस्य हुने व्यवस्था त्यसै गरिएको होइन। निजले न्यायउन्मुख कानुन निर्माणका लागि संसद्मा सरकारका तर्फबाट नेतृत्वदायी भूमिका निर्वाह गर्नुपर्छ। त्यस्तै न्यायमन्त्रीका हैसियतमा निजले न्यायपरिषद्मा रहेर संविधानको परिसीमा ननाघ्ने गरी जनताले सरल र सहज रूपमा छिटोछरितो ढंगले न्याय पाउने हकको संरक्षणका लागि आवश्यक वातावरण बनाउन अग्रणी भूमिका खेल्न सक्नुपर्छ। तर न्यायपरिषद्को प्रारम्भदेखिका गतिविधि नियाल्ने हो भने कानुन तथा न्यायमन्त्रीको भूमिका न्यायाधीश नियुक्ति र सरुवामा मात्र केन्द्रित भएको पाइन्छ। न्यायपरिषद् ऐनको अक्षर र भावनाबमोजिम न्यायाधीशको मूल्यांकन गर्ने, कारबाही गर्नेगराउने जस्ता काममा निजको भूमिका गौण बन्ने गरेको छ। जनताका प्रतिनिधिका रूपमा प्रतिनिधित्व गर्ने मन्त्रीले मूलतः न्याय निरुपण गर्ने काममा बाहेक कानुनको दायरामा रहेर न्यायपालिकाभित्र थुप्रिएका विकृति विसंगतिका सम्बन्धमा गम्भीरतापूर्वक चासो लिएकोराखेको भन्ने अहिलेसम्म सुन्न पाइएको छैन। लोकतन्त्रमा कानुन तथा न्यायमन्त्रीको भूमिका सर्वाधिक महत्वको हुन्छ। तर हाम्रा देशमा यो मन्त्रालयलाई खासै महत्व दिइएको पाइँदैन। यस मन्त्रालयमा सरकारमा सामेल कुनै पनि प्रभावशाली नेतालाई यस्तो महत्वपूर्ण मन्त्रालयको जिम्मेवारी समेत दिइँदैन वा यो मन्त्रालयको प्रतिनिधित्व गर्ने लालसा कुनै वरिष्ठ वां प्रभावशाली नेतामा हुँदा पनि हुँदैन। माथिका विवेचनाबाट के प्रष्ट हुन्छ भने हाम्रो न्यायाधीश नियुक्ति प्रक्रिया र मूल्यांकनको काम हचुवाको भरमा चलेको छ। न्यायिक नेतृत्व प्रभावकारी छैन र जनतालाई न्याय दिन र दिलाउने काममा उचित उपयुक्त वातावरण बनाउने जिम्मेवारी पाएका कानुन एवं न्यायमन्त्री सधैं अप्रभावकारी हुने गरेका कारण स्वतन्त्र, सक्षम र निष्पक्ष न्यायपालिकाको विकास त्यसै अलमलिएको छ। तसर्थ यसतर्फ आवश्यक जनदबाब आवश्यक छ। वरिष्ठ अधिवक्ता अर्याल ट्रान्सपरेन्सी इन्टरनेसनल नेपालका अध्यक्ष हुन्।"
"लगानी वृद्धि, रोजगारी र श्रम कानुन","नेपालका ट्रेड युनियन र रोजगादाता संगठनहरूको सहमतिबाट तयार भएको श्रम ऐन गत साउन २७ गते व्यवस्थापिका संसद्बाट पारित भएको छ । राष्ट्रपतिबाट प्रमाणीकरण भएपछि यो लागू हुनेछ । अहिलेको स्वरूपमा कानुन बनाउने क्रमको सुरुवात धेरै अगाडि भएको हो । १९ मंसिर २०५९ मा युनियनहरू र रोजगारदाता संगठनको बीचमा सामाजिक सुरक्षा, श्रम लचकता, जेन्डर समानता, श्रम प्रशासनमा सुधार, अनौपचारिक क्षेत्रलाई समेट्ने, निकास नीति लागू गर्ने सामूहिक सौदावाजी प्रणालीमा सुधार जस्ता मुख्य सात विषयमा केन्द्रित भई नयाँ कानुन निर्माण गर्ने सहमति भएको थियो । नेपालका ट्रेड युनियन र रोजगादाता संगठनहरूको सहमतिबाट तयार भएको श्रम ऐन गत साउन २७ गते व्यवस्थापिका संसद्बाट पारित भएको छ । राष्ट्रपतिबाट प्रमाणीकरण भएपछि यो लागू हुनेछ । अहिलेको स्वरूपमा कानुन बनाउने क्रमको सुरुवात धेरै अगाडि भएको हो । १९ मंसिर २०५९ मा युनियनहरू र रोजगारदाता संगठनको बीचमा सामाजिक सुरक्षा, श्रम लचकता, जेन्डर समानता, श्रम प्रशासनमा सुधार, अनौपचारिक क्षेत्रलाई समेट्ने, निकास नीति लागू गर्ने सामूहिक सौदावाजी प्रणालीमा सुधार जस्ता मुख्य सात विषयमा केन्द्रित भई नयाँ कानुन निर्माण गर्ने सहमति भएको थियो । उल्लिखित बुँदामा आधारित भई २५ पुस २०६१ मा नयाँ श्रम कानुनको मस्यौदा गर्न १९ बुँदे आधारभूत सिद्धान्तमा हस्ताक्षर भएको थियो । राजाद्वारा प्रत्यक्ष शासनभार ग्रहणविरुद्धको आन्दोलन, राजनीतिक अस्थिरता, संविधान निर्माणमा ढिलाइ जस्ता विषयले त्यसबेला सुरु भएको द्विपक्षीय संवाद शिथिल भएको थियो । राजाको शासनकालमा २०६२ फागुनमा श्रम अध्यादेश जारी भएपनि लागू नै नभई खारेज भएपछि पुनः द्विपक्षीय संवाद सुरु भयो । विभिन्न समयमा नेपाल सरकार, श्रमिक र रोजगारदाता समेत संलग्न भई अन्तराष्ट्रिय श्रम संगठनको सहयोगमा कानुनका विभिन्न विषयमा छलफल गर्ने, देखिएका विवादका विषयमा सहमति खोज्ने र असमझदारीको दायरा साँघुरो बनाउने क्रम जारी थियो । विपरीत स्वार्थ बोकेका श्रमिक र रोजगारदातालाई एक ठाउँमा ल्याई सहमति गर्ने गराउने कार्यमा समय लाग्नु स्वाभाविक नै थियो । १० चैत २०६७ मा न्यूनतम पारि श्रमिक निर्धारण गर्ने क्रममा श्रमिक र रोजगारदाता बीचमा भएको अर्को एघारबुँदे सहमतिपश्चात् भने मस्यौदा नै गरी टुंगोमा पुग्न सहकार्यको सुरुवात भएको थियो । लामो विवादपश्चात २०१४ अक्टोबर १२ का दिन मस्यौदा श्रम ऐन श्रमिक र रोजगारदाताले हस्ताक्षर गरी नेपाल सरकारलाई हस्तान्तरण गरे । अहिलेको श्रम ऐन सोही सहमतिलाई आधारभूतरूपमा जस्ताको तस्तै राखेर आएको छ । नयाँ ऐनमा श्रमिक र रोजगारदाता दुुवैले स्वागत गरेको कारण यसको स्वामित्व दुवै पक्षले लिएको देखिन्छ । यो ऐनको सबैभन्दा महत्वपूर्ण पक्ष यही हो । श्रमिक र रोजगारदाताको आपसी सहमति, परामर्श र सहकार्यमा यो ऐन आएकाले यसको सहज कार्यान्वयन भई श्रम शोषणको अन्त्य र उत्पादकत्व अभिवृद्धिको उद्देश्य पूरा हुने अपेक्षा गर्न सकिन्छ । श्रम कानुनको इतिहासमा यो ऐन २०७४ तेस्रो पुस्ताको श्रम कानुन हो । संवत् २०१६ सम्म विसं १९१० मा जंगबहादुर राणाले जारी गरेको तत्कालिन मुलुकी ऐनमा रहेको ज्याला मजुरीको महल र भारतका उद्योगहरूको अभ्यासमा आधारित केही सामूहिक सम्झौताबाहेक श्रम क्षेत्रलाई दिशानिर्देश गर्ने कुनै कानुन थिएन । त्यसपछि नेपाल कारखाना तथा कारखानामा काम गर्ने मजदुरसम्बन्धी ऐन २०१६ श्रम क्षेत्रमा लागू भएको पहिलो कानुन थियो । यसले सीमित कारखाना र सीमित क्षेत्रलाई मात्र समेटेको थियो । तर यो ऐन जारी भए पनि लागू हुनुअगावै २०१८ सालमा संशोधन भई ट्रेड युनियन अधिकार जस्ता प्रावधान हटाएर मात्र लागू भयो । यो नै श्रम क्षेत्रको पहिलो पुस्ताको कानुन थियो । जनआन्दोलन २०४६ पछि श्रम एेन २०४८ लागू भयो । यो दोस्रो पुस्ताको श्रम कानुन थियो । दसजना भन्दा बढी कार्यरत भएको स्थानका सबै कामदारलाई र मानसिक श्रम गर्ने कर्मचारीलाई केही हदसम्म समेट्ने गरी बनेको यो ऐन मूलतः स्थायी भएका कामदार कर्मचारीलाई मात्र सुविधा पाउने विषयमा केन्द्रित थियो । यसले श्रमिकहरू स्थायी हुन चाहने र रोजगारदाताले स्थायी बनाउन नचाहने हुँदा श्रम क्षेत्रमा द्वन्द्व बढाउने अवस्थाको सिर्जना भयो । त्यसैले श्रम ऐन २०४८ को प्रयोगको प्रारम्भ देखि नै नेपालका श्रमिक र रोजगारदाताहरूले यसप्रति असहमति जनाएका थिए । श्रम ऐन २०४८ ले कामदार कर्मचारीको हक हित सुविधा र सुरक्षाको व्यवस्था गर्ने उद्देश्य लिएकोमा नयाँ ऐनले श्रमिकको हक, हित तथा सुविधाको व्यवस्थाको अतिरिक्त श्रम शोषणका सबै अवस्थालाई अन्त्य गरी उत्पादकत्व वृद्धि गर्ने र असल श्रम सम्बन्धको विकास गर्नेमा जोड दिएको छ । यसले श्रमिक तथा रोजगारदाताको अधिकार मात्र नभई कर्तव्यको समेत व्यवस्था गरेको छ । यसरी नै श्रम कानुन श्रमिकको हकमा न्यूनतम् मापदण्डको रूपमा रहने र सो विपरीत रोजगार सम्झौता गर्न नपाउने स्पष्ट व्यवस्था गरिएको छ । यसबाट श्रम कानुनले तोकेको सेवाका सर्त र सुविधामा कुनै सौदावाजी हुनेछैन । औद्योगिक विवादको विपरीत ध्रुवमा रहने श्रमिक र रोजगारदाताको आपसी सहमति, परामर्श र सहकार्यमा आएकाले यो ऐनको सहज कार्यान्वयन भई श्रम शोषणको अन्त्य र उत्पादकत्व अभिवृद्धिको उद्देश्य पूरा हुन सकोस्, लगानी वृद्धि र रोजगारी सिर्जना होस्, यो, तेस्रो पुस्ताको श्रम ऐनको सफलता यसैमा निहित छ ।"
लाटीको छोरो र लाटीहरू,"लाटीको छोरो नाटक हेरेर फर्केपछि लामो समयसम्म मन बिथोलिइरह्यो। लाटी, लाटीको जीवन, उसलाई भोग्ने सिंगो समाज र दिनमा एउटा रातमा अर्को चरित्र बोकेर हिँडिरहेका त्यस समाजका पात्र तथा लोग्ने मरेकी एउटी जवान महिलालाई समाजले हेर्ने दृष्टिकोण र परिवारभित्रै उमाथि हुने यौनहिंसाका घटना सबैले बिथोले। अत्यन्त कुरुप मानिसहरू बसेको सुन्दर बजारको कथा समेटिएको नाटक लाटीको छोरो कुनै एउटा कथाकारको परिकल्पना हुनसक्छ तर यो हाम्रो समाजकै कुरुप अनुहार र ढोँगी चरित्रको ऐना हो। पुस्तौंदेखि बसोवास गर्दै आइरहेको गरिब र पिछडिएको डोम समुदायमाथि शक्तिको आडमा भएको ज्यादती र उनीहरूलाई बेघर गराउँदै बसाइएको सुन्दर बजारमा जब एउटी लाटीले प्रवेश गर्छे तब सम्पूर्ण नाटक यही लाटीको वरीपरी घुमिरहन्छ। भलै नाटक लाटीको वरीपरी घुमिरहोस् तर त्यही लाटीले सबैको दिमाग घुमाइदिन्छे, सबैको चैन उडाइदिन्छे। लाटी ! दिनभर ऊ सबैको नजरमा घिनलाग्दी हुन्छे। बहुलाही हुन्छे। कसैले उसको वास्ता गर्दैनन्। ऊ भोक र प्यासले छटपटिँदै यताउता भौंतारिइरहन्छे। सबैले उसलाई छिछि र दूरदूर गर्छन्। भोक र प्यासले छटपटिँदै यताउता भौंतारिँदा पनि उसको भोक मेटाउन कसैले उसलाई खानेकुरा दिँदैन, उसको प्यास मेटाउन कसैले उसलाई पानी दिँदैन। मानिसहरू यसरी तर्किन्छन् लाटीसँग कि उसँग बोले पनि वा उसलाई हेरे पनि उनीहरूको इज्जत जान्छ। तर रातमा ! त्यही लाटीको शरीरसँग खेलेर यौनको भोक र प्यास मेटाउनेहरूको लाइन लाग्छ सुन्दर बजारमा। सबै ढुक्क ! सबै मस्त ! किनकि लाटी बोल्न सक्दिन। जब लाटीको पेट बढ्दै जान्छ तब सुन्दर बजारमा भुइँचालो जान्छ। एकएक गरी प्रायः सबैको मन हल्लिन्छ। आफ्नो ढोंगी अनुहारमा भिरेर हिँडेको नकाब खस्ने डरले सबैजना सुरक्षित खाँबोको खोजिमा लाग्छन् र भेट्टाउँछन् पनि। त्यो सुरक्षित खाँबो बनिदिन्छ राजनीति। पालैपालो लाइन लाग्छ नेताजीकहाँ शिक्षक, पण्डित, प्रहरी, व्यापारी सबैको। नेताजीसँग सबैको एउटै आग्रह हुन्छ, लाटीको पेटको बच्चा मेरो हो, कसैगरी यो कलंकबाट मुक्ति पाऊँ। बाठो नेता यी सबैलाई भरपुर प्रयोग गर्ने र मुखैमा आएको चुनाव जित्ने जुक्ति लगाउँछ। पञ्चायत बस्छ। म नै न्याय हुँ भन्ने दम्भ बोकेको नेताले सबैलाई न्याय दिने बाचा गर्छ। यहाँसम्मकी लाटीलाई पनि न्याय दिने बाचा गर्छ। अन्ततः पुस्तौंदेखि भोगचलन गरेको जमिन सत्ता र शक्तिको आडमा हड्पिएपछि गाँस र बासका लागि आवाज उठाउँदा उठाउँदै ठालूहरू को पैतालामुनि दबिन विवश एक निरिह डोम युवालाई लाटीको पेटमा बढ्दै गरेको सन्तानको बाबु ठहयाइन्छ र लाटी उसको जिम्मा लगाइन्छ। लाटीलाई मानवीय प्रेम गर्ने र उसलाई नाना, खाना र बासको जोहो गरिदिने एउटा भर्खर प्लस टु पढ्दै गरेको किशोरलाई पञ्चायत (नेता)को निर्णयले दुई वर्षसम्म गाउँ निकाला गरिदिन्छ। नेताजी लगायत सबैले सन्तोषको सास फेर्दै आआफ्नो बाटो लाग्छन्। अग्रजहरू घिनलाग्दो चरित्र र अनुहार लिएर हिँडिरहँदा छोरापुस्तामा देखिएको यो मानवीय प्रेमले साँच्ची नै सकारात्मक ऊर्जा र आशाका किरण पैदा भएको महसुस हुन्छ। उक्त किशोरको भूमिकाले हुर्कंदै गरेका हाम्रा किशोर किशोरीहरूमा पक्कै पनि एउटा उच्चतम् मानवीय भावनाको छाप छोड्न सक्छ र उनीहरूलाई सामाजिक विकृतिबाट विमुख गर्दै सुमार्गमा हिँड्ने प्रेरणा प्राप्त हुन सक्नेछ भन्ने आसा जागेको छ। नाटकमा अर्की एक अहं पात्र रहेकी छन् एक महिला जो बिहे गरेको केही दिनमै पतिको मृत्यु भएपछि आफ्नै परिवार र समाजले उनलाई बोक्सी करार गरिदिन्छ। उनी टुना गरेर लोग्ने खाने आइमाइ हुन्छिन्। तर विडम्बना ! आफ्नै ससुरा जो गाउँको पण्डित गनिएको हुन्छ उसैले एकान्तमा त्यही बुहारीलाई भोग गर्छ। जब बुहारीले आफूमाथि भएको ज्यादती बाहिर ल्याउँछिन्, ससुराले उनलाई बौलाही भन्दै उसको कुरा झुटो भनिदिन्छ। अन्तमा उनलाई पनि लाटी र डोम युवकसँगै गाउँ निकाला गरिन्छ। मूलतः मधेसी समुदायको जस्तो लाग्ने नाटकले सिंगो समाजलाई चित्रित गरेको छ। असहाय र एकल महिलाको अवस्था, उमाथि परिवार र समाजले गर्ने व्यवहार र हेर्ने दृष्टिकोणलाई छर्लंग पारेको छ। आफूमाथि भएको अन्यायको विरोधमा आवाज उठाउँदा कसरी महिला बोक्सी हुन्छन् भन्ने तीतो यथार्थ नाटकले पर्दाफास गरेको छ। अन्तमा जब स्कुलबाट फर्कंदै गरेको एक बालकको चुनाव जितेर मन्त्री बनेपछि सुन्दर बजार आएको उही नेतासँग जम्काभेट हुन्छ, नेताले उसको परिचय सोध्छ। बालकले म लाटीको छोरो भन्दै परिचय दिएपछि उसको अनुहारमा आफ्नै अनुहार प्रस्टै देखेको नेता थचक्कै बस्न पुग्छ। नाटकको सार यही हो। नाटक हेरेपछि लाटीको कथासँग मिल्ने वर्षौं पहिलेको आफैंले देखेको एउटा यथार्थ घटनाको याद आइरहेछ। आजभन्दा करिब तीस पैंतीस वर्षअघि पोखराको सडकमा एउटी लाटी डुलिरहन्थी। कसैले उसलाई बौलाही भन्थे, कसैले लाटी भन्थे। उसलाई कसैले चिप्लेगाँडा भन्थे। यो उसको चर्चित नाम थियो। सडकमा डुल्थी, मागेर खान्थी। झुत्रेझाम्रे, फोहोरी। सबैले उसलाई छिछि र दूरदूर गर्थे। केटाकेटीहरूले उसलाई देख्नेबित्तिकै ढुंगा हान्न थाल्थे। मानिसहरू उबाट तर्कितर्कि हिँड्थे। सबैभन्दा बढी त पुरुषहरू नै उसँग तर्केर हिँड्थे। तर अचम्मको कुरा के थियो भने, हरेक वर्ष ऊ गर्भवती हुन्थी र बढ्दै गरेको पेट लिएर हरेक वर्ष ऊ पोखराको सडकमा हिँड्थी बेपरवाह। लाटीले हरेक पटक छोरा नै जन्माउँथी रे ! सुत्केरी बेथा लागेपछि लाटीलाई कसैले अस्पताल लैजान्थ्यो र उसले जन्माएको छोराबाट कुनै निःसन्तान दम्पतिले आफ्नो सन्तानको रहर पूरा गर्थे। केही दिन अस्पताल बसेपछि फेरि ऊ सडकमा पुग्थी। वर्षेनी बच्चा पाउने तर सडकको बास हुँदा ऊ हिँड्न नसक्ने भई र विस्तारै बाथले कुज्जिँदै गई। ऊ अब सडकमा घिस्रन थाली। कसैले केही दिए खान्थी। बच्चाहरूले ढुंगा हान्दा भाग्ने आँट थिएन उसँग। एकोहारो रोइदिन्थी। ऊ मान्छे भन्दा बढी फोहोरको थुप्रो जस्ती देखिन्थी। उसको नजिक पर्न कोही चाहन्नथे। यस्तो अवस्थामा पनि लाटीले पेट बोक्न छोडिन। आफ्नो शरीरसँगै बढ्दै गरेको पेटलाई पनि सडकमा घिसार्थी र मागेर भोकको आगो निभाउँथी। फेरि ऊ अस्पताल पुयाइन्थी। फेरि लाटीले छोरा नै जन्माउँथी र फेरि कसैको सन्तानको रहर पुरा गरिदिन्थी ! र अन्तमा एकदिन सुनेंअस्पताल नजिकैको चौतारीमा बस्दाबस्दै सुन्निएर एकदिन लाटीले प्राण त्यागी रे ! नाटककी लाटीलाई त पञ्चायत बसेर एउटा निरिह युवकको जिम्मा लगाइएको थियो। उसको छोराले आफूलाई गर्वसाथ लाटीको छोरो भन्दै चिनाएको थियो। लाटीको पहिचान जोगाएको थियो। तर वास्तविक दुनियाँमा यस्ता लाटी कति छन् कति जो दिनभर घृणाका पात्र बन्छन् अनि फेरि रातभर तिनै लाटी यो समाजको एउटा तप्काको लागि यौनप्यास मेटाउने गतिलो र सुरक्षित साधन बन्छन्। अहँ ! पटक्कै घिन लाग्दैन रातमा उनीहरूलाई लाटीहरूदेखि। सायद दिउँसो सबैभन्दा कुरुप र फोहोरी लाग्ने लाटीहरू रातमा संसारकै सबैभन्दा सुन्दर लाग्छन् होला। किनकि लाटीहरू बोल्न सक्दैनन्। न त प्रतिकार गर्न नै सक्छन्। तर समाज पूर्णतः नाटक जस्तो हुँदैन त्यसैले कसैलाई चिन्ता हुँदैन लाटीका सन्तानको बाबु म हुँ भन्ने। मनमा अनेक प्रश्न उठिरहेछन्यो समाजका अनगिन्ति लाटीहरूका छोराको अनुहार को कोसँग मिलेको होला ? कोकोसँग मिले होला पोखराको सडकमा डुलिरहने त्यो लाटीका छोराहरूको अनुहार ? यी प्रश्नसँगै एउटा अर्को प्रश्नले चिमोटीरहेछ लाटीहरूका सन्तान किन छोरा नै भएर जन्मन्छन् ? छोरी किन जन्माउन्नन् लाटीहरू ? तर लाटीहरूले छोरी नजन्माउँदा खुसी लाग्छ किनकि लाटीका छोरीहरू जन्मिएनन् र सडकमै हुर्किन र लाटीकै नियति भोग्नबाट जोगिए। अनि दुःख पनि लाग्छकतै लाटीका छोराहरूले फेरि पनि अँध्यारोमा कुनै लाटीहरू खोज्दै हिँडे भने ?"
कांग्रेसलाई प्रचण्डको झापड,"कुन सैद्धान्तिक र राजनीतिक धरातलमा एमाले र माओवादी केन्द्र सत्तासीन कांग्रेसविरुद्ध खडा भएका हुन् ? दसैं नसकिँदै राजनीतिले तीव्र मोड लिएको छ। नेकपा एमाले र नेकपा माओवादी केन्द्र प्रदेश र संसदीय चुनाव मिलेर उठ्ने सहमतिले दसैंमा झुमेका नेपाली मात्र होइन, नेपालमा खेलिरहेका विदेशी पनि चकली भूत बनेका छन्। यद्यपि, निर्णय औपचारिक रूपमा बाहिर आइसकेका छैनन, दुवै दलले उच्चस्तरीय एकता समिति बनाएका छन्। यसले देशभरका दल वायु वेगमा ध्रुवीकरणतर्फ एकीकृत हुन थालेको देखिँदैछ। एमालेलाई एक्ल्याउन लागेको नेपाली कांग्रेस नौरथाका नौ दिन नसकिँदै हठात् एक्लो बन्न पुगेको छ। उसको सत्ता साझेदार माओवादी केन्द्र नै चुनावमा उसैविरुद्ध लड्ने भयो। उसो त एमाले र माओवादी पहिले पनि मिलेर सत्तासीन भएका हुन् तर किन उनीहरू भत्किए र अहिले फेरि मिल्दैछन् ? कुन सैद्धान्तिक र राजनीतिक धरातलमा यी दुई पार्टी सत्तासीन कांग्रेसविरुद्ध खडा भएका हुन् ? देशका दुई र तीन नम्बरका ठूला दल कुनै आधारबाट होइन, चुनावको मुखमा भोट बढी ल्याउन सकिने भएर मात्र एक भएका हुन् ? यसो हो भने यसलाई सैद्धान्तिक र दिगो मिलन भन्न मिल्दैन। कम्युनिस्ट कित्तामा उल्लास छाएको छ। किन ? किनभने छरिएका कम्युनिस्टहरू एक ठाउँमा मिल्दैछन् ! मिलनको बलमा जनताले केही परिवर्तनको आश गरेका छन्। तर ख्याल गर्नुपर्ने कुरा के भने, यी मिल्नका लागि मिलेका हुन् कि कुनै लक्ष प्राप्त गर्न दुई कम्युनिस्ट पार्टीले एकता गरेका हुन् ? नेपालको सन्दर्भमा उनीहरूले उठाएका मुद्दा के के हुन् ? जहाँसम्म देशको कुरा हो, संविधान कार्यान्वयन, भारत र चीन सम्बन्ध, विदेश सम्बन्ध, प्राकृतिक स्रोत साधन, व्यापार, उद्योगको उपयोग, वैदेशिक रोजगारीमा गएका पचास लाख युवा, जलविद्युत्को प्रवल सम्भावना भए पनि लोडसेडिङ्मा बस्नुपर्ने बाध्यताको सामना कसरी गर्ने ? विदेशसँगको सम्बन्धलाई कसरी नेपाल र नेपालीको हितमा प्रयोग गर्ने ? अर्थात, जुन विषयमा पूरै राष्ट्र एक हुनुपर्ने छ तिनमा यी दुई पार्टी मिलेका हुन् भने त्यसले मुलुकलाई एउटा दिशा भने दिन सक्छ। एमाले र माओवादी केन्द्रको यो एकता लोकतान्त्रिक पद्धति कि कम्युनिस्ट पद्धति निर्माण गर्नको लागि भएको हो ? रूसी शास्त्रीय समाजवाद वा चिनियाँ पद्धतिको समाजवादमा जानका लागि गरिएको एकता हो ? दुई पार्टीबीचको एकताको स्वागत गर्दा गर्दै पनि उनीहरूको एकताको लक्ष र जगलाई हेर्नुपर्छ। यो एकता प्रजातान्त्रिक पद्धतिभित्र अगाडि बढ्नका लागि हो वा अन्य ? समाजवादी क्रान्ति पनि भनिँदैछ, त्यसले एकता पक्षधरहरूलाई आफ्नो कार्यक्रम स्पष्ट पार्ने दबाब सिर्जना गरेको छ। एक राजनीतिक विश्लेषकले भने, कुनै पनि हालतमा वामप्रजातान्त्रिक कार्यभारबाट नेपाली राजनीति बाहिर जानु हुँदैन किनभने त्यतातर्फ गयो भने त्यो दिगो हुन सक्दैन र मुलुकले पचाउँदा पनि पचाउन्न ! होइन, यो एकता चुनावमार्फत शक्ति हात पार्न लागि मात्र हो भने कुरा बेग्लै हो। यसो हो भने, यस्तो अवस्था एक वर्षअघि नै आएको थियो। विदेशी चलखेल तोड्न गत वर्ष एमाले कमजोर भएपछि एमालेले अहिले गरेजस्तो एकता माओवादीसँग गर्न सकेको भए र प्रचण्डलाई आफ्नो समर्थनमा प्रधानमन्त्री बनाएको भए परिस्थिति अर्कै हुन सक्ने थियो। साँच्चै भन्ने हो भने, यो एकता एकदम रोचक पनि देखिइरहेको छ, किनभने कांग्रेस पनि एमालेबाहेक अरू दलहरूसँग एकता गर्न आह्वान गरिरहेको छ। उसले माओवादीसँग त दीर्घकालीन एकताको रट नै लगाइरहेको छ। यसकै लागि ५६ सदस्यीय मन्त्रिमण्डल पनि प्रधानमन्त्री तथा कांग्रेस सभापति शेरबहादुर देउवाले बनाए। तर यति ठूलो मन्त्रिपरिषद् बनाएर पनि कांग्रेसको सत्ता जोगिन सक्ने छाँट देखिँदैन। एमालेलाई एक्ल्याउने कांग्रेस योजना जबर्जस्त तुहिएको छ। यो एकता कांग्रेसलाई एमालेको यस्तो जवाफ सावित भएको छ कि अब कांग्रेसलाई सत्तामा बस्न पनि गम्भीर वैधानिक प्रश्न उत्पन्न हुन पुगेको छ। संविधान कार्यान्वयन, भारत र चीन सम्बन्ध, विदेश सम्बन्ध, प्राकृतिक स्रोत साधन, व्यापार, उद्योगको उपयोग, वैदेशिक रोजगारीमा गएका पचास लाख युवाको भविष्य, जलविद्युत्को प्रवल सम्भावना भए पनि लोडसेडिङ्मा बस्नुपर्ने बाध्यताको गाँठो फुकाउन दुई पार्टी मिलेका हुन् भने त्यसले मुलुकलाई एउटा दिशा भने दिन सक्छ। एक प्राध्यापकले भने, कांग्रेसले एमालेसँग नजिक हुन प्रयास गर्नुपर्ने थियो तर कांग्रेस दस वर्षे जनयुद्ध र १६१७ हजार मानिस मार्ने माओवादीसँग गठबन्धन गर्न पुग्यो। अब कुन नैतिकताले उ सत्तामा बसिरहन्छ ? माओवादीले सरकारलाई दिएको समर्थन फिर्ता लिएन भने पनि नैतिक आधारमा शेरबहादुरलाई सत्तामा बसिरहन मिल्दैन किनभने कांग्रेसविरुद्ध माओवादी चुनाव लड्दैछ ! मनोनयनपत्र (४ कात्तिक ०७४) दर्ता गरेपछि अहिलेको ध्रुवीकरण भएको भए सरकार बदलिन्नथ्यो, निर्वाचन गराउने सरकारका कारण। तर अब त कांग्रेसलाई सत्ता टोक्नु न बोक्नु हुने भयो। एमालेलाई एक्ल्याउन कांग्रेसमाओवादीमधेसी दलहरू एक भएर लाग्नुपर्छ भनेर उफ्रिएको भारतलाई पनि माओवादीएमाले एकता ठूलो दबाब साबित भएको छ। यसले नेपालको आन्तरिक राजनीतिमा भारतीय खेल चल्दैन भन्ने फेरि पनि साबित हुन पुगेको छ। यति ठूलो घटना,चुनावको मुखमा आएर यसप्रकारले ह्वात्तै बाहिर आउने अड्कल कसैले पनि गरेका थिएनन्। यसले राजनीतिक वातावरणलाई तताएको मात्र छैन, भकभक उमालेको छ। दुई कम्युनिस्ट पार्टी एक होउन् वा नहोउन्, जेसुकै गरुन्, संसद्मा कम्युनिस्ट भएर प्रवेश गर्नेछन्। अर्को ठूलो कुरा, एमालेलाई सत्तापक्ष मधेसविरोधी भन्ने आरोप लगाउँथ्यो। मधेसी समर्थक भनेर मधेसीहरू माओवादीमा प्रवेश गरेका थिए अब माओवादी नै एमालेमा प्रवेश गरेपछि एमाले के भयो ? यतिमात्र होइन, कतिपय मधेसी नेताहरू एमालेको चुनाव चिन्ह लिएर चुनाव लड्नुले एमाले मधेसीको पार्टी सावित भएको छ। ती प्राध्यापकले भने, नेपालमा दुइटा मात्र दलको निर्वाचन क्षेत्र छ, कांग्रेस कि कम्युनिस्ट ! मतदाता पनि एकै छन्, कि कांग्रेसलाई भोट दिन्छन् कि त कम्युनिस्टलाई। त्यसैले मधेसी पार्टी र कांग्रेसको बीचमा नै भोट बाँडिने हो र एमाले, माओवादीको पनि त्यही गति हो। कम्युनिस्टले कांग्रेसको भोट तान्न र कांग्रेसले कम्युनिस्टको भोट तान्न सक्दैन। कम्युनिस्टले कम्युनिस्टको र कांग्रेसले मधेसीको भोट तान्ने हो। किनभने कांग्रेसबाट फुटेर नै मधेसी दल बनेका हुन्। कांग्रेसले सिद्धान्त र व्यवहार छाडेकाले छरियो। होइन भने, ०४७ सालदेखिको मत गणनामा कांग्रेस नै अगाडि छ, उपेन्द्र हुन् वा गच्छदार वा महन्थ ठाकुरको निर्वाचन क्षेत्र कांग्रेसकै निर्वाचन क्षेत्र हो। कांग्रेसले सत्ताका लागि छाड्दै गएको सिद्धान्त बोकेर उनीहरू पार्टी चलाइरहेका छन्। कांग्रेसले मुखले दोहोयाउने गरेको र कांग्रेसलाई बोक्न गह्रुँगो भएको छ, राष्ट्रियता, प्रजातन्त्र र समाजवाद ! तर मधेसी दलले यसैलाई बोकिरहेका छन्। कांग्रेसले आफ्नो सिद्धान्त, मूल्यमान्यता र धरातल तब छाड्यो जब बीपी गए, भट्टराई गए, गणेशमानले त कांग्रेस पार्टी नै छाड्नुपयो। कांग्रेस सत्तामा पुगेपछि यति मैमत्त भयो कि सत्ता जोगाउन नै उसको लागत ज्यादै बढ्यो। लागत थुपार्न भ्रष्टाचार गर्नुपयो। भ्रष्टाचार गर्न सिद्धान्त, आदर्श र नैतिकता छाड्नुपयो। कांग्रेसको ठाउँ मधेसी दलका महन्थ, उपेन्द्र, गच्छदारहरू मात्र होइन, बाबुराम भट्टराई र रविन्द्र मि श्रसम्मले लिइदिए। कांग्रेसले आफ्नो छाड्यो, अर्कोको ठाउँ लिन सकेन किनभने अर्कोले छोडे पो कांग्रसले पाउँथ्यो ! कांग्रेस त अरूका एजेन्डामा घुमिरहेकोले नै उसको यो दुर्दशा भएको हो। उ कहिँ न कहिँको हुन पुगेको मात्र होइन कि नीति सिद्धान्त भएका गतिशील कार्यकर्ता भएको सशक्त पार्टी होइन, आफैंले छाडेका बीपी, भट्टराई, गणेशमान, सूर्यप्रसादको अस्तु फलाक्ने फोसिल बन्न पुगेको छ। राष्ट्रियताको मुद्दालाई जबर्जस्त रूपमा ओलीले उठाएको र अडान देखाएकाले मात्रै एमाले स्थानीय चुनावमा ठूलो पार्टी बनेको हो। दुई नम्बर प्रदेशको स्थानीय चुनावमा दक्षिणी भेगमा ओली जान पाएको भए भोट निश्चितै रूपमा बढाउने थिए। सत्तापक्ष र मधेसी दलवालाहरूले ओलीलाई पुग्नै दिएनन्। अहिले भारतीयले थुनामा राखेका सप्तरी तिलाठी कोइलाडीका देवनारायण यादव नै यसका उदाहरण हुन्। भारतीयहरू सीमा क्षेत्रका नेपालीलाई कसरी प्रताडित गरिरहेका छन् ? स्थानीय चुनावबाट शिक्षा लिएर एमाले र माओवादीहरूले जुन एकताको प्रयत्न गरेका छन्, त्यसले उनीहरूको भोट छरिन पाउने छैन र सबै भोट यिनकै चिन्हले बटुल्नेछ। किनभने दुवै पार्टीको एउटै मतदाता हुन्। त्यसबाहेक अरू साना कम्युनिस्ट पार्टीहरूलाई यो एकताले नजिक ल्याउनेछ। प्रचण्डले मध्यमार्गी वैद्य र हतियारवादी चन्दलाई पनि कम्युनिस्टहरूको बृहत वृत्तमा ल्याउनेछन् किनभने, तिनको पनि कन्स्टिच्युएन्सी एउटै हो। सिद्धान्त पनि एउटै हो, जनवादी केन्द्रीयता। धेरैजसो एमाले नै माओवादी पार्टीमा गएका हुन्। यिनले सामना गर्ने अन्तर्राष्ट्रिय राष्ट्रिय कारण पनि एउटै छ। माओवादीभित्र कांग्रेससँग सत्ता साझेदार गर्दाका टेन्सन कम छैनन्। कांग्रेसभित्र गएपछि उसकै हालिमुहाली चल्ने नै भयो जो माओवादीलाई स्वीकार्य छैन। उनीहरूमा कांग्रेसको पुच्छर भइएकोमा आत्मग्लानी भइरहेको थियो। यति गर्दा पनि माओवादी तेस्रो पार्टी समेत बन्न सकेन। मुख्य शत्रु भनेर घोषणा गरेर यत्रो वर्ष लडेका माओवादीले आफूलाई कांग्रेसको पुच्छर बनाएर मेलमिलाप गर्दा पनि माओवादीको अवस्थामा सुधारसम्म आएन बरु दिन परदिन बार्गेनिङ पावर समेत घट्दै गयो। एमाले माओवादीको एकता अभियानले राजनीतिक धु्रवीकरणलाई ह्वात्तै बढाएको छ। यसले विभिन्न पार्टीहरूमा पुगेकाहरूलाई मात्र होइन, एक्लै बसेका हजारौं नेता टाइपका वामपन्थीलाई पनि धु्रवीकृत गर्ने बाटो खोल्नेछ। अरू त अरू उपेन्द्र यादव पूर्व एमाले नै हुन्। उनको पार्टीमा पनि समाजको मध्य र तल्लो वर्गका मानिसको वर्चस्व छ। जबकि राजपामा तल्लो र उच्चवर्गका व्यक्ति संगठित भएका छन्। जसले गर्दा नै उपेन्द्र र राजपाबीच बेलाबेला मुठभेड भइरहने गर्छ। हृदयेश त्रिपाठी त राजपाबाट फुटेर आए किनभने उनी पनि पूर्व वामपन्थी नै हुन्।"
विश्वकप छनोट फुटबल : प्रभावशाली खेलाडीको चोटले राष्ट्रिय टोली दबाबमा,"एजेन्सीलन्डन : अर्को वर्ष रूसमा आयोजना हुने विश्वकप फुटबलको छनोट चरणका खेल सञ्चालन भइरहेका छन्। विश्वकप फुटबलमा सहभागी हुने ३२ राष्ट्रमध्ये अहिलेसम्म आठ राष्ट्रले मात्र छनोट चरण पार गर्दै रूसयात्रा पक्का गरेका छन्। विश्वकपमा छनोट हुन बाँकी रहेका २४ टोलीमा पर्न अहिले विभिन्न महादेशका टोलीबीच तीव्र प्रतिस्पर्धा भइरहेको छ। छनोट चरणका खेल अन्तिम चरणमा पुगेका बेला केही राष्ट्र भने निकै दबाबमा छन्। छनोट चरणको आगामी खेल हुनुभन्दा ठीकअघि आफ्ना स्टार खेलाडी घाइते भएर खेल्न नसक्ने भएपछि स्पेन, इटाली, जर्मनी र वेल्सका प्रशिक्षक तनावमा परेका छन्। विश्वकप छनोटको आगामी खेलमा पूर्वविजेता स्पेनले अल्भारो मोराटा, आन्द्रेस इनिएस्टा र डानी कार्भाजललाई गुमाउने भएको छ। इनिएस्टा र मोराटा देब्रे ह्यामस्ट्रिङ समस्याका कारण टोलीबाट बाहिरिएका छन् भने कार्भाजल भाइरल इन्फेक्सनबाट ग्रस्त रहेकाले टोलीमा अटाउन सकेनन्। इनिएस्टाले आइतबार बार्सिलोनाबाट खेल्न घाइते भएका थिए। उक्त खेलमा बार्सिलोनाले लस पाल्मसलाई ३० गोलले हराएको थियो। यसैगरी म्यानचेस्टर सिटीलाई १० गोलले पराजित गर्दा मोराटाले चोट बोकेका थिए। खुट्टामा चोट बोकेर उनी ३५ मिनेटपछि नै मैदानबाट बाहिरिएका थिए। म्यान सिटीका म्यानेजर एन्टोनियो कोन्टेले भने मोराटाको चोट गम्भीर नभएको बताएका छन्। यसैगरी विश्व विजेता जर्मनीका प्रशिक्षक जोचिम लोय पनि उत्तरी आयरल्यान्ड र अजरबैजानविरुद्धको छनोट खेलमा स्ट्राइकर टिमो वोर्नरको स्थानमा कसलाई खेलाउने भन्ने चिन्तामा छन्। २१ वर्षीय स्ट्राइकर वोर्नरको गर्दनमा चोट लागेपछि प्रशिक्षक लोय चिन्तामा परेका हुन्। वोर्नरले यसअघिका तीन खेलमा गोल गरिसकेकाले पनि लोयको चिन्ता बढेको हो। युरोपियन समूहअन्तर्गत समूह सी मा रहेको जर्मनी छनोट नजिक पुगेको छ। समूहमा २४ अंकका साथ जर्मनी शीर्ष स्थानमा छ। यसैगरी इटालीका स्ट्राइकर आन्द्रे बेलोट्टीले पनि मेसेडोनिया र अल्बानियाविरुद्धको विश्वकप छनोट खेल गुमाउने भएका छन्। घुँडामा चोट लागेपछि उनी टोलीबाट बाहिरिएका हुन्। समूह जी मा रहेको इटाली स्पेनपछि दोस्रो स्थानमा छ। वेल्सका चर्चित स्ट्राइकर गारेथ बेलले पनि विश्वकप छनोटअन्तर्गत जर्जिया र आयरल्यान्डविरुद्घको खेल गुमाउने भएका छन्। खुट्टामा चोट लागेपछि बार्सिलोनाका स्ट्राइकर बेललाई स्पान्योलविरुद्धको खेलमा पनि प्रशिक्षक जिनेदिन जिदानले आराम दिएका थिए। उक्त खेलमा रियल २० ले विजयी भएको थियो। सोमबार वेल्स टोलीमा सामेल भएका बेल फिट हुने विश्वासका साथ ट्रेनिङमा सहभागी भएनन् तर, २८ वर्षीय बेलको फिटनेसमा सुधार नदेखिएपछि जर्जियाको भ्रमणमा जान सक्ने अवस्था नरहेको जनाइएको छ। वेल्सको फुटबल टोलीले शुक्रबार आयरल्यान्डको भ्रमण गर्दैछ। सन् १९५८ पछि पहिलो पटक विश्वकप फुटबलमा छनोट हुने आशामा रहेको वेल्सलाई बेलको चोटले ठूलो झड्का दिएको छ। विश्वकप छनोटअन्तर्गत युरोपेली क्षेत्रको समूह डी मा रहेको वेल्स समूहमा दोस्रो स्थानमा छ। उक्त समूहमा सर्विया १८ अंकका साथ शीर्ष स्थानमा छ। सर्वियाभन्दा चार अंकले पछि रहेको वेल्सले समूहमा दुई खेल मात्र खेल्न बाँकी छ। क्रिस कोलम्यानको टोलीले प्ले अफमा स्थान बनाउन पनि कम्तीमा दोस्रो स्थानमा रहनु आवश्यक छ। प्ले अफ खेल्ने नौ टोलीमध्ये चार टोलीले अर्को वर्ष रूसमा हुने विश्वकपमा स्थान बनाउने छन्।"
