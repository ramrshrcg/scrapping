शीर्षक,विवरण
डोनाल्ड ट्रम्पको महाभियोग चुनौती,"पूर्व अमेरिकी राष्ट्रपतिहरू रिपब्लिकन जर्ज डब्ल्यू बुस र डेमोक्रेट बाराक ओबामाले अमेरिकाको मूलभूत परिचय बनेका अमेरिकी मूल्य र आदर्शमाथि ट्रम्पले निरन्तर प्रहार गरिरहेका, मुलुकलाई प्राचीन घृणाको युगमा प्रवेश गराएर विश्वलाई आफ्ना उदार जीवन मूल्यहरूको बलमा नेतृत्व गर्ने अमेरिकालाई उसका जीवन मूल्यहरूको बारेमा विश्वले सोध्न थालेकोमा पनि कडा प्रहार गरेको समाचार गएको साताको अन्त्यमा प्रमुख अन्तर्राष्ट्रिय सञ्चारमाध्यमहरूमा आयो । स्मरणीय छ, बुस परिवारलगायत रिपब्लिकन पार्टीका कतिपय वरिष्ठ नेता, राष्ट्रपतिका उम्मेदवार, पूर्वमन्त्री र उच्च प्रशासकहरूले राष्ट्रपति ट्रम्पलाई निर्वाचनमा भोट पनि हालेका थिएनन् । अक्टोबर १९ कै दिन दी न्युयोर्क टाइम्सको सम्पादकीय मण्डलले राष्ट्रपति ट्रम्पमाथि आफ्नो पदीय मर्यादा र गरिमालाई आफ्ना व्यावसायिक लाभ विस्तार गर्नमा प्रयोग गरेको गम्भीर आरोप पनि लगाएको छ । आफ्ना सार्वजनिक पदाधिकारीहरूले आर्थिक स्वच्छता र पारदर्शिताको एउटा विशिष्ट मानदण्ड कायम गर्न सक्नुपर्छ भनेर मुलुकको स्थापनाकालदेखि नै सचेत रहेको मुलुकका लागि न्युयोर्क टाइम्सको उक्त आलेखले गम्भीर अर्थ राख्दछ । पूर्व राष्ट्रपति बिल क्लिन्टनका आर्थिक क्रियाकलापबारे पनि अमेरिका गम्भीर थियो र उनीमाथि महाभियोगसम्बन्धी प्रक्रिया अमेरिकी कांग्रेसमा प्रारम्भ हुन लाग्दा त्यो सवाल प्रमुख बन्दै आएको थियो र हिलारी क्लिन्टनको पराजयको पछाडि पनि त्यसले भूमिका खेलेको थियो । प्रजातान्त्रिक विश्वको मात्र नभएर वर्तमान विश्व प्रणालीकै नेतृत्व गरिरहेको संसारको सबैभन्दा शक्तिशाली मुलुकको सर्वोच्च नेतृत्व गरिरहेका डोनाल्ड ट्रम्पलाई अमेरिकी सञ्चारमाध्यम र अधिकांश चर्चित लेखक र विश्लेषकहरूले एउटा अविश्वस्त, अस्थिर र अनुत्तरदायी नेताको परिचय दिएका छन् । त्यसैले विश्व समुदायमाझ पनि उनको राम्रो छवि निर्माण हुन सकिरहेको छैन । महत्वपूर्ण अन्तर्राष्ट्रिय सवालहरूमा उनका रक्षामन्त्री र विदेशमन्त्रीहरूका घोषणा र स्वयं राष्ट्रपतिका नीतिगत स्थापनाका विपरीत पनि देखिने गरेका छन् । केहीअघि चीन भ्रमणमा रहेका अमेरिकी विदेशमन्त्री रेक्स टिलर्सनले उत्तर कोरियाको आणविक संकट समाधानमा कूटनीतिक उपायलाई हरसम्भव स्थान दिने अमेरिकी नीति रहेको बताएका थिए । प्रजातान्त्रिक विश्वको मात्र नभएर वर्तमान विश्व प्रणालीकै नेतृत्व गरिरहेको संसारको सबैभन्दा शक्तिशाली मुलुकको सर्वोच्च नेतृत्व गरिरहेका डोनाल्ड ट्रम्पलाई अमेरिकी सञ्चारमाध्यम र अधिकांश चर्चित लेखक र विश्लेषकहरूले एउटा अविश्वस्त, अस्थिर र अनुत्तरदायी नेताको परिचय दिएका छन् । पहिलो बम नखसुन्जेल अमेरिकाले कूटनीतिक माध्यमबाट नै उत्तर कोरिया समस्याको सामाधान खोजिने उनको भनाइ थियो । तर गएको अक्टोबर १ मा ट्रम्पले ट्वीट गर्दै टिलर्सनको त्यस्तो वार्ता नीति समयको बर्बादी मात्र भएको बताए । साथै उनले टिलर्सनलाई जे हुनुपर्ने हो त्यो गरिने नै भएकोले आफ्नो शक्ति सञ्चय गरिरहन समेत ट्वीट गरे । अमेरिकी राष्ट्रपतिको आफ्ना रक्षामन्त्री र विदेशमन्त्रीसँग नीतिगत मतभेद भएका उदाहरण त प्रशस्त छन् तर सार्वजनिकरूपमा नै त्यसरी स्पष्ट नीतिगत मतभेद भने विरलै सार्वजनिक भएका छन् । रक्षामन्त्री जिम म्याटिस अघि सरेर राष्ट्रपति र विदेशमन्त्रीबीच त्यस्तो मतभेद नरहेको र आफू र विदेशमन्त्री टिलर्सनलाई राष्ट्रपतिले सम्भव भएसम्म कूटनीतिक उपाय अवलम्बन गर्न निर्देशन दिएको बताएकोबारे रोयटर्सले अक्टोबर ३ मा उल्लेख गरेको छ । म्याटिस र अमेरिकी सेनाध्यक्ष जोसेफ डनफोर्ड दुवै उत्तर कोरियासम्बन्धी टिलर्सन नीतिमा सहमत भएको बारे पनि रोयटर्सले उल्लेख गरेको छ । यसबाट ट्रम्पका नीति र दृष्टिकोणहरूमा उनकै प्रमुख सहयोगीहरू असहमत भएको देखिन्छ । आप्रवासन, मुसलमान, व्यापार, नाटो सदस्य राष्ट्रहरूसम्बन्धी नीतिमा पनि राष्ट्रपति ट्रम्प र उनका प्रमुख सहयोगी र सल्लाहकारहरूसँग मतभेद सार्वजनिक भइरहेका छन् र त्यसले अमेरिकाका मित्र तथा प्रतिद्वन्द्वी राष्ट्रहरूलाई एकैसाथ अन्यौलग्रस्त बनाएको छ । यसबाट सावित भएको छअमेरिकी नेतृत्व र सामथ्र्यले जोडेको प्रजातान्त्रिक विश्व नेतृत्वविहीन मात्रै भएको छैन उसले परस्पर विरोधी नीति पनि अवलम्बन गर्न थालेको छ । ट्रम्पमाथि संविधान उल्लंघन गरेको अभियोग अमेरिकी राष्ट्रपतिविरुद्ध उनको कार्यकालमा भएगरेका कुनै क्रियाकलापविरुद्ध कुनै अमेरिकी अदालतमा मुद्दा लाग्दैन । मुलुकविरुद्धको गद्दारी, अनुचित उद्देश्यले गरिने आर्थिक लेनदेन वा अन्य आपराधिक क्रियाकलापको लागि कांग्रेसले लगाउने महाभियोग मात्रै राष्ट्रपतिका लागि निर्धारित एक मात्र दण्ड व्यवस्था हो । अमेरिकी प्रतिनिधि सभाको बहुमतले गरेको त्यस्तो महाभियोगको निर्णयउपर सिनेटको दुईतिहाइको अनुमोदनपछि कार्यान्वयनमा आउँछ र राष्ट्रपति आफ्नो पदबाट हट्दछन् । तर राष्ट्रपति हुनुअघिका कुनै क्रियाकलापविरुद्ध भने उनी माथि कुनै अमेरिकी अदालतमा मुद्दा चल्न सक्छ र राष्ट्रपतिको पदीय विशेषाधिकारको सुरक्षा उनलाई प्राप्त हुनेछैन भन्ने अमेरिकी सर्वोच्च अदालतको फैसलाको कारण तत्कालिन अमेरिकी राष्ट्रपति बिल क्लिन्टनविरुद्ध अदालतले बयान लिएको थियो । अर्कान्सस राज्यकी कर्मचारी पाउला जोन्सले बिल क्लिन्टनविरुद्ध यौन दुव्र्यवहारको आरोप लगाएको एउटा अमेरिकी अदालतले ह्वाइट हाउसपरिसरमै विशेष बेन्च खडा गरेर राष्ट्रपतिसँग १७ अगस्ट १९९८ मा त्यस्तो बयान लिएको थियो । त्यसै क्रममा ह्वाइट हाउसकी प्रशिक्षार्थी कर्मचारी मोनिका लेविन्सकी समेतको सवाललाई जोडेर प्रतिनिधि सभाले बिल क्लिन्टनविरुद्ध महाभियोग प्रस्ताव पारित गरेको थियो, तर १२ फेबु्रअरी १९९९ मा क्लिन्टन र केही सिनेटरबीच भएको समझदारीपछि सिनेटले उक्त प्रस्तावलाई बदर गरेको थियो । अमेरिकाका १८ औं राष्ट्रपति (१८६९१८७७) उलिसेस ग्रान्ट राष्ट्रपति निर्वाचित हुनुअघि अमेरिकी गृहयुद्ध र अमेरिकामेक्सिको युद्धको सैनिक अभियानको सफल नेतृत्व गरेका महानायक थिए । उनी कुनै गलत आर्थिक क्रियाकलापमा संलग्न थिएनन् । स्वच्छ छविका थिए तर उनका केही सहयोगीको त्यस्तो संलग्नताविरुद्ध अदालतमा बयान दिन उनलाई वाध्य बनाइएको थियो । वर्तमान राष्ट्रपति डोनाल्ड ट्रम्पको शपथ ग्रहणपछिको तेस्रो दिनमा नै सिटिजन्स फर रेस्पन्सिबिलिटी एन्ड इथिक्स इन वासिंगटन (क्रु) नामक संस्थाले राष्ट्रपति ट्रम्पविरुद्ध विदेशीहरूबाट कुनै आर्थिक लाभ ग्रहण गर्न नहुने संवैधानिक व्यवस्थाको उल्लंघन गरेको अभियोगमा न्युयोर्कको एउटा अदालतमा मुद्दा दायर गरेको थियो । आफ्ना रिपोर्टरहरूले छ महिना भन्दा बढी समय लगाएर ट्रम्प र उनका कम्पनीहरू विरुद्ध अमेरिकाका विभिन्न अदालतमा दायर रहेका मुद्दाका हजारौं पृष्ठहरू अध्ययन गरेर मुद्दासँग सम्बन्धित विभिन्न पक्षहरूसँग गरेका अन्तर्वार्ता समेतको आधारमा तयार गरिएको एउटा बृहत अध्ययन प्रतिवेदनलाई यूएसए टुडे दैनिकले पनि सार्वजनिक गरेको छ । ट्रम्पको निर्वाचन अभियानदेखि आजसम्म उनका विरुद्ध जे जति भनिए, लेखिए र जसरी उनका विरुद्ध प्रचार वा दुष्प्रचार युद्ध लडियो त्यो अमेरिकी इतिहासमा यसअघि कहिल्यै भएको थिएन । यसले एकातिर उनका विरुद्ध ठूलो र आक्रामक जनमत बनेको छ, तर त्यसले उनका समर्थकलाई झन् बढी आक्रामक बनाउँदै लगेको छ । ट्रम्प राष्ट्रपतिमा निर्वाचित भइसकेलगत्तै उनलाई राष्ट्रपतिमा स्वीकार नगर्ने नारा लगाएर केही अमेरिकी राज्यहरूमा निस्किएको विरोध प्रदर्शनपछि ट्रम्प समर्थकहरू पनि सडकमा भिड्ने मनस्थितिमा देखिएको अवस्थामा उनका विरुद्धका प्रदर्शनहरू शिथिल हुन पुगेका थिए । क्रु अनुसार राष्ट्रपति ट्रम्पले ह्वाइटहाउसमा प्रवेश गर्नुअघि संविधानअनुसार आफ्ना व्यापारिक साम्राज्यबाट अलग हुनुपर्दथ्यो । त्यो नगरेको हुनाले राष्ट्रपतिले संविधान उल्लंघन गरेका छन् भन्ने विषयको मुद्दा २२ जनवरीकै दिन न्युयोर्कको एउटा अदालतमा दायर थियो । त्यही मुद्दालाई यही १८ अक्टोबरमा आएर सो अदालतले सुनुवाइ सुरु गरेकोबारे दी न्युयोर्क टाइम्स, न्युजविकलगायतका अमेरिकी समाचार माध्यमहरूले उल्लेख गरेका छन् । ट्रम्पविरुद्ध थप अभियोग के पनि छ भने संविधानअनुसार राष्ट्रपति वा कुनै सार्वजनिक दायित्वमा रहेको व्यक्तिले अमेरिकी कांग्रेसको पूर्वस्वीकृतिबिना कुनै विदेशी राज्य वा संस्थाबाट कुनै लाभ वा उपहार ग्रहण गर्न पाउँदैन तर ट्रम्प राष्ट्रपतिमा निर्वाचित भइसकेपछि उनका होटेल, क्लब र रिसोर्टहरूको सेवा शुल्कमा ठूलो वृद्धि गरिएको र तिनमा अत्यधिक संख्यामा विदेशीको ओइरो लाग्ने गरेको र उनका व्यापारिक कम्पनीहरूले विदेशी कम्पनी र संस्थाहरूको कारोबारमा ठूलो मुनाफाआर्जन गरिरहेकाले त्यो संविधानको मर्मविपरीत रहेको उनीहरूको दाबी छ । ट्रम्पविरुद्ध महाभियोगको सम्भावना राष्ट्रपति ट्रम्पका सल्लाहकारहरूले उनलाई महाभियोगको खतराबारे सचेत गराएकोबारे गएको अगस्ट २९ मा नै ब्रिटिस दैनिक इन्डिपेन्डेन्टमा पाउल कानेले उल्लेख गरेका थिए । आज आएर ट्रम्पका विरुद्ध महाभियोगको पक्ष र विपक्षमा शक्तिशाली मतहरू अभिव्यक्त हुन थालेका छन् । न्युजविकले छजना सिनेटरहरू थपिए भने ट्रम्पविरुद्ध महाभियोग लाग्नेसम्बन्धी मूख्य समाचार अगस्ट १७ मा छापेको थियो । यूएसए टुडेले उनका विवादास्पद र अस्वस्थ्य व्यापारिक कारोबारहरूको विवरण प्रस्तुत गरेर राष्ट्रपतिको नैतिक सत्तामाथि प्रश्न खडा गरिदिएको छ । तर ट्रम्पका एक सल्लाहकार रोजर स्टोनले त्यस्तो महाभियोगले अमेरिकामा यसअघि कहिल्यै अनुभव नगरिएको गृहयुद्ध र रक्तपात मच्चाउने निश्चित भएको बताएको बारे अन्तर्राष्ट्रिय माध्यमहरूले उल्लेख गरेका छन् । दक्षिणपन्थी युवा अमेरिकीहरूको विशाल पंक्ति अमेरिकाको श्रेष्ठता र महानताको ट्रम्पको लक्षप्रति समर्पित छ र त्यो समूहको आक्रोश थाम्ने क्षमता ट्रम्पको निष्कासनपछिको अमेरिकी कानुन र व्यवस्थासँग छन त छ ? भन्ने प्रश्न अमेरिकामा गम्भीरतापूर्वक उठ्न थालेको छ । जर्ज वासिंगटन विश्वविद्यालयका कानुनका एक प्राध्यापक जोनाथन टर्लीले ट्रम्पविरोधी र डेमोक्रेट दलनिकट भनेर चिनिने वासिंगटन पोस्टमा डोनाल्ड ट्रम्पलाई महाभियोगबाट हटाउनु अमेरिकाका लागि खतरनाक हुने उल्लेख गरेका छन् । अलान जे लिटम्यान अमेरिकाका एक चर्चित इतिहासविद् र निर्वाचन प्रक्षेपक हुन् । उनले राष्ट्रपतिको निर्वाचन परिणामको सही भविष्यवाणी गर्न १३ वटा सिद्धान्त सूत्र विकास गरेका छन् र त्यसको आधारमा उनले तीन दशकदेखि निर्वाचनको सही भविष्यवाणी गर्दै आइरहेका छन् । यसपटक पनि डोनाल्ड ट्रम्पको निर्वाचन परिणामबारे कसैले पूर्वानुमान गर्न नसकिरहेको र हिलारीको विजयको सुनिश्चितताबारे सबै आश्वस्त भइरहेको बेलामा चुनाव हुनुभन्दा दुई महिनाअगाडि नै उनले ट्रम्प निर्वाचित हुने भविष्यवाणी गरेका थिए । सँगै उनको भविष्यवाणी ट्रम्पलाई बीचैमा महाभियोग लगाएर हटाइन्छ भन्ने समेत थियो । त्यसपछि निर्वाचन परिणामसँगै महाभियोगका अभियान पनि अघि बढिरहेका छन् । २०१८ मा हुने प्रतिनिधि सभा र सिनेटको निर्वाचनमा डेमोक्रेटिक दल वा ट्रम्पविरोधी रिपब्लिकनहरूले विजय प्राप्त गरेमा उनका विरुद्ध महाभियोग पारित हुने विज्ञहरूले बताइरहेका छन् । अमेरिकी संविधानको २५ सौं संशोधनको सेक्सन चारअनुसार उपराष्ट्रपति र मन्त्रीहरूको बहुमतले राष्ट्रपति आफ्ना संवैधानिक दायित्वहरू निर्वाह गर्न असक्षम छन् भनेर कांग्रेसलाई सूचित गरेमा स्वतः उपराष्ट्रपति कार्यवाहक राष्ट्रपति बन्ने र त्यसपछि कांग्रेसले साधारण बहुमतले राष्ट्रपतिलाई पदमुक्त गर्न सकिनेबारे समाचारमाध्यमहरूले लेखिरहेका छन् । ८ मार्च २०१७ मा क्यारोलिन मोर्टीमरले ब्रिटिस दैनिक इन्डिपेन्डेन्टमा लेखेअनुसार संविधानका केही अस्पष्ट व्यवस्थाहरूको लाभ उठाएर पूर्व राष्ट्रपति जिमी कार्टरलगायतका केही व्यक्तिहरू ट्रम्पको उमेर र उनका वैचारिक अस्थिरतालाई आधार मानी कांग्रेसले केही स्वतन्त्र डाक्टरहरूको समूह गठन गरेर त्यसको सिफारिसमा स्वास्थ्यको कारण राष्ट्रपति आफ्नो जिम्मेवारी बहन गर्न असमर्थ छन् भनेर प्रतिवेदन दिएमा कांग्रेसले राष्ट्रपतिलाई पदमुक्त गर्न सक्छ भनिरहेका छन् । कांग्रेसले गठन गरेको अन्य विज्ञहरूको एउटा टोलीको सिफारिसमा पनि कांग्रेसले राष्ट्रपतिलाई महाभियोगको जटिल प्रक्रियामा प्रवेश नगरिकन नै पदमुक्त गर्न सक्छ भनेर अरूहरूले पनि भनिरहेका छन् । अलान लिटम्यान लिखित गत अप्रिलमा प्रकाशित दी केस फर इम्पिचमेन्ट नामक पुस्तकमा उनले ट्रम्पमाथि महाभियोग लाग्नुपर्ने दर्जनौं कारण प्रस्तुत गरेका छन् । तीमध्ये अत्यन्त जटिल र संवेदनशील भनेको उनको रूससँगको सम्बन्ध हो । संसारकै सबैभन्दा शक्तिशाली मुलुकको सर्वोच्च अधिकारीको निर्वाचनमा भएको विजय र पराजयमा रूस र राष्ट्रपति भाल्दिमिर पुटिनले आफ्ना सुरक्षा एजेन्सीहरूलाई प्रयोग गरेर र सामाजिक सन्जालहरूमा किर्ते एकाउन्ट खोलेर अमेरिकी जनमतलाई ट्रम्पको पक्षमा र हिलारी क्लिन्टनको विपक्षमा पार्नमा आक्रामक भूमिका खेलेका उनको आरोप छ । ती गतिविधि ट्रम्प र उनका निकट सहयोगीको जानकारीमा भए गरिएकाले ती आपराधिक हुन् भन्ने उनको ठहर छ । रूससँग डोनाल्ड ट्रम्पका सहयोगीहरूको राजनीतिक सहकार्यलाई लिएर उनीमाथि महाभियोगको सन्दर्भ उठिरहँदा हिलारी क्लिन्टनको विदेशमन्त्रीत्वको कार्यकालको अझ जटिल चरित्रको रूसी संलग्नताबारे बहस उठेको छ । उनको मन्त्रालयको सहमतिमा अमेरिकी सरकारले रूसको युरेनियम कारोबार गर्ने भीमकाय व्यापारिक प्रतिष्ठान रोसाटम अधिनस्थ र आणविक ऊर्जा कारोबार गर्ने संसारको सबैभन्दा ठूलो कम्पनी टेनेक्सलाई अमेरिकाको युरेनियम खानीबाट युरेनियम प्रशोधन गर्ने र अमेरिकी आणविक प्रतिष्ठानहरूलाई आपूर्ति गर्ने विराट ठेक्का प्रदान गरिएको बारे जोन सलोमन र एलिसन स्पानले तयार गरेको एउटा अनुसन्धानमूलक रिपोर्ट यही अक्टोबर १७ मा दी हिलमा प्रकाशित भएको छ । उक्त रिपोर्टमा सो ठेक्का रूसी कम्पनीलाई दिनमा सहयोग गरेबापत रूसी आणविक ऊर्जा व्यापारसँग सम्बद्ध अधिकारीहरूले २३ लाख ५० हजार डलर चन्दा सहयोग क्लिन्टन फाउन्डेसनलाई प्रदान गरेका र सो सम्बन्धमा एउटा अमेरिकी अदालतमा भएको बयानको प्रतिलिपिसमेत दी हिलले सार्वजनिक गरेको छ । दी हिलको उक्त रिपोर्ट प्रकाशित हुनुभन्दा दुई वर्षअघि ( २३ अप्रिल २०१५मा ) नै नै न्युयोर्क टाइम्सले सो ठेक्का प्राप्त गर्नु केहीअघि मात्रै एउटा रूसी सरकारी बैंकमा एउटा भाषण गरेबापत बिल क्लिन्टनलाई पाँच लाख डलर भुक्तानी दिएको थियो । स्मरणीय छ बाराक ओबामाले हिलारी क्लिन्टनलाई विदेश मन्त्री नियुक्त गर्नुअघि क्लिन्टन फाउन्डेसनलाई कुनै पनि विदेशी राष्ट्र वा संस्थाबाट कुनै सहयोग ग्रहण नगर्ने सर्तसमेत बताएको स्वयं हिलारीले आफ्नो एउटा पुस्तकमा उल्लेख गरेकी छन् । हिलारी र बिल क्लिन्टनसम्बन्धी माथिको विवरणले ट्रम्पको राष्ट्रपति हुनुअघिको रूसी संलग्नता र आर्थिक अनियमितताका डेमोक्रेटिक दलका पक्षधरहरूले लगाएको आरोपका धारलाई भुत्ते भने बनाएको छ । त्यसका अतिरिक्त विदेशमन्त्री रहँदा हिलारीले व्यक्तिगत इमेलमार्फत गोपनीय सरकारी कागजातहरू सरकारी दायित्वमा नरहेका निजी सहयोगीमार्फत प्रयोग गराइएको र त्यसबाट परोक्षरूपमा निजी लाभ ग्रहण गरिएको आरोप उनीमाथि छ । त्यस्ता कतिपय इमेलहरू विकिलिक्सका संस्थापक जुलियन असान्जमार्फत सार्वजनिक भएको र सो सम्बन्धमा त्यहाँको संघीय अनुसन्धान विभागले समेत हिलारीको प्रतिकूल राय दिएको अवस्थाले आम अमेरिकी माझ हिलारीको छविमा पनि आधात पुगेको थियो र छ । अमेरिकी राजनीति र सञ्चारमाध्यममा पक्ष र विपक्षमा भएका यी गतिविधिहरूले भविष्यमा कुन स्वरूप ग्रहण गर्ला ठोकुवा गरेर भन्न नसकिए पनि अमेरिकाका प्रतिद्वन्द्वीको रूपमा रहेका रूस र चीनले आफ्ना राष्ट्रपतिहरूमार्फत आफ्नो मुलुकको शक्ति र गौरवको निरन्तर विस्तार गरिरहेको अवस्थामा विश्व व्यवस्थाको नेतृत्व गरिरहेको संसारको सबैभन्दा शक्तिशाली मुलुकको सर्वोच्च पद भने दण्डितहुँदै आइरहेको छ र यसले विश्व व्यवस्थालाई झन् जटिल र राजक बन्न सघाउँदै आएको भने प्रष्ट छ । भट्टराई नेपाल इन्स्टिच्युट फर स्ट्रयाटिजिक स्टडिज (निस) सँग सम्बद्ध छन् ।"
यस्तो छ राजनीतिक ध्रुवीकरको जोखिम,"नेपाली राजनीतिको बेग झन् बढी तीव्र र अलोकतान्त्रिक भइरहेको छ । स्थानीय निकाय निर्वाचनसम्म घोर अवसरवादी चरित्र प्रदर्शन गरिरहेका राजनीतिक पार्टीहरू प्रतिनिधि सभा र प्रान्तीय सभाको निर्वाचन मिति घोषणासँगै तीव्र एवं व्यापक समीकरणको आकर्षणतर्फ मोडिएका छन् । कांग्रेस र माओवादीको असैद्धान्तिक तालमेल अहिले सैद्धान्तिक (? ) ध्रुवीकरणतर्फ मोडिएको छ । सामाजिकराजनीतिक घटना परिघटनाका पछाडि अनेकौं गतिशक्ति (डाइनामिक्स) को बेजोड भूमिका हुन्छ । अतः अहिले निर्माणाधीन समीकरणहरूका पछाडि पनि गतिशक्तिहरूको भूमिका प्रबल छ भन्नेमा विवाद छैन । र, ती गतिशक्तिहरू खुट्याउनुपर्ने आवश्यकता पनि छ । के हुन सक्छन् यी गतिशक्तिहरू ? यसको गहिरो अन्वेषण हुन बाँकी नै होला । तर विगत एकदुई हप्ताभित्रका राजनीतिक घटना, तिनीहरूसँग सम्बन्धित विश्लेषणयुक्त अभिव्यक्ति एवं राजनीतिक नेताहरूसँगका कुराकानीबाट केही महत्वपूर्ण गतिशक्तिहरू खुट्याउन सकिन्छ । स्थानीय निकाय निर्वाचनताका बनेको माओकांग्रेस गठबन्धनले एमालेलाई एक्ल्याउने प्रयास गर्यो । यो सबैले अनुभूति गरेकै हो । यसका पछाडि पनि अनेक उद्देश्य र पात्रहरू संलग्न थिए । त्यस गठबन्धनलाई विदेशीहरूले राम्रोसँग प्रयोग गरे । त्यस गठबन्धनले निर्वाचन क्षेत्र निर्धारणको कार्यलाई समेत प्रभावित गरेको ठहर एमालेको थियो । त्यसैले यस गठबन्धलाई रहन दिनु एमालेका लागि खतरायुक्त हुन्छ भन्ने दृष्टिकोण नेतृत्वपंक्तिमा पैदा भयो । एमालेमाओ गठबन्धन त्यस अर्थमा वर्तमान राजनीतिको कारण होइन परिणाम मात्र हो । कारण माओकांग्रेस गठबन्धनले एमालेलाई एक्ल्याउने प्रयास गर्दा एमालेमा उत्पन्न खतराको अनुभूति हो । दुई नम्बर प्रदेशको निर्वाचनमा यो घनीभूत रूपमा प्रकट भयो भन्ने अनुभूति पनि एमालेमा रहेको देखियो । नेपाली कांग्रेसका कतिपय नेताको एमालेलाई मधेसबाट बढार्नुपर्छ भन्ने अभिव्यक्ति, मधेसबाट मात्र होइन एमाले देशबाटै बढारिन्छ भन्ने प्रचण्डको भनाइ र विगत लामो समयदेखि मधेसमा एमालेलाई निषेध गर्ने केही मधेसकेन्द्रित व्यक्तिका अभिव्यक्तिले एमालेलाई रक्षात्मक धारमा खडा गराए । यी घटना लोकतान्त्रिक रणनीति अवश्य थिएनन् । एमालेले राष्ट्रवादको कुरा उठायो भनी प्रहार गर्नेको संख्या पनि केही हदसम्म देखियो । यसै पृष्ठभूमिमा एमाले र माओवादी गठबन्धनको रणनीति तयार भयो । वामपन्थी राजनीतिमाथि चौतर्फी प्रहार गर्ने विदेशी योजना पनि यसमा संलग्न थियो भन्ने भट्टराईको संलग्नताबाट स्पष्टै थियो । छदम् गतिशक्तिहरूको भूमिका नेपालको लोकतन्त्रलाई चुनौतीपूर्ण हुन सक्ने खतरा छ भन्ने कुरालाई एमालेमाओ गठबन्धनले कति आत्मसात गरेको छ ? खतराबाट निकास पाउने योजनाकै रूपमा एमालेले वामपन्थी एकताको सूत्रलाई प्रयोग गर्यो । लोकतन्त्रमा वैचारिक एजेन्डा र विषयहरू छलफलका विषयवस्तु हुन्छन् र गठबन्धनहरू पनि निर्माण हुन्छन् । तर नेपालको कथित लोकतन्त्रमा षड्यन्त्रले विचारलाई विस्थापित गर्दै आएको पृष्ठभूमि छ । सबैभन्दा जेठो पार्टीको हैसियतले लोकतान्त्रिक बहसद्वारा लोकतन्त्रलाई संस्थापित गर्ने दायित्व कांग्रेसको थियो । तर उसले तेस्रो दललाई साथमा लिएर विपक्षीमाथि शक्ति केन्द्रित गर्ने कार्यलाई ठीक वा बेठीक के हो भनी गम्भीर बहस गर्न कांग्रेसीहरू चुके भने फेरि पनि लोकतन्त्रले त्रासदी भोग्नुपर्ने छ । माओकांग्रेस गठबन्धन एउटा ठूलो ऐतिहासिक भूल थियो नेपालको लोकतान्त्रिक प्रक्रियामा । यो सैद्धान्तिक कुनै पनि अर्थमा थिएन । यो सत्तालोभ थियो र नेपालमाथि विदेशी खेलको उपज थियो । यसले नै आज समीकरणको पृष्ठभूमि तयार पारेको छ । यो समीकरण कांग्रेस वा एमाले कसैका लागि त नोक्सानीको कारण अवश्य नै बन्नेछ । अहिले बनिरहेको गठबन्धनका पछाडि नेपालको संविधान ध्वस्त पार्ने विदेशी गेमप्लान परिपूर्ण छ । तर यस अवस्थाको सिर्जनामा एमालेको भूमिका पनि गम्भीर थियो । संविधान घोषणापछि स्थापित एमालेमाओ सहकार्यलाई स्थायित्व दिन नसक्नु एमालेको राजनीतिक दुरदर्शीतासँग जोडिएको कमजोरी थियो । त्यसैले माओकांग्रेस गठबन्धन एमालेप्रतिको प्रतिशोधनका रूपमा जन्मियो र हुर्कियो । यस गठबन्धनमा एक अर्काले एक अर्कालाई सकेसम्म प्रयोग गर्ने प्रयास गरे । यस गठबन्धनमा नैतिक आधार कम र स्वार्थ बढी थियो । परिणामतः गठबन्धनका दुवै पक्ष एकअर्काप्रति सशंकित रहे । माओवादीलाई कांग्रेसले प्रयोग गर्यो । माओवादी एमालेको प्रहारको निसाना बन्यो । एमालेले उसलाई लम्पसारवाद को पर्यायका रूपमा पेश गर्यो । परिणामतः माओवादी मनोवैज्ञानिक रूपमा पराजित भयो । अब उसलाई कांग्रेससँग सधैं उभिने साहस पनि थिएन र त्यसो गर्न सम्भव पनि थिएन । यस पृष्ठभूमिमा एमालेसँगको गठबन्धनले उसलाई राहत मिल्नु स्वाभाविकै हो । यदि उनीहरू बीचको गठबन्धन सैद्धान्तिक समिपता हो भने बेग्लै कुरा हो । अन्यथा यसले एमालेलाई समाप्त पार्नेछ । यस अर्थमा कांग्रेसले एमालेमा सिर्जना गरेको भय र माओवादीमा कांग्रेससँगको गठबन्धनले सिध्याउँछ भन्ने भयले यी दुवैलाई छलफलको मोर्चामा ल्याएको हो र वाम गठबन्धन निर्माणको अवस्था सिर्जना भयो । यो गठबन्धन पद्धति र प्रक्रियाका कारणले आलोचित रह्यो, भलै सैद्धान्तिक मापदण्डका कारणले स्वाभाविकै हो । वामपन्थीहरूका बीचमा मोर्चा बन्नु आफैंमा ठूलो कुरा होइन । पार्टी एकताको सन्दर्भ पनि ठूलो कुरा होइन । तर प्रश्न के अनुत्तरित छ भने, के इतिहासको विश्लेषणसहित यो गठबन्धन हुन लागिरहेको हो ? नेपालको लोकतान्तिक प्रक्रियामा संविधान जारी हुँदा तयार भएको पार्टीहरूको सहकार्यको मुड संविधानको सफल कार्यान्वयनको सन्दर्भमा किन रहन सकेन र राजनीतिक दलहरू प्रोक्सी युद्ध वा मनोवैज्ञानिक युद्धको अवस्थामा रुपान्तरित भए । यसको एउटा कारण हो वामपन्थी वर्तमान गठबन्धन । तर यसभित्र अझै अनेकौं भित्री गतिशक्तिहरू पनि क्रियाशील छन् । नेपालको रणनीतिक अवस्थितिको सन्दर्भमा डोक्लाम घटना पनि एउटा गतिशक्ति नै हो । कसैले मान्नु नमान्नु आफ्नो ठाउँमा छ, तर संविधान निर्माण हुन नदिन खेलिएका इन्डोवेस्ट रणनीतिलाई विदेशी राजदूतहरूका काठमाडौंका बैठकहरू, जयशंकर सन्देश, मोदीक्यामरुन संयुक्त वक्तव्य, मोदीयुरोपेली युनियन वक्तव्य, बेलायती संसद्मा नेपालको निर्वाचन रोक्ने प्रस्ताव पेश हुनु, सीके राउत हरकत, हिन्दी भाषा राष्ट्रिय भाषाको प्रोपोगण्डा जस्ता विषयले प्रष्ट देखाएका छन् र यिनै खेलहरू र विगतको नाकाबन्दीले नेपालीलाई राष्ट्रिय स्वाभिमानप्रति झन् बढी संवेदनशील बनाएको यथार्थलाई कसैले केवल खोक्रो राष्ट्रवाद भन्छ भने त्यो शक्ति राजनीतिक शक्ति होइन भन्न सकिन्छ र त्यस्ता शक्तिले आफूलाई जनताबाट पर धकेल्छन् । नेपाली राष्ट्रिय मनोविज्ञानलाई खोक्रो राष्ट्रवाद भन्नेहरू इन्डोवेस्ट रणनीतिका मोहरा बनेका छन् भन्न सकिन्छ । माथिका घटनाले नै देखाउँछन् संविधान असफल पार्ने खेल अहिले पनि भइरहेका छन् । नेपाली कांग्रेस यसको सिकार भइरहेको हुन सक्छ । त्यसैले उसले आफ्नो अवस्थाको विश्लेषण गर्न सक्नुपर्छ । यस खेलको सिकार माओएमाले गठबन्धन पनि हुन सक्छ । वामपन्थीहरू स्वभावतः धार्मिक संस्कारबाट निरपेक्ष हुन्छन् । उनीहरूलाई कुनै धर्मले प्रभावित पार्दैन । धर्म उनीहरूको राजनीतिको एजेन्डा पनि बन्दैन । त्यसैकारण कुनै धार्मिक आस्था बोक्ने व्यक्तिहरूसँग वामपन्थीहरूको गठबन्धन हुन सक्तैन । तर वामपन्थी गठबन्धनभित्र क्रिस्चियन धर्म प्रचारमा संलग्न दल पनि समावेश छन् भन्ने आरोपहरू छन् । यसकै आधारमा कांग्रेस र वामपन्थीहरूका बीचमा कलह सिर्जना गर्दै आगामी निर्वाचन हुन नसक्ने अवस्था सिर्जना गर्ने खेल भइरहेका आशंका पनि व्यक्त भइरहेका छन् । हिजो माओवादीले हिन्दु धर्म र संस्कृतिमाथि प्रहार नगरेको पनि होइन । यस्तो अवस्थामा छदम् गतिशक्तिहरूको भूमिका नेपालको लोकतन्त्रलाई चुनौतीपूर्ण हुन सक्ने खतरा छ भन्ने कुरालाई एमालेमाओ गठबन्धनले कति आत्मसात गरेको छ ? इन्डोवेस्ट रणनीति आफैंमा निरन्तर पराजित हुँदैछ । भारतमा बहुर्राष्ट्रियताको नारा हुर्काउने र चीनलाई घेर्ने पश्चिमी रणनीतिको सिकार स्वयं भारत त छँदैछ, तर भारत नै यसमा टाँसिन पुग्दा नेपालभित्रको विदेशी रणनीति जटिल र बुझ्नै नसकिने भइरहेको छ । यस्तो अवस्थामा निर्वाचन नहुने वातावरणको सिर्जना गर्ने गेम प्लान सबैभन्दा पेचिँदो गतिशक्तिका रूपमा रहेको छ । सम्पूर्ण दक्षिण एसियालाई अस्थिर बनाउने खेल हेर्नैपर्छ नेपालको राजनीतिको विश्लेषण गर्दा । निर्वाचन प्रक्रिया सुरु भए पनि वातावरण भत्काउने खेलहरू घनीभूत भइरहेछन् । नेपाली कांग्रेस पराजयको मनोविज्ञानबाट ग्रस्त रहेको छ । यसको प्रमाण मन्त्रिमण्डलको अलोकप्रिय विस्तार पनि हो । संविधान संशोधनको कलह सफल हुन सकेन । स्थानीय निर्वाचन रोक्न सकेनन् । अब संविधान कार्यान्वयनको पूर्णतालाई रोक्ने हो भने, निर्वाचन बिथोल्नैपर्छ । षड्यन्त्रकारीहरू यसरी सोचिरहेका हुन सक्छन् । यस खेलमा जो सरिक हुन्छ उसले देशलाई बर्बादीको खाडलमा त हाल्छ नै त्यसले एसियाको राजनीतिक एवं सामरिक रणनीतिलाई समेत प्रभावित पार्ने छ । निर्वाचन हुन सकेन भने देश फेरि संसद्हीन अवस्थामा पुग्ने छ । यो भनेको जनताको कानुनी सार्वभौमिकताविहीन अवस्था निर्माण हुनु हो । अर्थात यो भनेको जनताले आफ्नो सार्वभौमिकता प्रयोग गर्न नसक्ने अवस्थाको निर्माण गर्नु हो । यस्तो अवस्थाको सिर्जना भनेको नेपाल इन्डोवेस्टस्वार्थको नजिक जानु हो । यसबाट नेपालको चीनसँगको सम्बन्ध असन्तुलित हुन जान्छ । यसले चीनलाई नेपालचीन सीमा र भारतचीन सीमामा सामरिक रूपमा सजग र सक्रिय हुन बाध्य पार्ने छ । यसले नेपालमात्र होइन सम्पूर्ण दक्षिण एसिया र चीनको सम्बन्ध पुनर्परिभाषित हुने अवस्था निम्त्याउन सक्छ । लोकतन्त्रमा न्यायपालिका, कार्यपालिका र व्यवस्थपिकाको अस्तित्व सधैं रहन्छ । कुनै पनि निकाय कहिल्यै खाली हुँदैनन् । त्यसरी खाली नहुने अवस्था सुनिश्चित भएन भने शक्तिपृथकीकरणको सिद्धान्त निस्प्रभावी भई कार्यकारिणी निरंकुशता वा न्यायिक अराजकता पैदा हुन जान्छ । त्यसैले लोकतन्त्रमा दुई सदनको व्यवस्थापिकाको प्रबन्ध संविधानले गर्दछ । यसका अतिरिक्त सांसदहरूको पदावधि सकिँदा पनि सभामुख र उपसभामुखको पद कायम रहन्छन् । तर यी पदहरू रहने व्यवस्था नगरी किन व्यवस्थापिकाविहीन अवस्था सिर्जना गरियो ? यो प्रश्न गम्भीर छ । वरिष्ठ नेताहरू उपस्थित रहेको एउटा छलफल कार्यक्रममा पंक्तिकारले यो प्रश्न गर्दा उत्तर आयो यो व्यवस्था (सभामुख र उपसभामुखको निरन्तरता) राख्न समितिलाई निर्देशन दिइएको थियो । तर त्यो व्यवस्था राखेनछन्। संविधानको धारा २९६ को उपधारा (१) मा यो संविधान प्रारम्भ हुँदाका बखत कायम रहेको संविधानसभा यो संविधान प्रारम्भ भएपछि व्यवस्थापिका संसद्मा स्वतः रुपान्तरण हुनेछ र त्यस्तो व्यवस्थापिका संसद्को कार्यकाल संवत् २०७४ साल माघ ७ गतेसम्म कायम रहनेछ भन्ने स्पष्ट किटानी व्यवस्था गरिएको छ । तर त्यसको स्पष्टीकरणमा मनोनयनपत्र दाखिल गर्ने अघिल्लो दिनसम्म व्यवस्थापिका संसद् कायम रहनेछ भनी विवादास्पद र भ्रामक व्यवस्था कसले थप्यो ? किन सभामुख र उपसभामुखको निरन्तरता नयाँ संसद् गठन हुँदासम्म कायम राखिएन ? निर्वाचन हुन नदिने सबै किसिमका खेल अहिले नेपथ्यमा भइरहेका हुन सक्छन् । वामपन्थी गठबन्धनभित्र माओवादीएमालेका कार्यकर्ता नै असन्तुष्ट छन् र एकआपसमा लडिरहेका छन् । नेपाली कांग्रेस ६४ जना मन्त्रीका कारणले शिर निहुर्याउन बाध्य भएको छ । यिनै कारणले पार्टीभित्र विवाद छन् । हिन्दुत्वको नारा बोक्नुपर्ने दबाब कांग्रेसभित्र सिर्जना भइरहेको छ । विदेशी गेमप्लान निर्माताहरूले सिर्जना गर्न खोजेको अवस्था यही हो । निर्वाचन भएन र संविधान खारेज भयो भने राजा आउँछन् भन्ने अनाडि तर्क पनि उत्तिकै छन् । यथार्थमा देश दीर्घ अस्थिरताको बाटोमा जानेछ । कांग्रेसका कारणले निर्वाचन हुन सकेन भने यो लोकतान्त्रिक शक्ति विघटनको सिकार हुनेछ । वामपन्थी गठबन्धनका कारणले निर्वाचन हुन सकेन भने नेपालमा वामपन्थी राजनीति समाप्त हुनेछन् । जो जे भए पनि नेपाल एकातिर धार्मिक उग्रता र अर्कातिर जातिवादमा विभाजित हुने खतरा पैदा हुनेछ । यसलाई बुझ्नु सत्तामा बसेको कांग्रेस र गठबन्धन बनाउने वामपन्थीको कर्तव्य हो । त्यसो त पहिलो चरणअन्तर्गत प्रतिनिधि सभा र प्रदेश सभाको निर्वाचनका लागि मनोनयन पत्र समेत दाखिला भइसकेको अवस्थाले सकारात्मक संकेत भने गरेको छ । तर यसबाट मात्र उत्साहित भइहाल्ने अवस्था भने छैन ।"
पर्व र उत्सवमा हुने फजुल खर्च अर्थतन्त्रमा बाधक,"खर्चको दृष्टिबाट चाडपर्व र जन्म दिनमा मनाइने उत्सव महँगा हुन थालेका छन् । यस्ता अवसरमा गरिने खर्च उपभोगमुखी हुने भएकाले त्यसबाट तत्काल रमाइलो र आनन्दको अनुभूति हुने भए पनि तिनले अनुत्पादक मात्र नभएर अर्थतन्त्र कमजोर र विकृत बनाई स्वास्थ्यमा असर गर्ने, घरमा झगडा निम्त्याउने र अन्तत: सामाजिक सहअस्तित्वमा आँच ल्याउने गरेको देखिन्छ । पर्व र उत्सवमा हुने गरेका खर्चको केही उदाहरण नै अनावश्यक अर्थतन्त्रका प्रमाण बन्ने गरेका छन् । अत्यधिक मदिरा खपत नेपालमा मदिराको खपत दिनानुदिन बढिरहेको देखिन्छ । घरमा कोही पाहुना आउनेबित्तिकै स्वागत गर्ने निर्विकल्प वस्तु मदिरा भइसकेको छ । दसैंतिहार जस्ता पर्वमा यसको खपत अनुमान नै गर्न नसकिने गरेर चुलिने गर्दछ । आर्थिक वर्ष २०७३७४ मा १ करोड ६४ लाख ४१ हजार लिटर मदिरा भित्रिएको तथ्यांक पाइन्छ । एक वर्षमा आयात हुने मदिराबाटै ३ अर्ब १३ करोड विदेशिएको छ । अघिल्लो वर्ष मदिरा आयातका लागि २ अर्ब २० करोड जति खर्च गर्नु परेको तथ्यांक प्रकाशित भएको थियो । आयात मात्र नभएर स्वदेशी उद्योगबाट उत्पादन भएका र घरेलु मदिरा पनि उत्तिकै बन्ने र बिक्री हुने गरेको छ । मदिरा बनाउने उद्योग हरेक वर्ष बढिरहेका छन् । स्वदेशमै बनाए पनि मदिराका कच्चा पदार्थ विदेशबाट ल्याउनुपर्ने भएकाले आयात अझै बढेको छ । घरेलु मदिराको उत्पादन र खपतको तथ्यांक पाइँदैन । स्वाद फेर्ने उद्देश्यले मदिरा पारखी घरेलु मदिरा पनि फेरिफेरि पिउने गर्दछन् । बढ्दो मासु व्यवसाय नेपालमा मासु व्यवसाय पनि कल्पनै गर्न नसकिने गरेर मौलाउँदै गएको छ । खसी, बोका, कुखुरा, हाँस नै परम्परागत मासुका स्रोत हुने गरेकोमा पछिल्ला वर्षमा राँगा, भैंसीको खपत पनि अत्याधिक मात्रामा बढेको छ । एउटा अपुष्ट तथ्यांकअनुसार हरेक वर्ष दसैंमा ६० हजार खसीबोका मारिन्छन्। अरू सामान्य बेलामा भन्दा झन्डै १० गुना खसीबोकाको कारोबार हुने सम्बन्धित व्यवसायी बताउँछन् । यस्तै हजारौं राँगा पनि बध हुने गर्छन् । सरदर एउटा खसीबोकाको मूल्य बीस हजार र राँगाभैंसीको मूल्य चालीस हजार अनुमान गर्न सकिन्छ । खसीबोका भन्दा राँगाभैंसीको संख्या आधामात्र माने पनि १ अर्ब २० करोडको खसीबोका र त्यति नै मूल्यका राँगाको व्यापार हुने गर्दछ । त्यसमाथि कुखुरा, अन्डा, हाँस, परेवा, माछाको उपभोग पनि चर्किएकै हुन्छ । यसरी दसैंमा उपभोग हुने मासुको मूल्य अनुमान गर्दा झन्डै १० अर्बको मासु व्यापार हुने देखिन्छ । सबैजसो घरमा मासु पकाउने र मासुका परिकार बनाउने गरिन्छ । मदिरा पिउँदा मासुको स्न्याक्स बढी आकर्षक हुने आम व्यवहारले गर्दा पनि मासु व्यवसाय फैलिँदै गएको देखिन्छ । भड्किला पहिरन र गहना लुगा र गहनाका फेसन, फजुल खर्चको अर्को महत्वपूर्ण स्रोत हो । विदेशबाट आयातित पाइन्ट, सर्ट, टिसर्टका अतिरिक्त घुँडा र तिघ्रामा प्वाल पारिएका पाइन्ट, जिउमा टिमिक्क हुने लेगिन्स, कुर्ती, वान पिस, इनर जस्ता विभिन्न आकार, रंग र डिजाइनका लुगाको व्यापार पनि दसैंतिहारमा नै बढी हुने गर्दछ । परम्परागत पहिरनको भन्दा आयातित यस्ता वस्तुको मूल्य बढी पर्नु स्वाभाविकै पनि हो । यसैगरी थरीथरीका सक्कली र नक्कली गहना टप, एयरिङ, नाकाफुली, औंठी, बुलाकी, शिरबन्दी, विन्दी जस्ता गहनामा हुने खर्चको खास हिसाब पाइन्न । तर प्रयोगमा भने अत्यधिक देखिन्छ । यस्ता वस्तुको मूल्य कसरी असूल गरिन्छ भन्ने उदाहरण केही समयअघि दरबार मार्गका केही पसलको अनुगमन गर्दा भेटिएका ५०० प्रतिशतसम्मका मूल्यवृद्धिलाई हेर्दा स्पष्ट हुन्छ । यसैले यस किसिमका अनुत्पादक लूगा गहनालगायत स्वास्थ्यमा र समाजमा विकृति ल्याउने मदिरा जस्ता वस्तुमा खर्च हुने अर्बौंको हिसाब कसैसँग पनि आधिकारिक छैन । आयातित चलन : सिनेमा प्रभाव कैयौं खर्च वृद्धिका आधार विदेशी सिको र सिनेमाबाट देखिएका सिकिएका प्रभाव हुने गरेका छन् । परिवारको एकजना वा गाउँ छिमेकको कसैले विदेशी वस्तु र चलनलाई पन्छाउने वित्तिकै पुरै परिवार र समाजमा त्यसको प्रभाव पर्नुलाई पनि खर्च वृद्धिको कारक मान्न सकिन्छ । सिनेमाबाट सिने कलाकारले लगाएका लुगाकपडाको नक्कल गर्ने जस्ता चलनले परम्परागत प्रचलन र पहिरनमा पटाक्षेप भएको छ । गाउँबाट सहर पस्ने र सहरिया प्रचलन र पहिरनलाई पन्छाउन बढी खर्चको आवश्यकता हुनेबित्तिकै दिनचर्यामा फेरबदल हुने, आचरण र सदाचार बिग्रने भई अन्तत: सामाजिक मूल्यमान्यता र सद्भावमै विकृति पैदा हुने अवस्था आइसकेको छ । विप्रेषण आयको अपव्यय नेपालमा कुल आम्दानीको झन्डै ३० प्रतिशत विप्रेषण आय हुने गरेको तथ्यांक छ । सहरमा भन्दा पनि गाउँमा यस्ता रकमबाट विकृति फैलने गरेका विभिन्न अध्ययन र व्यवहारले पनि देखाउने गरेका छन् । विदेशमा कष्टसँग कमाएको आम्दानीले कैयौं परिवारमा रुवावासी गराएको छ । श्रीमानले कमाएको रकमले छोराछोरीलाई राम्रो स्कुलमा भर्ना गर्न गाउँबाट सदरमुकाम र सहरमा डेरा बस्नेहरूले गरेका क्रियाकलाप सुन्न पनि घिन लाग्ने छन् । यसले समाज व्यवस्था, सामाजिक सद्भाव, पारिवारिक सम्बन्ध, परम्परा, सदाचार, प्रेम, मित्रता, इमान्दारिता, विश्वसनियता भताभुंग भएका कैयौं घटना र उदाहरण अगाडि आएका छन् । यस अर्थमा खर्च भएको रकमको मौद्रिक मूल्य भन्दा कैयौं गुना मूल्यका वा मूल्यमा लिनै नसकिने विकृति फैलिएका यथार्थलाई नजरअन्दाज गर्न मिल्दैन । के हुनुपर्थ्यो ? सबैभन्दा पहिले विकृति नाश गर्न र विकृतिबाट मुक्त हुन कसै न कसैको नियन्त्रण, डर र अनुशासन पालनको छेकवार आवश्यक पर्दछ । विशेषत: २०४७ सालपछि र त्यो भन्दा बढी २०६० को दशकदेखि नेपाली समाजमा सीमा र अनुशासनको पर्खाल भत्किएको छ । केही भएका नैतिक शिक्षाका विषयवस्तु स्कुलको पाठ्यसामग्रीबाट हटाइएका छन् । उदारवाद र खुलापनको नाममा भाँडभैलो र अनुशासनहीनता बढेको छ । सिनेमा संस्कृति फैलिएको छ । काठमाडौंको कुनै कलेजको स्नातक स्तरको कक्षा लिन जाँदा म आफैंले एउटै ओढ्ने ओढेर केटा र केटी बसेको दृश्य हेर्नुपरेको र त्यसबारे कुरा उठाउँदा मानव अधिकार र स्वतन्त्रताको दुहाइ पाएको अनुभव छ । पछि ती दुवैलाई सामूहिक कारबाही गरिए पनि आम परिस्थिति र परिवेशलाई सुधार्न सकिएको छैन । समाज सुधारको निमित्त पहिलो विद्यालय बाबुआमा नै हुन् भने अर्को कडी भनेको सामाजिक नैतिक बन्धनको सीमा निर्धारण गर्ने राज्यको शासन व्यवस्था र पाठ्यक्रमका विषयवस्तु हुन् । बाबुआमाले पनि छोराछोरीलाई छाडा छाड्ने, विद्यालयका शिक्षकले जिम्मेवारीबोध नगर्ने र सरकारका उदारवाद र खुलापन नीतिका नाममा जथाभावी हुने गरेकाले राज्यका सबै अंगमा विकृति देखिएका छन् । यसैको एउटा तर महत्वपूर्ण कारक हो, फजुल खर्च । अनियन्त्रित रूपमा रक्सी बनाउन र बिक्री गर्न दिँदा समाजमा देखिन थालेका दूरगामी खराब प्रभावको असर देखिसकेपछि राजस्व आउने लोभमा रक्सी आयात गर्न दिनु हुँदैन । यसलाई तुरुन्त बन्द गर्नुपर्छ । सरकारी नीतिबाटै आयात नियन्त्रण गरिएमा स्वत:नै उपभोग नियन्त्रण हुन सक्छ । मदिराको खपत कम गर्न सकिएमा मासु व्यवसायलाई पनि कम गराउन सकिन्छ । साथै मासु व्यवसायलाई व्यवस्थित मात्र गर्न सकेमा पनि गुणस्तरहीन मासु बिक्रीमा कमी आई स्वास्थ्यमा पनि अनुकूल असर पर्न थाल्छ । अन्त्यमा, सुशासन नीति र उत्पादनमुखी खर्चतिर सरकारी नीति प्रवाहित गर्न सकिएमा विप्रेषणबाट हुने विकृति रोक्न सकिन्छ । विप्रेषण प्राप्तहुने बैंकस्रोतमा नै नियन्त्रण गर्न सकिएमा जथाभावी र जुनसुकै प्रयोजनमा हुने गरेको खर्च साँघुरिन थाल्छ । यसका लागि चाहिने अति आवश्यक कुरानै नेतृत्व तहमा रहनेकोे समाजप्रतिको सकारात्मक सोच, दूरगामी भविष्यप्रतिको चिन्ता र सुशासनको प्रतिस्थापन नै हो ।"
एन्फाको बैठकले विशेष साधारणसभाको निर्णय उल्ट्यायो,"काठमाडौं : विशेष साधारणसभाले गरेको निर्णय उल्ट्याउँदै अखिल नेपाल फुटबल संघ (एन्फा)को कार्यसमिति बैठकले आफ्नो निर्वाचन साधारणसभा झन्डै एक महिना पछि सारेको छ । एन्फाको सोमबार बसेको कार्यसमिति बैठकले पदाधिकारीकै विरोधका बीच निर्वाचन साधारणसभा सार्ने निर्णय गरेको हो, जुन व्यावहारिक र एन्फाको विधानको समेत विरुद्धमा छ । एन्फाले आफ्नो चुनावी साधारणसभाको मिति निर्धारण गर्नका लागि गत २३ असोजमा बोलाएको विशेष साधारणसभाले आगामी २३ पुस (जनवरी ७) मा नयाँ कार्यसमिति चयन गर्ने निर्णय गरेको थियो । तर, त्यसको महिना दिन पनि नबित्दै एन्फा कार्यसमिति बैठकले फिफा र एएफसीको प्रतिनिधिको उपस्थितिमा भएको विशेष साधारणसभाको निर्णयलाई समेत उल्ट्याएर आगामी माघ ११ गते चुनावी साधारणसभा गर्ने निर्णय गरेको हो । कार्यसमिति बैठकले प्रदेश र प्रतिनिधिसभाका लागि हुन लागेको आसन्न निर्वाचनका कारण आफ्नो निर्वाचन सार्नु परेको जनाएको छ । कार्यसमितिको सो निर्णयप्रति एन्फाका उपाध्यक्ष किशोर राईले असहमति जनाउँदै नोट अफ डिसेन्ट लेखेका छन् । प्रतिनिधिसभा र प्रदेशसभाको निर्वाचनले हाम्रो निर्वाचनमा कुनै असर पर्दैन । त्योभन्दा महत्वपूर्ण कुरा फिफा र एएफसीको समेत प्रतिनिधि उपस्थितिमा बसेको विशेष साधारणसभाले गरेको निर्णय कार्यसमितिले उल्ट्याउन मिल्दैन, उपाध्यक्ष राईले भने, हामीले निर्वाचन सार्न हुन्न भन्दा पनि साथीहरूले एकलौटी निर्णय गर्नुभयो । त्यसैले मैले नोट अफ डिसेन्ट लेखेको हुँ । राईले मिति सारेर निर्वाचन नै नगराउने खेल सुरु भएको समेत बताए । कार्यसमिति बैठकले सुमन केसीको संयोजकत्वमा पाँच सदस्यीय निर्वाचन समिति र मोतीराम गौतमको संयोजकत्वमा पाँच सदस्यीय अपिल कमिटीसमेत गठन गर्ने निर्णय गरेको छ । उपाध्यक्ष राईले निर्वाचन समिति र अपिल कमिटीसमेत एलौटी ढंगले गठन गरेको आरोप लगाए । साथै बैठकले आगामी वर्ष आयोजना हुने एएफसी क्लब च्याम्पियनसिपमा नेपालका तर्फबाट थ्रीस्टार क्लबलाई सहभागी गराउने निर्णय पनि गरेको छ । नेपालमा लिग नभएको अवस्थामा यसअघिको विजेताको हैसियतमा थ्रीस्टारलाई सहभागी गराउने निर्णय गरेका हौं । एएफसीले सहभागिताका लागि एन्फामा पत्र पठाएको थियो । हामीले नेपालको अवस्थाबारे जानकारी गरायौं । त्यसपछि एएफसीकै सुझावका आधारमा थ्रीस्टारको नाम पठाउने निर्णय गरेका हौं, एन्फाका प्रमुख कार्यकारी अधिकृत इन्द्रमान तुलाधरले भने । एएफसी क्लब च्याम्पियनसिपमा थ्रीस्टारलाई दिइएको सहभागिताको अवसरलाई क्षतिपूर्तिको रूपमा पनि हेरिएको छ । गत वर्ष एएफसी कप प्ले अफका लागि छनोट भएको थ्रीस्टार एन्फाकै पदाधिकारीका कारणले उक्त प्रतियोगिता खेल्नबाट वञ्चित भएको थियो । त्यसबापत एन्फाले हालैमात्र थ्रीस्टारलाई एक करोड ५० लाख रुपैयाँ क्षतिपूर्तिसहित तीनवटा अन्तर्राष्ट्रिय प्रतियोगितामा सहभागी गराउने सहमति भएको थियो ।"
रोनाल्डो बने उत्कृष्ट फिफा वर्ष खेलाडी,"काठमाडौं : पोर्चुगल र स्पेनिस क्लब रियल मड्रिडका स्टार फुटबलर क्रिस्टियानो रोनाल्डो फिफाको पुरुषतर्फ उत्कृष्ट वर्ष खेलाडी घोषित भएका छन् । उनी अर्जेन्टिनाका स्टार लियोनल मेसी र ब्राजिलका स्टार नेइमारलाई पछि पार्दै उत्कृष्ट वर्ष खेलाडी बन्न सफल भएका हुन् । सोमबार राति लण्डनमा आयोजित कार्याक्रममा उनले लगातार दोस्रो वर्ष फिफाको पुरुष तर्फको उत्कृष्ट वर्ष खेलाडीको अवार्ड हात पारे । २०१७ मा उनले आफ्नो टोली रियल मड्रिडलाई युरोपियन च्याम्पियन लिगको उपाधी, स्पेनिस ला लिगाको उपाधी दिलाउन महत्वपूर्ण भूमिका खेलेका थिए भने पोर्चुगललाई युरोकपको उपाधि दिलाउन भूमिका खेलेका थिए । उनले २०१७ मा हालसम्म क्लब र राष्ट्रका लागि गरी ४४ गोल गरेका छन् । उत्कृष्ट प्रशिक्षको उपाधि पनि रियल मड्रिडकै जिनेदिने जिदानले पाएका छन् । महिला तर्फको उत्कृष्ट खेलाडीको अवार्ड भने बार्सिलोनाकी लिके मार्टेन्सले प्राप्त गरिन । उपाधि ग्रहण गर्दै रोनाल्डोले आफूलाई भोट गर्ने संसारभरका समर्थकलाई धन्यवाद दिए । मेसी र नेइमारलाई पनि सम्बोधन गर्दै लगातार दोस्रो पटक फिफाको उत्कृष्ट वर्ष खेलाडीको उपाधि पाउनु आफ्ना लागि अत्यन्तै खुसीको क्षण भएको बताए । रियल मड्रिडका समर्थक, टिमका अन्य साथी, प्रशिक्षक, रियल मड्रिडका अध्यक्ष सबैलाई धन्यवाद दिए ।"
तेस्रो सन्तानको प्रतीक्षामा मेसी,"लन्डन : मुस्किल अवस्थामा पुगेको अर्जेन्टिनालाई अर्को वर्ष रुसमा आयोजना हुने विश्वकपका लागि छनोट गराएपछि अन्तर्राष्ट्रिय फुटबलमा लियोनल मेसीको चर्चा फेरि एकपटक चुलियो । मेसीले इक्वेडरविरुद्धको महत्वपूर्ण खेलमा ह्याट्रिक गरेपछि अर्जेन्टिना रुस विश्वकपका लागि छनोट भएको छ । अर्जेन्टिना र मेसीबिनाको विश्वकप हुने अनुमानका बीच निराश बनेका समर्थकलाई मेसीको ह्याट्रिकले ठूलै खुसी दियो । त्यही मेसोमा मेसीले आफ्ना समर्थकमाझ अर्काे खुसी पनि सार्वजनिक गरे । मेसीले इन्स्टाग्राममार्फत आफू तेस्रो सन्तानको पर्खाइमा रहेको रहस्य खोलेका छन् । मेसीले इन्स्टाग्राममा आफ्ना दुई छोरा थिएगो र माटियोसँगै आफ्नो हातले श्रीमती एन्टोनेल्ला रोक्कुज्जोको पेटमा छोएको तस्बिर सार्वजनिक गरेका थिए । तस्बिरसँगै मेसीले क्याप्सन पनि लेखेका छन्, पाँचजनाको परिवार । उनी फेरि गर्भवती भएको समाचार सार्वजनिक गर्न पाउँदा हर्षित छु । लामो समयदेखि प्रेमसम्बन्धमा रहेकी एन्टोनेल्लासँग यसै वर्ष विवाह गरेका मेसीको विवाहअघि नै दुई सन्तान भइसकेका थिए, थिएगो र माटियो । त्यसयता उनीहरूले घरमा तेस्रो सन्तानलाई स्वागत गर्नेछन् । अन्तर्राष्ट्रिय फुटबलमा आफ्नो जादुयी प्रदर्शनमार्फत पछिल्लो पुस्ताका उत्कृष्ट फुटवलरका रूपमा स्थापित मेसीको फुटबल कौशलसँगै उनले परिवारलाई दिने महत्वको पनि चर्चा हुने गरेको छ। एन्टोनेल्ला आफ्ना पतिलाई अन्य फुटबल स्टारको तुलनामा पारिवारिक व्यक्तित्व मानिन्छन् । अन्य फुटबल स्टारहरू युरोपेली रात्रि क्लब र बार धाएको समाचार नियमित आइरहँदा मेसीलाई जोडेर भने यस्ता समाचार सार्वजनिक भएका छैनन् । बायाँ पाखुरामा आफ्नी आमाको तस्बिर खोपाएका मेसी बिदा र फुर्सदको समय आफ्नै परिवारसँग बिताउन रुचाउँछन् ।"
"आरिफ, करण, सन्दीप र विनोदलाई सर्वाधिक बोली","काठमाडौं : एभरेस्ट प्रिमियर लिग (ईपीएल) क्रिकेटको दोस्रो संस्करणका लागि सोमबार भएको खेलाडी लिलामी (अक्सन)मा राष्ट्रिय टोलीका चारजना खेलाडी आरिफ सेख, करण केसी, सन्दीप लामिछाने र विनोद भण्डारीका लागि सर्वाधिक बोली लागेको छ । यी चारैजना खेलाडी जनही एक लाख ७५ हजार रुपैयाँमा बिकेका छन् ।प्रतियोगितामा सहभागी ६ मध्ये पाँचवटा टोलीले यी चारैजना खेलाडीका लागि तोकिएको अधिकतम रकम (एक लाख ७५ हजार रुपैयाँ) तिर्न तयार भएपछि त्यसको टुंगो गोला प्रथाबाट लगाइएको थियो । दायाँहाते ब्याटिङ अलराउन्डर आरिफलाई भैरहवा ग्लाडिएटर्सले किनेको छ । यसैगरी दायाँहाते मध्यम गतिका बलर करणलाई भैरहवा वारियर्स, दायाँहाते लेग स्पिनर सन्दीपलाई ललितपुर प्याट्रियट्स र विकेटकिपर ब्याट्सम्यान विनोदलाई पोखरा राइनोजले किनेको छ । ईपीएल दोस्रो संस्करणमा मार्की प्लेयर र विदेशी खेलाडीबाहेक यी चारजना सर्वाधिक रकम पाउने खेलाडी बनेका छन् । आयोजकले मार्की प्लेयरका लागि टोलीहरूले आपसी समझदारीमा तलब निर्धारण गर्नसक्ने जनाएको छ भने विदेशी खेलाडीको रकम पनि तय हुन बाँकी छ । घरेलु खेलाडीको अक्सन सोमबार सकिँदा आयोजकले विदेशी खेलाडी पनि चाँडै सार्वजनिक गरिने जनाएको छ । आयोजकले सहभागी सबै टोलीका लागि तीनजना विदेशी खेलाडी अनिवार्य गरेको छ । नाम दर्ता गराएका एक सय ६० जना खेलाडीलाई सोमबार अक्सनमा राखिएको आयोजकले जनाएको छ । आयोजकले टोलीहरूलाई अक्सनमा क्याटेगोरी ए बाट कम्तीमा एक र बढीमा चार तथा क्याटेगोरी बीबाट कम्तीमा चार र बढीमा ६ जना खेलाडीसम्म किन्न पाउने नियम राखेको थियो । सी क्याटेगोरीका खेलाडीलाई भने फिलरका रूपमा प्रयोग गरिएको जनाइएको छ । खेलाडी किन्नका लागि १० लाख रुपैयाँसम्म मात्र खर्च गर्न पाउने व्यवस्था गरिएको उक्त अक्सनमा ए क्याटेगोरीका लागि प्रतिखेलाडी कम्तीमा एक लाख २५ हजार र बढीमा एक लाख ७५ हजार, बी क्याटेगोरीका खेलाडीका लागि कम्तीमा ७५ हजार र बढीमा एक लाख २५ हजार तथा सी क्याटेगोरीका खेलाडीका लागि कम्तीमा ५० हजार र बढीमा ७५ हजार रुपैयाँ दिनुपर्ने व्यवस्था गरिएको थियो । बी क्याटेगोरीका खेलाडीमध्ये पनि आठजना खेलाडीका लागि एकभन्दा बढी टोलीले तोकिएको मध्ये सर्वाधिक रकम तिर्न तयार भएपछि गोला प्रथामार्फत निर्णय लिइएको थियो । भैरहवा ग्लाडिएटर्सले कृष्ण कार्की र भुवन कार्कीलाई जनही एक लाख २५ रुपैयाँ तिर्ने गरी गोल प्रथामार्फत आफ्नो टोलीमा भित्र्याउन सफल भएको छ । यसैगरी आसिफ सेखलाई विराटनगर वारियर्स, सहाब आलमलाई चितवन टाइगर्स, सुशील कँडेललाई काठमाडौं किङ्स इलाभेन, कुशल भुर्तेल र पवन सर्राफलाई ललितपुर प्याट्रियट्स तथा सौरभ खनाललाई पोखरा राइनोजले गोला प्रथामा आफ्नो टोलीमा पारेका छन्। यसैगरी सी क्याटेगोरीका खेलाडीमध्ये अलराउन्डर अमरसिंह रौटेलाका लागि सर्वाधिक बोली लागेको छ । रौटेलालाई काठमाडौं किङ्स इलाभेनले ७५ हजार तिरेर गोला प्रथामार्फत आफ्नो टोलीमा पारेको छ । अक्सनमा रहेकामध्ये ६० जना खेलाडी बिकेका छन् । टोलीहरूले आफूलाई आवश्यक परे तथा अनुबन्धित खेलाडी घाइते वा अन्य कारणले उपलब्ध नभएको अवस्थामा अक्सनमा परेर पनि नबिकेका खेलाडीलाई अनुबन्ध गर्नसक्ने आयोजकले जनाएको छ ।"
