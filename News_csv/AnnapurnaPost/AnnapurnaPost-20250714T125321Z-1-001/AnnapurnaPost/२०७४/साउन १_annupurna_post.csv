शीर्षक,विवरण
लोकतन्त्र : अन्तर्घात र दलनिष्ठा,"काठमाडौं क्षेत्र नम्बर १ मा उपचुनाव हुँदै थियो । प्रमुख टक्कर थियो, भर्खर आफ्ना पति गुमाएकी विद्यादेवी भण्डारी र नेपाली कांग्रेसका सन्त नेता कृष्णप्रसाद भट्टराईबीच । विद्यादेवीका पति नेकपा एमालेका महासचिव मदन भण्डारीले अघिल्लो निर्वाचनमा भट्टराईलाई हराएका थिए । २०५० को यो उपचुनावमा सहानुभूति पक्षले पनि काम गरेमा सन्त नेताले जित्ने सम्भावना कम थियो । त्यसै पनि हारले विचलित हुने नेता थिएनन् भट्टराई । नेपाली कांग्रेसले एकमतले उपचुनावमा उनलाई उम्मेदवार बनाएको थियो । कांग्रेसभित्रको एक घटकका साथै नेपाली समाजको एक वर्गले उपचुनावपछि भट्टराईलाई भावी प्रधानमन्त्रीको रूपमा देख्दै थियो । सम्भवतः प्रधानमन्त्री गिरिजाप्रसाद कोइरालाले पनि आफ्नो कुर्सीमा किसुनजीलाई देखे होलान् । त्यसैले निर्वाचनमा जे भयो, त्यो खुलारूपमा पहिले कहिल्यै देखिएको थिएन । एमालेलाई निर्वाचनमा सहायता गर्न विराटनगरबाट प्रशस्त युवा काठमाडौं क्षेत्र नम्बर १ मा ओइरिए, तर ती एमाले थिएनन् । गिरिजा खेमाका ती युवा किसुनजी हराउ अभियानमा लागे, तर तिनीहरूलाई रोक्ने प्रयत्न गिरिजाबाट भएन । अनि नेपाली राजनीतिमा एक नौलो संस्कृतिको आरम्भ भयो, जसलाई नाम दिइयो अन्तर्घात । त्यसबेला यसको परिभाषा लागेको थियो कि आफैंले अगाडि बढाएर पछाडिबाट प्रहार गर्नुलाई अन्तर्घात भनिन्छ । प्रकटमा नै किसुनजीको उम्मेदवारी विरोध भएको भए उनी उम्मेदवार हुने थिएनन् । यही अन्तर्घातले कांग्रेसमा रहेको दुई खेमाको विभाजन रेखा चौडा भयो अनि ११० संख्या ३६ से र ७४ रे मा विभाजन भयो । यसले नै पाँच वर्षको निमित्त बलियो बहुमत दिएर जनताले सत्ता सुम्पेको कांग्रेस आफ्नो खेमा बलियो बनाउन संसद् भंग गरेर मध्यावधि निर्वाचनमा होमियो । यसको परिणाम भयो कि एमालेले मनमोहन अधिकारीको नेतृत्वमा नौ महिना चलेको सरकार बनाउने मौका पायो । यो मौका एमालेको पहिलो पुँजी बन्यो, बहुलवादमा पनि वामपन्थीले प्रजातान्त्रिक सरकार चलाउन सक्ने रहेछन् भन्ने देखायो । भारतका केही प्रान्तमा वामपन्थीले सरकार चलाएको भए पनि त्यो केन्द्रीय सरकार थिएन अनि तिनीहरूमा कुनै न कुनै रूपको केन्द्रीय नियन्त्रण थियो । केवल दलनिष्ठाले मात्र जनताको चित्त बुझाउन सक्ने अवस्था दिनप्रतिदिन समाप्त हुँदै जाँदैछ । त्यो बाँसमा चढाएर तलबाट फेद काट्ने अन्तर्घातको नेपाली राजनीतिमा मात्र हैन, सार्कमै असर परेको छ । नेपाली राजनीतिबाट सिद्धान्तलाई व्यक्तिले प्रतिस्थापन गरेको अवस्था त्यसैको परिणाम हो । यो कुराको बेग्लै धेरैवटा चर्चा चलाउन सकिन्छ । अहिलेको अभीष्ट त्यो हैन, हरेक मौकामा विशेष गरेर कुनै पनि निर्वाचनको बेलामा अत्यधिक प्रयोग हुने गरेको अन्तर्घात शब्दको विवेचन भने हो । विस्तारै यो अन्तर्घात शब्दको साहरा लिएर अभद्रताको परकाष्ठा पुग्ने काम आम हुन थालेका छन् । लोकतन्त्रको मान्यता, दलनिष्ठाको सिमाना अनि चुनावको गरिमालाई नै लज्जित बनाउने गरी अन्तर्घातको नयाँ परिभाषा आएको छ । यो परिभाषा सभ्य समाजमा पाच्य छैन । आजको परिभाषामा आफ्नो वा आफूले आस्था राखेको दलले खडा गरेको उम्मेदवारको पक्षमा नलाग्नुलाई अन्तर्घात भन्न थालिएको छ । यो कुरा चुनावमा मात्र नभएर दलको कार्यक्रमका समर्थन वा विरोधमा पनि लागू गरिन्छ । कुनै नेताको व्यक्तिगत दोषको विरोध गर्नुलाई पनि अन्तर्घातको रूपमा लिएर भौतिक कारबाही गर्ने कुसंस्कार बस्दैछ । अर्कोतिर नेतृत्वको लोभले विद्रोही भएर आधिकारिक उम्मेदवारलाई पछार्नेलाई सफल भएमा अंगीकार गरेका अनेकौं उदाहरण छन् । अर्थात् जित्ने हमेशा ठीक भन्ने सोच, तर त्यो अवस्थामा आफूले गलत व्यक्तिलाई उम्मेदवार बनाएकोमा स्वदण्ड पाउनुपर्ने हैन र ? लोकतन्त्रमा स्वतन्त्रताको गुण गाइन्छ, जनताले आफ्नो अधिकार प्रयोग गर्ने बाटो निर्वाचन हो भनिन्छ । त्यसमा दलनिष्ठा व्यक्त गर्नुपर्ने हो भने कहाँ गयो अधिकार, कता हरायो स्वतन्त्रता भनेर सोच्नुपर्ने हुन्छ । निर्वाचनको यही मानक राख्ने हो भने यत्रो तामझामको कुनै अर्थ छैन । सबै दलहरूले अआफ्नो प्रमाणित सदस्य सूची निर्वाचन आयोगलाई बुझाइदिने अनि ती मत ती दलमा स्वतः जाने बाँकी मतदाता मात्र सामेल गरेर मतदान गराउने गरे भैगो नि । सबैलाई यो तर्क सुन्दै अपच हुन्छ भने मतदान दलनिष्ठा हो भन्ने सही हैन । त्यसै पनि कोही कुनै दलको सदस्य बन्दैमा सबै कुरा दललाई जिम्मा लगाएको हुँदैन । दलले पनि उसको आकांक्षा पूरा गरेको हुनुपर्छ । त्यसैले त दल छोड्नु अपराघ हैन, कुनै पनि दलमा । दल बदल्ने कारणले कसैले ठीक या अवसरवादी भन्न सक्ला, हुनसक्ने त्यत्ति हो । कोही म कुनै पनि दलमा आबद्ध हुन्न भन्छ भने त्यो उसको अधिकार हो । दलप्रति निष्ठा नराखेकोमा दलले निष्कासन गर्न सक्छ, आफ्नो विधानको प्रावधानअनुसार । यसो गर्न पनि त्यो कुरा सावित हुनुपर्छ । भोलि देश नै हाँक्न तयार हुने राजनीतिकर्मीको जमातले कसैलाई आरोप लगाएर भौतिक कारबाही गर्नु भनेको अपराध नै हो । निर्वाचन सन्दर्भमा आधिकारिक उम्मेदवार तय गर्ने तरिकाले पनि नेतृत्वलाई कसी लगाइरहेको हुन्छ । पारदर्शी शब्द वारपार देखिने भन्ने अर्थमा मात्र प्रयोग भएको हैन । कुन कुरा कसरी भयो र किन भयो भन्ने कुरा थाहा पाउनु संगठनका प्रत्येक सदस्यको अधिकार मात्र हैन कर्तव्य पनि हो । कर्तव्य यसकारणले हो कि संगठनका हरेक काम तथा निर्णयको उसले जनतालाई जवाफ दिनुपर्ने हुन्छ । यसका निमित्त ऊ आफू विश्वस्त हुन जरुरी छ । आफूले प्रचार पर्ने उम्मेदवार आफ्नो नजरमा योग्य छ कि छैन भन्ने कुराले महत्व राख्छ । अझ आफू पनि दाबेदार रहेकोमा किन अर्को भन्ने बुझाउने दायित्वबाट नेतृत्व चुक्न हुन्न । हालै सम्पन्न निर्वाचनमा राप्रपाबाट लड्नेले जनताको जवाफ दिन चिटचिट पसिना काढ्नुपरेको अनुभव सुनाउँछन् । केन्द्रीय नेतृत्व र आफूमा फरक देखाउन सकेकाहरूले विजय पनि हासिल गरेका छन् । परम्परागत मतदाता व्यवहार बदलिँदै छ, आज हरेक आफ्ना प्रतिनिधि वा नेतालाई कडा प्रश्न गर्न चाहन्छ । नेताहरूलाई त एकतर्फी कुरा माइकबाट सुनाएर हिँड्ने मौका हुन्छ, तर ती कुराको प्रस्टीकरण कार्यकर्ता मात्र हैन, चिनिएका समर्थक मतदाताले पनि दिनुपर्छ । पसिना नै काढ्नु नपरे पनि कतिपय उम्मेदवार मतदाताको प्रश्नमा नाजवाफ भएका छन् । केवल दलनिष्ठाले मात्र जनताको चित्त बुझाउन सक्ने अवस्था दिनप्रतिदिन समाप्त हुँदै जाँदैछ । आज समर्थक भएर मत मागिदिएको विजित प्रतिनिधिको राम्रो कामको जस बरु नपाइएला तर नराम्रो कामको गाली भने सुन्नैपर्ने हुन्छ । त्यसै पनि स्थानीय तहमा जनतासँग प्रत्यक्ष सरोकार राख्ने विषय हुन्छन् व्यक्तिगत प्रकृतिका । सांसदसँग सामाजिक विषय हुन्छन्, व्यक्तिगत फाइदाको कुरा राखिन्न । तर स्थानीय तहका प्रतिनिधिसँग कयौं व्यक्तिगत प्रकृतिका कुरा हुन्छन्, कुलो पैनीका कुरा हुन्छन्, सँधियारसँगको झगडाका कुरा हुन्छन् । यस्तोमा नेतृत्वले चुनेको व्यक्ति अयोग्य देखिएमा कि त त्यो व्यक्ति यसरी योग्य छ भन्ने बुझाइनुपर्यो कि त्यसको निमित्त मत नमाग्ने स्वतन्त्रता पाउनुपर्यो । अपारदर्शी तरिकाले हचुवाको भरमा वितरण गरिएको टिकट भनेको त्यही दलको समर्पित अनि योग्य कार्यकर्ताको अपमान हो । कुनैकुनै अवस्थामा त त्यस्ता कार्यकर्ताको जीवनभरको निष्ठा र योगदानको अवमूल्यन हो । यस्ता कार्यकर्ता दलको निष्ठाले आफूलाई परेको यस्तो अन्याय देख्दैनन् । त्यसैले अरू कार्यकर्ताले यो कथित अन्तर्घातको माध्यमले संघर्षको बिगुल फुक्नैपर्ने हो । यो ती कार्यकर्तालाई न्याय दिलाउने मात्र नभएर भविष्यमा आफूमाथि पनि हुनसक्ने अन्यायको रोकथाम गर्ने टीकाकरण हो । आफूले अनुमोदन नगरेको निर्णय नमान्दा अन्तर्घात हुन्न अन्तरर्संघर्ष हुन्छ । अन्तरर्संघर्ष कुनै पनि दलको उन्नतिको बाटो हो ।"
तेस्रो चरण निर्वाचन र छिमेक सम्बन्ध,"संसद्मा सबैभन्दा ठूलो दल रहेको नेपाली कांग्रेस ६ वटा प्रदेशको स्थानीय तह निर्वाचनमा दोस्रो स्थानमा खुम्चिन पुग्यो । सामान्यतः शासनमा रहेको पार्टीले पराजय भोग्नु संसदीय व्यवस्थाको झन्डैझन्डै एउटा नियती नै हो । जनताका आकांक्षा र राज्यले परिपूर्ति गर्नुपर्ने व्यवहार यसभित्र देखिँदैन । त्यसमाथि सत्तारुढहरूको भ्रष्टाचार, अनैतिक व्यवहार, कमजोरी प्रदर्शन र लाचारीपन यी सबै यसका दोषी हुन् । प्रतिपक्षसँग आशा गर्नु सामान्यतः स्वाभाविकै देखिन्छ, तर प्रतिपक्ष फेरि सत्तामा गइसकेपछि उसको पराजय आफैंले भोग्नुपर्ने हुन्छ । नागरिकका आकांक्षा र राज्यका व्यवहारका बीचमा तादात्म्य नहुँदा यस्ता समस्या आइ नै रहन्छन् । आकांक्षा असीमित छन्, माग असीमित छन् र राज्य त्यसलाई सम्बोधन गर्न सक्दैन । यो कुनै पनि प्रकृतिको लोकतान्त्रिक व्यवस्थाको यथार्थ हो । यसपटकको दुई चरणको निर्वाचनमा नेपाली कांग्रेस पछि पर्नुको कारण पनि यही नै हो । उसले न जनतालाई प्रभावित गर्ने कुनै प्रयत्न गर्यो, न त जनताका चोटपटकहरूमा मलम लगाउने यत्न नै गर्यो । अझ आफ्नो संगठनलाई पनि संगठन जस्तो बनाउन सकेन । पार्टी सभापति आफैंले पनि यो कुरा बुझ्न भने सकेनन् । उम्मेदवारहरू आफ्ना नातागोता र कुटुम्बहरूलाई मात्र ध्यान दिएर बनाइयो । अबको पुस्ता यति जानकार छ कि कुनै पनि व्यक्तिका बारेमा जान्नको लागि उसले त्यो व्यक्तिविशेषलाई भेट्न, देख्न र चिन्न पनि पर्र्दैन । आफूले आफैंलाई स्वनामधन्य नेताका रूपमा प्रस्तुत गर्दै अमूक पार्टीको बिल्ला भिर्छ । नातावादको त झन् हुँदै भयो । कृपावादलाई संस्कारजस्तै बनाइयो । अहिले आएर प्रमुख दलका नेताहरू घात र अन्तर्घातका कुरा गर्छन् । मैले भनेपछि यो व्यक्ति यो स्थानको लागि योग्य छ भन्ने मानसिकताबाट हरेक पार्टीको नेतृत्व मुक्त छैन ।जुनसुकै पार्टीका कुरो गरौं, नेताहरू झनै अहंकारी भएका छन् । उनीहरूलाई कसले यस्तो ज्ञान दिन्छ भन्ने थाहा छैन, तर भएको यथार्थ यही हो । खड्ग ओलीले त खुलेरै भन्नुभयो, 'अन्तर्घातका कारणले हामीले केही ठाउँमा निर्वाचन हार्यौं । कांग्रेसको त अझै पनि समीक्षात्मक बैठक बस्न सकेको छैन । माओवादी दलले सहजताका साथ निर्वाचन परिणाम स्वीकार गर्यो जब कि ऊ लोकतन्त्रमा विश्वास गर्ने पार्टी नै होइन । गठबन्धन पनि विचित्रका भए, जनवादी अधिनायकत्व र जीवनभर नागरिक स्वतन्त्रता लडेका दुई दल माओवादी र कांग्रेसमाझ गठबन्धन हुनु यो स्वाभाविक रूपमा पाच्च कुरा भने थिएन । तर अर्को बाटोमा राप्रपा र एमालेको गठबन्धनलाई भने स्वाभाविक लिन सकिन्छ । कथित राष्ट्रवाद उनीहरूको आजको होइन, धेरै पहिलेदेखिकै नारा हो, साठी वर्ष पनि उनीहरू त्यो नाराबाट पछि हटेनन् । उनीहरूको दृष्टिको राष्ट्रवाद एउटा छिमेकीविरुद्ध लक्षित थियो र अझै पनि छ । यसबीचमा खोलाहरूमा धेरै पानी बगे तैपनि यो कुरोमा परिवर्तन आउन सकेन । जुन दिन नेपाल उत्तरबाट असुरक्षित हुन्छ, त्यस दिन त्यो असुरक्षाको बाछिटा भारतमा पनि पर्छ । जुन दिन नेपाल भारतबाट असुरिक्षतको अवस्थामा पुग्छ, त्यो चीनको पनि सुरक्षाको चासो हुन्छ । त्यसैले नेपालीलाई एउटा विशिष्ट प्रकृतिको विदेश नीति अहिले अपरिहार्य नै भएको छ । नेपालको सार्वभौमिकता स्थापित गर्नको लागि पुर्खाहरूको धेरै ठूलो देन छ, आधुनिक राजनीतिमा प्रवेश गरिसकेपछि बीपी कोइराला नै हुन्, जसले नेपाललाई सार्वभौमसम्पन्न राष्ट्रका रूपमा स्थापित गर्न सके । त्यसअगाडिका शासकले पनि मुलुकको सार्वभौमिकता अक्षुण्ण राख्दै परेका अवस्थामा युद्धै लडेका हुन्, उत्तर र दक्षिण दुवैसँग । तर राष्ट्रवादको अपव्याख्या गर्दै अहिलेका नेताहरू राष्ट्रवाद कसैलाई होच्याउन र कसैलाई उचाल्नुको अर्थमा लिन थालेका छन्, त्यो पनि दुई ठूला छिमेकीका माझमा, जुन उचित हुँदै होइन । पुरानो शब्दावली प्रयोग गर्ने हो भने समदूरीको सम्बन्ध हामी भन्ने गर्दछौं । तर आजको युगमा समदूरी भन्नुको साटो समसामीप्यता भन्नु उचित हुन्थ्यो होला, त्यो नेतृत्वभित्र यो कुरो पुग्न सकेन । १९६० मै बरु बीपी कोइरालाले यिनै कुरा माओ र चाउ एन लाईसमक्ष राख्नुभएकै हो । माओ र चाउले त्यसबेला एउटा लाचारपन के देखाउनुभयो भने हाम्रो त नेपालसित सडक सन्जाल पनि पुग्न सकेको छैन, हिमालको त्यत्रो ठूलो पर्खाल छ तपाईंहरूलाई परेका बेलामा हामी हर प्रकृतिको सहयोग गर्न सक्छौं सुरक्षालगायत । तर अहिलेलाई तपाईंहरू दक्षिणकै नजिक भए हुन्छ । काठमाडौंमा सीधा भारतसँग प्रतिस्पर्धा गर्दा तपाईंहरूको हितमा हुँदैन । यतिले पनि पुगेन । बीपी जहिल्यै भारतको थिचोमिचोबाट भयभीत हुनुहुन्थ्यो, त्यसमा के गरौं भन्ने उनमा एउटा चिन्ता थियो । उहाँले युरोप र यसका नजिकका मित्रहरूसित सम्बन्ध स्थापित गर्ने यत्न गर्नुभयो । नभन्दै युरोप र त्यसबेलाको संयुक्त राज्य अमेरिकासम्म उहाँले आफ्नो प्रभाव जमाउन सक्नुभयो । जसले गर्दा भारतीय नेताहरू पनि बीपीको यो कौशल देखेर उहाँलाई नै किन राखिरहने भन्ने स्थितिमा पुगेकै हुन् । समय धेरै बित्यो । विश्व र समाज साँघुरिएर तत्काल एकअर्कासित संवाद गर्ने अवस्थामा आइपुगे । अबको नेपाल गरिबीको दुश्चक्र स्वास्थ्य, शिक्षा, चेतना आदि अर्थमा पछाडि फर्कंदैन । विसं ५० को दशकपछि पनि जनयुद्धको नाममा नेपाललाई कुनै किसिमको बन्धक राख्ने प्रयत्न कसैले गरेकै हुन्, त्यो सफल भएन । नब्बे प्रतिशतभन्दा बढी जनप्रतिनिधिले बनाएको संविधानलाई स्वीकृति नदिएकै हो छिमेकी मुलुकले, त्यो पनि सफल भएन । बहिष्कार र विग्रहको यत्न पनि गरिएकै हो, त्यो पनि सफल भएन । अब नेपालको सार्वभौमिकता खल्बलिन त्यसबेलासम्म सम्भव छैन जबसम्म यी चार मुलुक नेपाल, भुटान, चीन र भारतमाझ कुनै अप्रत्यासित घटना हुनै छैनन् । निर्वाचन तीन चरणमा गर्नुपर्ने अवस्था आयो । यो पनि अरूको रुचिको कारण नै जस्तो प्रतीत हुन आयो । दोस्रो चरणको निर्वाचनमा पहिलो चरणभन्दा बढी मतदान भयो । मतदानप्रति अप्रत्यासित उत्साह पहाडमधेससम्म सबैतिर देखियो । तेस्रो चरणको निर्वाचन त्यसभन्दा पनि बढी संख्यामा मतदान भयो भने आश्चार्य मान्नु पर्दैन । तर त्यसबीचमा लोकतन्त्रका विषयलाई लिएर हामीले चिन्ता गर्नैपर्ने हुन्छ । लोकतन्त्रभित्र विदेशीको घुसपैठ देख्ने तत्वहरूले पहिले आफूलाई नै फर्केर हेर्नुपर्छ । यो दुई चरणको निर्वाचनमा कतै पनि विदेशी हस्तक्षेप भएजस्तो सामान्यतः देखिँदैन । तेस्रो चरणमा पनि देखिन्छ जस्तो लाग्दैन । अहिलेसम्मको निर्वाचन परिणमले निर्देश गरेअनुसार नै आगामी प्रादेशिक र संघीय संसद्को निर्वाचन परिणाम पनि यस्तै आउने हो भने सरकार बनाउने मत त कुनै दलको बन्ला अथवा प्रस्ट भाषामा भन्नुपर्दा एमालेकै बन्ला, तर त्यो सरकार चल्छ कसरी ? जुन सरकारलाई दुईवटै ठूला छिमेकीले पत्यार गर्दैनन् । जसले जेसुकै भने पनि नेकपा एमालेलाई चीनले आफ्नो मित्रका रूपमा लिएको छैन, औपचारिकता बेग्लै कुरा हो । अरू तपसिलका पार्टीहरूको खासै अर्थ छैन । उसको विश्वासको दल भनेको कांग्रेस हो, तर कांग्रेसको नेतृत्वको व्यवहार उसको राष्ट्रिय हितअनुकूल छैन कि भन्ने संशय उसभित्र जन्मिएको छ । यता नेपालका राजनीतिक शक्तिहरू चीनसितको सामीप्यता बढाउन खासै प्रयत्नशील देखिँदैनन् । चीनलाई टाढाको देश भने पनि परापूर्वकालदेखि चिनियाँ बादसाह र नेपाली राजाहरूका बीचमा केही न केही सौहार्दता भएकै हो । दुई नम्बर प्रदेश भनेर छुट्ट्याइएको नेपालको भूखण्ड धेरै हदसम्म भारतको सामीप्यमा छ । भाषाको, संस्कृतिको, रहनसहन र बोलीचालीको अर्थमा यो सम्बन्धलाई हामीले तोड्न सक्दैनौं यो अझ जुट्दै जान्छ, बलियो र दरिलो हुँदै जान्छ । तर दुई नम्बर क्षेत्रका जनताको आवाजलाई या उनीहरूको गुनासालाई स्थान नदिनु भनेको पनि समग्र मुलुकको समुन्नतिको लागि बाधक हुन सक्छ । दुई नम्बर प्रदेशको नामकरण भोलि के हुन्छ त्यो त भन्न सकिँदैछ, तर जानकीकै नामबाट त्यसलाई नामकरण गरियो भने त्यो अन्तर्राष्ट्रिय गौरवको प्रदेश हुन सक्छ । एउटा प्रदेशको निर्वाचनलाई लिएर यति लामो आलेख वा आशय यसै पनि पाठकले बुझ्नुहोला, । नेपाल, भारत र चीन यी यस्ता मुलुकहरू हुन्, जो आआफ्नै पहिचानको बलमा अभिभाज्य छन् । भारत र चीनका बीचमा के हुन्छ, त्यो नेपालको सरोकारको विषय भएन । त्यसको लागि अरू पनि मध्यस्थकर्ता आउन सक्छन् । जुन दिन नेपाल उत्तरबाट असुरक्षित हुन्छ, त्यस दिन त्यो असुरक्षाको बाछिटा भारतमा पनि पर्छ । जुन दिन नेपाल भारतबाट असुरिक्षतको अवस्थामा पुग्छ, त्यो चीनको पनि सुरक्षाको चासो हुन्छ । त्यसैले नेपालीलाई एउटा विशिष्ट प्रकृतिको विदेश नीति अहिले अपरिहार्य नै भएको छ । त्यस दिशामा केही काम पनि भएका छन् । यी सबै कुरा यसकारण अहिले गर्नुपर्यो, कोही कुनै दलविशेष जो पटकपटक सरकारमा गइसकेको छ र फेरि पनि जाने सम्भावना राख्छ, उसले एउटा छिमेकी आफू पक्ष र अर्को छिमेकी विपक्ष भनेर सोच्नु सही विश्लेषणमा आधारित विदेश नीति हुन सक्दैन । यत्रो विजय हुँदाहुँदै पनि संविधान संशोधन कतै अन्यत्रबाट आएको या विदेशबाट आएको एजेन्डा हामीलाई स्वीकार्य छैन भन्ने आग्रहलाई त्यागेर केसम्म गर्ने र के नगर्ने भन्ने कुरा स्पष्ट भाषामा भने हुन्थ्यो । संशोधन पक्षधर राजनीतिक नेतृत्वले पनि यसरी वा उसरी दुईतिहाइ पुर्याएर संविधान संशोधन गरौं भने प्रयासबाट मुक्त हुनु उचित देखिन्छ । कुनै किसिमको विभेद पहाड मधेसका बीचमा छ भने त्यसलाई मेट्ने धेरै कानुन बनाउन सकिन्छ र संविधान पनि समय परिस्थितिअनुसार संशोधन हुन पनि सक्छ । यसलाई नकार्न मिल्दैन । तर निर्वाचन निश्चित समयमा गर्नुपर्ने अपरिहार्यता भने बिर्सनु हुँदैन ।"
राष्ट्रको सुरक्षा र लम्पसारवाद,"नेपालको सामरिक महत्वप्रति विशेष ध्यान दिई राष्ट्रको सुरक्षा नीति तय गर्ने कार्य 'पृथ्वीनारायण शाह' ले बाहेक अरू कुनै शासकले सोचेनन् । राजा वीरेन्द्रको 'शान्ति क्षेत्र' को प्रस्ताव केही हदसम्म 'नेपालको सामरिक महत्व र राष्ट्रिय सुरक्षा व्यवस्थालाई जोड्ने प्रयास थियो' तर यो पनि सचेत योजनाभन्दा भावना र संयोग बन्न पुग्यो । उतिबेला जब भारतमा साम्राज्यवादी बेलायती उपनिवेशको शासन थियो, त्यसले पटकपटक काठमाडौं उपत्यकालाई आफ्नो अधीनमा राखेर तिब्बतको व्यापारमाथि आफ्नो कब्जा जमाउने प्रयास गर्यो । सिन्धुलीको युद्धमा पृथ्वीनारायण शाहले अंग्रेजहरूलाई चतुर्याइँपूर्वक नहराएको भए नेपाल आज भारतको बंगाल, बिहार र उत्तर प्रदेशका पहाडी जिल्लाका रूपमा रहने थियो र इतिहास मेटिने थियो । पृथ्वीनारायणको गहन र विश्लेषणात्मक क्षमताकै कारण ब्रिटिसहरूले उपत्यका कब्जा गर्न पाएनन् । यही कारणले होला 'ब्रिटिस शासकहरू र उनीहरूका इतिहासकारले पृथ्वीनारायणको सधैं विरोध गरे र उनका बारेमा भ्रम छर्ने प्रयास अहिलेसम्म पनि गरिरहेका छन् । सन् १७६९ मा ब्रिटिस शासकहरूले पृथ्वीनारायणका केही विरोधीहरूलाई हातमा लिएर नेपाललाई हत्याउने प्रयास गरेका थिए । जेम्स लोगन नामका ब्रिटिसले यो जिम्मा पाएको थियो, तर उसले त्यो कार्य सम्पादन गर्न सकेन । पृथ्वीनारायणले दलाई लामालाई पत्र लेखेर नेपाल र तिब्बतको सिमानामा बजारहरू विस्तार गर्न अनुरोध गरेका थिए र यो कूटनीतिक क्षमताको उदाहरण थियो । बेलायती सामानहरूमाथि प्रतिबन्ध लगाउनुपर्ने विचार राख्दै बेलायतीहरूलाई तिब्बतमा पस्न नदिन अनुरोध उनले गरेका थिए । भारतीय इतिहासकार नरेन्द्रकुमार सिंहले 'नेपाल एन्ड ब्रिटिस इन्डिया' भन्ने पुस्तकमा यसबारेमा लेखेका छन् । यसबाट ब्रिटिस शासकहरू रिसाएका थिए । यही रिसले ब्रिटिस इस्ट इन्डिया कम्पनीको कलकत्तास्थित 'सञ्चालक समिति' ले बेलायती संसद्को विशेष समिति (सेलेक्ट कमिटी) लाई एउटा पत्र लेखी इतिहासलाई नै कलंकित पार्ने भ्रम फैलायो । त्यसले लेख्यो 'गोर्खाका राजाले काठमाडौंमा आक्रमण गरी नेवार राजालाई मारी काठमाडौंका जनताको नाक काटी, काठमाडौंका सबै ठूलाबडाको हत्यासमेत गर्यो ।' यो प्रतिवेदनको बारेमा पनि उक्त पुस्तकमा सविस्तार उल्लेख छ । अर्को एकजना अंग्रेज अफिसर (हेनरी ओल्डफिल्ड) ले 'स्केच फ्रम नेपाल' मा पृथ्वीनारायणलाई धूर्त र क्रूर भनी लेख्यो । यसरी ब्रिटिसहरू नेपाल, नेपालको धर्म, संस्कृति र भाषाका सम्बन्धमा भ्रम फैलाउन उद्यत् रहे, जुन अहिलेसम्म पनि कायमै छ । कतिपय नेपाली विद्वान् भनिनेहरूलाई पश्चिमी संस्थाहरू आफ्ना उद्धारकर्ता मसिहा लाग्छन् । तर कर्कपेट्रिक, लेभी, हड्सन, गेलनर, राइटदेखि समकालीन ह्विलप्टनसमेतले नेपालका बाहुन, क्षेत्री, जनजाति, नेवार, मधेसी सबैलाई असभ्य भनी अपमानजनक भाषा प्रयोग गरेका छन् । पृथ्वीनारायणले राम्रोसँग बुझेका थिए, 'बेलायतीहरू बेइमान थिए र मित्रताको नाममा उनीहरू नेपाल र तिब्बत हडप्न चाहन्थे ।' अहिले त्यसबेलाबाट समय दुई सय वर्ष बितिसक्यो । अहिले पनि पश्चिमाहरू तिब्बतमा आँखा लगाइरहेका छन् र नेपालमा बसेर खेल खेलिरहेकै छन् । हिजो तिब्बतको व्यापारको लागि नेपाल महत्वपूर्ण थियो, आज 'तिब्बतमा हस्तक्षेपको लागि' नेपाल महत्वपूर्ण छ । त्यसैले हिजो उनीहरूले कथेको 'नाक काटेको कथा' अहिले पनि उनीहरू उजागर गरिरहेका छन् । तर उनीहरूलाई पृथ्वीनारायणले पटकपटक हराए । । अहिले समस्या 'सिलिगुडी कोरिडर र तराईको सम्बन्ध' सम्म आइपुग्दा मधेस एक प्रदेशको नारा किन आएको रहेछ । राजनीतिक दलभित्र यी कुरा छलफलको विषय बनिरहेका छैनन् । के स्वाभिमानी नेपालीलाई अझै पनि यी घटनाले चिन्तित र अचम्मित पार्दैनन् ? के नेपालको स्वतन्त्र अस्तित्वको लागि अब विशेष ढंगले सोच्ने अवस्था आएन ? त्यसको बदला लिन जेम्स लोगन पटनामा बसेर 'पृथ्वीनारायण' का केही विरोधीलाई संगठित गर्ने प्रयास गरिरहेका थिए र तिनैले नै 'नाक काटेको' कथा सुनाएका थिए । बेलायतीहरूले दुई सय वर्षसम्म त्यस तथाकथित घटनालाई आधार बनाएर एकातिर नेपालीहरूलाई आफ्नो साम्राज्यवादी उद्देश्यमा प्रयोग गरिरहे अर्कोतिर उनीहरूका इतिहासकारहरूले नेपालीहरू र नेपालीको अपमानपूर्ण इतिहास लेखिरहे । पृथ्वीनारायणका पछाडि ब्रिटिसहरू आफ्नो उद्देश्यमा सफल हुन सके, कारण नेपाली शासकहरूले 'राष्ट्रको सुरक्षा नीतिमा कहिल्यै ध्यान दिएनन्' । भीमसेन थापाले ब्रिटिस छुद्रता र स्याल प्रवृत्ति बुझ्न सकेनन्, परिणामस्वरूप लडाइँ भयो र नेपालले हार्यो । लडाइँ रोक्ने प्रयास नै भएन । जंगबहादुरले पनि त्यही गल्ती गरे । ब्रिटिसविरोधी सिपाही विद्रोह दमन गर्न सहयोग गरेपछि बेलायतीहरूले सधैं नेपाललाई असल मित्र ठानी गुमेको आफ्नो भूभाग पनि फिर्ता गर्नेछन् भन्ने विश्वास जंगबहादुरलाई थियो । बेलायतीहरू 'लठ्याएर बेहोसीमा बलात्कार' गर्ने छद्म नीतिमा माहिर छन् भन्ने उनले बुझेनन् । राजा महेन्द्रले जवाहरलाल नेहरूको सूक्ष्म व्यवस्थापन र हिमालसम्म भारतको सुरक्षा सीमा कायम गर्ने नीतिलाई कमजोर पार्न 'पश्चिमी शक्तिलाई' सहयोगी देखे । उनलाई पश्चिमी शक्ति तटस्थ रहनेछ भन्ने लाग्यो । उनलाई अमेरिका र बेलायतले दिएको राजकीय सम्मान नेपालप्रतिको स्नेह हो भनी ठाने । तर 'खम्पाहरूले तिब्बतमा आक्रमण गर्ने भूमि नेपाललाई बनाए र अमेरिकाले हवाईजहाजबाट पहाडमा हातहतियार झार्यो । राजा महेन्द्र पनि यसरी मूर्ख बनाइए । राजा वीरेन्द्रले 'तिब्बतमा विद्रोह गराउन नेपालको भूमि पश्चिमी शक्तिलाई दिएनन् । कालान्तरमा उनको हत्या भयो ।' मदन भण्डारीले 'राष्ट्रवादी अडान राखे र राजतन्त्र हटाउनुपर्ने आवश्यकता छैन भन्ने महसुस गरे, उनको पनि हत्या भयो । यसरी नेपाल एकपछि अर्को खेलबाट विस्तारै अस्तव्यस्त हुँदै गयो । कहाँ र कहिलेबाट सुरु भयो मधेस आन्दोलन ? अब यस पाटोलाई हेरौं । २०४८ सालको आमनिर्वाचनपछि महान् अर्थशास्त्रीको रूपमा 'विश्वकै उत्कृष्ट अर्थमन्त्रीको खिताब प्राप्त एकजना अर्थमन्त्रीले नेपालको सम्पूर्ण अर्थव्यवस्था 'विश्व बैंक र अन्तर्राष्ट्रिय मुद्राकोष' को हवाला गरिदए । यी संस्था रेगन र थ्याचरको 'नवउदारवाद' का प्रतिनिधि संस्थाको रूपमा 'असीमित खुला बजार र अति उपभोक्तावादी निजीकरण' को वकालत गर्दै नेपालमा प्रवेश गरे । अर्थ मन्त्रालयभित्र 'निजीकरण सेल' गठन गरी विदेशी सल्लाहकारको निर्देशनमा राष्ट्रका उद्योगहरू लिलाम गर्न थालियो । विरटनगर जुट मिल बन्द गराए । मजदुरहरूको रोजगार मात्र गएन, झापा, मोरङ, सुनसरी र सप्तरीमा 'सनपाट' को खेती गर्ने किसानसमेत बर्बाद पारिए । वीरगन्जमा चिनी कारखाना बन्द गरे । यसबाट मजदुरहरू मात्र बेरोजगार पारिएनन्, हजारौं बिघामा उखु उत्पादन गर्ने किसान पनि बेरोजार पारिए । जनकपुर चुरोट कारखाना बन्द गरी सर्लाही, महोत्तरी, धनुषामा सुर्ती खेती गर्ने किसान पनि बेरोजगर बनाइए । बुटवल धागो उद्योग बन्द गरी हजारौं मजदुर मात्र होइन, बुटवलदेखि बाँकेसम्म कपास खेती गर्ने किसानहरू पनि बेरोजगार बनाइए । निजीकरणका नाममा 'सिमानामा एसेम्लिङ वा विदेशी कच्चपदार्थमा आधारित उद्योगहरू' खोलिए तर मजदुरहरू भारतबाट ल्याइए । परिणाम के भयो ? (१) अहिले नेपालबाट ३३४ बिलियन डलर रेमिट्यान्स भारत जान्छ र नेपाल भारतलाई रेमिट्यान्स दिने सातौं देश बनेको छ । (२) तराईका लाखौं मानिस बेरोजगार बने र तराईमा गरिबी व्यापक भयो । तराईमा राज्यप्रति गुनासो बढ्यो । (३) विदेशीहरू यही चाहन्थे । उनीहरूले निजीकरणबाट तराईका जनताको डाढ भाँचे र त्यसपछि संगठित ढंगबाट के सिकाए पश्चिमी दातृसंस्थाद्वारा सञ्चालित गैरसरकारी संस्थाको माध्यमबाट भने 'मधेसका जनता पहाडका उपनिवेश' बनेका छन् । (४) त्यसपछि ल्याए मधेस एक प्रदेश र त्यसकै लागि सम्पन्न आन्दोलनद्वारा तराईबाट पुस्तौंदेखि बसेका पहाडी मूलका जनता लखेटिए । (५) 'उपनिवेश' को नारा तब उप्रान्त 'खस आर्य' को शोषणको जातिवादी नारामा परिणत गरियो । र (५) 'मधेस र देश' दुईवटा राष्ट्रिताको नारा ल्याइएको छ । यसरी अहिलेसम्म आइपुग्दा नेपाललाई विखण्डन गर्ने प्रयास भइरहेको छ । पश्चिमी दातृ संस्थाको प्रयोजनमा ल्याएको निजीकरण र खुला बजारमा आधारित 'नवउदारवाद' को उद्देश्य नेपाललाई असफल राज्य बनाउनु थियो । त्यसकै शृंखलामा आए अनेक थुप्रै कुरा । जस्तै नेपाली कांग्रेसबाट भट्टराई र गणेशमानको समाजवादी लाइनको पतन, २०४६ सालको आन्दोलनका सहयात्री वामपन्थीहरूसँग मुठभेडको अवस्थाको सिर्जना, पहिलो प्रतिनिधिसभाको विघटन, मध्यावधि निर्वाचन, मनमोहन अधिकारीको सरकारको षड्यन्त्रमूलक विघटन, प्राडोपोजेरो मनोग्रन्थिबाट निर्देशित राजनीतिमा घोडा व्यापारको संस्कृति र महाकाली सन्धि केही थोरै महत्वपूर्ण उदाहरण हुन्, 'राज्यलाई असफल' बनाउन ल्याइएका ग्रान्ड डिजाइनका । यसै शृंखलामा उदायो, माओवादी 'जनयुद्ध' नामको एउटा त्रासदीपूर्ण नाटक । यसका रणनीतिको प्रधानता तीनवटा कुरामा आधारित रहे । (१) वर्ग संघर्षलाई जातीय संघर्षमा रूपान्तरण गर्नु, (२) राज्यका आर्थिक संस्थाहरू लुट्नु र (३) राज्यका विकासका आधारभूत संरचना जस्तै विद्युत् उत्पादन गृहमाथि आक्रमण गर्नु । राज्यलाई असफल पार्ने खेलको यो अर्को कडी थियो र यो मूलतः भारतनियन्त्रित थियो । तर जातीयताको खेल भने 'माओवादीभित्र' पश्चिमी योजनाकै अंश थियो । यी दुवै कुरा 'रिम' भन्ने कम्युनिस्ट अन्तर्राष्ट्रिय संस्थाले माओवादीलाई हटाएबाट प्रमाणित हुन्छ । माओवादीहरू भारतको 'ग्रिप' मा पुगेकै कारणले पश्चिमी शक्तिले 'तराईलाई' केन्द्रित गरी बहुराष्ट्रियताको अवधारणा अगाडि बढाए । दुर्भाग्यवश गिरिजप्रसादलगायतका तत्कालीन नेताहरूले यस कुरालाई ख्यालै गरेनन् र सोच्ने प्रयास पनि गरेनन् । यसबेलासम्म आइपुग्दा नेपालका राजनीतिक दलहरू भित्र 'अन्तर्राष्ट्रिय गैरसरकारी संस्थाको ठूलो प्रभाव जमिसकेको थियो । हामीले देखेका छौं कसरी कार्टर फाउन्डेसनले 'मध्यस्थता' गर्न सक्ने अवस्था निर्माण पहिलो संविधानसभाको निर्वाचन तयारीताका । माओवादीका पश्चिम रुझान बढेकै कारणले 'अनमिन' समेत राज्यको सेनाप्रति पूर्वाग्रही र लडाकुप्रति उदार बन्यो । सात हजार लडाकुलाई २० हजारमा अनमिनले प्रमाणित गरिदियो । प्रचण्डजीको भिडियोले प्रस्ट पारेकै छ । जब माधव नेपाल प्रधानमन्त्री बने 'अनमिन' को म्याद थपिएन । जसरी अहिले भरखर यूएनका प्रतिनिधि नेपाल आउन जबर्जस्ती गरिरहेका छन्, त्यसरी नै 'अनमिन' नेपालमा दीर्घकालसम्म बस्न चाहन्थ्यो । न त शान्ति प्रक्रिया अगाडि बढिरहेको थियो न त संविधान निर्माणको । यस घटनापछि नेपालमा पश्चिमी वक्रदृष्टि घनीभूत भयो । के नेपालमा जातिगत सामूहिक भेदभाव भएकै हो ? यस प्रश्नमा पनि छलफल गर्नुपर्छ । हो, दलितहरूमाथि काठमाडौंका राजा जयस्थिति मल्लले चौधौं शताब्दीमा 'मानव न्यायशास्त्र' घोषणा गरी जनतालाई जातको आधारमा बाँडे । दलितहरूलाई 'अछूत' बनाए । तर यो व्यवस्थाका रचयिता 'झा, मि श्र र भट्ट' ब्राह्मणहरू थिए, जो तराईबाटै ल्याइएका थिए । नेपालको तत्कालीन सामाजिक संरचनामा तराईका मैथीली ब्राह्मणहरूको घनीभूत नियन्त्रण थियो । अहिले पनि अवस्था फेरिएको छैन । मधेसी नेताहरू मधेसीमाथि भेदभावको कुरा गरिरहेका छन्, तिनीहरूमध्ये कायस्थहरूको जनसंख्या ४४ हजार छ र नेपालको सरकारी जागिरमा उनीहरूको उपस्थिति उनीहरूको जनसंख्याको अनुमातमा पाँच गुणा बढी छ । राजपुतहरूको जनसंख्या पनि यस्तै छ । उनीहरूको सरकारी जागिरमा अनुपातमा चार गुणा बढी उपस्थिति छ । यस्तै तराई ब्राह्मणको जनसंख्याको अनुपातमा तीन गुणा बढी छ । तराईका विपन्न, दलित, आदिवासी मधेसीका नाममा यिनीहरू संविधानमा 'मधेसीलाई' समूह बनाएर त्यसको लाभ लिन सफल भएका छन् र राज्यको सत्ता दोहन गर्दै 'बहुराष्ट्रियता' को पश्चिमी बुद्धिलाई स्थापित गर्न लागिपरेका छन् । तर गरिब आदिवासी मधेसीहरू गरिबी र अभावमा पेलिएका छन् । यस अवस्थासम्म आइपुग्दा सत्तामा बसेका शासकहरू विदेशीका अगाडि लम्पसार भएर 'संविधान सशोधन' को लागि दौडधूप गरिरहेका छन् । म चुनौतीका साथ दाबी गर्छु, 'कायस्थ, राजपुत र तराई ब्राह्मणका संसद् सदस्यता, निजामती र अन्य व्यवस्थामा रहेका मानिसहरू गनेर जनसंख्याका आधारमा अनुपात निकाल्नुस्, नेपालमा को ठगिएको छ स्पष्ट देख्न सक्नुहुन्छ । हो, जनजातिको अनुपात निजामती सेवामा थोरै छ । इतिहास हेरौं । पहिलो र दोस्रो विश्वयुद्ध र सन् १९५२ देखि १९६८ सम्मको मलेसिया युद्धमा कति जनजातिका छोरा बेलायती सेना बनाइए ? बेलायतले उनीहरूलाई पेन्सन र तलब कति दियो ? पहिलो विश्वयुद्धमा दुई लाख पचास हजार, दोस्रो विश्वयुद्धमा चार लाख पचास हजार र मलेसिया विद्रोहमा सत्र हजार लगेकामध्ये कति बाँचेर नेपाल फर्किए ? अनि नेपालमा जागिर खान कति युवाहरू बेलायतले छोडेको थियो नेपालमा ? सन् १९४१ मा बेलायतले बलजफ्ती गाउँगाउँमा गएर, घरघर पसी खोज्दा जम्मा बाह्र हजार युवाहरू फेला परेका थिए, ती पनि युद्धमा लगिए । १४ वर्षकालाई १८ वर्ष उमेर लेखाएर लगियो । अहिले पश्चिमी संस्थाहरू 'खस आर्यले' जनजाति र मधेसीमाथि भेदभाव गरेका प्रतिवेदनहरू लेखिरहेका छन् । तर नेपालका राजनीतिक दलका युवा नेतासम्म यी तथ्यहरूमा छलफल गर्दैनन् । उनीहरू देशमा केही भएकै छैन नराम्रो भनी आराम फर्माइरहेका छन् । यसरी राष्ट्रको विरुद्धमा घोर षड्यन्त्रहरू भइरहेका छन् । नेपाललाई असफल बनाएर चीनलाई घेर्नु नै पश्चिमी शक्तिको रणनीति हो । नेपालमा बसेर चीनविरोधी रणनीति कार्यान्वयन गर्नु नै उनीहरूको धेय भएको छ । त्यसैले नेपाललाई कमजोर बनाउन उनीहरू जातीय र क्षेत्रीय विवादहरू सिर्जना गरिरहेका छन् । सरकारलाई यसमा कुनै चासो छैन । राजनीतिक दलहरूले थाहा पाउनुपर्ने हिजो भारतमा बस्ने नेपालीमाथि किन अत्याचार भएको थियो । कसरी सिक्किम भारतमा गाभ्न 'कुक होप' ले सिक्किमका राजासँग विवाह गरिछन् । कसरी नेपालीहरूलाई भुटानबाट निकालिएछ । अहिले समस्या 'सिलिगुडी कोरिडर र तराईको सम्बन्ध' सम्म आइपुग्दा मधेस एक प्रदेशको नारा किन आएको रहेछ । राजनीतिक दलभित्र यी कुरा छलफलको विषय बनिरहेका छैनन् । के स्वाभिमानी नेपालीलाई अझै पनि यी घटनाले चिन्तित र अचम्मित पार्दैनन् ? के नेपालको स्वतन्त्र अस्तित्वको लागि अब विशेष ढंगले सोच्ने अवस्था आएन ?"
तमोरको हत्या,"सन् १९८५ मा जाइकाले अध्ययन गरेको कोसी बेसिनअन्तर्गत तमोर (७६२ मेगावाट) सबैभन्दा आकर्षक जलाशययुक्त आयोजनाको रूपमा पहिचान भएको थियो । जलविद्युत् विकास नीति र त्यसअनुसारका ऐनकानुन लागू हुनुअघि नै जाइकाको सहयोगमा कोसी बेसिन अध्ययन भएर विभिन्न आयोजनाहरू पहिचान भएका थिए । उक्त अध्ययनका आधारमा जलविद्युत् र सिँचाइका गुरुयोजना (मास्टर प्लान) तयार भए । यी गुरुयोजनालाई असर नगर्ने गरी जलस्रोत उपयोगितासम्बन्धी सिद्धान्त अँगाल्दै सरकारले त्यसअनुसारको नीति, ऐन, नियमावली र कार्यविधि बनायो, जुन अद्यापि प्रचलित छ । अर्थात् गुरुयोजनाले पहिचान गरेका आयोजनालाई असर पार्ने गरी कुनै पनि संरचना निर्माण नगर्न नपाइने कानुनी र नैतिक अभ्यास छ । कुनै लगानीकर्ताले यस्ता गुरुयोजनाले कल्पना गरेका आयोजनालाई असर पर्ने गरी जलविद्युत् सर्वेक्षणको अनुमतिपत्र लिन पाउँदैनन् । विद्युत् विकास विभागले सुरुमै दर्ता गर्न अस्वीकार गर्छ । यो २०५० सालदेखि चलिआएको रीत मात्र होइन, कानुन पनि हो । तर यो रीत मुलुकका प्रभावशाली निकाय तथा व्यक्तिका हकमा भने लागू हुँदैन । गुरुयोजना भत्काउने कार्यको सुरुआत काबेली एको लाइसेन्स दिएर भयो । ३० मेगावाटको लाइसेन्स दिएर ७६२ मेगावाटको तमोरको हत्या गरियो । सन् २००५ मा तत्कालीन जलस्रोत मन्त्रालयले काबेली 'ए' को प्रतिस्पर्धा गरायो कसले कम दरमा विद्युत् खरिद गर्ने भनेर । त्यतिबेलाको विद्युत् विकास विभाग र जलस्रोत मन्त्रालयले जाइकाको बेसिन गुरुयोजनालाई पूर्णरूपमा बेवास्ता गरे, उनीहरूलाई काबेली ए 'निजी क्षेत्र' लाई सुम्पन हतार भयो । काबेली दान गर्दा त्यतिबेलाका दान गर्ने गराउनेहरूलाई केही लाभ प्राप्त भयो होला, तर मुलुकले रणनीतिक महत्वको, राष्ट्रिय आवश्यकता पूरा गर्ने र अत्यन्त सस्तो आयोजना गुमाउन पुग्यो । ७६२ मेगावाटको तमोर मारेर उनीहरूले ३० मेगावाटको आयोजना ब्युँताए, त्यो पनि १२ वर्ष व्यतीत भइसक्दा पनि निर्माण पूरा भएको छैन । लाइसेन्स मात्र ओगटिरहेको भनेर अख्तियार दुरुपयोग अनुसन्धान आयोगले काबेलीलगायत १४ वटा खारेज गर्न निर्देशन दियो । शक्ति र क्षमता नपुगेका स्वदेशी निजी क्षेत्रका जलविद्युत् आयोजना खारेजीमा परे, काबेलीसहित कोही मन्त्रिपरिषद्बाट ब्युँते र कोही अदालतबाट । काबेली खारेज गर्नु हुँदैन भनेर नाम चलेका सांसद पनि लागिपरे । खारेज गर्न नहुने रहेछ भनेर अख्तियारले पनि एकाएक बुद्धत्व प्राप्त गर्यो । तर अरू भने मरेको मर्यै भए । मुलुकले दीर्घकालीन रूपमा लोडसेडिङबाट मुक्ति पाउने दिशामा ऊर्जा मन्त्रालय उदास छ । काबेलीका कारण तमोर त्यसै पनि अयोग्य भयो नै । एकपटक मर्यादा उल्लंघन गरिसकेपछि पुनः त्यस्तै कार्य गर्ने चलन नयाँ होइन । तमोर बनाउनुपर्छ, राष्ट्रको आवश्यकता हो, सन्ततिको लागि यो अत्यावश्यक नै हो भन्ने थाहा पाउँदापाउँदै काबेलीको लाइसेन्स दिएर नपुगी तमोरको जलाशयमा आधा डुब्ने गरी अर्काे तल्लो हेवा (२१ मेगावाट) को पनि लाइसेन्स दिइयो । अहिले यो हेवा बन्दैछ । तमोर ध्वस्त परेको उन्मादमा १० हजार ८ सय मेगावाटको बहुचर्चित कर्णाली चिसापानीको डुबान क्षेत्रमा पर्ने गरी अर्काे लाइसेन्स अघिल्ला ऊर्जामन्त्री जनार्दन शर्माले दिए, बेथान कर्णालीका नाममा । जबकि जलविद्युत्को लाइसेन्ससम्बन्धी कार्यविधि, जुन शर्माले नै संशोधन गरी हस्ताक्षर गरेका हुन्, मा समेत गुरुयोजनालाई असर गर्ने गरी सर्वेक्षण अनुमतिपत्र नदिने प्रावधान छ । ऊर्जा मन्त्रालय भन्छ कर्णाली चिसापानी बन्ने कहिलेकहिले ? केही गरी त्यो बनेमा बेथान कर्णाली डुबे पनि डुबोस् । तमोरबाट सुरु भएको गुरुयोजना प्वाल पार्ने कार्य कर्णालीसम्म पुग्यो । अब कोसी, गण्डक र महाकालीअन्तर्गतका यस्तै रणनीतिक महत्वका आयोजनाहरू ध्वस्त पारेर धमाधम जथाभावी लाइसेन्स दिने प्रवृत्ति सुरु भएको छ नजिरका रूपमा । हिजो तमोर त्यति आवश्यक देखिएको थिएन, तर अहिले तमोर सबैभन्दा बढी आवश्यक मात्र होइन, आकर्षकसमेत देखियो । दुई अर्ब रुपैयाँ खर्चेर बूढीगण्डकी (१२ सय मेगावाट) को डीपीआर तयार भयो । तर यो निर्माण हुने निश्चित छैन । काबेली 'ए' का कारण तमोरको डीपीआर त परै जाओस्, ऊर्जा मन्त्रालयले सर्तसहितको अध्ययन गर्ने अनुमतिसमेत दिएन। जबकि तमोर कुनै व्यक्ति वा विदेशीले बनाउन खोजेको होइन, ऊर्जा सचिव आपैं अध्यक्ष भएको संस्था विद्युत् प्राधिकरणले हो । बूढीगण्डकीभन्दा धेरै ऊर्जा, उसको भन्दा आधा लागत र निर्माण अवधि कम भएको तमोर मारेर कोबली ए र हेवा निर्माण गर्नु नै मुलुकमा ऊर्जा विकास नहोस् भन्ने मनसाय हावी हुनु हो । काबेलीले वर्षभरि २०५ र हेवाले ११६ गेगावाट घन्टा अर्थात् कुल मिलाएर जम्मा ३२ करोड युनिट बिजुली उत्पादन गर्छ । जबकि तमोर एक्लैको वार्षिक ऊर्जा उत्पादन क्षमता तीन अर्ब ३५ करोड युनिट छ । गाई मारेर गधा पोसेको भनेको यही हो । जलाशययुक्त जलविद्युत् आयोजना चाहेको ठाउँमा निर्माण हुन सक्दैन । प्रकृतिले नै यसको अवस्थिति तोकिदिएको हुन्छ । भारतका समथर भूभागमा पानी जमाउन मिल्ने भइदिएको भए उसले कोसी, गण्डक र महाकालीजस्ता मुख्य नदीहरूमा नेपाललाई घात गरेर भए पनि सम्झौता गर्दैनथ्यो र नेपालको जलस्रोतमा आँखा लगाउँदैनथ्यो होला । कुलेखानी पहिलो र दोस्रोजस्ता जलाशययुक्त आयोजनाबाट अहिलेको कुल जडित क्षमता (९१५ मेगावाट) उत्पादन भएको भए विद्युत् प्राधिकरणले बर्सेनि १७ अर्ब रुपैयाँको बिजुली आयात गर्नु पर्दैनथ्यो । यस्ता जलाशययुक्त आयोजनाको उच्चतम विकास हुन सकेको भए पेट्रोलियम पदार्थको आयात (वार्षिक सय अर्ब रुपैयाँभन्दा बढी) गर्नु पर्दैनथ्यो । सन्ततिको भविष्यको लागिसमेत राज्यले प्राकृतिक स्रोतसाधनको संरक्षण गर्ने गर्छ । तर हामीकहाँ ठीक उल्टो छ । तत्कालीन स्वार्थ पूरा गर्न पाए भइहाल्यो । काबेली र हेवा क्षेत्र काटेर (४५० एमएएसएल) तमोरको अध्ययन गर्न ऊर्जा मन्त्रालयले लाइसेन्स दियो । अध्ययन गर्दै जाँदा दुई सय मेगावाटको तमोर अयोग्य देखियो । अब अर्काे लाइसेन्स दिनको लागि ऊर्जा मन्त्रालय तयार छैन । उसको एक मात्र चिन्ता काबेली र हेवा बिग्रेला कि भन्ने छ । समय व्यतीत भएका कारण हिउँदमा थोरै ऊर्जा उत्पादन गर्ने र विश्व बैंकको पट्यारलाग्दो प्रक्रियाले बढाएको लागतका कारण काबेली आर्थिक रूपले लगानी अयोग्य भइसकेको छ । यसको प्रवद्र्धक पनि सरकारले कुनै छुट्टै लाइसेन्स दिए वा प्रस्तावित तमोरले खरिद गरिदिए हुन्थ्यो भन्ने पक्षमा छ । जबकि काबेली बनाउँदा राज्यको ७६२ मेगावाट गुम्छ भन्ने ऊर्जा मन्त्रालयलाई भलीभाँती थाहा छ । यस्तो अमूल्य प्राकृतिक सम्पदा जोगाउनुपर्छ भन्ने चेत भएर पनि ऊ जड झैं बनेको छ । तमोरले काबेली र हेवाबाट उत्पादन हुने ऊर्जाको क्षतिपूर्ति दिएर पनि आकर्षक छ । ऊर्जा मन्त्रालयले काबेली र हेवालाई बोलाएर एउटा निचोडमा पुग्न सक्छ, तर गर्दैन । मुलुकले दीर्घकालीन रूपमा लोडसेडिङबाट मुक्ति पाउने दिशामा मन्त्रालय उदास छ । जबकि विदेशी निजी र स्वदेशका केही प्रवद्र्धकलाई गुरुयोजनामा परेका लाइसेन्स दिन ऊ उद्यत् छ र दिइरहेको पनि छ । यो प्रवृत्तिले ऊर्जा मन्त्रालयबाट मुलुकको जलविद्युत् विकास हुन्छ भन्ने कल्पना गर्न गाह्रो छ । किनभने नियत नै ठीक छैन । तमोरलाई अध्ययन गर्न दिँदा के बिग्य्रो ? अध्ययन गरेर हेर भन्न त सकिन्छ नि । ससर्त लाइसेन्स दिए भइहाल्यो । तर लाइसेन्सको अवधि नै सकेको तमोरलाई 'काबेली र हेवासित कुरा मिला' भन्छ । यस्तो कुरा मिलाउने मन्त्रालयले कि म्याद खुस्केको आयोजनाले ? अभिभावक तमोर कि मन्त्रालय ? यस्ता अनेकौं प्रश्न छन्, जसले ऊर्जामा आत्मनिर्भर हुन स्वयं मन्त्रालय नै बाधक देखिएको छ । भारतबाट बिजुली आयात गर्ने, पेटोलियम आयात गर्ने तर स्वदेशका यस्ता आकर्षक आयोजना हत्या गर्ने तर उचित व्यवस्थापन र संयोजन गरेर निर्माणको दिशामा लाग्न नसक्ने ऊर्जा मन्त्रालयको कमजोरी हो । कहाँसम्म भने एसियाली विकास बैंकले तमोरको विस्तृत अध्ययन गर्न दिएको १४ करोड रुपैयाँ अनुदानसमेत ऊर्जा मन्त्रालयले फर्काइदियो । अध्ययन नै नभएका १० वटा जलाशययुक्त आयोजनाबाट चार हजार एक सय ५३ मेगावाट (बूढीगण्डकीबाहेक) उत्पादन गर्ने कागज बोकेर मन्त्रालय कहिलेसम्म बस्ने हो ? असल नियत छ भने मन्त्रालयले काबेली र हेवालाई बोलाएर तमोर निर्माण गर्ने वातावरण बनाउने नेतृत्व लिनुपर्छ ।"
"फुटबल दर्शकबीच झडपमा पर्खाल भत्किँदा आठ जनाको मृत्यु,४९ जना गम्भीर घाइते",डाकार (सेनेगल) : सेनेगलको राजधानी डाकारमा स्थानीय फुटबल प्रतियोगितामा भएको दर्शकबीच झडप भएपछिको भागदौडका साथै फुटबल मैदानसँगैको पर्खाल भत्किँदा कम्तीमा आठ जनाको ज्यान गएको छ। शनिबार साँझपख भएको सो फाइनल खेलमा दुई पक्षका समर्थकबीच नै विवाद उत्पन्न भएको थियो । निर्धारित समयभित्र खेल नसकिएपछि थपिएको समयभित्र २१ को स्कोरमा युएस ओवाकम र स्टेट डे मबौरबीच खेल भइरहदा ती दुई पक्षका उनीहरुका पक्षधरको झडप भएको थियो । प्रहरीले झडपले उग्ररुप लिएपछि स्थितिलाई नियन्त्रणमा लिन प्रहरीले अश्रुग्याससमेत प्रहार गरेको थियो । समर्थकबीचको झडपपछि प्रहरीले अश्रूग्यास प्रहार गरेकाले दर्शक सवै एकैपटक भाग्न खोज्दा ठेलमठेल भएर पर्खाल भत्किन पुगेको थियो । भत्किएको पर्खालले च्यापिएर आठ जनाको मृत्यु भएको छ भने अरु ४९ जना गम्भीररुपमा घाइते भएका छन् । भर्खालको ढुङ्गा र इट्टाले पुरिएका र घाउ चोट लागेका घाइतेलाई उद्धारकर्ताले ढिलोगरी मात्र स्वास्थ्य केन्द्रमा पुयाउन सकेका थिए । उपचाररत ४९ मध्ये अधिकांशको अवस्था निकै गम्भीर रहेको छ । फुटबल खेल भईरहेका बेला हुने यस्ता घटना अफ्रिकामा दुर्लभ होईनन् । दुई महिना अघि मात्र पनि एङ्गोलामा खेल भइरहेका बेला भएको दुर्घटनामा परी १७ जनाको मृत्यु भएको थियो भने सयौँ घाइते भएका थिए । रासससिन्ह्वा
