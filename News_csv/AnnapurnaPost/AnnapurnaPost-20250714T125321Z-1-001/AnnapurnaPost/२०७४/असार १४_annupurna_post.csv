शीर्षक,विवरण
गोर्खाल्यान्ड आन्दोलनको समर्थन,"विगत केही समयदेखि नेपालीभाषी भारतीय क्षेत्र दार्जिलिङ, खर्साङ र डुबर्स आन्दोलनमा छ । त्यहाँको पश्चिम बंगाल सरकारले आफूहरूलाई अपमानित गर्ने गरी बंगाली भाषा लाद्न खोजेपछि आक्रोशित गोर्खालीहरूले गोर्खाल्यान्ड स्थापनाको आफ्नो स्थगित मागलाई पुनः उठाएका छन् । तर आफूलाई विश्वको सबैभन्दा ठूलो प्रजातन्त्रवादी मुलुक भएको दाबी गर्ने भारतको पश्चिम बंगाल सरकारले गोर्खालीहरूको मागलाई शान्तिपूर्ण समाधान गर्ने दिशातर्फ उन्मुख हुनुको सट्टा दमनको बाटो रोजेको छ, जसबाट अहिलेसम्म तीनजना आन्दोलनकारीको मृत्यु र केही घाइते हुन पुगेका छन् । दार्जिलिङ र आसपासका क्षेत्रहरूको जनजीवन व्यापक मात्रामा प्रभावित हुन पुगेको छ । बंगाल सरकारले ती क्षेत्रमा इन्टरनेट र टीभी सेवासमेत बन्द गरिदिएको छ । त्यहाँको जनजीवन आतंकित तुल्याउने गरी व्यापक मात्रामा सुरक्षा बल परिचालन गरिएको छ । यसबाट सरकारको अप्रजातान्त्रिक कार्यशैली मात्र प्रकट भएको छैन, सरकार आन्दोलनलाई दमन गरेरै तह लगाउने योजनामा रहेको छ भन्ने देखिन्छ । भारतमा गोर्खालीहरूले भाषिक एवं स्वशासनको अधिकारको माग गर्दै आन्दोलन उठाएको यो नौलो घटना होइन । उनीहरूले यसअघि सन् १९८०, २००७ र २०११ मा समेत आन्दोलन गरेका थिए । तर ती आन्दोलनहरू कहिले दार्जिलिङ गोर्खा पार्वत्य परिषद्को स्थापना त कहिले नेपाली भाषालाई भारतीय संविधानको आठौं अनुसूचीमा समावेश गर्ने जस्ता कुरामा लगेर टुंग्याउने कार्य गरियो । सरकार र गोर्खाल्यान्ड आन्दोलनकारीहरूबीच भएका समझदारीहरूविपरीत बंगाल सरकारले भने एकातिर दागोपापलाई प्रयोजनविहीन तुल्याउने र अर्कोतिर गोर्खालीहरूलाई जातीय आधारमा विभाजित गर्ने प्रयास जारी राख्यो । जुन कार्यले गोर्खाल्यान्डको आन्दोलन कमजोर हुन पुग्यो । षड्यन्त्र र दमनकारी उपाय सदैव सफल हुँदैन । बंगाल सरकारको नेपाली भाषालाई दमन गर्ने नीतिको प्रतिकारस्वरूप गोर्खाल्यान्ड आन्दोलनको पुनरोदय हुन पुगेको छ, जुन सकारात्मक पक्ष हो । किनभने, दार्जिलिङ क्षेत्र सन् १८२६ को सुगौली सन्धिपछि भारतीय भूभागको रूपमा रहँदै आएको छ । गोर्खालीहरूले त्यसै बेलादेखि भारतको स्वतन्त्रता, सुरक्षा र विकास अभियानमा महत्वपूर्ण भूमिका निर्वाह गर्दै आएका छन् । तर भारतीय, अझ खासगरी बंगाल सरकार उनीहरूलाई गोर्खा, बहादुर र चिया बगानका मजदुरभन्दा भिन्न र उच्च परिचय दिन चाहँदैन भारतमा मसुरी र नैनीतालसँगै पहाडकी रानीको रूपमा चिनिने दार्जिलिङ क्षेत्र विकास र निर्माणको हिसाबले पनि निकै पछाडि परेको छ । भारतले आफ्नै देशका स्वाभिमानी नागरिकहरूको न्यायपूर्ण आवाज कुल्चिँदै उनीहरूमाथि गरेका दमनपूर्ण कार्यहरू हेर्दा उसले नेपालविरुद्ध गर्ने गरेका गतिविधिसमेत सामान्य लाग्छन् । यसो हुनुको पछाडि भारत सरकारद्वारा गरिने सौतेलो व्यवहार जिम्मेवार रहेको प्रमाण खोज्न धेरै मेहनत गर्नु पर्दैन । यो कुरा दार्जिलिङबाट भारतीय लोकसभामा प्रतिनिधित्व गर्ने सत्तारुढ दलका सभासद् एसएस अहलुवालीयाले लोकसभामै बताएका छन् । यथार्थ यस किसिमको हुँदाहुँदै पनि बंगाल सरकारकी मुख्यमन्त्री ममता बनर्जी भने जारी आन्दोलनलाई आतंककारीको लेबल लगाउँदै यसलाई विदेशबाट हतियार उपलब्ध गराइएको छ भन्नेसम्मका गैरजिम्मेवार अभिव्यक्तिहरू दिन पछाडि परेकी छैनन् । यद्यपि आन्दोलनलाई केन्द्र सरकारको समेत उक्साहट रहेको भन्ने दाबी ममता बनर्जीको रहेको छ । तापनि आन्दोलनका बारेमा अझसम्म भारतको केन्द्रीय सरकारले कुनै स्पष्ट धारणा सार्वजनिक गरेको छैन । आन्दोलनको स्वरूप शान्तिपूर्ण भए पनि बंगाल सरकार भने यसलाई हिंसात्मक स्वरूप दिन र सोही निहुँमा दमन अभियान चर्काउने योजनामा रहेको देखिन्छ । आन्दोलनमा नेपालीभाषीहरूको उत्साहजनक सहभागिता रहेको पाइन्छ । उनीहरूले मातृभाषा नेपाली, हामी सबै गोर्खाली', ममता बनर्जी सुन्दैछ, हाम्रो माग गोर्खाल्यान्ड', हाम्रो भूभाग फर्काइदेऊ, हाम्रो भूभाग गोर्खाल्यान्ड' जस्ता नारा लगाउने गरेका छन् । अब गोर्खाल्यान्डको स्थापना त्यहाँका गोर्खालीहरूको जीवनमरणको सवाल बन्न पुगेको छ । आन्दोलनमा महिला एवं युवतीको सहभागिता निकै रहेको देखिन्छ । आन्दोलनको पक्षमा भारतभरि नै समर्थनको वातावरण देखा परिरहेको छ । गोर्खाल्यान्डको औचित्यताको बारेमा बंगाली विज्ञहरूसँग अन्तक्र्रिया गर्नेक्रममा डा हर्कबहादुर क्षेत्रीलगायतका व्यक्तिहरूद्वारा प्रस्तुत तर्कको अगाडि बंगाली विज्ञहरूको लाचारीपूर्ण अवस्था हेर्दा गोर्खाल्यान्ड आन्दोलनले नैतिक विजय प्राप्त गरिसकेको अनुभूति जोकसैलाई हुनु स्वाभाविक देखिन्छ । यसरी भारतले आफ्नै देशका स्वाभिमानी नागरिकहरूको न्यायपूर्ण आवाज कुल्चिँदै उनीहरूमाथि गरेका दमनपूर्ण कार्यहरू हेर्दा उसले नेपालविरुद्ध गर्ने गरेका गतिविधिसमेत सामान्य लाग्छन् । भारतले नेपालविरुद्ध अन्तर्राष्ट्रिय कानुन एवं सभ्य समाजमा स्वीकार गर्नै नसकिने किसिमका व्यवहार गरिरहेको छ ।यतिबेला उसले दार्जिलिङेहरूमाथि गरेको दमनपूर्ण व्यवहार हेर्दा भारत नेपालप्रति मात्र नभएर नेपाली जातिप्रति नै पूर्वाग्रही छ भन्ने कुरा राम्रोसँग प्रमाणित हुन आउँछ । त्यसो नभएको भए झारखण्ड, छत्तीसगढ, तेलंगाना र उत्तराखण्डजस्ता राज्यका नागरिकहरूको मागलाई सम्बोधन गर्न सहजरूपमा तयार हुने भारत गोर्खाल्यान्डको माग सम्बोधन गर्नसमेत तयार हुने थियो । त्यसैले गोर्खाल्यान्डको मागको समर्थनमा उभिनु यतिबेला प्रत्येक न्यायप्रेमी स्वाभिमानी नेपालीहरूको कर्तव्य हुन गएको छ । भारतले गोर्खाल्यान्ड आन्दोलनमाथि गरिरहेको दमनको विरोध र आन्दोलनकारी गोर्खालीहरूका पक्षमा उभिइरहँदा नेपालका एकथरी उपबुज्रुकहरूका आग्रहहरूतर्फ पनि ध्यान दिनुपर्ने हुन्छ । कारण उनीहरूले यस विषयलाई नेपालमा मधेसका मागहरूको विरोध गर्ने तर गोर्खालीहरूका मागलाई भने समर्थन गर्नेजस्तो भेदभावजन्य कुरो भनी टिप्पणी गर्नेछन् । तर यहाँनेर के स्पष्ट हुनु आवश्यक छ भने नेपालमा जारी मधेस आन्दोलन र गोर्खाल्यान्ड आन्दोलनबीच पूरै भिन्नता रहेको पाइन्छ । मधेस आन्दोलनको स्पष्ट लक्ष्य र गन्तव्य अझसम्म प्रस्ट हुन सकेको छैन, तर पनि आन्दोलनको नेतृत्वले आन्दोलनका मागहरूको रूपमा आफूहरूले भनेजस्तो संविधानको तर्जुमा हुन नसकेको, नेपालको मधेस भूभागलाई दुई स्वायत्त प्रदेशमा विभाजन गरिएको, नेपालको नागरिकता प्राप्तिको तरिका सरल नबनाइएको, हिन्दी भाषालाई नेपालको राष्ट्रिय भाषा बनाउन अस्वीकार गरिएको र पटकपटक भारतीय दूतावासको पहलमा सरकारले मधेसवादी दलका नेताहरूसँग सम्पन्न गरेका सम्झौताहरूलाई कार्यान्वयन नगरिएको भन्ने जस्ता कुरा उठाउने गरेको पाइन्छ । यी मागको प्रकृति हेर्दा ती सबै भारतप्रायोजित रहेको कुरा छर्लंग देखिन्छ । यसैगरी हामीकहाँ मधेसवादी दलका नेताहरूलाई यस किसिमका माग उठाउन उक्साउनेहरूमा मूलतः भारतीय दूतावास हुने गरेको छ । अनि तिनीहरूद्वारा प्रस्तुत मागहरू राष्ट्रहित र जनहितका पक्षमा छन् वा छैनन् ? भन्ने कुरा ख्यालै नगरी सत्ता स्वार्थबाट वशीभूत हुँदै तिनको परिपूर्ति गराइछोड्ने प्रतिबद्धता व्यक्त गर्नेमा एकथरी सत्ताका भोकाहरू रहेका छन् । तर तराई, पहाडका जनताको विशाल पंक्तिले ती कुराको समर्थन गर्दैन । यसो हुनुको कारण आन्दोलनका माग एवं तीसँग सम्बन्धित सम्झौताहरूको औचित्यता प्रमाणित हुन न सक्नु हो । विदेशी तत्वको सहमा सत्ता स्वार्थको लागि पर्दाभित्र गरिने सम्झौताहरूलाई आँखा चिम्लेर समर्थन गर्दै जाने हो भने राष्ट्रको स्वतन्त्र अस्तित्व नै खतरामा पर्ने देखिन्छ । यो यथार्थ हो, साना राष्ट्रहरूमा विदेशी शक्तिको स्वार्थ सत्तामा आसीन हुन पुगेका केही बिकाउ पात्रहरूलाई पक्रेर सकेसम्म तत्कालै आफ्ना उद्देश्यहरू परिपूर्ति गर्ने, त्यसो गर्न सम्भव नभए राष्ट्रलाई लामो समयसम्म विवाद र द्वन्द्वमा फसाइराख्ने हुने गर्दछ । अहिले नेपालमा त्यही भइरहेको छ । मधेस आन्दोलन आन्तरिक रूपमा सत्ता स्वार्थसिद्ध गर्ने र बाह्यरूपमा विदेशी हस्तक्षेप नित्याउने माध्यम भएको छ । यसविपरीत गोर्खाल्यान्ड आन्दोलन भारतलाई विभाजन वा कमजोर तुल्याउने कुनै पनि उद्देश्यले सञ्चालित आन्दोलन होइन । यो गोर्खालीहरूको बाहुल्य भएको क्षेत्रमा उनीहरूको स्वशासनलाई सुनिश्चित गर्ने उद्देश्यले चालिएको आन्दोलन मात्र हो । उक्त आन्दोलनलाई समर्थन गरिरहँदा भारतको आन्तरिक मामिलामा कुनै पनि किसिमको हस्तक्षेप हुँदैन । तर यसविपरीत नेपालको मधेस आन्दोलन नेपालमा विदेशीहरूको प्रवेशलाई वैधानिकता प्रदान गर्ने हेतुले सञ्चालित भएको देखिन्छ । यो मूलतः नेपालका अंगीकृत नागरिकताधारीहरूले राज्यको शासन व्यवस्थामा आफ्नो स्थिति मजबुत तुल्याउने उद्देश्यले प्रारम्भ गरेको आन्दोलन हो । यसको पछाडि नेपाललाई आफ्नो नियन्त्रणमा राख्न चाहने दिल्लीका योजनाकारहरू र नेपालस्थित भारतीय दूतावासको हात रहेको प्रमाणित भइसकेको छ । विशेषगरी यो तराईका भूमिपुत्रहरूको भावना भड्काएर उनीहरूमाथि आफ्नो हैकम थोपर्न चाहनेहरूको अभियान हो । यससँगै यस आन्दोलनलाई नेपालकै सत्तालिप्सा र आर्थिक वैभवको प्राप्ति जस्ता कुण्ठा पाल्ने केही बिकाउ व्यक्तिहरूले उकास्ने र भरथेग गर्ने गरेका छन् । गोर्खाल्यान्ड स्थापनाको मागको पछाडि कुनै किसिमको राष्ट्रविरोधी भावनाले काम गरेको छैन । यो त्यहाँको कुनै समुदायविशेषप्रति लक्षित पनि छैन । यो अधिकार प्राप्तिको आन्दोलन मात्र हो । यसबाट हाम्रा कथित मधेसवादी दलका नेताहरूले पनि धेरै कुरा सिक्न सक्छन् । गोर्खाल्यान्ड आन्दोलनलाई समर्थन गरिरहँदा हाम्रा नेपालीजनले पनि धेरै कुरा हेक्का राख्नुपर्छ । यतिबेला गोर्खाल्यान्ड आन्दोलनलाई कमजोर तुल्याउन र दमन गर्न बंगाल सरकारले कहिले त्यसलाई विदेशीहरूको उक्साहटमा भएको त कहिले आतंककारीको आरोप लगाउने गरेको छ । नेपालीहरूले केचाहिँ कुरा राम्रोसँग बुझिराख्नुपर्छ भने गोर्खाल्यान्ड आन्दोलनको सफलताको लागि पहिलो आवश्यक कुरो भनेकै उक्त आन्दोलनप्रति भारतीय गोर्खालीहरूसँगै अन्य भारतीयहरूको समर्थन हो । तत्पश्चात् मात्र भारतको बंगाल एवं केन्द्र सरकारमाथि नैतिक दबाब उत्पन्न गर्ने प्रयोजनको लागि नेपाललगायत विश्वका अन्य भूभागमा बस्ने नेपालीहरूसँगै न्यायप्रेमी विश्व जनमतको समर्थनको महत्व रहन्छ । नेपालीहरूमध्ये एकथरीले यस विषयलाई ग्रेटर नेपालको नारासँग जोडिदिने र अर्काथरीले चाहिँ गोर्खाल्यान्ड समर्थकहरूले भारतमै बसेर आन्दोलनको लागि समर्थन जुटाउने र दबाब सिर्जना गर्ने हेतुले उठाएका कुरालाई अन्यथा अर्थ लगाउँदै गोर्खाल्यान्ड आन्दोलनविरुद्ध नै विषवमन गर्ने हदसम्म उत्रने गरेको पाइयो । यो गैरजिम्मेवार एवं अपरिपक्व व्यवहार हो । यसले गोर्खाल्यान्ड आन्दोलनलाई कमजोर तुल्याउन र दमन गर्न चाहनेहरूको अभीष्टलाई सघाउने कार्य मात्रै गर्दछ । यहींनेर के कुरा पनि बिर्सनु हुँदैन भने विदेशी भूमिमा त्यहाँको नागरिक भएर बस्नु गोर्खाली एवं प्रवासी नेपालीहरूको रहरको विषय होइन । यो उनीहरूको ऐतिहासिक बाध्यता पनि हो । भारतका दार्जिलिङ, आसाम, सिक्किम, मणिपुर, देहरादूनलगायतका भूभागहरू र भुटान, बर्मालगायतका मुलुकहरूमा बसोबास गर्ने नेपाली मूलका नागरिकहरूले अनेकौं प्रतिकूलताबीच नेपाली भाषा एवं संस्कृति जगेर्ना गर्न महत्वपूर्ण भूमिका खेलेका छन् । त्यस कार्यको प्रत्येक नेपालीले सराहना गर्नुपर्छ । उनीहरूको कार्यबाट शिक्षा लिनुपर्छ । यस सन्दर्भमा नेपाल नामको छुट्टै राष्ट्रको पहिचानसहित बाँचिरहँदा पनि हामीले गर्न नसकेको कार्य उनीहरूले गरेका छन् । बरु उल्टै सत्ता स्वार्थदेखि लिएर झीनामसिना स्वार्थपूर्तिको लागि नेपाललाई विश्वका दरिद्र मुलुकहरूको कोटीमा पुर्याउने कार्य हामीले गरिरहेका छौं । अझ भन्ने हो भने हामीले देशको स्वतन्त्र अस्तित्वको जगेर्नासम्म गर्न सकिरहेका छैनौं । यसरी माल पाएर पनि चाल नपाउने' उखान चरितार्थ गर्ने कार्य यतिबेला नेपालका नेपालीहरूद्वारा भइरहेको छ । विदेशीको जुठोपुरो खाने प्रलोभनमा नेपाली भाषाको स्वरूप बिगार्न पछि नपर्ने जस्ता कार्य गर्नबाट समेत हामी चुकेका छैनौं । यस्ता हुतिहाराहरूले गोर्खाल्यान्डको आन्दोलनप्रति गैरजिम्मेवार टिप्पणी गर्नु शोभनीय कुरा हुन सक्दैन । गोर्खाल्यान्डको स्थापना हुन सक्यो भने त्यो गोर्खालीहरूको स्वशासनका दृष्टिले मात्र नभएर नेपाली भाषा र संस्कृतिको संरक्षणको हिसाबले समेत महत्वपूर्ण कुरो हुनेछ । त्यसैले गोर्खाल्यान्ड आन्दोलन त्यस क्षेत्रका नेपालीको मात्र नभएर नेपाली जातिकै सरोकारको विषय हुन पुगेको छ । कुनै नेपालीले कुनै स्वार्थ एवं पूर्वाग्रह प्रेरित भएर त्यसको विरोध गर्दछ भने उसले जानीनजानी आफ्नो घर पनि सुरक्षित नराख्ने र अरूलाई पनि घर बनाउन नदिने' भन्ने उखान सार्थक तुल्याउने कार्य गरिरहेको हुनेछ । यसरी एकातर्फ पाकिस्तान जस्ता छिमेकीहरूले आफ्नो सीमा क्षेत्रमा अतिक्रमण गरे भन्दै रडाको मच्चाउने र अर्कोतर्फ हतियार बोकेर उनीहरूको सीमासुरक्षाको लागि लड्ने गोर्खालीहरूले आफ्नो अधिकारको माग गर्दा उल्टै आतंककारी भन्दै दमन गर्ने भारतीयहरूको व्यवहारले निकृष्टताको पराकाष्ठा नाघेको छ, जुन कुरोलाई भारतीय सेनामा कार्यरत गोर्खाली जवानहरूले समेत प्रतिवाद गरिसकेका छन् । यस प्रसंगमा डा हर्कबहादुर क्षेत्रीले बंगाली विज्ञहरूसँगैको अन्तक्र्रियामा भारतीयहरूलाई लक्षित गर्दै याद राख ! जतिबेला तिमीहरू अंग्रेजहरूको गुलामी गर्दै थियौ, त्यतिबेला गोर्खालीहरू अंग्रेजहरूविरुद्ध लड्दै थिए भनी प्रकट गरेको अभिव्यक्ति सटिक हुन आउँछ । त्यसैले भारतीयहरूले गोरखाल्यान्डको माग पूरा गर्नुपर्छ । यससँगै उनीहरूले आफैं काठको घरमा बसेर छिमेकीहरूको घरगोठमा आगो झोस्ने कार्यसमेत तत्काल बन्द गर्नुपर्छ । भारत के कुरामा पनि स्पष्ट हुनु जरुरी छ भने उसको आफ्नै दबाबमा नेपालमा अंगीकृत नागरिकता प्राप्त गर्ने विहार र उत्तरप्रदेशका भैयाहरूले औंलो दिँदा डुडुल्नो निल्ने कार्य गर्नु र आफ्नो पैत्रिक थलोमा त्यहाँको सरकारको दमन र भेदभाव सहेर बसेका गोर्खाल्यान्डवासीहरूले स्वशासनको अधिकारको माग गर्ने कुराबीच भिन्नता छ । यो कुरा मनन गर्दै भारतले नेपाली जातिविरुद्धको आफ्नो अभियान तुरुन्त रोक्नुपर्छ । उसले दक्षीण एसियामा मञ्चन गरिरहने आफ्नो खुट्टामा आफैं बन्चरो हान्ने' खेल तुरुन्त बन्द गर्नुपर्छ । यसमा नै भारत एवं दक्षिण एसियाको हित सन्निहित छ ।"
लोकतन्त्र अर्थात् आमनिर्वाचन,"दोस्रो चरणको स्थानीय निर्वाचनमा मतदाताले भोट हाल्नुअघि यो लेख पाठकहरूका हातमा परिसकेको हुनेछ । मतदान गर्न जानेहरूले पढिसकेर अथवा मतदान गरिसकेपछि यो आलेख पढ्ने विश्वास गरिएको छ । लोकतन्त्र वास्तविक अर्थमा जनताको शासन हो । बहुमतको शासन !जनता आफैंले चुनेका प्रतिनिधिहरूमार्फत आफूमाथि शासन सञ्चालन नै लोकतन्त्र हो । लोकतन्त्रको शासक प्रत्येक नागरिक स्वयं हो । सबै जनता गएर प्रत्यक्ष शासन गर्न प्राविधिक कारणले अप्ठेरो पर्ने भएकाले निर्वाचन विधि अपनाएर लोकतन्त्र सञ्चालन हुने गर्छ । हरेक व्यक्ति गएर काम गर्दा हुलमुल, ठेलमठेल र भद्रगोल हुने भएकाले आफ्नो अंशलाई निर्वाचनमार्फत पठाएर आफैं सहभागी हुँदै आफूमाथि शासन सञ्चालन गर्न स्वच्छ, स्वतन्त्र र विश्वसनीय निर्वाचन विधि अपनाइएको हो । त्यसैले संसारभर निर्वाचनलाई लोकतन्त्रको प्रमुख पर्व भनिएको हो । बालिग मताधिकारको आधारमा मतदाताबाट व्यक्त गोप्य मतदानबाट उनीहरूका प्रतिनिधि निर्वाचित हुन्छन् । मतदाताको मत उनीहरू आफैंले चुनेका प्रतिनिधिमार्फत अभिव्यक्त हुने पद्धति नै लोकतन्त्र हो । मतदाताको मतलाई निर्वाचनले मतदाताको शासनमा वैधानिक रूपमा रूपान्तरण गरिदिन्छ ।तर लोकतान्त्रिक शासन व्यवस्थाको खेलको यो नियमलाई कार्यान्वयन गर्न नेपालको संविधानले तोकिदिएको समयमा जनताकै प्रतिनिधिहरूले कार्यान्वयन गरेनन् । संविधानमै तोकिएको छ, ०७४ माघ ७ गते भित्र स्थानीय, प्रान्तीय र संसदीय निर्वाचन गरिसक्नू । यो हदम्याद संविधानले तोकिदिएको अन्तिम हो ।संविधान बनेको ६ महिनाभित्र निर्वाचन प्रक्रिया सुरु हुने र अर्को ६ महिनाभित्र निर्वाचन सम्पन्न भएर संघीय लोकतान्त्रिक गणतन्त्रको संरचना तयार भई त्यो कार्यान्वयन हुने अपेक्षा गरिएको थियो ।झट्ट हेर्दा मधेसी दलका नेताहरू नै चुनाव हुन नदिन लागेको देखिन्छ, तर यसका मतियार कांग्रेसमाओवादी र एमाले हुन् । भारतीय नाकाबन्दी सकिएपछि त्यतिबेलाका प्रधानमन्त्री केपी ओली निर्वाचनको तयारीमा त लागे, तर उनको सरकारलाई नै विस्थापित गरियो । यद्यपि प्रतिपक्षी नेताको रूपमा उनी निर्वाचनको पक्षमा लागिरहे, फलस्वरूप ओलीले राजनेताको छवि बनाए । ओलीले यही कारण कांग्रेस र माओवादीको संयुक्त गठबन्धनलाई आच्छुआच्छु बनाइरहेका छन् । राजनीतिक नेतृत्व हावामा होइन, जनतामा हुन्छ भन्ने मधेसी नेताहरूले बुझ्न सकेको पटक्कै देखिएन । निर्वाचन समयमा भएपछि राज्य, संविधान र संवैधानिक निकायहरू बलिया हुने अपेक्षा गरिएको थियो, तर यसो हुन पाएन । राज्य कमजोर भयो र अरू नै बलवान् बने । राजनीतिशास्त्रको भनाइ नै छ, राज्य कमजोर भयो भने जनता कमजोर हुन्छन् । राजनीतिशास्त्रका एक प्राध्यापकले भने, यहाँका केही पहुँचवालाहरूले ठानेका छन्, राज्यभन्दा पार्टी ठूलो हो, तर होइन । उनीहरूले बुझिराखे हुन्छ, पार्टी भनेको अस्थायी कुरा हो राज्य र जनता मात्रै स्थायी हुन् । तर नेपालीहरूको विडम्बना उनले दिक्क बन्दै बताए, जनताले चुनेर पठाएका प्रतिनिधिहरूले नै स्थायी कुरालाई कमजोर र अस्थायी कुरालाई बलियो बनाइरहेका छन् । नेपाली राज्यका भित्री खेलाडीहरू बाहिर परेका छन् र बाहिरी खेलाडी भित्री खेल खेलिरहेका छन् । यसले गर्दा नैं यहाँ उल्टोपाल्टो परेको हो । ०४६ सालको परिवर्तनपछिका लगभग तीन दशक बित्न लागिसक्दा पनि आम जनताबीच असमानता दिनदिनै बढिरहेको छ । गरिबी चरम छ र युवाहरू विदेश पलायन गरिरहेछन् ।यही उल्टोपाल्टोले व्यवस्थापिका कार्यकारी काम गरिरहेको र कार्यकारीले व्यवस्थापकीय काम गरिरहेको हो । बजेट नै हेर्नुहोस्, उनले भने जनताको शासनमा स्थानीय निकायलाई जम्मा ११ प्रतिशत (बढीमा १७ प्रतिप्रतिशत) मात्र छुट्ट्याइएको छ । अरू सबै बजेट माथिमाथि नै खर्च गरिने गरी बाँडफाँट गरिएको छ । त्यसैले नेपालमा हरेकपटक सानो परिवर्तनलाई पनि क्रान्ति भनेर दीपावली गरिन्छ । तर तपाईंलाई थाहा छ, यहाँ सात साल होस् वा सत्र साल, छत्तीस साल होस् वा छयालीस साल, ०५८ साल होस् कि ०६२६३ दीपावली आम जनताले होइन, यहाँका एलिट (सम्भ्रान्त) हरूले मात्रै गरे । आम जनताले अझै पनि दीपावली गर्ने दिन देख्न र भोग्न पाएको छैन । यसलाई मैले 'सेयरहोल्ड' को परिवर्तन भन्ने गरेको छु, 'स्टेकहोल्डर' को होइन ! सेयर होल्डरको परिवर्तन सीमित मात्राको हुन्छ, तर स्टेकहोल्डरको परिवर्तन व्यापक हुन्छ । त्यसैले यहाँ शेरबहादुरले पहिलोपल्ट ३६ किलोको माला लगाएर सुदूरपश्चिममा आफ्नो एकलौटी शक्ति प्रदर्शन गरे । त्यसपछि एमालेका झलनाथले पनि त्यति नै किलोको माला लगाएर देउवालाई चुनौती दिए । प्रचण्डले त ५६ केजीकै माला लगाएर आफ्नो भीमकाय रूप प्रदर्शन गरे । जबकि देउवाखनालप्रचण्डले सामान्य जनतालाई त्यस्ता माला लगाइदिनुपर्ने थियो, यदि उनीहरू वास्तविक जनताबाट चुनिएका थिए भने । तर उनीहरूले के गरे भने, ईश्वरलाई एउटा फूल चढाए पुग्ने देशमा आफू नै ठूला हौं भनेर मपाईंत्व प्रदर्शन गर्दै भीमकाय माला भिरे । लोकतन्त्रको योभन्दा ठूलो खिल्ली के हुन सक्छ ? यस्ता वाहियात काम उनीहरूले किन गरे भने उनीहरूले यो देश र जनता नै चिनेका छैनन् । चिनेका भए यस्ता बेवकुफ काम कदापि गर्ने थिएनन् । देशको इतिहास अध्ययन गरेका छैनन् । यिनलाई सल्लाह दिने सल्लाहकारहरू पनि उल्लुके पट्ठे नै सावित भए । त्यस्ता मूर्ख नहुँदा हुन् भने यिनले सात, सत्र, छत्तीस, छयालीस, अन्ठाउन्न र त्रिसट्ठी सालमा भएका कुराबाट केही ज्ञान अवश्य दिनेलिने थिए । आफ्नै देशको इतिहास खोतलेका भए यिनले थाहा पाउने थिए, नेपालमा जहिले पनि कमजोरले बलियालाई सत्ताच्युत गरेका छन् ! सात सालमा राणाहरू शक्तिशाली थिए, तर कमजोर कांग्रेसले जनतासँग मिलेर राणशासन समाप्त पारिदियो ।सत्र सालमा कमजोर राजाले दुईतिहाइ मत पाएको कांग्रेसलाई सत्ताच्युत गरिदिए । छत्तीस सालमा प्रतिबन्धित र कमजोर कांग्रेसकम्युनिस्टले राजालाई जनमत संग्रहमा जान बाध्य बनाइदिए । तर जनमतबाट जितेको भनेर ५५ प्रतिशतको धक्कु देखाएर राजावादी पञ्चहरूले ४५ प्रतिशत मत ल्याउने बहुदलवालालाई पेले । फलस्वरूप कांग्रेसकम्युनिस्टले जनतासँग मिलेर राजाको पञ्चायती शासनलाई नै नारायणहरि बनाइदिए । बहुदल आएपछि ०४८ मा संसद्मा बहुमत ल्याएको कांग्रेसको हैकमवादलाई ०५२ को मध्यावधि निर्वाचनमा एमालेले ठेगान लगाइदियो । ०५२ मा माओवादीहरूले कांग्रेसएमालेको बहुदलीय तुजुकलाई दसबर्से सशस्त्र युद्ध गरेर हावाकावा बनाइदियो ।माओवादीको पहिलो संविधानसभा निर्वाचनमा कायम भएको चुरीफुरीलाई दोस्रो संविधानसभाले भस्याकभुसुक बनाइदियो । इतिहासका यी निर्णायक मोडहरूबाट शिक्षा लिन सकेको देखिएन । तपाईंले देख्नुभयो, ती प्राध्यापकले सोधे ? इतिहासबाट तिनले शिक्षा लिएको भए जनतालाई बलियो बनाउन लाग्थे । जनता बलियो भए राज्य बलियो हुन्छ र राज्य बलियो भए जनता बलिया हुन्छन् । तर नेताहरू पार्टी बलियो बनाउन लागे । व्यापारी, तस्कर, डन, माफिया, बिचौलिया, दलाल र समाजका असामाजिक तत्वहरूसँग अपवित्र गठबन्धन गर्न पुगे । यसैको कारण न नेताहरूले देश र जनताको लागि जीवन बलिदान दिनेलाई सम्मान गरे, न त योग्य र क्षमतावान्लाई राज्यका निर्णायक ठाउँहरूमा पुर्याएर जनताको पक्षमा काम नै गर्न सके । एउटाको शरीरको रगत झिकेर अर्काको शरीरमा हाल्नलाई त कतिथरी जाँच परीक्षण गर्नुपर्छ, जनताको शासनमा जथाभावी पार्टी, सरकार र संवैधानिक निकायलगायत राजदूत र अन्य नियुक्तिहरूमा नेताहरूले मनोमालिन्य गरे । त्यसले यहाँ स्थायित्व हुन नसकेको हो र अन्तरिम काल लम्बिएको हो । राज्य र जनताका संस्था कमजोर रहिरहेका हुन् । यही चक्रमा देश लामो समयदेखि फनफनी घुमिरहेको छ । यस्तो बेलामा स्थानीय निर्वाचन हुँदैछ, जो धेरैअघि नै भइसक्नुपर्ने थियो । यो जनताका लागि मजबुरीका नाम महात्मा गान्धी नै हो, किनारा लागेका एक राजनीतिकर्मीले मनको बह पोखे । उनले भने, जति चरण र जति फेरबदल गरेर भए पनि चुनावमा जान नेताहरू बाध्य भए । चुनाव यदि स्वतन्त्र, निष्पक्ष र धाँधलीरहित हुन सक्यो भने यो जनताको पक्षमै हुन्छ । निर्वाचनले जहिलेसुकै र जहाँसुकै तलका मानिसको नै सेवा गर्छ । किनभने निर्वाचन कर्मचारीतन्त्र होइन, जहाँ हाकिमको चाकरी गरे प्रमोसन हुन्छ । निर्वाचनमा तलका मानिसको नै पाउ मोल्नुपर्ने बाध्यता हुन्छ ! निर्वाचनले भाइभारदार बनेका नेताहरूलाई जनताको शरणमा लैजान्छ । राज्यमा जनताको अंश पुग्छ र राज्य बलियो बन्न थालिहाल्छ । राज्य बलियो भए जनता बलियो र जनता बलियो भएपछि राज्य बलियो हुन्छ ! आज भइरहेको दोस्रो चरणको स्थानीय निर्वाचनलाई नै हेरौं न । मधेसी पार्टीहरू जसले एकैपटकमा देशभर चुनाव हुन बाधाअवरोध खडा गरे । तर जब पहिलो चरणको निर्वाचन भयो, मधेसका जनता जसले चुनावबाट तथाकथित नेताहरूको जुन कायापलट भएको देखेका थिए, तिनले चुनावमा अपार चासो देखाए । अहिले जुनजुन नेता चुनाव हुनु हुँदैन भनिरहेका छन्, उनीहरू चुनावबाटै सांसद, मन्त्री, सभापति, गाउँनगरका अध्यक्ष, उपाध्यक्ष बने । अकूत सम्पत्ति, मानप्रतिष्ठा कमाए । नेता भए । श्रीमती, साली र प्रेमिकालाई जहाँजहाँ सक्थे नियुक्ति गराए । तर जब देशमा नयाँ संविधान आएर आम जनता, दलित र जातिजनजातिलाई इतिहासमै सबैभन्दा बढी अधिकार दियो । त्यसको कार्यान्वयन भएपछि उनीहरू पनि पुग्ने भए । केही नेताहरूले यसमाथि भाँजो हाल्न थालेको पत्तो पाएपछि उनीहरूकै कार्यकर्ता चुनावमा उम्मेदवारी दिन पुगे । अहिले तथाकथित नेताहरू एक्लिएका छन् । तराईका जनताका मुद्दा वेदानन्द झा र गजेन्द्रनारायण सिंहहरूले उठाएका भए पनि मधेस आन्दोलनलाई उच्चाइदिएको उपेन्द्र यादवको नेतृत्वले हो । एक मधेसका नेताले टेलिफोनमा भने, उपेन्द्र मधेसको नेता हुन लाग्यो भनेर उसको टाउकोमा बसेर कांग्रेसका महन्थ ठाकुर 'भुरीवाल' नेता बन्न हामफालेका हुन् । तिनै ठाकुर उपेन्द्रलाई पछाडि पार्न निर्वाचनको बहिष्कारमा लागे । उपेन्द्रले देखे, मधेसका वास्तविक जनताले निर्वाचन बहिस्कारको भुरिवालको लहैलहैमा लागेर जनताबाट टाढिनु र मधेसका ठूला जातको पकडमै पर्नु हुँदैन । उनले निर्वाचनमा सहभागिता जनाउने निर्णय गरे । तर राजपाका नेताहरूले चुनाव बहिस्कारको नाटक गरिरहेको बेला स्वतन्त्र रूपमा उम्मेदवार उठाएर जाली काम गरेको उदांग भयो । त्यसले चिनिएका नेताहरू पछाडि परेका छन् र उनीहरूले व्यक्तिगत भेटघाटमा गल्ती भयो भनी पश्चात्ताप पनि गर्न थालिसकेका छन् । उनले भने, मधेसमा जातीय विभाजन यति धेरै छ, त्यसको लागि यहाँका सर्प र जाली जातको लोककथा सम्झना गरे पुग्छ । कथाले भन्छ, सर्पभन्दा बढी हानि जाली जातले पुर्याउने भएकाले पहिला त्यसको हिसाबकिताब गर्नुपर्छ । उनले भने, उपेन्द्रले निर्वाचनमा भाग लिएर त्यही हिसाब मिलाएका हुन् । यसैले गर्दा भुरीवाल उनीमाथि खनिएका छन् । निर्वाचन हेर्न मधेस पुगेका एक अनुसन्धानकर्ताले विराटनगरबाट टेलिफोनमा भने, अलिअलि तर्साउन पटाका पड्काएर रिसको झ्वाँक पोखे पनि यो उनीहरूको राजनीतिक असफलताको पराकाष्ठा हो । बहिष्कारले उनीहरू एक्लो परेका छन् । लुकीलुकी स्वतन्त्र उम्मेदवार उठाउने चालले उनीहरू पूरै नांगिएका छन् । उनले स्थानीयसँग भएको कुराकानी सुनाउँदै भने, निर्वाचनपछि उनीहरूलाई झन् पश्चात्ताप हुने यसबाट जगजाहेर छ । किनभने लोकतान्त्रिक विधि र प्रक्रियामा नआउनेहरू विस्थापित हुन्छन् । राजनीतिक नेतृत्व हावामा होइन, जनतामा हुन्छ भन्ने मधेसी नेताहरूले बुझ्न सकेको पटक्कै देखिएन । आगे चुनावमा जनताको जो मर्जी!"
बूढीगण्डकी आयोजना र गेजुवा,"निवर्तमान ऊर्जामन्त्री जनार्दन शर्माले आफू सरकारबाट बाहिरिँदै गर्दा बूढीगण्डकी जलविद्युत् आयोजना चीनको सरकारी स्वामित्वमा रहेको गेजुवा ग्रुप कम्पनीलाई बिना प्रतिस्पर्धा सुम्पेपछि यो आयोजना अहिले चर्चाको शिखरमा छ । डा बाबुराम भट्टराई प्रधानमन्त्री भएको बेलामा सन् २०१२ को डिसेम्बरमा यो आयोजनाको सम्भाव्यता अध्ययन, विस्तृत डिजाइन प्रतिवेदन र टेन्डर डकुमेन्ट बनाउन भनेर विद्युत् प्राधिकरणले फ्रान्सको ट्र्याक्टबेल कम्पनीलाई परामर्शदाताको रूपमा चयन गर्यो । त्यसको लगत्तै बूढीगण्डकी आयोजना विकास समिति गठन गरियो, जसको अध्यक्षमा डा भट्टराईकै निकट व्यक्ति नियुक्त भए र त्यसपछि आयोजनाका सबै काम विकास समितिअन्तर्गत नै हुँदै आए । ट्र्याक्टबेलको तीनबर्से अध्ययनले बूढीगण्डकी नदीमा २६३ मिटर अग्लो डबलकर्भेचर आर्च ड्याम र त्यसको नजिकै पावरहाउस बनाई एक हजार दुई सय मेगावाट क्षमताको जलासययुक्त आयोजना बनाउन उपयुक्त हुने देखायो । विस्तृत अध्ययन र टेन्डर डकुमेन्टसमेत तयार भइसकेको, जग्गा अधिग्रहण र मुआब्जाको काम हुँदै गरेको र रिजर्भोयर क्षेत्रमा बनाइने रिङरोडको समेत टेन्डर भइसकेको अवस्थामा विकास समिति भंग गरेर कम्पनी मोडेलमा लगी फाइनान्स जुटाउनेलगायत आयोजना निर्माणको काम नेपालमा असफलसिद्ध कम्पनीलाई हतार गरी सुम्पेकोमा विभिन्न आशंका र टीकाटिप्पणी उब्जेका हुन् । यसका अलावा ट्र्याक्टबेलको डिजाइनमा पनि केही प्रश्न खडा भएका छन् । आयोजनाको अध्ययन र डिजाइन स्मेकको सन् १९७८ को प्रारम्भिक अध्ययनले दुई सयदेखि तीन सय मेगावाटको हुने भनेर देखाएको यो आयोजना नेपाल सरकारको १९८३८४ को प्रिफिजिबिलिटी अध्ययनले ६ सय मेगावाटको (ड्याम हाइट २२५ मिटर, वार्षिक इनर्जी २,४९५ गिगावाट आवर) हुने देखायो । विद्युत् प्राधिकरणले २०११ मा गरेको प्रिफिजिबिलिटीको रिभ्युले यो आयोजना ६ सय मेगावाटको बनाउँदा ११४ घन्टा र एक हजार एक सय ४० मेगावाटको बनाउँदा ६ घन्टा पिकिङमा चलाउन सकिने देखायो । यो रिभ्युले ६०० मेगावाट (२,६७४ गिगावाट आवर) को लागि फुल सप्लाइ लेभल पाँच सय २० मिटर र एक हजार एक सय ४० मेगावाटको लागि कम्तीमा ५४० मिटर चाहिने पनि देखायो । २०१३२०१५ को ट्र्याक्टबेलको अध्ययनले बाह्र सय मेगावाटको आयोजना बनाउँदा सुक्खायाम (पुसवैशाख) मा ८९ घन्टा र वर्षायाम (जेठमंसिर) मा ४१४ घन्टा ९१८ देखि बाह्र सय मेगावाटको रेन्जमा विद्युत् उत्पादन गर्न सकिने देखायो, जसबाट वार्षिक ३,३८३ गिगावाट आवर इनर्जी (सुक्खामा १,४०८ र वर्षामा १,९७५) प्राप्त हुने भयो । तर २०११ को रिभ्यु रिपोर्टमा दिइएको १९६४२००६ को डिस्चार्ज डेटालाई विश्लेषण गर्दा विस्तृत रिपोर्टमा भनिएजस्तो सुक्खायाममा ८९ घन्टा पिकिङ हुन सक्ने देखिँदैन । यो एरर अथवा जसरी पनि अग्लो ड्याम बनाउनुपर्छ भन्ने माइन्डसेटले काम गरेको भएर यस्तो भएको हुन सक्छ । ड्यामसाइटमा नापिएको पछिल्ला पाँच वर्षको डिस्चार्जको आधारमा यो इनर्जी २६५ ले बढ्छ भनिएको छ, तर छोटो समयको डेटालाई भरपर्दो नमानिने भएकाले त्यस्ता डेटा उल्लेख गरिएको छैन ।ड्याम हाइट र इन्स्टल्ड क्यापासिटी सुक्खायामको पिक आवरमा धेरै बिजुली निकाल्ने उद्देश्य भएकाले यो आयोजनाको ड्याम हाइट र इन्स्टल्ड क्यापासिटी बढी राखिएको हो । अहिलेको ड्याम हाइट प्रिफिजिबिलिटीको २२५ मिटरभन्दा ३८ मिटरले बढी छ । फुल सप्लाइ लेभल नै पहिलेको भन्दा २० मिटरमाथि रहेको र फाउन्डेसनको गहिराइ पनि रकफिल्ड ड्यामको भन्दा बढी चाहिने भएकाले यस्तो भएको हो । बढेको यो ३८ मिटरको हाइटले ६ सय मेगावाट पावर त बढाउँछ, तर त्यसबाट प्राप्त थप ऊर्जा भने त्यस्तै ६७ सय गिगावाटआवर मात्रै हुने देखिन्छ । विगतमा झैं अक्षम मान्छे भर्ती नगरी इमानदार र सक्षम मान्छे खोजेर आयोजना जिम्मा लगाउने र राजनीतिक सहमति कायम गरी बूढीगण्डकी आयोजना विकासलाई तीव्र गतिमा अगाडि बढाउनुपर्ने देखिन्छ । साथै, यो थप ऊर्जाले दिने आम्दानी थप हाइटले बढाउने खर्चको तुलनामा निकै कम हुने देखिन्छ । धेरै अग्लो ड्यामबाट सिर्जना हुने भूकम्प र पहिरोका जोखिमहरू ज्यादै ठूलो स्केलका हुन्छन् । त्यस्तै जग्गा अधिग्रहण, पुनर्वास र ड्यामको खर्च पनि ह्वात्तै बढ्न जान्छ । हाइड्रो र इलेक्ट्रोमेकानिकल इक्विपमेन्ट, पावरहाउस, वाटरवेको खर्च पनि बढ्न जान्छ र उच्च बाँध बनाउने ठेकेदार र कन्सल्ट्यान्टहरू पनि सीमित भएकाले तिनीहरू धेरै महँगा हुन्छन् । खर्चको हिसाबले पनि २२५ मिटर अग्लो ड्याम झन्डै डेढ खर्बमा बन्यो भने ३८ मिटर हाइट बढ्दा यसको खर्च अरू एक खर्बले बढ्ने देखियो । यो एक खर्बमा त ४५६ मेगावाटको माथिल्लो तामाकोसी (२,२८१ गिगावाटआवर) जस्ता दुइटा प्रोजेक्ट नै बन्छन् । स्मरण रहोस्, माथिल्लो तामाकोसीको सुरुको लागत अनुमान ३५ अर्ब मात्र थियो, तर भूकम्पलगायत विविध कारणले यसको खर्च बढेर ५० अर्बको हाराहारीमा पुग्ने देखिन्छ । अप्रिल २०१५ भूकम्पको केन्द्रबिन्दुको २० किलोमिटरभित्र पर्ने आयोजनास्थल उच्च जोखिममा रहेको भए पनि ड्यामको उचाइ अत्यधिक राखिएको र पहिल्यै गरेको साइस्मिक डिजाइनमा (ओबीई ०६ जी) त्यत्रो भूकम्प गइसकेपछि पनि कुनै रिभ्यु गरिएको देखिएन । त्यसैगरी ड्यामसाइटको देब्रे पाटोमा रहेको कमजोर चट्टानको पनि विस्तृत अध्ययन नगरी यति ठूलो संरचना राखिएको छ । जग्गा अधिग्रहणमा पर्ने जमिन पनि ५०५ भन्दा बढी खेतीयोग्य उर्वर भूमि छ र २६५ जति जंगल परेको छ । भौतिक पूर्वाधारमा १३२ किलोमिटर त मोटरेबल रोड र त्यसअन्तर्गतका ६ वटा पक्की पुलहरू र कयौं अफिसहरू डुब्नेछन् । फेवातालभन्दा १२ गुणा बढी क्षेत्रफल भएको यो जलासय निर्माणको क्रममा ८,११७ परिवारका झन्डै ४६ हजार व्यक्तिहरू विस्थापित हुनेछन् । प्रिफिजिबिलिटी रिपोर्टले भनेजस्तै २२५ मिटरकै हाराहारीमा ड्यामहाइट कायम गर्न सकेमा यो डुबान अत्यधिक खर्च र जोखिम धेरै न्यून गर्न सकिन्थ्यो । जसले गर्दा प्रोजेक्ट फाइनान्सियली पनि आकर्षक हुन सक्ने र निर्माण अबधि पनि दुई ढाइ वर्षले कम हुने थियो । उच्च बाँधहरू धेरै खर्चिला र जोखिमयुक्त हुने भएकाले यिनीहरू बहुउद्देशीय हिसाबले बनाइएका हुन्छन् । उदाहरणको लागि भारतको भगीरथी नदीमा अवस्थित २६०५ मिटर अग्लो टेहरी ड्यामबाट एक हजार मेगावाटको पम्पस्टोरेजसहित दुई हजार चार सय मेगावाट बिजुली निस्कनेछ । साथै ८ लाख ८७ हजार हेक्टर जमिनमा सिँचाइ र प्रतिदिन १२ लाख घनमिटर खानेपानी दिल्ली, उत्तराखण्ड र उत्तर प्रदेशका औद्योगिक सहरहरूमा पुर्याइनेछ । खर्चमा बूढीगण्डकीभन्दा निकै कम देखिने टेहरी ड्याम (२००६ मा १ अर्ब अमेरिकी डलर) फाइदामा भने निकै अगाडि देखिन्छ । उचाइको हिसाबले बूढीगण्डकीमा प्रस्तावित ड्याम संसारकै अग्लोमध्येमै पर्छ । हाल भएकामध्ये चारवटा र निर्माणाधीनमा ६ पटा ड्यामहरू मात्रै योभन्दा अग्ला रहेछन् । डबल कर्भेचर आर्च ड्याममा त यो संसारकै तेस्रो र दक्षिण एसियाको पहिलो ड्याम हुने रहेछ । पटकपटक सरकार परिवर्तन, नेपाल बन्द, आयोजना प्रमुख परिवर्तन भइरहने अस्थिर राजनीति भएको हाम्रो देशमा यति ठूलो परियोजना सम्पन्न गर्न पनि अन्यत्रभन्दा निकै बढी समय र खर्च लाग्न सक्छ, यो कुरा पनि मनन गर्नुपर्ने देखिन्छ । ट्र्याक्टबेलजस्तो अनुभवी कन्सल्ट्यान्टले क्लाइन्टको प्रेसर नभई यो साइटमा यति अग्लो ड्याम सुझाव नगर्नुपर्ने हो । स्मरणीय छ, यो आयोजना अध्ययनकै क्रममा कन्सल्ट्यान्टको खर्चमा सम्भावित ठेकेदारहरूलाई भेट्न तत्कालीन ऊर्जामन्त्री फ्रान्स घुमेको भन्ने खबर त्यतिबेला मिडियाले प्राथमिकताका साथ उठाएका थिए । यी विभिन्न कारणले बूढीगण्डकीमा २६३ मिटर अग्लो ड्याम बनाउने निर्णय पुनरावलोकन हुनुपर्ने देखिन्छ । ड्याम हाइट घटेपछि इन्स्टल्ड क्यापासिटी पनि त्यहीअनुरूप घट्न जान्छ । लागत खर्च र आम्दानी कुल बजेट २५९३ अर्ब नेपाली रुपैयाँ अनुमान गरिएको यो आयोजनाका खर्च यस प्रकार छन् । पूर्वाधार (५५ अर्ब), ड्याम (१०२६ अर्ब), पावरहाउस र वाटर वे (५५ अर्ब), वातावरणीय (६१ अर्ब) र कन्टिन्जेसी (३५ अर्ब) । वातावरणीय खर्च ६१ अर्बमध्ये ४५ अर्ब त जग्गा अधिग्रहण र पुनर्बासमा मात्रै छ, यति रकमले त माथिल्लो तामाकोसीबराबरको नयाँ प्रोजेक्ट नै बनाउन पुग्ने देखिन्छ । आयोजनाको आम्दानी भनेको वार्षिक ३३८३ करोड युनिट बिजुली बिक्री गरेबापत आउने मूल्य हो । हाम्रो सुक्खा इनर्जीको मूल्य वर्षाको इनर्जीको भन्दा झन्डै दुई गुणा बढी भएकाले यहाँ त सुक्खा इनर्जी कति निस्कन्छ भन्ने कुराले झनै महत्व राख्छ । सरसर्ति हेर्दा ६ सय मेगावाट र बाह्र सय मेगावाटको बूढीगण्डकीले दिने सुक्खा इनर्जीको परिमाणमा तीनचार सय गिगावाटआवरभन्दा बढी फरक नहोला । तसर्थ ६ सयबाट बाह्र सय मेगावाटमा जाँदैमा आयोजनाको आम्दानीमा त्यति धेरै वृद्धि हुने देखिँदैन । प्रतिमेगावाट लागत दुई हजार एक सय ६० अमेरिकी डलर हेर्दा आयोजना सस्तैजस्तो देखिए पनि अरू प्राइभेट आयोजनाजस्तो कमर्सियल लोनमा बनाउने र इक्विटीमा २०५ रिटर्न दिने हो भने प्रतियुनिट उत्पादन मूल्य २१५ सेन्ट पर्न जाने रहेछ, जुन प्राधिकरणले बिजुली बेचेर पाउने वा अरूसँग किनिराखेको मूल्यभन्दा तीन गुणाभन्दा बढी छ । यसको जडित क्षमता नै अत्यधिक बढी भएकाले प्रति मेगावाट खर्च ठिकै देखिएको हो । तर यो आयोजना अहिलेकै डिजाइनमा बनाउन मिल्ने फिजिबल आयोजना होइन । फाइनान्सियल सूचकांकहरूले पनि यो प्रोजेक्ट त्यति राम्रो देखाउँदैनन् (एफआईआरआर ७५, ईआईआरआर १५५५), यो पनि प्रतियुनिट इनर्जीको मूल्य १७९ सेन्ट मानेर गरेको जस्तो देखिन्छ, जुन अहिलेको स्टोरेज ट्यारिफ (१२४० रुपैयाँ) भन्दा डेढ गुणा बढी हो । सेडिमेन्ट इस्टिमेट जलासय आयोजनाको डिजाइन लाइफको निर्धारण सेडिमेन्ट कति आउँछ भन्ने लेखाजोखा गरेर गरिने हो । सेडिमेन्टको आकलन र म्यानेजमेन्ट सही तरिकाले गर्न सकिएन भने रिजर्भोयर छिट्टै भरिएर स्टोरेज क्षमता घट्न गई बिजुलीको उत्पादन कम हुन जान्छ भने टर्बाइन र अरू इक्विपमेन्टहरू बढी खिइएर छिटोछिटो बदल्नुपर्ने हुन्छ । डिजाइनमा प्रयोग भएको सेडिमेन्ट इन्फ्लो (१,९६० घनमिटर प्रति वर्ग किलोमिटर प्रतिवर्ष) र स्टोरेजलस भ्यालुहरू धेरै कम जस्तो देखिन्छ । रिजर्भोयरको लाइभ स्टोरेज ५० वर्षमा ७५ र १०० वर्षमा १३५ मात्र घट्ने देखाइएको छ, जुन त्यति विश्वासलाग्दो देखिँदैन । स्टोरेजलस मुख्यतः फ्लसिङ कहिले र कसरी गर्ने भन्नेमा भर पर्छ, जुन कुरा डिजाइन रिपोर्टमा उल्लेख गरिएको देखिँदैन । आयोजनाको खर्च र आम्दानीमा प्रत्यक्ष प्रभाव पार्ने सेडिमेन्टको अध्ययन र विश्लेषणमा पनि रिभ्युको आवश्यकता देखिन्छ । सिँचाइ र खानेपानी चितवनलगायतका क्षेत्रमा सिँचाइ र खानेपानी पुर्याउनका साथै थप ऊर्जा निकालेर यो आयोजनालाई धेरै अर्थमा बहुउद्देश्यीय बनाउन सकिन्थ्यो, तर विस्तृत अध्ययनले त्यस्तो गरेको देखिँदैन । बरु आश्चर्यजनक रूपमा बिजुली निकाल्न नमिल्ने तर परेमा सिँचाइ र खानेपानीको लागि भनेर रिजर्भोयरमा २७ मिटरको कन्जर्भेसन जोन (४४०४६७ मिटर, ५८२ करोड घनमिटर स्टोरेज) छुट्ट्याइएको छ । यो कहाँको सिँचाइ वा खानेपानीको लागि सोचिएको हो प्रस्ट छैन तर यसो हेर्दा सुक्खायाममा गण्डक क्यानलबाट भारततिर जाने पानीलाई बढाउने उद्देश्यले राखिएको हुनसक्छ । हुन त यो रिजर्भको पानी नछोड्दा पनि बूढीगण्डकीको पावरहाउसबाट निस्कने पानीले नै सुक्खायाममा गण्डकको पानीलाई अहिलेभन्दा औसतमा ५०५ ले वृद्धि गरिदिन्छ, तर यो रिजर्भले आवश्यक पर्दा अरू थप्ने काम गर्छ । कन्जर्भेसन जोनभन्दा माथि २९ मिटरको अर्को रिजर्भ लाइभ स्टोरेज (४६७४९६ मिटर, ९५२ करोड घनमिटर) राखिएको छ, जसलाई आवश्यक परेमा सुक्खायाममा बिजुली निकाल्न प्रयोग गर्न सकिने भनिएको छ । यस्ता ड्यामहरूमा सामान्यतया लाइभ र डेड स्टोरेजबाहेक अरू जोनहरू राखिँदैनन्, तर यहाँ किन अतिरिक्त जोनहरू राखेर ड्यामहाइट बढाइएको छ भन्ने रहस्यमय देखिन्छ । गण्डक क्यानल र लङटर्ममा भारतको रिभर लिंकिङ प्रोजेक्टलाई फाइदा पुग्ने गरेर यति अग्लो ड्याम डिजाइन गरिएको त होइन भन्ने आशंकालाई यस्ता कुराले धेरै बल पुर्याएको देखिन्छ । गण्डक पावरहाउस र प्रस्तावित सुपर त्रिशूली अनि सप्तगण्डकी हाइड्रो प्रोजेक्टहरूलाई केही फाइदा पुग्ने बताए पनि सुक्खायाममा गण्डक क्यानलको पानी बढ्न गई भारतलाई हुने फाइदाको सन्दर्भमा दुई देशबीचमा केकसरी बेनिफिट सेयरिङ गर्न सकिन्छ भन्नेमा यो विस्तृत रिपोर्ट मौन देखिन्छ । ईपीसी एन्ड एफ मोडेल हाइड्रोपावर निर्माणमा त्यति प्रचलनमा नरहेको ईपीसी एन्ड एफ मोडेल वास्तवमा ईपीसी मोडेल नै हो । तर यसमा फाइनान्स जुटाउने जिम्मेवारी पनि ठेकेदारकै हुन्छ । तर ठेकेदारको कन्ट्र्याक्ट प्राइस र पेमेन्ट मोड कस्तो हुन्छ, ड्याम हाइट र इन्स्टल्ड क्यापासिटीमा केही परिवर्तन हुन्छ कि हुँदैन भन्ने कुराहरू एअओयूमा प्रस्ट छैनन् । ठेकेदार नै नियुक्ति भइसकेको अवस्थामा कसरी कन्ट्र्याक्ट प्राइसमा नेगोसिएसन होला भन्ने कूतुहलताको विषय छ । गेजुवासँगको सम्झौताको बारेमा ठूला पार्टीका नेताहरूले खासै मुख खोलेका छैनन् । तर समयमा काम गर्न नसकेर हर्जाना तिर्नुपर्ने भएपछि ईपीसी ठेक्काको मर्मविपरीत माथिल्लो त्रिशूली ३ ए लाई ६० बाट ९० मेगावाट बनाउनुपर्छ भन्दै लबिङ गर्दै हिँडेको यही गेजुवाको पक्षपोषण गरेका तत्कालीन प्रधानमन्त्री बाबुराम भट्टराई, बूढीगण्डकी विकास समितिका पूर्व अध्यक्ष लक्ष्मीप्रसाद देवकोटालगायत सम्पूर्ण नयाँ शक्ति पार्टी भने यो सम्झौता राष्ट्रको हितमा छैन र यसमा भ्रष्टाचारको गन्ध आएको छ भन्दै विरोधमा उत्रेका छन् । यी विभिन्न घटनाक्रमले यो २५९३ अर्ब रुपैयाँ वास्तविक खर्च हुने बजेट हो अथवा यसमा केही कमिसनको अंश पनि घुसाइएको छ भनेर शंका गर्ने ठाउँ देखिन्छ । यो साइजको प्रोजेक्टको लागि छुट्ट्याइएको बजेट ज्यादै धेरैजस्तो देखिएको र कन्टिन्जेन्सी पनि धेरै राखिएकाले यो शंकालाई थप मलजल गरेको हो । अब गर्नुपर्ने काम १ काठमाडौं, चितवन, पोखरालगायतका ठूला लोडसेन्टरको नजिक रहेको यो आयोजना राष्ट्रको लागि धेरै महत्वपूर्ण भएकाले फाइनान्सियली भायबल नदेखिए पनि ड्याम हाइट र इन्स्टल्ड क्यापासिटी रिभ्यु गरेर निर्माणमा जानुपर्ने देखिन्छ । हामीलाई यो एउटा मात्रै जलासय आयोजनाले नपुग्ने भएकाले यो एउटै आयोजनामा पिकिङको नाममा धेरै अग्लो ड्याम रखेर भारजति आफूलाई फाइदा जति अरूलाई हुने गरी डिजाइन गरिनु हुँदैन । यसलाई बहुउद्देश्यीय बनाइनुपर्छ र रिभ्युको काम प्रतिष्ठित अन्तर्राष्ट्रिय कन्सल्ट्यान्ट अथवा प्यानल अफ एक्स्पर्टस् खडा गरेर गराउन सकिन्छ । २ कालीगण्डकी एमा जस्तो ट्रेडिसनल कन्ट्र्याक्टमा बनाउन नसकिने त होइन तर यो अत्यधिक महँगो प्रोजेक्टमा आफैं फाइनान्स जुटाउन गाह्रो हुनसक्ने भएकोले यहाँ ईपीसी एन्ड एफ मोडेल पनि राम्रो विकल्प हुन सक्छ । तर यति हुँदाहँदै पनि पद्धति मिचेर जसरी गेजुवालाई ल्याइएको छ, त्यो सरासर गलत छ । यो आयोजना गेजुवालाई नै दिने हो र उसले चमेलिया वा माथिल्लो त्रिशूली ३ए मा जस्तो विवाद गर्ने हो भने यो आयोजना ८ त के १६ वर्षमा पनि सकिने छैन र यसले तीन करोड नेपालीको टाउकोमा ऋणको भार बोकाई राष्ट्र डुबाउनेछ । सकिन्छ भने पारदर्शी तरिकाबाट अर्को ठेकेदार चयन गरेको राम्रो । यदि नसकिने हो भने तोकिएको समय र बजेट कुनै पनि हालतमा बढाउन पाइँदैन भनेर गेजुवासँग दह्रो सम्झौता गरिनुपर्छ र यसमा चीन सरकारको पनि ग्यारेन्टी खोजिनु वाञ्छनीय हुन्छ । यदि अर्को टेन्डर नै गरे पनि तल्लो छिमेकी फेरि जुर्मुराउनेछ र त्यतिबेला हामी यो प्रोजेक्ट उनीहरूको पोल्टामा जानबाट जोगाउन सक्छौं कि सक्दैनौं यसै भन्न सकिँदैन । गेजुवा कम्पनीले पनि उसले विगतमा चिलिमे, सान्जेन, चमेलिया र माथिल्लो त्रिशूली ३ए मा प्राप्त गरेका असफलताबाट पाठ सिकेर यो प्रोजेक्टलाई तोकिएको समय र बजेटमा सिध्याउन मेहनत गरेर लाग्नुपर्ने देखिन्छ । ३ यो राष्ट्रिय महत्वको आयोजनालाई सरकारले इमानदार भएर गम्भीरताका साथ अगाडि बढाउनुपर्ने देखिन्छ । विगतमा झैं अक्षम मान्छे भर्ती नगरी इमानदार र सक्षम मान्छे खोजेर आयोजना जिम्मा लगाउने र राजनीतिक सहमति कायम गरी आयोजना विकासलाई तीव्र गतिमा अगाडि बढाउनुपर्ने देखिन्छ । ४ प्रोजेक्टको डिजाइन टुंगो नलागुन्जेल साइटमा भएका जग्गा अधिग्रहण, मुआब्जा वितरण र रिङरोडका सबै काम स्थगन गर्नुपर्छ । नेपाल र बेलायतमा गरी झन्डै २० वर्ष हाइड्रो कन्सल्ट्यान्टको रूपमा काम गरिसकेका जलविद्युत् इन्जिनियर डा नेपाल वाटरप्लान नेपाल प्राइभेट लिमिटेडका प्रमुख कार्यकारी अधिकृत हुन् ।"
