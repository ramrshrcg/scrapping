शीर्षक,विवरण
वाम विजयपछि भारतको भूमिका,"नेपालमा हालसालै भएको निर्वाचनमा एमाले र माओवादी केन्द्र मिलेर बनेको वाम गठबन्धनले अत्यन्तै राम्रो विजय हासिल गरेको छ। चुनाव प्रचारका बेला दाबी गरे झैं उनीहरूले दुईतिहाइ बहुमत त प्राप्त नगर्लान्, तर उनीहरूले संघीय संसद्मा बलियो र आरामदायी बहुमत भने पाउनेछन्। सातमध्ये ६ प्रादेशिक संसद्मा पनि तिनीहरू सबैभन्दा बलिया शक्ति हुनेछन्। यी निर्वाचन सेप्टेम्बर २०१५ (असोज २०७२) मा जारी गरिएको नेपालको नयाँ संविधानअनुसार गरिएका थिए। यी निर्वाचनबाट प्रतिनिधिसभामा २७५ र ५५० प्रदेशसभाका सदस्यहरू चुनिनेछन्। प्रतिनिधिसभामा १६५ सिटका लागि पहिलो हुनेले जित्ने प्रत्यक्ष प्रणालीअन्तर्गत सांसदहरू निर्वाचित भएका छन् भने ११० जना समानुपातिक प्रणालीबाट छानिनेछन्। प्रादेशिक सभामा ३३० सिटमा प्रत्यक्षबाट र २२० सिटमा समानुपातिक प्रणालीबाट छानिन्छन्। संविधानअनुसार दुवै संसद्मा महिलाको प्रतिनिधित्व कम्तीमा पनि ३३ प्रतिशत पुर्याउनुपर्छ। प्रत्यक्ष निर्वाचनमा अत्यन्तै कम निर्वाचित भएकाले दलहरूले समानुपातिक प्रणालीबाट धेरै महिलालाई स्थान दिनुपर्नेछ। किन जित्यो वाम गठबन्धनले ? चुनावको केही समयअगाडि मात्रै बनेको वाम गठबन्धनले यस्तो अभूतपूर्व विजय कसरी हासिल गर्यो ? यसको पहिलो श्रेय गठबन्धनका नेताहरू एमालेका केपी शर्मा ओली र माओवादी केन्द्रका पुष्पकमल दाहाललाई दिनुपर्छ। तिनीहरूको थोरै भए पनि चामत्कारिक व्यक्तित्व छ। दुवैजना वाकपटु छन् र तिनीहरू प्रभावकारी रूपमा संवाद गर्न सक्छन्। तिनीहरूमा संगठनका बारेमा निर्णय लिन सक्ने क्षमता छ। उनीहरू छोटै समयमा राजनीतिक महत्वका निर्णयहरू लिन र अगाडि बढ्न सक्छन्। ती दुई दलका बलिया संगठन र उनीहरूको स्थिरता, शान्ति र समृद्धिको नाराले पनि यो अभूतपूर्व विजयमा सहयोग गर्यो। आपसी प्रतिस्पर्धा र द्वन्द्वात्मक सम्बन्ध भएका दुइटा कम्युनिस्ट पार्टीहरूले एकअर्काका उम्मेदवारलाई पूर्णरूपमा सहयोग गर्नेमा आशंकाहरू थिए। निवार्चन परिणामले त्यस्ता आशंकालाई गलत सिद्ध गरिदिएका छन्। वाम गठबन्धनको विजयमा शेरबहादुर देउवाले नेतृत्व गरेको कमजोर र दिशाविहीन नेपाली कांग्रेस र उक्त दल नेतृत्वको विपक्षी गठबन्धनको पनि परोक्ष रूपमा ठूलो सहयोग रह्यो। कांग्रेसले वाम गठबन्धनलाई चुनौती दिने उद्देश्यले मधेसवादी र गैरकम्युनिस्ट पार्टीहरूसँग लोकतान्त्रिक गठबन्धन बनाउन कोसिस गरेको थियो, तर त्यस्तो समूह बन्नै सकेन। व्यक्तिगत अहम्, राजनीतिक प्रभाव र लचकताको अभावमा कतिपय मधेसवादी नेताहरू कांग्रेसका प्रभावशाली उम्मेदवारविरुद्ध चुनाव लड्न मात्र पुगेनन्, एमालेको टिकटमा समेत लडेर निर्वाचन जिते। विमलेन्द्र निधिजस्ता कांग्रेसका केही उच्च तहका नेता मधेसवादी राष्ट्रिय जनता पार्टीका राजेन्द्र महतोबाट पराजित हुन पुगे। कांग्रेसको चुनावी प्रचार अभियान पनि आकर्षक रहेन। उसको प्रचारको मुख्य उद्देश्य वाम गठबन्धनले नेपालमा अधिनायकवाद ल्याउन सक्छ भनेर मतदाताहरूलाई तर्साउनु रह्यो, जसमा ऊ सफल भएन। जनताले के ठाने भने केही अतिवादी समूहबाहेक नेपालका कम्युनिस्ट पार्टीहरू विगतमा पनि चुनावमार्फत शक्तिमा आएका हुन् र राजनीतिक शक्ति र शासन प्रणालीमा कांग्रेस र मधेसवादी दलजस्ता लोकतान्त्रिक दलहरूसँग शक्ति साझेदार गरेका छन्। भारतले आफू नेपाली जनताको सच्चा मित्र भएको र उनीहरूको विकास प्रयासमा सहयोग गर्न चाहेको शब्दमा होइन, स्पष्टरूपमा व्यवहारमा देखाउनुपर्छ। कांग्रेसले आफ्ना विकासका एजेन्डाहरू राम्रोसँग बताउन सकेन र आफ्ना सफलताहरू पनि जनतामाझ राम्रोसँग लग्न सकेन। जस्तो नेपालको प्रजातन्त्रको संघर्षमा सधैं अग्रमोर्चामा भएको, नयाँ संविधान कार्यान्वयन गर्न महत्वपूर्ण भूमिका खेलेको र जटिल प्रतिकूलताका बीचमा १८ महिनाको छोटो अवधिमा संवैधानिक म्यान्डेटअनुसार स्थानीय, प्रादेशिक र संघीय संसद्को निर्वाचन गराएको। प्रतिनिधिसभामा प्रत्यक्षमा कांग्रेसले जम्मा २३ सिट जितेको छ, उक्त पार्टी समानुपातिकमा भने एमालेको धेरै नजिक छ। मधेसवादी दलले पनि निर्वाचनमा राम्रो परिणाम ल्याउन सकेनन्। प्रदेश २ बाहेक अरू ६ वटा प्रादेशिक संसद् र संघीय संसद्मा उनीहरूको उपस्थिति राम्रो हुने छैन। केही नेताहरूलाई छोडेर उनीहरूका चुनावी प्रचार अभियान उत्साह जगाउने खालका थिएनन्। प्रतिस्पर्धी राष्ट्रिय जनता पार्टी र उपेन्द्र यादवले नेतृत्व गरेका संघीय समाजवादी फोरम नेपाल बीचमा बलियो एकता हुन सकेन। विजय गच्छदार नेतृत्वको थारू समुदायको अर्को मधेसवादी दल त झन् चुनावकै मुखमा कांग्रेसमा मिसिन पुगेको थियो। त्यो एकताले न कांग्रेसलाई फाइदा गर्यो न त थारू समुदायलाई नै। सीके राउतले निर्वाचन बहिस्कार गरे र मतदातालाई नकारात्मक मतदान गर्न आग्रह गरे। उनले स्वतन्त्र मधेसको अभियान चलाइरहेका छन्। मधेसी समूहहरूबीचको विभाजनका कारण मधेसका मागहरूले राष्ट्रिय तहमा राजनीतिक स्वीकार्यता पाउन सकेका छैनन्। यो चुनावको अर्को महत्वपूर्ण पक्ष के हो भने नेपाललाई पुनः हिन्दु राज्य बनाउन चाहने र संवैधानिक राजतन्त्र पुनस्र्थापना गर्न माग गर्ने प्रतिगामी शक्तिहरू पत्तासाफ भएका छन्। राष्ट्रिय प्रजातन्त्र पार्टीका दुई समूहको पराजयले यसलाई स्पष्ट पारेको छ। प्रत्यक्षतर्फको निर्वाचनमा तिनीहरूका सबै नेताहरू पराजित भएका छन् भने राष्ट्रिय पार्टी बन्न समानुपातिकमा तीन प्रतिशत मत ल्याउन पनि असफल भएका छन्। राष्ट्रिय पार्टी बन्न नसकेका अरू दुइटा पार्टीले भने राम्रो गरेका छन्। ती हुन्, रवीन्द्र मि श्रले नेतृत्व गरेको विवेकशील साझा पार्टी र माओवादीका तर्फबाट प्रधानमन्त्री भएका भूतपूर्व प्रधानमन्त्री बाबुराम भट्टराईले नेतृत्व गरेको नयाँ शक्ति पार्टी। विवेकशील साझा पार्टीले संघीय र प्रादेशिक संसद्मा प्रत्यक्षतर्फ एकजना पनि उम्मेदवारलाई जिताउन नसके पनि समानुपातिकमा करिब दुई लाख मत पाएको छ र राजपापछि छैटौं ठूलो दल बनेको छ। नयाँ शक्ति पार्टीले राष्ट्रिय पार्टी बन्न समानुपातिकतर्फ मत प्राप्त गर्न नसके पनि प्रत्यक्षतर्फ प्रतिनिधिसभामा एक र प्रदेशसभामा दुईजना प्रतिनिधि निर्वाचित गराउन सफल भएको छ। नेपालीको स्थिरता र विकासको चाहना नेपालमा वाम गठबन्धनको विजयलाई कम्युनिजम (साम्यवाद) को उदयको रूपमा बुझ्नु गलत हुनेछ। गठबन्धनलाई जिताएर नेपाली मतदाताले उनीहरूको नयाँ राष्ट्रवादलाई अभिव्यक्त गरेका छन्। यस्तो राष्ट्रवादमा तीन मुख्य तत्वहरू छन्  राजनीतिक स्थिरता र शान्तिको खोजी, द्रूत र समग्र विकास अनि भारतविरुद्ध दृढ अडान। राजतन्त्रकालमा राज्यस्रोत दोहन गर्ने तर जनताको समृद्धि र प्रगति मतलब नगर्ने राजाहरूबाट शासित थियो। सन् १९९० को दशकको सुरुवातदेखि नेपालीहरू माओवादी सशस्त्र युद्धले निम्त्याएका हिंसा र अस्थिरताका बीच बाँचिरहेका छन्। सन् २००६ (२०६२६३) को आन्दोलनपश्चात् माओवादी मूलधारको राजनीतिमा आएपछि नेपाली जनतामा स्थिरता र विकासका आशा र आकांक्षाहरू जागृत भए। तर निरन्तरको शक्ति संघर्ष र प्रजातन्त्र संस्थागत गर्न नसक्दा जनताका आकांक्षालाई नेपाली राजनीतिज्ञले न्याय गर्न सकेनन्। अब बन्ने वाम गठबन्धनको नयाँ सरकारका अगाडि जनताका आकांक्षा पूरा गर्ने र चुनावका क्रममा एमाले र माओवादी नेतृत्वल गरेका वाचाअनुरूप काम गर्नुपर्ने मुख्य चुनौती हुनेछन्। यसका लागि पहिलो पूर्वसर्त उनीहरूले चुनावअगाडि वाचा गरे झैं पार्टी एकीकरण गर्न सकेनन् भने पनि वाम गठबन्धनबीच एकता कायम राख्नु हुनेछ। विभिन्न कारणले एमाले र माओवादी केन्द्रबीचको पार्टी एकता सजिलो हुने छैन। ती दुई दलका बीचमा गम्भीर सैद्धान्तिक मतभेदहरू छन्। केही राजनीतिक र संवैधानिक विषयहरूमा उनीहरूबीच मतभिन्नता छ। संविधान संशोधन र मधेसी समस्यालाई कसरी समाधान गर्ने भन्ने विषयमा पनि उनीहरूबीच मतैक्य छैन। सत्य तथा मेलमिलाप आयोग, शान्ति प्रक्रियाको पूर्णता, नयाँ व्यवस्थाअनुरूपका नयाँ संस्थाहरूको स्थापना र कार्यकारी र प्रभावकारी राष्ट्रपतीय प्रणाली स्थापना गर्ने जस्ता विषयमा उनीहरूमा मतान्तर छ। उनीहरूका कार्यकर्ताले चित्त बुझाउने गरेर शक्ति बाँडफाँट गर्न पनि उनीहरूलाई चुनौती हुनेछ। समानुपातिकतर्फका प्रतिनिधिहरू थपिएपछि पनि वाम गठबन्धनले दुईतिहाइ बहुमत पुर्याउन सक्ने छैन। त्यसैले संविधान संशोधनका लागि उनीहरूले विपक्षीहरूलाई विश्वासमा लिनुपर्ने हुन्छ। ओली र प्रचण्ड दुवैले फरकफरक समयमा र भिन्न राजनीतिक परिस्थितिमा सरकारको नेतृत्व गरिसकेका छन्। उनीहरूले शक्ति व्यवस्थापन गर्न र आफूलाई बलियो बनाउन सक्षम प्रमाणित गरिसकेका छन्। अब राज्यका संवैधानिक र शासकीय अंगहरूमा आफ्ना दल र व्यक्तिगत रूपमा नजिकका व्यक्तिहरूको नियन्त्रण हुनबाट उनीहरूले आफूलाई रोक्न सक्नुपर्छ। वाम गठबन्धन कसरी अगाडि बढ्ला समयले नै बताउला। आपसी मतभिन्नताका विषयहरू बढी चर्किनेबित्तिकै वाम गठबन्धनको एकतामा असर पर्न सक्छ। समानुपातिकको मतगणना सकिइसक्दा एमाले एक्लैले स्पष्ट बहुमत पाउन सक्ने देखिएको छैन। प्रत्यक्षमा एमालेले ८० सिट जितेको छ र स्पष्ट बहुमतका लागि उक्त दललाई ५० सिट बढी चाहिन्छ। त्यति सिट उसलाई समानुपातिकबाट हासिल हुन सक्ने छैन। वाम गठबन्धनमा दोस्रो स्थानमा रहेर सहयोगी मात्र हुन उनीहरूलाई असजिलो भएमा माओवादीहरूले उचित विकल्प खोज्न सक्छन्। माओवादीबाट उत्पन्न हुन सक्ने अप्ठेराबाट मुक्ति पाउन ओलीले कांग्रेस वा मधेसवादी दलको सहयोग लिन पहल गर्ने सम्भावना निकै कम छ। ३ नेपाललाई बाह्य चुनौती घरेलु चुनौती त छँदैछन्, यसबाहेक वाम गठबन्धनले दुई ठूला छिमेकीहरू भारत र चीनसँग पनि सामञ्जस्य कायम गर्नुपर्नेछ। ओली नेतृत्वको एमालेले भारतसँगको बढ्दो निर्भरता घटाउन चीनलाई प्रयोग गर्ने मार्ग खुला गरेको थियो। प्रचण्ड र माओवादीले पनि भारतलाई सन्तुलनमा राख्न सधैं चीनतर्फ नजर लगाउँदै आएका छन्। बेल्ट एन्ड रोड इनिसिएटिभ (बीआरआई) को सुरुवातपछि ओली र प्रचण्डको विकासको एजेन्डालाई सहजीकरण र सहयोग गर्ने निहुँमा चीन नेपालसँग आर्थिक सहकार्य गर्न र त्यहाँ रणनीतिक स्पेस बनाउन लागिपरेको छ। चीनले वाम गठबन्धनको विजय होस् भन्ने चाहिरहेको थियो। उसका आर्थिक र रणनीतिक पहलहरूलाई नेपालमा अगाडि बढाउन, अब बडो तन्मयता र चासोका साथ वाम गठबन्धनलाई एउटै पार्टी बनाउनेतिर चीन लाग्नेछ। देउवा सरकारले चिनियाँ चासो भएको बूढीगण्डकी जलविद्युत् आयोजना खारेज गर्दा वाम गठबन्धनले विरोध गरेको थियो र यो निर्णय उल्टाउने घोषणा गरेको थियो। चीनसँग सहकार्य गर्दै गर्दा वाम गठबन्धनले दुई कारणले बुद्धिमत्तापूर्ण निर्णय गर्नु उचित हुनेछ। पहिलो, श्रीलंका, म्यानमार, मालदिभ्स र पाकिस्तान जस्तै नेपालले दीर्घकालीन रूपमा ऋणको खाडलमा जाकिने गरी चीनसँग विकास आयोजनाहरूमा सहकार्य नगर्नु उचित हुन्छ। दोस्रो, भारतको सुरक्षा संवेदनशीलता र चासोहरूलाई असर पर्ने परियोजनाहरू चीनसँगको सहकार्यमा नगर्नु नेपालको लागि राम्रो हुन्छ। ओली र प्रचण्ड दुवै तीक्ष्ण र अनुभवी नेताहरू हुन्। ती दुवैलाई नेपाल भारत सम्बन्धका संरचनागत सीमितताका बारेमा राम्रैसँग थाहा छ। नेपाल भारत सम्बन्धमा नाघ्न नहुने लक्ष्मण रेखाहरूका बारेमा पनि उनीहरूलाई जानकारी नै छ। त्यसैकारण उनीहरूले सार्वजनिक रूपमै र बारम्बार दक्षिणी र उत्तरी छिमेकीका बीचमा सहकार्यमा सन्तुलन ल्याउने बताएका छन्। आशा गरौं, उनीहरू त्यसका लागि नयाँ र विश्वसनीय विदेश नीतिको अवधारणा बनाउन सफल हुनेछन्। वाम गठबन्धन निर्माणमा भारतको योगदान ! नेपालमा वाम गठबन्धनको विजयलाई नयाँदिल्लीमा नराम्रो समाचारको रूपमा लिइएको छ। तर भारतकै उल्टो बुद्धिले नेपालमा वाम गठबन्धन बन्न र भारतविरोधी भावनासहितको नयाँ नेपाली राष्ट्रवादको उदय हुनमा योगदान दिएको छ। नेपाल भारत सम्बन्धमा हालसालै भएका विकासक्रम ससर्ति हेर्ने हो भने कुरा स्पष्ट हुन्छ। सन् २०१५ सेप्टेम्बर (२०७२ असोज) मा नेपालको संविधान निर्माण प्रक्रियामा भारतले प्रत्यक्ष र देखिने हस्तक्षेप गरेको थियो। विदेश सचिव पठाएर संविधान जारी गर्ने काम रोक्ने प्रयास भारतले गरेको थियो। संविधान जारी भएपछि संविधानमा मधेसीहरूका माग सम्बोधन गरिनुपर्ने भारतीय चाहनालाई ओलीले मतलब नगरेकाले भारतले दबाबकारी आर्थिक कूटनीति अपनाएको थियो, उनलाई दण्डित गर्ने मनसायले। संविधान जारी हुनेबित्तिकै सन् २०१५ सेप्टेम्बरअक्टोबर (२०७२ असोज) मै भारतले ओलीलाई प्रधानमन्त्री बन्न नदिन सुशील कोइरालालाई समर्थन गरेको थियो। सन् २०१६ (२०७३ साउन) मा ओली नेतृत्वको सरकारलाई दिएको समर्थन फिर्ता लिन र कांग्रेससँग मिल्न प्रचण्डलाई प्रोत्साहन गरेको थियो। भारतका यी सबै क्रियाकलापले ओलीलाई मात्र रुष्ट बनाएनन्, नेपाली जनता पनि क्रूद्ध भए। किनकि यस्तो दबाबमूलक आर्थिक कूटनीतिको पीडा भोग्ने सर्वसाधारण नै थिए। भारतको यस्तो भूमिकाले ओलीलाई नेपाली जनताको भारत र मधेसविरोधी भावनाको उपयोग गर्दै भारतविरोधी राष्ट्रवादलाई बलियो बनाउन सघायो। यसैलाई आफ्नो शक्तिको आधार बनाउन ओली सफल भए। भारतको दबाबकारी भूमिकाका कारण चिनियाँ विकल्प खुला गरेर उनले भारतीय दबाब झेल्न सक्ने बहादुर नेताको छवि बनाउन र सम्प्रेषण गर्न सफल भए। अहिलेको चुनाव परिणाम यही दिशामा उनले लिएको अडानको नजिता हो। ५ भारतको सकारात्मक भूमिका भारतले वाम गठबन्धनको विजय र नेपालमा जागेको नयाँ राष्ट्रवादसँग सामञ्जस्य खोज्नुपर्छ। भारतका प्रधानमन्त्रीको कार्यालय, विदेश मन्त्रालय र संस्थापनका अरू अंगमा आसीन रणनीति निर्माताहरूलाई वाम गठबन्धनलाई फुटाउने विकल्प सजिलो होला भन्ने लाग्न सक्छ। यस्तो अल्पकालीन दृष्टिकोण भारतको नेपाल नीतिमो अर्को महाभूल हुनेछ। गठबन्धन फुट्नु छ भने यो लेखमा पहिला नै दिइएका कारणले आफैं फुट्नेछ, त्यसमा भारतले दुस्साहस गर्नु हुँदैन। सत्तारुढ भारतीय जनता पार्टी (भाजपा) का केही राजनीतिक हेभिवेट हरू नेपालमा कम्युनिस्ट र चीनको प्रभावविरुद्ध लड्न नेपाललाई पुनः हिन्दु राष्ट्र बनाउन र राजतन्त्र पुनर्जीवित गर्न चाहन्छन्। उनीहरूले यो जान्नु आवश्यक छ कि नेपाली जनताले हिन्दुत्व र सामन्ती संस्कार प्रतिनिधित्व गर्ने शक्तिहरूलाई यो चुनावमा नराम्रोसँग पराजित गराएका छन्। भारतले नेपालमा प्रत्युत्पादक बाटो अँगाल्नुको साटो नेपाली जनतालाई स्थिर सरकार र असल शासन दिने वाम गठबन्धनको प्रयासलाई सहयोग गर्नुपर्छ। भारतले आफू नेपाली जनताको सच्चा मित्र भएको र उनीहरूको विकास प्रयासमा सहयोग गर्न चाहेको शब्दमा होइन, स्पष्टरूपमा व्यवहारमा देखाउनुपर्छ। साथै भारतले नेपालमा धेरै समय रोकिएर रहेका परियोजना पूरा गर्नुपर्छ र सर्वसाधारण नेपालीको समेत विश्वास र सदिच्छा प्राप्त गर्ने गरी विकासका नयाँ परियोजनाहरू सुरु गर्नुपर्छ। काठमाडौंमा कम्युनिस्ट सरकारसँग व्यवहार गर्नुपरेको भारतका लागि यो पहिलो अनुभव होइन। नेपालीहरू खासगरी कम्युनिस्ट पार्टीहरू भारतसँगको १९५० को शान्ति तथा मैत्री सन्धि जस्तै केही पुराना सहमति र सन्धिहरू परिमार्जन गर्न चाहन्छन्। भारतले आफ्ना सम्झौता गर्न नमिल्ने राष्ट्रिय हितहरूलाई असर नपर्ने तरिकाले नेपालीहरूको मनोभावनाको कदर हुने गरी नेपालको यस्तो चाहनालाई इमानदारीपूर्वक सम्बोधन गरिदिनुपर्छ। भारतले भुटानसँग यस्तो अभ्यास गरिसकेको छ र नेपालसँग पनि त्यस्तै विधि अपनाउन सक्छ। भारत नजिकका छिमेकमा चीनको चुनौती रोक्न भारतलाई हम्मेहम्मे परेको छ। तर भारतका नीतिनिर्माताले के स्वीकार गर्नुपर्छ भने छिमेकीहरूको चीनप्रतिको आकर्षण भारतकै व्यवहारका कारण उत्पन्न भएको हो। भारतको छिमेकमा चीनको प्रभाव साना छिमेकीहरूप्रतिको भारतीय नीति पुनर्विचार र परिमार्जन गरेर केही हदसम्म कमजोर बनाउन सकिन्छ। (एसडी मुनी जवाहरलाल नेहरू विश्वविद्यालयका प्रोफेसर इमेरिट्स हुन्। उनी भारत सरकारका पूर्व विशेष दूत र राजदूत हुन्। भारतको विदेश नीतिमा दक्खल राख्ने उनी नेपालविज्ञ पनि हुन्। भारतको अनलाइन समाचार पोर्टल द वायर मा १६ डिसेम्बर २०१७ (१ पुस २०७४) मा प्रकाशित लेखबाट अनूदित) अनुवाद : शिवप्रसाद तिवारी"
कान्ति बालअस्पतालको अधोगति,"दस वर्षीया छोरा प्राञ्जलको मुत्रथैलीमा समस्या देखिएपछि झापा, दमकका चेतन लुइँटेल उपचारका लागि विराटनगरसम्म धाए । तर समस्या ज्यूँका त्यूँ भएपछि काठमाडौंस्थित केन्द्रीय कान्ति बालअस्पतालमा त ल्याए, तर समयमै उपचार पाउन अनेक झन्झट व्यहोर्नुपर्यो । अस्पतालका वरिष्ठ कन्सल्टेन्ट पेडियाट्रिक सर्जन डा विजय थापाले सिटीस्क्यान गर्नुपर्ने बताएपछि एक्सरे विभाग छिरेका लुइँटेल बाहिर निस्कँदा हतास देखिन्थे । निजी अस्पताल पुगेर सिटीस्क्यान गराई फर्केका लुइँटेलले भने, पैसाको मुख हेरेर भएन । चिरायु अस्पतालमा गई सिटीस्क्यान गराउनुपर्यो । पन्ध्र हजारभन्दा बढी शुल्क तिरेर सिटीस्क्यान गराएको भन्दा पीडा कान्ति बालअस्पतालको हविगत देखेर अनुभूति भएको उनी बताउँछन् । सिटीस्क्यान मेसिन बिग्रिएकाले र नजिकैको शिक्षण अस्पतालमा सिटीस्क्यान गराउन खोज्दा पालो पर्खनुपर्ने भएपछि निजी अस्पताल धाउनुपरेको दुखेसो लुइँटेलको थियो । कान्तिको अधोगति, घट्दो आम्दानी २०२० सालमा रूस सरकारको सहयोगमा ५० शड्ढयाको रूपमा निर्माण भई सेवा सुरुवात गरेको कान्तिमा अहिले तीन सय २७ शड्ढया सञ्चालनमा छ । स्वर्ण महोत्सव मनाइसकेको अस्पताल भने अहिले चरम आर्थिक संकटमा फसेको छ । मासिक आठ लाख रुपैयाँ घाटा व्यहोरिरहेको छ । अस्पतालको हाताभित्र रहेको ३७ रोपनी जग्गा वार्षिकरूपमा भाडामा दिइँदै आएकोमा अहिले दुव्र्यसनीको अखडा भएको छ । आर्थिक वर्ष २०७२०७३ देखि भाडामा दिन बोलपत्रसमेत आह्वान गरिएको छैन । टेन्डर गर्दा अख्तियारमा उजुरी परेपछि डराएका कर्मचारीका कारण टेन्डर प्रक्रिया नै रोकिएको थियो । त्यस्तै आम्दानीको मुख्य स्रोतका रूपमा रहेको अस्पतालको हाताभित्रका सटर पनि विगत दुई वर्षदेखि बन्द छन्, जसबाट ५८ लाख आम्दानी गुमाउनुपरेको अस्पताल विकास समितिका अध्यक्ष सुबोधराज आचार्य बताउँछन् । आम्दानीका स्रोतहरूको उपयोग गर्न नसकेको अस्पताललाई चिकित्सक, नर्स र अन्य कर्मचारीलाई पुस महिनाको तलब खुवाउन समस्या परेको छ । अस्पतालले आर्जनका लागि फार्मेसी सञ्चालन गरेको छ । तर अस्पतालका चिकित्सकहरूले बठ्याइँ गरेको समितिका एक पदाधिकारी बताउँछन् । उनी भन्छन्, फार्मेसीमा भएका औषधिको प्रेस्क्राइब नगरी बाहिर रहेका फार्मेसीमा रहेका औषधि प्रेस्क्राइब गर्छन् । चिकित्सकहरू जेनरिक नलेखेर औषधिको नाम नै लेख्छन् । चिकित्सकहरूले बढी कमिसन पाइने औषधि सिफारिस गरे पनि औषधिको गुणस्तरका कारण आफूले कम्पनीको नाम लेख्नुपरेको प्रस्टीकरण दिन्छन् । अस्पतालको आम्दानीको ठूलो हिस्सा खर्च अक्सिजन खरिदमा हुने गरेको छ । अक्सिजन प्लान्ट खरिदमा बोलपत्र आह्वान गरे पनि प्रक्रिया अघि नबढ्दा अस्पतालको खर्च वृद्धि भएको छ । क्वाटरमा बस्ने कर्मचारीबाट बिजुलीवापतको रकम समेत लामो समयदेखि प्रशासनले उठाउन सकेको छैन । निजीमा रेफर बिरामी बालबालिकाबाट लिइने शुल्क अस्पतालको मुख्य आम्दानी हो । मुलुकभरबाट उपचारका क्रममा आउने बिरामीलाई भर्ना गर्न नसकेर अन्यत्रै रिफर गर्नुपर्ने अवस्थामा अस्पताल छ । जनशक्तिको अभावमा अस्पतालमा भएका शड्ढयासमेत सञ्चालनमा ल्याउन नसकिएको ड्युटी अफिसर रमेशनरसिंह केसी बताउँछन् । अस्पतालमा सिटीस्क्यानलगायतका मेसिन बिग्रेका कारण सिटीस्क्यानलगायतका सेवा लिन निजी अस्पताल जानुपर्ने बाध्यता बिरामीको छ । एक साताअघि बिग्रेको सिटीस्क्यान कहिले मर्मत हुने हो, अस्पतालका कर्मचारी नै अनभिज्ञ छन् । सिटीस्क्यान बिग्रँदा अस्पतालले मासिक एक लाखभन्दा आम्दानी गुमाएको छ । सिटीस्क्यान मेसिन पटकपटक बिग्रने गरेको छ । गत साउनमा मर्मत गर्दा झन्डै २७ लाख खर्च गरी मर्मत गरिएको थियो । जसको भुक्तानी हालै मात्र दिइएको छ । अस्पतालका एक कर्मचारी भन्छन्, सिटीस्क्यान मेसिनबाट आम्दानीभन्दा झन् खर्च बढी हुने स्थिति देखियो ।गरिब बिरामीको भाग खोसिँदै गरिब तथा असहाय निःशुल्क उपचार खर्च शीर्षकमा मन्त्रालयले झन्डै ७० लाख बजेट दिने गरेको छ । आफूलाई गरिब र असहाय भन्दै बहालवाला र पूर्व स्वास्थ्यमन्त्रीहरूको दबाब आउने गरेको अस्पताल विकास समितिका अध्यक्ष आचार्यको दुखेसो छ । कान्ति बालअस्पतालका भित्ताहरूमा अश्लील शब्दहरू कोरिएका छन् । शौचालय दुर्गन्धित देखिन्छ । अस्पतालमा सीसीटीभीसमेत छैन । अस्पतालका बिरामी, कुरुवा र कर्मचारीको समेत नगद र जिन्सी सामान चोरिने गरेको छ । रकम तिर्न सक्ने व्यक्तिले निःशुल्क सेवा लिन मिल्दैन । तर अति गरिब, असहाय, अपहेलित, टुहुरा र घरवारविहीनहरूको भाग खोस्ने कार्य भएकोमा अस्पतालका निर्देशक डा राई दिक्क छन् । भन्छन्, गरिबी र असहाय कसरी छुट्याउने ? त्यसमाथि ठूलाठालुहरूको फोन आएर हैरान हुन्छ । सभ्य नागरिक भई शुल्क तिर्ने बानी बसाले हुन्थ्यो । अस्पतालमा हासीमोतो फन्ड, केसीएच कार्डियोलोजी फन्ड, केसीएच अंकोलोजी फन्ड, केसीएच बर्न फन्डजस्ता अक्षय कोषमा रहेको रकम पनि कर्मचारीलाई तलब खुवाउन सापट लिनेलगायतका जथाभावी खर्च गर्ने कार्य भएको अस्पतालको लेखा प्रतिवेदनमा उल्लेख छ । अनावश्यक कर्मचारीको भार कान्ति बालअस्पताल विकास समिति (गठन) आदेश २०४१ पश्चात् फेरिरहने स्वास्थ्यमन्त्री, अस्पतालका निर्देशक, समितिका पदाधिकारीहरूका नातागोता र आसेपासे कर्मचारीले अस्पताल भरिएको छ । अस्पतालमा तीन किसिमका कर्मचारी छन् । मन्त्रालयबाट पठाइएका कर्मचारी र अस्पताल विकास समितिले नियुक्त गरेका करार र ज्यालादारी कर्मचारी छन् । झन्डै ६ सय कर्मचारीहरू रहेका छन् । विगतमा अनावश्यक कर्मचारी नियुक्ति भएको समितिका अध्यक्ष आचार्य स्वीकार गर्छन् । अनावश्यक कर्मचारीलाई आफूले हटाउन नसक्ने उल्लेख गर्दै समिति अध्यक्ष आचार्य गोल्डेन ह्यान्डसेक कार्यक्रम सरकारले ल्याउनुपर्ने सुझाव दिन्छन् । कर्मचारीलाई निकाल्दा कर्मचारी युनियनले आन्दोलन गर्ने उनी बताउँछन् ।फोहोरी वातावरण सफा मन र सफा परिवेश नै बिमारको प्रथम उपचार हो भन्ने सन्देश अस्पताल प्रशासनले भित्ताहरूमा टाँसेको छ । अस्पतालको परिवेश भने ठीक उल्टो देखिन्छ । कर्मचारीमा निराशा र कुण्ठा रहेको छ । ड्युटी अफिसर केसी भन्छन्, समितिबाट नियुक्त भएका कर्मचारीको अन्यत्र सरुवा हुँदैन । एकै स्थानमा बसिरहेको र पदोन्नतिलगायत वृत्ति विकास नहुँदा कर्मचारीमा निराशा देखिन्छ । अस्पतालका भित्ताहरूमा अश्लील शब्दहरू कोरिएका छन् । शौचालय दुर्गन्धित देखिन्छ । अस्पतालमा सीसीटीभीसमेत छैन । अस्पतालका बिरामी, कुरुवा र कर्मचारीको समेत नगद र जिन्सी सामान चोरिने गरेको छ । कुरुवाको भेषमा छिर्ने पाकेटमारको बिगबिगी छ । समितिका अध्यक्ष आचार्य भन्छन्, घरबाट अफिस आउनजान भनेर मलाई गाडी खरिद गर्न चालीस लाखको बजेट दिइएको थियो । त्यो बजेटबाट मैले दुई गाडी किनें, जसबाट अस्पतालका कर्मचारीलाई आवतजावत गर्न सहज भएको छ । अस्पताललाई सकेसम्म राम्रो गर्छु । थप बिगार्ने काम गर्दिनँ ।"
कांग्रेसमा तत्काल परिवर्तनको सम्भावना छैन,"मतपरिणाम हेर्दा कांग्रेसको मतमा ह्रास आएको देखिँदैन । निर्वाचनमा देश अघि बढ्दै गर्दा दुई वाम घटकबीच तालमेल भयो । उनले निकट भविष्यमा कम्युनिस्ट एकता गर्ने कुरा पनि गरे । त्यसले प्रत्यक्षतर्फको परिणामलाई प्रभावित पारेको देखिन्छ । त्यससँगै कांग्रेसभन्दा माओवादी र एमालेले चुनावमा फूर्ति देखाएकै हुन् । उनीहरू चुनावी रणनीतिमा हामीभन्दा अघि देखिए । त्यसैले अहिले कांग्रेसभित्र यो हार हाम्रो होइन बरु पार्टी नेतृत्वको हार हो भन्ने आवाज सुनिएको छ । कांग्रेस नेतृत्वमा हामी ठूलो पार्टी हौं भन्ने दम्भ र हामीबाहेक अरू कोही पनि छैन भन्ने आत्मरति पनि देखियो । पार्टीभित्र छलफल र बहस नै भएन । नत्र राजेन्द्र लिङदेनसँग कृष्ण सिटौला र राजेन्द्र महतोसँग विमलेन्द्र निधि हार्ने अवस्था आउँथ्यो र ? खासमा हाम्रो पार्टीको संरचना नै कति पुरानो र व्यक्तिवादी भइदियो भने जो त्यहाँ गए पनि सबै मै हुँ भन्ने परम्परा बस्न गयो । यो मामलामा कांग्रेसभन्दा एमालेमाओवादी केही हदसम्म राम्रो देखियो । तुलनात्मक रूपमा राजपा र फोरम नेपालले पनि सिट बाँडफाँटमा हामीभन्दा परिपक्वता देखाए । हामीले बृहत् प्रजातान्त्रिक गठबन्धन बनाउने कुरा गर्यौं, तर त्यसको उठानसमेत राम्ररी गर्न सकेनौं । त्यसले कति मत बढ्छ भन्ने कुरा पछिमात्रै देखाउँथ्यो र एउटा तहमा मनोविज्ञान हामीले सिर्जना गर्न सक्थ्यौं । गगन थापा भन्छन्, हामीले ०७४ को निर्वाचनमा पराजय भोगेपछि ०७९ को निर्वाचनलाई लक्षित गरेर पार्टीलाई पुनर्ताजगी दिन सक्नुपर्छ । यसका लागि तत्काल महाधिवेशनको प्रक्रिया अघि बढाउनुको विकल्प देख्दैनन् थापा । संविधानको विवाद जसरी याहा भयो र मधेसका केही सवाल आए । हामीले संविधान संशोधन गर्नुपर्छ त भन्यौं, तर मधेसको विश्वास जित्न सकेनौं । यसका लागि हामीले दुईचार सिट बढी दिएर भए पनि मधेसी पार्टीसँग तालमेल गर्नुपथ्र्यो, तर त्यसो भएन । हाम्रोमा महेन्द्रकै पालामा देखिएको भारतविरोधी राष्ट्रवाद छ र यसपटकको निर्वाचनमा हामीलाई कतै न कतै त्यसले पनि प्रभावित गरेकै हो । कांग्रेस भनेको पूरै भारतमुखी पार्टी र राष्ट्रवादप्रति एमाले र केपी ओली नै इमानदार छन् भन्ने गरी प्रचार र प्रस्तुत गरियो । कतै न न कतै त्यसले पनि हामीलाई हार्नमा भूमिका खेल्यो । तर पनि मत नघट्नु हाम्रा लागि सन्तोषको विषय हो । तर पार्टीसामु चुनौती नै छैन भन्न मिल्दैन । पार्टीभित्रैबाट थुप्रै आवाज आउन थालेको मैले सुनेको छू । तर पार्टीमा तत्कालै कुनै ठूलो परिवर्तनको सम्भावनाचाहिँ म देख्दिनँ । तर युवाहरूले अहिले पार्टीभित्र थालेका अभियानहरू जारी रह्यो भने आउँदो महाधिवेशनमा त्यसले पक्कै पनि प्रभाव पार्नेछ । अब के गर्छ कांग्रेस ?"
अब के गर्छ कांग्रेस ?,"सबै अट्ने देश, सबैलाई जोड्ने कांग्रेस को नारा दिएको नेपाली कांग्रेसले प्रतिनिधिसभा र प्रदेशसभाको चुनावमा नत हिमालपहाडमा नै राम्रो नतिजा ल्यायो न त तराईमधेसमै । प्रतिनिधिसभा कांग्रेसले प्रत्यक्षतर्फ कांग्रेस २३ सिट मात्रै हात पारेपछि उसको भावी राजनीतिलाई लिएर अनेक आकलन हुन थालेको छ । कांग्रेसलाई नजिकबाट नियालिरहेका विश्लेषक जुगल भुर्तेल भन्छन्, जनमत कांग्रेस सुध्रियोस् भन्ने आशयले आएको छ र कांग्रेसभित्रका क्रान्तिकारी युवाले मात्रै त्यसो गर्न सक्छन् । कांग्रेसमा युवाको हस्तक्षेप आवश्यक छ भन्ने देखियो । भुर्तेलको बुझाइमा कांग्रेसले युवा जमातलाई अपिल गर्न भने पछि परिरहेको देखिन्छ । यस्तो अवस्थामा पार्टीको नेतृत्व तहदेखि पार्टीको संरचनागत तहमै व्यापक फेरबदलको आवश्यकता महसुस गर्ने कांग्रेसीहरूकै संख्या पनि कम देखिएको छैन । गत मंसिर १० र २१ गते भएको चुनावमा कांग्रेसले कम सिट मात्रै ल्याएका छैनन्, बरु शीर्षतहमा देखिएका वा भनिएका प्रभावशाली नेताहरू आआफ्नै परम्परागत गृह क्षेत्र बाट समेत पराजित भएका छन् । वरिष्ठ नेता रामचन्द्र पौडेल, नेताहरू कृष्णप्रसाद सिटौला, विमलेन्द्र निधि, शेखर कोइरालालगायतका दर्जनौं नेताले चुनाव हारेका छन् । वाम गठबन्धन बनेपछि स्वाभाविक रूपमा कांग्रेसलाई कमजोर ठानिएको हो, तर प्रतिकूल अवस्थामा समेत परिणाम आफ्नो पक्षमा पार्ने अड्कल गरिएका कांग्रेसी नेताले समेत हारेपछि बहसले अर्कै रूप लिएको छ । दुई नम्बर प्रदेशसहितको तराईमधेसमा कांग्रेसको प्रदर्शन राम्रो हुने आकलन भए पनि नतिजा उसको पक्षमा देखिएन । कांग्रेसको सट्टा यहाँ मधेसी पार्टीले नै आफूलाई मजबुत हैसियतमा पाएका छन् । कांग्रेसले राम्रो परिणाम आस गरेको प्रदेश नम्बर ७ को परिणाम पनि कांग्रेसको पक्षमा आएन । कैलाली, कन्चनपुरमा समेत कांग्रेसले शून्य सिट हासिल गरेको छ भने कांग्रेस राजनीतिको विरासत नै मानिएको मोरङमा ऊ एक सिटमा सीमित बन्न पुगेको छ । कांग्रेस नेता डा नारायण खड्का बाहिरभन्दा पार्टीभित्रकै कमजोरीका कारण पार्टीको जनमत कमजोर भएको बताउँछन् । खड्का भन्छन्, कांग्रेसले काम नगरेको होइन, तर हामीले जनतामा आशा जगाउन सकेनौं । जनअपेक्षा र पार्टी नेतृत्वको गतिविधिमा तालमेल देखिएन । पार्टीभित्र यसको बहस सुरु हुनुपर्छ । आधार क्षेत्रमै कमजोर एमाले र माओवादी केन्द्रसहितको वाम गठबन्धनले प्रस्ट बहुमत ल्याएपछि कांग्रेस अबको आफ्नो भविष्यबारेमा आकलन गर्दैछ । तनहुँबाट प्रदेशसभामा पाँच मतले पराजित कांग्रेसका नेता प्रदीप पौडेल निर्वाचनमा कांग्रेस पहाडहिमालतर्फ वाम गठबन्धनका कारण र तराईमधेसतिर मधेसी गठबन्धनका कारण प्रत्यक्षमा पछि परेको विश्लेषण गर्छन् । पौडेल भन्छन्, हामी सबैतिर गठबन्धनको घेराबन्दीमा पर्यौं । पौडेलका अनुसार कांग्रेसका २४ जना उम्मेदवार तीन हजारभन्दा कम मतले पराजित भएका छन् भने ३९ जना उम्मेदवार पाँच हजारभन्दा कम मतले हारेका छन् । उनी भन्छन्, गठबन्धन नभएको भए हामी ती सबै ठाउँमा सजिलै जित्न्ने थियौं। प्रत्यक्षतर्फको परिणामबाट निराश कांग्रेस नेतृत्व समानुपातिक मतबाट प्रतिनिधिसभामै ४० सिट आउने भएपछि केही हौसिएको पनि छ, तर यो चुनावको क्षतिका कारण कांग्रेसजन चिन्तित देखिन्छन् । कांग्रेसले आफ्नो आफनो आधार क्षेत्र मानेको तराईमै राष्ट्रिय जनता पार्टी र फोरम नेपालको मधेसी गठबन्धन हावी भएपछि कांग्रेस निरास भएको हो । पर्साका चारवटै प्रतिनिधिसभा क्षेत्रमा कांग्रेसलाई पछि पार्दै मधेसी गठबन्धनले यसपटक धावा बोल्यो । कांग्रेस केन्द्रीय सदस्य अजय चौरसिया मधेसमा राजपा र फोरम हावी भएको स्विकार्छन् । उनी भन्छन्, यसमा पार्टीभित्रकै अन्तरघातले समेत काम गर्यो । दुई नम्बर प्रदेशमा रहेका ३२ प्रतिनिधिसभा सिटमध्ये कांग्रेसले ६ वटामा मात्रै विजय प्राप्त गर्न सफल भयो भने प्रदेशतर्फको ६४ मध्ये आठवटा मात्रै उसको पोल्टामा पर्यो । चुनावी परिणामले रन्थनिएका कांग्रेसजन परिणामको लेखाजोखामा लागिरहेका छन् । कांग्रेस आफ्नो इतिहासमै सबैभन्दा कमजोर देखिएको छ । टिकट वितरणमा देखिएको व्यापक असन्तुलनसँगै पार्टी नेतृत्वले आफ्नै सत्ता सहयात्रीले गरेको चुनावी गठबन्धन रोक्न नसक्नु वा त्यसपछि ठोस रणनीति बनाउन नसक्नु प्रमुख कारकको रूपमा परिणाम देखिएको छ नेता पौडेल भन्छन्, नेतृत्व रणनीति बनाउनमै चुकेको भान हामीले महसुस गरेका छौं । पार्टीभित्रबाट प्रमाणित नहुने गरी अन्तर्घात पनि व्यापक रूपमा भयो । तनहुँमा गोविन्दराज जोशीका गतिविधिले के गर्यो ? तनहुँबाट कांग्रेस वरिष्ठ नेता रामचन्द्र पौडेल प्रतिनिधिसभाको चुनावमा पराजय भोग्नुपरेको थियो । नयाँ रणनीति र संरचना चाहियो चुनावी परिणामलगतै बैठक डाक्न कांग्रेसभित्र चर्को आवाज उठे पनि पार्टी सभापति शेरबहादुर देउवाले १४ पुसमा मात्रै पार्टीको र्कार्यसम्पादन समितिको बैठक बोलाए । तर यो बैठकको उद्देश्य थियो, प्रदेशसभाको समानुपातिक नामावली टुंग्याउने । यही एउटा प्रसंगबाट कांग्रेसभित्र तत्काल ठूलो परिर्वतन नहुने छाँटकाँट देखाउँछ । यसको अर्थ हो, पार्टीभित्र अहिले उठेका नयाँ आवाज लाई नेतृत्व तप्काले सकभर केन्द्रीय कार्यसमितिको बैठकबाट टुंगो लगाउन खोज्छ, नसके महासमिति बैठकसम्म बोलाएर टुंग्याउने कोसिस गर्छ । केन्द्रीय सदस्य गगन थापा भन्छन्, पार्टीले कमसेकम आगामी दुई वर्षको एउटा रणनीति बनाएर अघि नबढे पार्टीको अवस्थामा सुधार आउने छाँटकाँट देखिँदैन । हामीले ०७४ को निर्वाचनमा पराजय भोगेपछि ०७९ को निर्वाचनलाई लक्षित गरेर पार्टीलाई पुनर्ताजगी दिन सक्नुपर्छ, थापा भन्छन् । यसका लागि थापा तत्काल महाधिवेशन प्रक्रिया अघि बढाउनुको विकल्प देख्दैनन् । थापाका भनाइ छ, महाधिवेशन भन्नेबित्तिकै नेतृत्व परिवर्तनको कुरा मात्रै दिमागमा ल्याउँछौं हामी, तर महाधिवेशनले पार्टीको संरचनालाई तल्लो तहमा सक्रिय बनाउँछ भन्ने भुल्छौं । देश गाउँपालिका, नगरपालिका, प्रदेशसभा र १६५ वटा निर्वाचन क्षेत्रको संरचनामा अघि बढिसक्दा पनि पार्टी संरचना सविधानसभालाई लक्षित गरेर बनाएकै कायम हुनु ठीक होइन । उनी नयाँ संरचनाअनुसार पार्टी संगठनलाई परिवर्तित गर्दै नयाँ मतदाता तान्ने गरी कांग्रेसले आगामी रणनीति नबनाएसम्म पार्टी अघि बढ्ने छाँटकाँट देख्दैनन् । अन्तरकलहको चपेटा कांग्रेसभित्रका युवापंक्तिका नेताहरू निर्वाचन परिणामपश्चात् एउटा जमघटमा बसे, जसमा गगन थापा, चन्द्र भण्डारी, प्रदीप पौडैल, धनराज गुरुडलगायतका नेता थिए । उनीहरूले पार्टीको हारमा पार्टी नेतृत्व जिम्मेवार रहेको भन्दै त्यसलाई कसरी प्रतिवाद गर्ने भन्नेबारे छलफल गरे । उक्त बैठकको सूचना केही अनलाइनमा सार्वजनिक भएको केही घन्टा नबित्दै नेपाल विद्यार्थी संघका अध्यक्ष नैनसिंह महर र नेपाल महिला संघकी अध्यक्ष उमा रेग्मीहरूको अर्को छुट्टै भेला भएको समाचार आयो । पछिल्लो भेलाले थापालगायतको समूहको प्रतिवादलाई ठ्याक्कै रोक्ने गरी पार्टी पराजयका कारण खोतल्न सातै प्रदेशमा रणनीतिक भेला गर्ने निष्कर्ष निकाले । निर्वाचन परिणामपश्चात् थापा, चन्द्र भण्डारी र धनराज गुरुडहरू पार्टी सभापति तथा प्रधानमन्त्री देउवाको खरो विरोधमा उत्रिएकै छन् । उनीहरूको माग छ विशेष महाधिवेशनबाट पार्टी नेतृत्वदेखि संगठनमा आमूल परिर्वतन हुनुपर्छ । विरोधका आवाजमा प्रकाशमान सिंहसहितका केही शीर्ष नेतासमेत देखिएपछि सभापति पक्षधर पंक्ति तर्सिएको देखिन्छ । सोही कारण केही भातृसंगठनका प्रमुखहरू देउवाको प्रतिरक्षमा उत्रेका समेत छन् । हारपछि पार्टी नेतृत्वको चौतर्फी आलोचना भइरहेको छ । पार्टी नेतृत्वचाहीं समानुपातिक तर्फको मतगणना भर्खरै सकिएको भन्दै चाँडै केन्द्रीय कार्यसमितीको बैठक डाक्ने तयारीमा जुटेको बताइ रहेको छ । देउवा निकटस्थहरूका अनुसार उनले पार्टीको महासमिती बैठक गर्ने बारेमा समेत छलफल सुरु गरेका छन । उसो त समानुपातिक प्राणालीको गणनामा कांग्रेसले पाएको मतले जनतामा कांग्रेस प्रभाव नघटेको संकेत गर्छ । तर प्रत्यक्षतर्फको परिणामले कांग्रेसका नेताप्रति जनतामा अविश्वास रहेको देखाउँछ । समानुपातिक मतलाई आधार मानेर सन्तोष मान्न सकिए पनि कांग्रेसले यसपटक नराम्रो हार व्यहोरेकै हो । पराजयका कारण धेरै हुन सक्छन् तर विश्लेषक राजेश गौतम आफ्नो विश्लेषणमा कांगेस पराजयका नौ कारण पेस गर्छन्, संस्थागत गुटबन्दी, नातावाद र कृपावाद, युवाको आकर्षणमा कमी, सिद्धान्त र आदर्शबाट टाढिनु, जनताकार्यकर्तासँगको दूरी, आशा देखाउन नसक्नु, अप्रजातान्त्रिक कार्य, वाम गठबन्धनको आकर्षक नारा र कमजोर प्रचार संयन्त्रका कारण कांग्रेस चुनाव हार्यो । कांग्रेसको वाम साइनो गएको १७ असोजमा एमाले र माओवादीद्वारा घोषणा गरिएको वाम गठबन्धन ले नपालको राजनीतिलाई तरंगित बनायो । वाम गठबन्धनको घोषणापश्चात् राजनीतिक वृत्तमा विभिन्न चर्चापरिचर्चा चले पनि त्यसको मुख्य निशाना कांग्रेस भएको देखिन्छ । त्यही भएर होला कांग्रेसभित्र वाम गठबन्धनलाई लिएर गम्भीर समीक्षा र रणनीतिक खेल भइरहेको देखिन्छ । चुनावको पूर्वसन्ध्यामा वाम गठबन्धन घोषणा भएकाले होला, धेरैले त्यसलाई चुनावदेखि सरकारसम्मको यात्रा लाई जोडेर हेर्ने गरेका छन् । नेपालको राजनीतिमा कम्युनिस्ट र कांग्रेसबीच देखिएको यो दूरी वा मतभेद पहिलोपल्ट भएको होइन । कांग्रेस र यहाँका वामहरूबीच पटकपटक सम्बन्ध बिग्रेको र सप्रेको इतिहास छ । ०४८ सालमा तत्कालीन कांग्रेसका महामन्त्री गिरिजाप्रसाद कोइरालाले माले, मसाले र मण्डले एक हुन् भनेर दिएको अभिव्यक्तिलाई कांग्रेसीहरूले पटकपटक कम्युनिस्टलाई होच्याउने गरी सम्झने उक्ति नै बनेको छ । तर उनै कोइरालाले ०६६ सालमा एमाले नेता माधव नेपाललाई प्रधानमन्त्री बनाउँदा उनी आफ्नो उम्मेदवार भएको भन्दै संसद्लाई सम्बोधन गर्दै सबैलाई सहयोग गर्न अपिल गरे । जानकारहरू कांग्रेस र एमाले वा कम्युनिस्टहरूको सम्बन्धलाई यसरी नै हेर्छन् । परेका बेला एकअर्कालाई कट्टर शत्रुताको व्यवहार प्रदर्शन गर्ने यी दलहरू बेलाबेला मिलेको उदाहरण पनि प्रशस्तै छन् । कांग्रेसका बारेमा अध्ययन गरेका राजनीतिशास्त्री प्राध्यापक राजेश गौतम भन्छन्, ०४६ सालपछिको अवस्थामा कांग्रेस र कम्युनिस्टबीचको सम्बन्धमा उतारचढाव आएको देखिन्छ । दुवैतर्फका नेताबीचको व्यक्तिगत सम्बन्ध जहिल्यै राम्रो नै रहे पनि पार्टीगत तहमा बेलाबेलामा असहमति र विरोध देखिने गरेको छ । उतारचढावपूर्ण सम्बन्ध कांग्रेस र वामबीचको सम्बन्ध ००७ कै सेरोफेरोदेखि उतारचढावपूर्ण रहेको देखिन्छ । २००६ सालमा नेपाल कम्युनिस्ट पार्टीको संस्थापना हुँदादेखि कांग्रेससँगको सहकार्यका बारेमा कुरा चलेको देखिन्थ्यो । कांग्रेस नेता बीपी कोइरालाले कम्युनिस्टहरूलाई विश्वास गर्नु हुन्न भन्ने मान्यता अघि सारेपछि तत्कालीन अवस्थामा कांग्रेस र तत्कालीन कम्युनिस्ट पार्टीबीच सहकार्यको वातावरण बनेन । ०१७ को राजनीतिक परिर्वतनपछि कांग्रेसभित्रै गणेशमान सिंहदेखि कृष्णप्रसाद भटराईलगायतका नेताहरूले वाम घटकहरूसँग सहकार्य गर्नुपर्ने बहस अघि बढाएका थिए । ०४६ सालको आन्दोलनताका कांग्रेस नेता गणेशमान सिंहको सल्लाहले तत्कालीन संयुक्त वाममोर्चाको गठन हुनुमा भूमिका खेलेको थियो । सोही कारण कांग्रेसवामपन्थी मिलेर जनआन्दोलन सम्पन्न हुन सकेको थियो । ०४६ पछि कांग्रेस र कम्युनिस्ट पार्टीमा एमाले नेपाली राजनीतिको मूलधार प्रतिनिधित्व गर्ने दलका रूपमा स्थापित भए । विश्लेषक शंकर तिवारी भन्छन्, कांग्रेस र एमाले जहिले पनि प्रतिस्पर्धात्मक सहकर्मीका रूपमा रहेका देखिन्छन् । दुवै शक्ति लोकतन्त्र पक्षधर हुन् । २०१५ सालको आम निर्वाचनताका १०९ स्थानमध्ये कांग्रेस ७४ स्थानमा विजयी हुँदा कम्युनिस्ट पार्टीले जम्मा चार स्थान हात पारेको थियो । २०४६ सालको आन्दोलन पनि औपचारिक रूपमै कांग्रेस र संयुक्त वाममोर्चाले अगुवाइ गरे । २०५१ सालमा नेकपा एमाले संसद्को सबैभन्दा ठूलो पार्टी बनेपछि मात्रै कांग्रेसीहरूले एमालेलाई शक्तिका रूपमा मान्न थालेको देखिन्छ । २०६२ र ६३ को राजनीतिक परिर्वतनमा मुद्दा, नारा र संगठनमा कम्युनिस्टहरूको वर्चस्व हुन गएको देखिन्छ । त्यस परिर्वतनले तात्कालीन विद्रोही शक्ति माओवादीलाई समेत मूलधारमा ल्याउने काम गर्यो । २०६४ को निर्वाचनमा कम्युनिस्ट पार्टीले पाएको लोकप्रिय मत नै करिब ६० प्रतिशत थियो । २०७० मा घट्दा पनि त्यो मत करिब ४५ प्रतिशत पुग्यो । गत स्थानीय निर्वाचनमा कम्युनिस्टहरूले पाएको सिट ६० प्रतिशतभन्दा बढी छ । केही समयअघिसम्म कांग्रेसले एमालेलाई आफ्नो नजिककै हिमायती शक्तिको रूपमा मान्दै आएको थियो, तर पछिल्लो समयमा बढ्दो सता तनावका कारण होला, उसले हालैको स्थानीय तहको निर्वाचनमा जारी गरेको घोषणापत्रमा एमालेलाई असहिष्णु र उग्र राष्ट्रवादीका रूपमा व्याख्या गरेको छ । दस्ताबेजमा उसले माओवादीलाई अस्थिरताको फाइदा लिने शक्तिका रूपमा उल्लेख गरेको छ । हालै वाम गठबन्धन गरेर संयुक्त चुनावी दस्ताबेज बनाएका माओवादीएमालेले कांग्रेसलाई भ्रष्टाचारमा लिप्त भएको आरोप लगाएको छ । माओवादीले कांग्रेस र एमाले दुवैलाई यसअघि विभिन्न आरोप लगाए पनि एमालेले कांग्रेसलाई प्रजातान्त्रिक शक्तिकै रूपमा व्याख्या गर्दै आएको थियो । प्रजातन्त्रको टेको प्राध्यापक गौतम नेपालका सबै कम्युनिस्टका लागि ०४६ को प्रजातन्त्र पुनस्र्थापनाले टेकोको भूमिका निर्वाह गरेको तर्क गर्छन् । उनी भन्छन्, ०४६ को संविधानलाई कतिपय तत्कालीन कम्युनिस्टले आलोचनात्मक समर्थन गरे भने कतिपयले विरोध गरे । तर त्यही संविधानले ल्याएको प्रजातन्त्र एमाले, माओवादीसहितका सबै कम्युनिस्टहरूका लागि टेक्ने आधारभूमि बनेको देखिन्छ । माओवादी र एमालेको बीचमा भएको वाम गठबन्धनले कांग्रेसभित्र भुइँचालो नै जाने गरी तरंग उत्पन्न भएको विश्लेषणहरू आइरहँदा गौतम भने यस गठबन्धनलाई दूरगामी राजनीतिक कदम ठान्दैनन् । उनी भन्छन्, यो विशुद्ध नेताहरूको स्वार्थमा बनाइएको चुनावी गठबन्धन हो, यसले दूरगामी कुनै प्रभाव पार्न सक्दैन । ०४६ पछिको कम्युनिस्ट नेता मदन भण्डारीको ब्याज अहिलेसम्म पनि कम्युनिस्ट नेताले लिइरहेको ठान्ने गौतम कांग्रेस आफ्नै गल्तीहरूले अत्तालिएको बताउँछन् । नेपालको राजनीतिमा सिद्धान्त भन्ने कुरा नै गौण हुन गयो, उनी भन्छन्, षड्यन्त्र र गुटबन्दीको कुनै भविष्य र परिणाम हुँदैन, यसले जतिबेला जो पनि गर्न सक्छ । भूराजनीतिक प्रभाव १७ असोजमा वाम गठबन्धनको घोषणा भएपछि कतिपय विश्लेषकदेखि कांग्रेसकै केन्द्रीय तप्कामा उत्तरी छिमेकी चीनको भूमिकाका बारेमा प्रश्न उठ्न थालेका छन् । हिजोसम्म भारतको प्रभावमा चलको बताइने नेपाली राजनीतिमा चिनियाँ प्रभाव देखिन थालेको भनेर चिन्ता व्यक्त हुन थालेका छन् । कांग्रेस सभापति तथा प्रधानमन्त्री देउवासहितका कांग्रेस शीर्ष नेताले काठमाडौंस्थित चिनियाँ राजदूतलाई बोलाएर यस सन्दर्भमा जिज्ञासाहरू राखेका खबर सार्वजनिक भएका छन् । यसअघि एमालेसँगको सत्ता गठबन्धन तोडेर माओवादीले कांग्रेससँग सत्ता समीकरण गर्दा यसैगरी भारतीय प्रभावका कारण सता गठबन्धन बिग्रेबनेका कुरा आएका थिए । नेपाली राजनीतिमा हुने भूराजनीतिक खेललाई नजिकबाट नियालिरहेका राजनीतिक विश्लेषक अजयभद्र खनाल भन्छन्, दुईचार वर्षयता नेपाली राजनीतिमा चिनियाँ पक्षले खुलेरै चासो राख्न थालेका हुन् । नेपालमा राजतन्त्र हुँदासम्म यहाँका दलहरूप्रति खासै चासो नराख्ने चिनियाँ पक्षले पछिल्लो केही वर्षयता यहाँका दलहरूप्रति एउटा दृष्टिकोण बनाउँदै गएको देखिन्छ । यसलाई सही ढंगले व्यवस्थापन गर्न नसक्नु हाम्रो नेतृत्वको कमजोरी हो । एकअर्काको विरुद्धमा उभिने वा प्रयोग हुने खेलमा नेपालका राजनीतिक दलहरू पछिल्लो समयमा लागेको बुझाइ खनालको छ । ०६४ को पहिलो सविधानसभा निर्वाचनमा माओवादी ठूलो दल भयो । कांग्रेस र एमाले दोस्रो र तेस्रो भए । माओवादी पहिलो भएपछि एमालेकांग्रेस एक भए । दोस्रो सविधानसभाले नयाँ सविधान जारी नगुरन्जेल कांग्रेसएमाले एक भइरहे । खनाल भन्छन्, त्यतिबेला कुनै न कुनै रूपमा कांग्रेस र एमालेलाई एक बनाउने भूमिका भारतले गरेकै हुन् । अहिले एमाले र माओवादीलाई एक ठाउँमा ल्याउन चीनले भूमिका खेलेको भनेर त्यसमा किन चिन्ता गर्ने ? अर्को निर्वाचनपछि फेरि पनि कांग्रेस र माओवादी एक भयो वा कांग्रेसएमाले एक भयो भने पनि आश्चर्य नमाने हुन्छ । प्रदिप गिरीको टिप्पणी : कांग्रेसमा तत्काल परिवर्तनको सम्भावना छैन"
त्रिवि क्रिकेट मैदानमा एक रनको रोमाञ्चक जित,"काठमाडौं : खेलका क्रममा कुनै समय असम्भवजस्तो देखिए पनि अन्ततः भैरहवा ग्लाडिएटर्सलाई एक रनले हराउँदै विराटनगर वारियर्सले राजधानीमा शनिबार सम्पन्न एभरेष्ट प्रिमियर लिग (ईपिएल) क्रिकेट प्रतियोगिताको उपाधि हात पारेको छ। उपाधिसँगै पारस खड्काको कप्तानीमा रहेको विराटनगरले २१ लाख रुपैयाँ नगद पुरस्कार पनि प्राप्त गर्यो। शरद भेषावकरको कप्तानीमा रहेको भैरहवाले भने आठ लाख रुपैयाँ पुरस्कार पायो। कीर्तिपुरस्थित त्रिवि क्रिकेट मैदानमा टस जिती पहिले ब्याटिङ गर्ने निर्णय लिएको बिराटनगरले निर्धातिर २० ओभरमा सात विकेट गुमाएर एक सय ४९ रनको योगफल तयार पारेको थियो। जवाफी ब्याटिङमा ओर्लिएको भैरहवाले निर्धारित ओभरमा नौ विकेट गुमाएर एक सय ४८ रनमात्र बनाउन सकेपछि उपाधि विराटनगरको पोल्टामा परेको हो। विराटनगरले ईपीएलमा आफ्नो अपराजित यात्रालाई कायमै राख्दै उपाधि जितेको हो। उपाधि जित्ने क्रममा फाइनलमा समेत गरी विराटनगरले भैरहवालाई तीन पटक पराजित गयो। विराटनगरले भैरहवालाई यस अघि लिग चरण र पहिलो क्वालिफयार खेलमा पनि पराजित गरेको थियो। कप्तानको रुपमा पनि पारसले शरदविरुद्धको अपराजित यात्रालाई कायमै राख्न सफल भएका छन्। कप्तानको रुपमा पारसले गत बर्ष धनगढी प्रिमियर लिग (डिपिएल) मा पनि शरदको टोलीलाई पराजित गर्दै उपाधि चुमेको थियो। संयोगकवस गत डिपिएलमा पारसको टोली टीम चौराहाले शरदले कप्तानी गरेको विराटनगरलाई फाइनलमा पराजित गर्दै उपाधि जितेको थियो। पारस र अनिलको अन्तिम दुई ओभरमा मोडियो खेल भैरहवालाई जितका लागि अन्तिम १२ बलमा ११ रनको आवश्यकता थियो। १९ औं ओभर लिएर आए, कप्तान पारस खड्का। महत्वपूर्ण त्यो ओभरमा पारस निक्कै सफल भए। उनले त्यो ओभरमा मात्र दुई रन दिएर दुई विकेट लिए। पारसले २६ बलमा २७ रन बनाएर उत्कृष्ट प्रदर्शन गरिरहेका आरीफ शेखलाई एलबीडब्ल्यू र सात बलमा एक छक्कासहित सात रनमै खेलिरहेका अर्का विस्फोटक ब्याट्सम्यान रोहित कुमार पौडेललाई आउट गराए। त्यसपछि भैरहवालाई जितका लगि अन्तिम ६ बलमा नौ रन आवश्यक थियो। कप्तान पारसले पार्ट टाईम बलर अनिलकुमार शाहलाई अन्तिम ओभरको जिम्मा लगाए। अनिलले अन्तिम ६ बलमा कृष्ण कार्की (५), भुवन कार्की (०) र पुनित मिश्र (०) लाई आउट गराउदै मात्र सात रन खर्चेपछि विराटनगरले खेल आफ्नो पक्षमा पारेको थियो। अंसुमानको ओभर र दर्शकको आक्रोस त्यस अघि खेलको आठौं ओभर पनि निक्कै रोमाञ्चक र नाटकीय देखियो। तर, यस पटक त्यसको फाइदा भैरहवालाई पुग्यो। आफ्ना श्रीलंकाली बलर सहान अदिशा दोस्रो ओभरमै घाइते बनेपछि बलरको कमी देखिएको विराटनरको टोलीमा कप्तान पारसले आठौं ओभरमा पार्ट टाईमर हङकङेली खेलाडी अंसुमान रथलाई बलिङमा ल्याएका थिए। त्यो ओभर प्रतियोगिता भरीकै महङ्गो सावित भयो। अंसुमानको त्यही एक ओभरबाट भैरहवाले ३६ रन लियो। हङकङको राष्ट्रिय टोलीबाट धेरै खेल खेलिसकेका अंसुमानको त्यो बलिङ केही अस्वभाविक देखियो। अन्सुमानले सो ओभरमा तीनवटा नो बल र दुई वटा वाईड बल फाल्दा भैरहवाका कप्तान शरदले मात्रै चार छक्का र एक चौका प्रहार गरेका थिए। उनको बलिङ पश्चात खेल हेर्न उपस्थित दर्शक पनि निक्कै आक्रोसित देखिए। दर्शकले पानीका बोत्तर मैदानमा फ्याक्दा केही बेर खेल नै रोकिन पुगेको थियो। सुरक्षाकर्मी र आयोजकले मैदानबाट बोत्तर हटाएपछि खेल सुरु भएको थियो। सो ओभरपछि भैरहवा मात्र एक विकेटको क्षतिमा ८० रनको योगफलमा पुगेको थियो। त्यस बेला भैरहवालाई जितका लागि ७२ बलमा ७० रन आवश्यक देखिएको थियो, जुन टीट्वेन्टी क्रिकेटमा सहज अवस्था मानिन्छ। त्यस बेला कप्तान शरद उत्कृष्ट प्रदर्शन गरिरहेका थिए भने आरीफ र रोहीत लगायतका बिस्फोटक ब्याट्सम्यानहरु क्रिजमा आउन बाकिँ थिए। शरद खेलको १५ औं ओभरको पहिलो बलमा ३९ बलमा ५२ रनको अर्धसतकीय पाली खेलिरहेको अवस्थामा रन आउट हुन पुगे। उनी आउट भएपछि पनि आरीफ र रोहीतले पाली सम्हाल्ने अपेक्षा गरीएको थियो। यद्यपि उनिहरुप्रयास गरेका थिए। यद्यपि उनिहरु दुबै आउट भएपछि खेल भैरहवाको पकटबाट बाहिर गएको थियो। भैरहवाका लागि सुरुवाती ब्याट्सम्यान प्रथम सालुन्केले २७ बलमा ३० रनको योगदान दिएका थिए। शरदले आफ्नो पालीमा समान चारचार छक्का र चौका प्रहार गरेका थिए भने आरीफले दुई छक्का र एक चौका प्रहार गरेका थिए। यस्तै सालुन्केले एक छक्का र तीन चौका प्रहार गरेका थिए। त्यस अघि बिराटनगरका लागि भने सुरुवाती ब्याट्सम्यान अंसुमानले ४१ बलमा ४१ रनको योगदान गर्दा कप्तान पारसले २२ बलमा २७ रन जोडे। अर्का हङ्कङेली बिस्फोटक ब्याट्सम्यान बाबर हायात १० बलमा ११ रन जोड्दै आउट हुदा अनिलकुमार शाहले १७ बलमा २२ रन तथा प्रनित थापा मगरले १३ बलमा १४ रन जोडेका थिए। अंसुमानले आफ्नो पालीमा एक छक्का र चार चौका, पारसले दुई छक्का र एक चौका, अनिलले एक छक्का र दुई चौका तथा प्रनितले एक चौका प्रहार गरेका थिए। बलिङतर्फ टोलीलाई विजयी बनाउन विराटनगरका कप्तान पारसले तीन विकेट लिए भने करण केसी र अनिल शाहले समान दुईदुई विकेट लिए। भैरहवाका लागि भने कृष्ण कार्की र हरिशंकर शाहले दुईदुई तथा आरीफ र शरदले एकएक विकेट लिए।"
ईपीएल क्रिकेटको उपाधि विराटनगरलाई : भैरहवा १ रनले पराजित,काठमाडौं : एभरेष्ट प्रिमियर लिग(ईपीएल) क्रिकेटको उपाधि विराटनगर वरियर्सले जितेको छ। फाइनल खेलमा पारस खड्काको कप्तानीमा रहेको विराटनगर वारियर्सले शरद भेषावकरको कप्तानीमा रहेको भैरहवा ग्लाडियटर्सलाई १ रनले हराएको हो । रोचक फाइनल खेलमा भैरहवाले पूरै २० ओभर खेल्दै ९ विकेटको क्षतिमा १ सय ४८ रन बनायो । विराटनगरले दिएको १५० रनको लक्ष्य पछ्याउने क्रममा सुरुवातमा राम्रो प्रदर्शन गरेको भैरहवाले अन्तिममा लगातार विकेट गुमाएको थियो । भैरहवाका लागि कप्तान शरदले सर्वाधिक ५२ रन बनाए । उनले ३९ बलमा ४ चौका र ४ छक्का प्रहार गरेका थिए । भैरहवाका लागि प्रथम सालुन्केले ३० र आरिफ शेखले २७ रन बनाए । यद्यपी पछाडि आएका ब्याट्सम्यान टिक्न नसक्दा भैरहवा राम्रो खेल्दाखेल्दै पराजित भयो । उपाधि सँगै विराटनगरका कप्तान पारस खड्का म्यान अफ दि म्याच बने । विजेता विराटनगरले ट्रफीसहित २१ लाख पाउने छ । कीर्तिपुरस्थित त्रिवि क्रिकेट मैदानमा सम्पन्न खेलमा टस जितेर विराटनगरले व्याटिङ रोजेको थियो । विराटनगरले २० ओभरमा ७ विकेट गुमाएर १४९ रन बनाएको हो । विराटनगरका लागि अन्सुमान राथले सार्वाधिक ४१ रन बनाएका थिए । पासर खड्काले २७ र अनिल साहले २२ रन बनाए । ईपीएलकै उच्च स्कोर बनाएका बाबर हयात भने ११ रनमै आउट भएका थिए । भैरहवाका कृष्ण कार्की र हरिशंकर साहले २२ विकेट लिए ।
माउण्ट एभरेष्ट र मेगा बैंक हात्ति पोलोको फाईनलमा,"सौराहा : माउन्ट एभरेस्ट ग्रुप र मेगा बैंक हात्तीपोलोको फाइनलमा पुगेका छन् । सौराहामा जारी १४औं हात्ती महोत्सवअन्तर्गतको हात्तीपोलोमा शुक्रबार भएको सेमिफाइनल जित्दै माउन्ट एभरेस्ट र मेगा बैंक उपाधि नजिक पुगेका हुन् । माउन्ट एभेरस्टले नेपाल स्पोर्ट्स यूएसएलाई ४३ गोलले पराजित गयो । एभरेस्टका चन्द्रबहादुर तामाङले ह्याट्रिक गरे । त्यस्तै विश्व चौधरीले एक गोल थपे । नेपाल स्पोर्ट्सका योगेन्द्रनाथ अधिकारीले सान्त्वना गोल फर्काए । शुक्रबार नै भएको दोस्रो सेमिफाइनलमा मेगा बैंकले एनआईसी एसिया बैंकलाई ४ ३ ले पराजित गयो । मेगाको जितमा चन्द्रबहादुर तामाङले तीन तथा योगेन्द्रनाथ अधिकारीले एक गोल गरे । एनआईसी एसियाका सन्तकुमार महतोले दुई तथा ठगुवा पञ्जियारले एक गोल गरे । हात्ती फुटबलमा प्रभु बैंक तेस्रो भयो । मारुतीकलीको एकमात्र गोलले प्रभुले जित निकाल्यो । हात्ती फुटबलमा शनिबार कुमारी बैंक र सिजी फुड्सबीच फाइनल हुनेछ । शुक्रबार नै भएको हात्ती फास्टवाकमा ६ हात्ती फाइनल पुगेका छन् । एकताकली, बम्बोजकली, अनारकली, चम्पाकली, लक्कीकली, रानीमायाकलीले फाइनलमा स्थान बनाए । १२ वटा हात्तीबाट उत्कृष्ट ६ हात्ती छानिएका हुन् ।"
ईपीएल फाइनल : विराटनगरले भैरहवालाई दियो १५० रनको लक्ष्य,काठमाडौं : एभरेष्ट प्रिमियर लिग(ईपीएल)को फाइनल खेलमा पारस खड्काको कप्तानीमा रहेको विराटनगर वारियर्सले शरद भेषवाकरको कप्तानीमा रहेको भैरहवा ग्लाडियटर्सलाई १५० रनको विजय लक्ष्य दिएको छ । कीर्तिपुरस्थित त्रिवि क्रिकेट मैदानमा जारी खेलमा टस जितेर विराटनगरले व्याटिङ रोजेको थियो । विराटनगरले २० ओभरमा ७ विकेट गुमाएर १४९ रन बनायो। विराटनगरका लागि अन्सुमान राथले सार्वाधिक ४१ रन बनाए । पासर खड्काले २७ र अनिल साहले २२ रन बनाए । ईपीएलकै उच्च स्कोर बनाएका बाबर हयात भने ११ रनमै आउट भए । भैरहवाका कृष्ण कार्की र हरिशंकर साहले २२ विकेट लिए ।
अल्ट्रा दौडमा चम्कँदै वेद,"काठमाडौं : तीन दशक उमेर पार नगर्दै अल्ट्रा दौडमा आधा दर्जन विश्व कीर्तिमान राख्न सफल भएका छन्, वेद सुनुवार । रामेछापको एउटा सामान्य परिवारमा जन्मिएका उनले पाँच वर्षयता थुप्रै विश्व कीर्तिमान कायम गर्दै नेपाल र नेपालीको शिर उच्च बनाएका छन् । देशविदेशमा हुने अल्ट्रा दौडमा हिजोआज सुनुवारले एकछत्र वर्चस्व कायम गरिरहेका छन् । उनी मंसिर २० गते हङकङमा भएको द नर्थ फेस एक सय किलोमिटर दूरीको अल्ट्रा रेसमा पनि पहिलो भए । २५ देशका एक हजार दुई सय ६० जना प्रतिस्पर्धीलाई उछिनेर उनले निर्धारित दूरी १२ घन्टा २० मिनेट ३६ सेकेन्डमा पूरा गरी कीर्तिमान पनि बनाए । यो कीर्तिमान हङकङको मात्र नभएर विश्वकै अल्ट्रा दौडमा नयाँ कीर्तिमान हो । यसैगरी २७ दिनअघि हङकङमै भएको सय किलोमिटर दूरीको अल्ट्रा दौडमा पनि एक हजार तीन सय प्रतिस्पर्धीलाई उछिन्दै सुनुवारको टोली पहिलो भएको थियो । स्वर्ण जितेको उनको टोलीमा समीर तामाङ, पूर्ण तामाङ र तीर्थ तामाङ गरी चारजना थिए । एकपछि अर्को सफलता हात पार्न थालेपछि सुनुवारसँगै नेपालको नाम अल्ट्रा दौडमा अगाडि आउन थालेको छ । २०६२ सालमा सेनामा भर्ना भएका उनी २०६७ सालदेखि त्रिभुवन आर्मी क्लबमा आबद्ध छन् । गुप्तेश्वर१ रामेछापका ३१ वर्षीय सुनुवार श्री नारायणदल गणमा जमदार छन् । गाउँमा हुँदा उनी फुटबलका पनि राम्रो खेलाडीमा गनिन्थे । विपन्न परिवारका उनी सात सन्तानमध्ये माइला छोरा हुन् । एक वर्षअघि हङकङमै आयोजित ५० किलोमिटर अल्ट्रा दौड उनले पाँच घन्टा ३० मिनेटमा जितेर विश्व कीर्तिमान बनाएका थिए । उनी चीनमा सन् २०१४ मा भएको स्काई सिरिज नेसनल अल्ट्रा दौड (५० किलोमिटर) मा पहिलो, माउन्टेन एसियन रनिङ च्यालेन्ज२०१५ मा पहिलो, एभरेस्ट म्याराथन२०१६ (४२ किलोमिटर) मा पहिलो र एभरेस्ट अल्ट्रा दौड२०६६ (६५ किलोमिटर) मा दोस्रो भएका थिए । पहिलो पटक ७१ किलोमिटर दूरीको अन्नपूर्ण अल्ट्रा दौडमा सहभागी हुँदा छैटौं स्थान हासिल गरेपछि उनी एभरेस्ट अल्ट्रा दौड२०६६ मा सहभागी भएका थिए । एभरेस्ट अल्ट्रा दौडमा दोस्रो भएपछि उनको अल्ट्रा दौडमा नयाँ पाली सुरु भएको थियो । त्यसपछि उनले स्विट्जरल्यान्ड, चीनलगायतका देशमा हुने प्रतिस्पर्धामा सहभागिता जनाउन थालेका हुन् । पत्नी टीका शेर्पा र परिवारले सधैं हौसला र साथ दिनु, सेनाले सेवासुविधा र पर्याप्त अवसर दिनुले आफ्नो सफलता सम्भव भएको उनी बताउँछन् । एथलेटिक्सका अन्य दौडभन्दा अल्ट्रा दौड पूर्णतया फरक रहेको बताउँछन् उनी । आफूलाई आवश्यक दुई किलोसम्म भोजन आफंै बोक्नुपर्ने, भौगोलिक कठिनाइ हुने, चोटपटकको समस्या रहने, हातखुट्टा बाउँडिने समस्या देखा पर्ने, अक्सिजन अभावले सास फेर्न कठिनाइ हुने, विपत्मा पर्दा उद्धारको समस्या रहने, हरहमेशा सचेत रहुनु पर्ने, दौडको माग असहज हुनेजस्ता समस्या अल्ट्रा दौडमा हुन्छ । यस्ता समस्या एथलेटिक्सका अन्य स्पर्धामा हुँदैन् । जागिरे जीवन अझै सात वर्ष बाँकी रहेकाले स्वास्थ्यले साथ दिएसम्म अल्ट्रा दौडमै बिताउँछु, उनी भन्छन् । अल्ट्रा दौडमा वेदको सफलता १ हङकङको द नर्थ फेस सय किलोमिटर अल्ट्रा दौड२०१७ मा पहिलो । २ हङकङ ५० किलोमिटर अल्ट्रा दौडमा पहिलो । ३ चीन स्काई सिरिज नेसनल अल्ट्रा रेस२०१४ (५० किलोमिटर) मा पहिलो । ४ चीन माउन्टेन एसियन रनिङ च्यालेन्ज२०१५ मा पहिलो । ५ एभरेस्ट म्याराथन२०१६ (४२ किलोमिटर) मा पहिलो । ६ एभरेस्ट अल्ट्रा दौड२०६६ (६५ किलोमिटर) मा दोस्रो ।"
शरद भेषावकरले ५० रन बनाए,काठमाडौं : एभरेष्ट प्रिमियर लिग (ईपीएल)को फाइनल खेलमा भैरहवा ग्याडियटर्सका कप्तान शरद भेषावकरले ५० रन पूरा गरेका छन् । पारस खड्काको कप्तानीमा रहेको विराटनगर वारियर्सले भेषवाकरको कप्तानीमा रहेको भैरहवालाई १५० रनको विजय लक्ष्य दिएको छ । लक्ष्य पछ्याउने क्रममा भैरहवाले दुई विकेटको नोक्सानीमा १४ ओभरमा १०२ रन बनाएको छ । कीर्तिपुरस्थित त्रिवि क्रिकेट मैदानमा जारी खेलमा टस जितेर विराटनगरले व्याटिङ रोजेको थियो । विराटनगरले २० ओभरमा ७ विकेट गुमाएर १४९ रन बनाएको हो ।
ईपीएल फाइनल आज : अनुभवीलाई युवा खेलाडीको चुनौती,"काठमाडौं : घरेलु क्रिकेटको प्रतिष्ठित टीट्वेन्टी क्रिकेट प्रतियोगिता एभरेस्ट प्रिमियर लिग (ईपीएल)को फाइनल खेल आज हुँदैछ । कीर्तिपुरस्थित त्रिवि क्रिकेट मैदानमा बिहान ११ बजेपछि सुरु हुने खेलमा उपाधिका लागि पारस खड्काको कप्तानीमा रहेको विराटनगर वारियर्स र शरद भेषावकरको कप्तानीमा रहेको भैरहवा ग्लाडिएटर्स भिड्दै छन् । ट्रफीसहित २१ लाख रुपैयाँ पुरस्कारका लागि हुने यो प्रतिस्पर्धा निकै रोमाञ्चक हुने अनुमान गरिएको छ। प्रदर्शनका आधारमा प्रतियोगिताकै दुई उत्कृष्ट टोली फाइनलमा पुगेकाले पनि उपाधि भिडन्त प्रतिस्पर्धात्मक र रोमाञ्चक हुने अपेक्षा गरिएको हो । विराटनगर र भैरहवाबीचको खेललाई अनुभवी खेलाडीविरुद्ध युवा खेलाडीबीचको प्रतिस्पर्धाका रूपमा पनि हेरिएको छ । विराटनगरमा अनुभवी खेलाडीको बाहुल्य छ । नेपाली राष्ट्रिय टोलीका कप्तान पारसको नेतृत्वमा रहेको विराटनगरमा हङकङेली राष्ट्रिय टोलीका दुई सशक्त खेलाडी बाबर हायात र अंसुमान रथ पनि छन् । विराटनगरको बलिङ डिपार्टमेन्टको नेतृत्व नेपाली राष्ट्रिय टोलीका मुख्य बलर वसन्त रेग्मीले गरिरहेका छन् । त्यसको ठीक विपरीत भैरहवा भने युवा खेलाडीको भरमा टिकेको छ । भैरहवामा कप्तान शरदसँगै युवा अलराउन्डर आरिफ सेख र रोहितकुमार पौडेलले उत्कृष्ट प्रदर्शन गरिरहेका छन् । बलिङतर्फ हरिशंकर शाहलगायत युवा बलरले उत्कृष्ट प्रदर्शन गरिरहेका छन् । त्यसैले शनिबारको फाइनलमा अनुभवी खेलाडीविरुद्ध युवा खेलाडीको प्रदर्शनले उपाधिको टुंगो लगाउनेछ । विराटनगर र भैरहवाबीचको फाइनल खेल जारी प्रतियोगितामा यी दुई टोलीबीचको तेस्रो प्रतिस्पर्धा हुनेछ । ती दुई टोलीबीच यसअघि भएको खेलको नतिजाले भने विराटनगरलाई उपाधिको बलियो दाबेदार देखाउँछ । अघिल्लो दुवै भेटमा विराटनगर विजयी भएको थियो । राउन्ड रोबिन लिगमा विराटनगरले भैरहवाविरुद्ध ३५ रनले हराएको थियो भने पहिलो क्वालिफायर खेलमा पनि विराटनगर आठ विकेटले विजयी भएको थियो । यी दुवै टोलीले फाइनल खेल निकै प्रतिस्पर्धात्मक हुने प्रतिक्रिया दिएका छन् । विराटनगरका कप्तान पारस निश्चित खेलमा सधैं अघिल्लो खेलको नतिजाले प्रभाव नपार्ने तर्क गर्छन् । क्रिकेटमा हामीले यसअघि जितिसकेको टिम भनेर हुँदैन । जुन दिन जसले राम्रो खेल्छ त्यसैले जित्ने हो, पारस भन्छन्, त्यसैले फाइनल खेललाई सहज रूपमा लिन सकिँदैन । भैरहवा पनि राम्रो टोली हो । हामीले मेहनत गरेर खेल्दा मात्रै उपाधि सम्भव हुनेछ । भैरहवाका कप्तान शरदको भनाइ पनि उस्तै छ । पछिल्लो समय लगातार खेल्नुपर्दा हामीलाई मुस्किल भएको थियो । फाइनल खेलअघि एक दिनको आराम पाएका छौं, शरद भन्छन्, हामीले केही योजना बनाएका छौं । त्यसअनुसार खेल्न सक्यौं भने हामी उपाधि जित्न सक्छौं । प्रतियोगितामा राम्रो ब्याटिङ प्रदर्शन गरिरहेका अंसुमान रथ र बाबर हायातसँगै पारसलाई चाँढै आउट गर्न सक्यौं भने हाम्रो सम्भावना बलियो छ । पारस र शरदको टोली घरेलु क्रिकेटको उपाधिका लागि प्रतिस्पर्धा गर्न लागेको यो दोस्रोपटक हो । यसअघि गत वर्ष भएको धनगढी प्रिमियर लिग (डीपीएल) को फाइनलमा पनि पारसले कप्तानी गरेको धनगढी टिम चौराहले फाइनलमा शरदले कप्तानी गरेको विराटनगर किङ्सलाई ६२ रनले पराजित गर्दै उपाधि हात पारेको थियो । यसपटक शरदले त्यो पराजयको बदला लिन्छन् वा पारसले आफ्नो विजय यात्रालाई जारी राख्नेछन्, फाइनल खेलको समाप्तिपछि मात्र थाहा हुनेछ ।"
