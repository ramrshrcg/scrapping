शीर्षक,विवरण
माघ ७ को डेडलाइन,"अबको नेपाली राजनीतिक तथा संवैधानिक कोर्सलाई मुख्यतः तीनवटा विषयसँग जोडेर हेर्नुपर्ने हुन्छ । एउटा असोज २ मा हुने भनिएको प्रदेश नम्बर २ को स्थानीय तहको निर्वाचन । दोस्रो संविधानको दोस्रो संशोधनको विफलताले पार्ने प्रभाव । तेस्रो, २०७४ माघ ७ गतेभित्र सम्पन्न गर्नुपर्ने राज्यका अन्य दुई संरचनाका निर्वाचन । निर्वाचनको एजेन्डा कार्यान्वयनको लागि सरकारले मंसिर १० को निर्णय सार्वजनिकसमेत गरिसकेको छ । सरसर्ति हेर्दा जवाफदेहिताको हिसाबले यी एजेन्डासँग प्रत्यक्षः सत्तापक्ष, प्रतिपक्ष र संसद् जिम्मेवार रहेको भए पनि प्रभावको हिसाबले मुलुकको स्थायित्व र संविधानकै भविष्यसँग समेत यी विषयवस्तु गम्भीर रूपमा अन्तरसम्बन्धित छन् । दुवै चरणको स्थानीय तहको निर्वाचन सफलतापूर्वक सम्पन्न भइसकेको अवस्थामा तेस्रो चरणको निर्वाचन पनि सहजतापूर्वक सम्पन्न हुनेछ भन्ने सामान्य अनुमानको विषय हो । तथापि, जुन क्षेत्रमा निर्वाचन हुन गइरहेको छ, त्यस क्षेत्रका जनतासँग प्रत्यक्ष सरोकार राख्ने संविधान संशोधनको असफलता यस सन्दर्भमा ठूलो चुनौतीको रूपमा खडा भएको तथ्य हामीले बिर्सनु हुँदैन । संविधान संशोधन विधयेकमा समाविष्ट कतिपय अन्तरवस्तु स्वयं मधेसी जनताका लागि अहितकर हुँदाहुँदै पनि प्रतिपक्षमाथि लागेको एन्टी मधेसी ट्याग का कारण संविधान संशोधनको लागि प्रस्तावित अन्तरवस्तुहरूको गुण र दोषका बारेमा लक्षित समुदायबीच खासै विचार मन्थन हुन सकेको देखिएन। सत्तापक्ष र प्रतिपक्ष दुवैले संविधान संशोधनको एजेन्डालाई समस्या समाधानको लागिभन्दा पनि भोटको राजनीतिको लागि उपभोग गरे । फलतः आज पनि संविधान संशोधनको मुख्य सरोकारवाला समुदाय संशोधनको पक्षमा अडिग छ र यसको कानुनी विफलता उसको लागि स्वीकार्य छैन । यो वास्तविकता असोज २ को निर्वाचनसँग जोडिएको एक संवेदनशील पक्ष हो । पटकपटकका संविधान परिवर्तन हाम्रो क्षमताले भ्याउने कुरा होइन । अतः यही संविधानलाई सम्हालेर लैजाने हो भने यसको परिमार्जन र कार्यान्वयन दुवैलाई अघि बढाउन जरुरी छ । अलमलको कुदाइभन्दा सुझबुझको सुस्त हिँडाइ पनि उपयुक्त हुन सक्छ । निर्वाचनमा राजनीति र राजनीतिक मुद्दाहरूले मतदाताको संवेदनामा विशेष स्थान राख्ने हुँदा त्यसतर्फको सन्तुलित व्यवहार र समायोजन अहिलेको अपेक्षित विषय हो । प्रदेश नम्बर २ को सम्बन्धमा देखाइने थोरै पनि हेलचक्र्याइँ वा अकर्मण्यता सिंगो मुलुकको लागि अभिशापसिद्ध नहोस् भन्नेतर्फ समयमै चनाखो हुन आवश्यक छ । न्यूनतम इच्छाशक्ति मात्र देखाउन सकेको भए सिंगोे मुलुकमै स्थानीय तहको निर्वाचन एकै चरणमा गर्न सम्भव थियो । दुई चरणको भागबन्डा गर्दा पनि प्रदेश नम्बर २ लाई दोस्रो चरणमै समेट्न कुनै कठिनाइ थिएन । तर आत्मविश्वास नै नभएको सत्तापक्ष, असहिष्णु प्रतिपक्ष र लाएअह्राएको गर्ने आदत बसालेका राजनीतिक नेतृत्वको अगाडि मुलुकको जटिलता र संवेदनशीलता बुझ्न र आकलन गर्नसक्ने सामथ्र्यता प्रदर्शन हुन सकेन । पछिल्ला वर्षका नेपाली राजनीतिक तथा संवैधानिक घटना धेरै हदसम्म प्रभावित र प्रायोजित रूपमा हुने गरेका छन् । जुन उद्देश्य र अभिलाशाका साथ ०६२०६३ को जनआन्दोलन भयो, जुन लक्ष्यका साथ तत्कालीन सातदलीय गठबन्धन र माओवादीबीच बाह्रबुँदे समझदारी गरिएको भनियो, जे कामको लागि विस्तृत शान्तिसम्झौतालाई संविधानको अभिन्न अंग बनाइयो र जुन तामझामका साथ संविधानसभाको गठन गरियो, ती सबै चीज फगत आवरण मात्र त थिएनन् भन्ने सन्देह पैदा भएको छ । राजनीतिक नेतृत्वका एकपछि अर्को क्रियाकलाप यसका प्रमाण हुन् । मंसिर १० मा प्रदेशसभा र प्रतिनिधिसभा दुवैको निर्वाचन एकै चरणमा सम्पन्न गर्ने सरकारी निर्णय सतहमा आकर्षक देखिए पनि व्यवहारमा उतार्न निकै कठिन देखिन्छ । यस सम्बन्धमा दुइटा पक्षका बारेमा चर्चा हुन आवश्यक छ । एउटा, प्राविधिक र अर्को, संवैधानिक । नेपालको संविधानमा प्रतिनिधिसभा र प्रदेशसभाको गठन पहिलो हुनेले जित्ने प्रतिनिधित्व पद्धति र सूची समानुपातिक पद्धतिका आधारमा हुने उल्लेख छ । दुवै सभाका पहिलो हुनेले जित्ने प्रतिनिधित्व पद्धतिका आवश्यक निर्वाचन क्षेत्र निर्धारण भइसकेको अवस्था छैन । के यसको लागि कार्यरत आयोगले उचित समयावधिभित्र आफ्नो कार्य सम्पन्न गर्न सक्ला ? कार्य सम्पन्न भएको अवस्थामा के आयोगको सुझाव स्वीकार्य हुन सक्ला ? यस्ता प्रश्न अझै पनि अनिर्णीत छन् । यसका अतिरिक्त संविधानमा व्यवस्था गरिएका प्रदेशहरूको संरचना, सीमांकन, अधिकार क्षेत्रजस्ता सारभूत विषयमै विवाद कायम छ । संविधान संशोधन विधयेक पारित नभएको अवस्थामा हुने प्रदेशसभा निर्वाचनको औचित्य के रहने भन्ने प्रश्न पनि अनुत्तरित नै छ । यी सवाल संविधानको भविष्यको सुनिश्चिततासँग जोडिएका विषय हुन् । थप अध्ययन र परिमार्जनको आवश्यकता रहेका विषयहरूलाई परिमार्जनविना नै कार्यान्वयन गर्दै जाने हो भने संविधान नै एक दिन अप्ठ्यारोमा पर्ने निश्चितप्रायः छ । निश्चय नै, रूपान्तरित व्यवस्थापिकासंसद्को कार्यकाल संविधानमै (धारा २९६(१) २०७४ साल माघ ७ गतेसम्म कायम रहने उल्लेख भएबाट उक्त समयसीमा संसद्को अन्तिम डेडलाइन हो । यसपूर्व नै प्रतिनिधिसभाको निर्वाचन सरकार र संसद्को लागि संवैधानिक बाध्यता हो । तर माघ ७ को डेडलाइन प्रदेशसभाको लागि बाध्यकारी होइन । यसरी हेर्दा प्रदेशसभा र प्रतिनिधिसभाको निर्वाचन एकै चरणमा सम्पन्न गर्ने भन्ने सरकारी निर्णय अन्ततः रूपान्तरित संसद्को कार्यकाल विस्तारको एक रणनीतिको रूपमा सार्वजनिक गरिएको विषय पनि हुन सक्छ । निर्वाचन वा संविधानद्वारा जनप्रतिनिधिलाई प्राप्त जनादेश अर्को जनादेशविना विस्तार हुन सक्दैन भन्ने सर्वस्वीकृत संवैधानिक मान्यता हो । यस दृष्टिकोणले हेर्दा २०७४ साल माघ ७ पश्चात् रूपान्तरित संसद्को निरन्तरता वा अस्तित्वलाई संविधानले सम्पूर्ण रूपमा वर्जित गरेको छ । यसमा कुनै प्रकारको जबर्जस्तीको गुन्जायस रहन सक्दैन । मुलुकको यस प्रकारको जटिल घडीमा चुनौती केवल संविधान कार्यान्वयनको मात्र होइन । संविधान नै रहन्छ वा रहँदैन र देशको अखण्डतालाई हामीले कसरी संरक्षण गर्छौं भन्ने पनि उत्तिकै चासोको विषय हो । सामाजिक, राजनीतिक, प्राविधिक, कानुनी सबै हिसाबले सहज भएको अवस्थामा प्रदेशसभा र प्रतिनिधिसभा दुवैको एकै समयमा निर्वाचन सम्पन्न हुनु सुखद विषय नै हो । तर जुन विषयका कारण पछिल्ला बाह्रपन्ध्र वर्षको मुलुकको राजनीतिक, सामाजिक र आर्थिक अवस्था सम्पूर्ण रूपमा अस्तव्यस्त भयो । जुन विषयको लागि मुलुकको ठूलो हिस्सा ओगट्ने क्षेत्र र सम्प्रदाय आज पनि आन्दोलित छ र जुन विषयमा बाह्य शक्तिहरूको सबैभन्दा ठूलो चासो छ, त्यस्तो विषयलाई हल्का ढंगले लिनु बुद्धिमानी हँदैन । संविधान देश र जनताका लागि हो, जनता र देश संविधानको लागि होइन । यसको कार्यान्वयन र परिमार्जन यसै आधारमा हुनुपर्छ । प्रादेशिक संरचना संवैधानिक व्यवस्था हो, त्यसमा दुईमत छैन । तर यो व्यवस्था संविधानमा अपूर्ण, अनिर्णीत र सबैभन्दा विवादास्पद छ भन्ने कुरा पनि त्यतिकै सत्य हो । यसतर्फ सबै जिम्मेवार पक्ष चनाखो हुन आवश्यक छ । संविधानको बनोट हेर्दा प्रदेश र स्थानीय तहका बीचमा थुप्रै वैमनीय देखिन्छन् । स्थानीय तहको अधिकार सूची र प्रदेशको अधिकार सूचीका बीचमा थुप्रै अन्तरविरोध रहेका छन् । उनीहरूले प्रयोग गर्ने साझा सूची स्थानीय तह र प्रदेशबीचको द्वन्द्वको सबैभन्दा गतिलो आधारको रूपमा रहेको छ । यस्ता विषयहरूको परिमार्जनविना संविधान कार्यान्वयनको नाममा गरिने हतारको निर्णयले प्राप्त उपलब्धि नै गुम्न सक्ने खतरा बिर्सन हुँदैन । माघ ७ को डेडलाइन संविधानअनुसार केवल प्रतिनिधिसभाको निर्वाचनको लागि मात्र हो । संविधानको धारा २९६(१) ले रूपान्तरित संसद् ०७४ साल माघ ७ गतेसम्म मात्र कायम रहने व्यवस्था गरेकोले माघ ७ मा रूपान्तरित संसद्को अन्त्य हुनुपूर्व प्रतिनिधिसभाको निर्वाचन भइसक्नुपर्छ । यो संवैधानिक आवश्यकता र बाध्यता दुवै हो । यसो हुन नसक्दा एक प्रकारको संवैधानिक रिक्तता उत्पन्न हुन जान्छ । तर प्रदेशसभाको निर्वाचनको हकमा त्यस्तो मृत्यु रेखा संविधानले कोरेको छैन । अन्त्यमा, संविधानको तागत कानुनी रूपमा सर्वोच्च भए पनि यो आफैंमा डेलिकेट हुन्छ । यसको सञ्चालनमा हुने सामान्य कमजोरीले पनि धेरै ठूला परिणाम निम्त्याउन सक्छ । पटकपटकका संविधान परिवर्तन हाम्रो क्षमताले भ्याउने कुरा होइन । अतः यही संविधानलाई सम्हालेर लैजाने हो भने यसको परिमार्जन र कार्यान्वयन दुवैलाई अघि बढाउन जरुरी छ । अलमलको कुदाइभन्दा सुझबुझको सुस्त हिँडाइ पनि उपयुक्त हुन सक्छ भन्ने कुरा नबिर्सौं ।"
संघीय शासनमा जलस्रोत र द्वन्द्व,"पानी र द्वन्द्वको अन्तर्सम्बन्ध समाज विकासक्रमसँगै विस्तार भएको देखिन्छ । मानव जीवनका आधुनिक आवश्यकता र महत्वाकांक्षा पूरा गर्ने क्रममा पानीसम्बन्धी द्वन्द्व पनि बढ्दै गएको छ । पानी र द्वन्द्वबारेमा भविष्यवाणी गर्दै पानी नै तेस्रो विश्वयुद्धको कारक बन्नेसम्म भनिएको छ । संयुक्त राष्ट्रसंघका पूर्व महासचिव इजिप्सियन कूटनीतिज्ञ बुत्रोसबुत्रोस घालीले पनि भविष्यमा पानी युद्ध हुनसक्ने सम्भावना व्यक्त गरेका थिए । त्यसैगरी सन् २००८ मा संयुक्त राष्ट्रसंघको महासभालाई सम्बोधन गर्दै पूर्व महासचिव कोरियाली कूटनीतिज्ञ बान की मुनले भनेका थिए, पानी अभावले संसारभर द्वन्द्वको आधार तयार गरिरहेको छ । विश्व खाद्य संगठनका अनुसार सन् २०२५ सम्म विश्वका एक अर्ब ८० करोड मानिसले पानी अभाव सहेर बाँच्नुपर्नेछ भने सन् २०३० सम्ममा विश्वको आधा जनसंख्याले पानीको गहिरो अभाव महसुस गर्नेछ । यो परिस्थिति नै भविष्यमा द्वन्द्व सिर्जनाको आधार बन्नेछ । संघीय प्रणालीमा पानीसम्बन्धी द्वन्द्व संघीय प्रणालीमा शासनका धरै तहमा पानीको बाँडफाँट र प्रयोगको निर्णय प्रक्रिया रहने भएकाले द्वन्द्व सिर्जनाको सम्भावना धेरै रहन्छ । हालसम्मको अनुभवमा पानीको अनुचित प्रयोग, स्थानीय तहमा जनताले उपयोग गरिरहेको स्रोतहरूमाथि बाहिरी हस्तक्षेप, जंगलजलजमिनको उचित व्यवस्थापनको अभाव, तल्लो तटीय र माथिल्लो तटीय उपभोक्तबीच विवाद, संरक्षण र प्रवद्र्धन नहुँदा उत्पन्न हुने खडेरी तथा भूक्षय, व्यावसायिक उद्देश्यले पानीको सीमित स्रोतमाथि पैसा र शक्तिवालाको हस्तक्षेप, सहरी प्रदूषणजस्ता कारणले पानीसम्बन्धी द्वन्द्व देखिएका छन् । प्रान्तप्रान्तबीचको पानीको द्वन्द्वकै कारण अमेरिका र अस्टेलियाले आफ्नो स्वायत्त प्रान्तीय अधिकार संघमा केन्द्रित गरिएका उदाहरण छन् । जलस्रोतको सही व्यवस्थापन नहुँदा कसरी जटिलता उत्पन्न हुन्छ भन्ने केही उदाहरणमा सुक्दै गएका केन्याका ताल, नाइजेरियाको पानी प्रदूषण र अभाव, कंगोमा देखिएको खानेपानीको हाहाकार र यसले सिर्जना गरेको जटिलता, पानी सुकेर नुनले भरिएका पाकिस्तानका खेतीयोग्य जमिनलाई लिन सकिन्छ। पानी जीवनको आधार र सभ्यता र विकासको पूर्वाधार भएकाले यसको संरक्षण र संवद्र्धन अपरिहार्य हुँदाहँदै पनि पर्याप्त ध्यान नदिइएको उदाहरण काठमाडौं उपत्यकामा सुकिरहेका ढुंगेधारा र हालै तराईमा बाढीले पुर्याएको क्षति नै हुन् । तराईमा बाढीले धेरै पहिलेदेखि नै क्षति पुर्याइरहेको विषय नौलो होइन । तर शासक क्षति न्यूनीकरणको पूर्वतयारीमा भन्दा पनि क्षतिपछिको हवाई निरीक्षण र राहत बाँड्न बढी रमाउने भएकैलो तराईका जनताले प्रत्येक वर्षायाममा यो पीडा भोग्न परिरहेछ । भूमिगत र सतहको पानी संकलन प्राकृतिक रूपमा प्राप्त हुन सक्नेभन्दा धेरै बढी भएकाले पानी अभाव बढी हुँदैछ । एक्काइसांै शताब्दीमा व्यावसायिक दृष्टिकोणबाट पानीलाई नयाँ तेल समेत भन्न थालिएको छ । किनकि एकातर्फ अहिले पानीको व्यापारीकरणले परम्परादेखि प्रयोग भएको पानी उपयोगको अभ्यास खल्बल्याइको छ भने अर्कोतर्फ तेल उत्पादक देशमा शक्तिशाली देशहरूको क्रीडास्थल बनेको छ । संघीय शासन प्रणालीमा देखिने द्वन्द्वको जटिलताको आफ्नो अनुभव सुनाउँदै तत्कालीन भारतीय प्रधानमन्त्री मनमोहन सिंहले सन् २००७ नोभेम्बरमा नयाँदिल्लीमा भएको संघीयतासम्बन्धी अन्तर्राष्ट्रिय सम्मेलनमा भनेका थिए, पानीको बाँडफाँट र पानीसम्बन्धी द्वन्द्व भारतको प्रमुख चुनौती हो । बरु छिमेकी देशसँग नदीको पानी बाँडफाँटसम्बन्धी द्विपक्षीय सम्झौता गर्न आफैं देशभित्रका प्रान्तप्रान्तबीचको द्वन्द्व समाधान गर्नभन्दा सजिलो । यो भनाइले पनि देखाउँछन्, संघीय राज्यमा पानीसम्बन्धी द्वन्द्वको जटिलता । अहिले विश्वभर बढ्दो जनसंख्या, सहरीकरण र औद्योगीकरणले पानीमाथि परिरहेको चापको सन्दर्भमा खाद्य उत्पादन, ऊर्जा र उद्योगमा पानीको बढ्दो खपत, पानीको धार्मिक, सामाजिक र मनोरञ्जनात्मक उपयोगको लागि पानीको व्यापारीकरण र निजीकरणको कारणले पानीको अभाव सिर्जना भई सामाजिक द्वन्द्व बढ्दै गएको देखिएको छ भने न्यायोचित बाँडफाँटको अभाव कुशासन, पानीमाथि शक्ति र सत्ताको आडमा गरिने अन्यायपूर्ण वितरण र कानुनको दुरुपयोगले पानीसम्बन्धी द्वन्द्व बढाउन थप सहयोग गरिरहेको छ । संघीय शासन प्रणाली भएका र नभएका मुलुकमा पानीसम्बन्धी द्वन्द्वको आधारभूत चरित्रमा खासै फरक नभए पनि संघीय प्रणालीमा निर्णयका तह धेरै (प्रायशः तीन तह) हुने र अधिकार क्षेत्र पनि प्रायः बाझिने कारण द्वन्द्वको संख्या र व्यापकता बढी देखिएको छ । यसै सन्दर्भमा विभिन्न देशमा भएका अध्ययनको निचोड हो पानी आफैंमा हिंसात्मक ठूला युद्धको प्रमुख कारण नभए पनि यसले द्वन्द्व बढाउन पर्याप्त योगदान पुर्याउँछ । अझ स्थानीय स्तरमा त यो सदावहार झगडाको स्रोत नै भएको देखिएको छ । हाम्रै देशमा पनि पानी विवादमा मानिसको हत्यासमेत भएको थुप्रै घटना छन्। हालसम्म कायम संसारका २७ वटा संघीय शासन भएका देशमा विश्वको करिब ४० प्रतिशत जनसंख्या छ । यी संघीय देशमा केन्द्र, प्रान्त र स्थानीय तहका आआफ्नै अधिकार क्षेत्र भएको र पानीको प्रवाह राजनीतिक सीमाभित्र सीमित नरहने हुँदा केन्द्र र प्रान्तबीच, प्रान्तप्रान्तबीच, स्थानीय तहबीच र स्थानीय तह र प्रान्तबीच पानीसम्बन्धी द्वन्द्व बढेको देखिन्छ । दुईभन्दा बढी शासकीय एकाइ भएर बग्ने नदीले आफ्नो बहावको धार परिवर्तन गरिरहँदा अरू जटिलता थपिएको देखिन्छ । त्यसमा पनि जब प्रान्तहरूले पानी बाँडफाँटका स्थापित सिद्धान्त र प्रावधान नमान्दा द्वन्द्व बढेको देखिएको छ । उदाहरणको लागि भारतको अन्तरप्रान्तीय पानी विवादसम्बन्धी ऐन (१९५६) नमानी सन् २००४ मा पन्जाब एसेम्बलीले आफैंले निर्णय गरी राजस्थान र हरियाणा राज्यलाई सम्झौताअनुरूप पानी नदिँदा ठूलो विवाद उठ्यो भने अस्टेलियाको मुरेडार्लिङ नदीले धार परिवर्तन गर्दा पानी बाँडफाँटमा कठिनाइ उत्पन्न भई न्यु साउथ वेल्स, भिक्टोरिया, साउथ अस्टेलिया र क्विन्सल्यान्ड राज्यहरूबीच लामो समयसम्म तनाव भई केन्द्र सरकारले निकै मेहनतका साथ लामो समय लगाएर मात्र समाधान खोज्न सक्यो । केन्द्र र प्रदेश तथा प्रदेशप्रदेश र प्रदेश र स्थानीय तहबीच देखिने पानीसम्बन्धी द्वन्द्वको साझा चरित्र भनेको विद्युत् र सिँचाइ विकाससम्बन्धी वातावरणीय विवाद, कानुनी अस्पस्टता वा बाझिने प्रकृति, गाभिएको अधिकार क्षेत्र, प्रदूषण आदि देखिएका छन् । प्रान्तप्रान्तबीचको पानीको द्वन्द्वकै कारण अमेरिका र अस्टेलियाले आफ्नो स्वायत्त प्रान्तीय अधिकार संघमा केन्द्रित गरिएका उदाहरण पनि छन् । केन्द्र र प्रान्तको अधिकार क्षेत्रको विवादको कारण अमेरिकाको संघीय ऊर्जा कानुनले संघीय ऊर्जा आयोगलाई दिएको अधिकार र प्रावधानलाई भिन्नभिन्न प्रान्तहरूले आआफ्नो तरिकाले अथ्र्याउँदा केन्द्रले क्यालिफोर्निया राज्यमा विद्युत् विकास गर्न दिएको स्वीकृति भएर पनि क्यालिफोर्निया जलस्रोत नियन्त्रण बोर्डले निर्माण अनुमति नदिँदा १९९२ देखि सुरु भएको विवाद १६ वर्षसम्म कायम रहेको थियो । भारतको काबेरी नदीको पानी बाँडफाँटको विषयमा तमिलनाडु र कर्नाटक राज्यबीच सन् १९८६ देखि सुरु भएको विवाद सर्वोच्च अदालत पुगेर पनि टुंगो लाग्न नसकी फेरि सन् २००७ मा काबेरी पानी विवाद ट्रिबुनल गठन गरी समाधान गर्न खोज्दा पनि पूर्ण समाधान हुन सकेन । विगतमा पानी विवाद बढेकै कारण इथियोपियाको १९९५ को संघीय कानुनले जलस्रोतलाई केन्द्रको मातहत राखी प्रान्तलाई सीमित अधिकार दिएको थियो । यति गर्दा पनि विभिन्न विवाद उत्पन्न भई सन् २००७ मा रिभर बेसिन काउन्सिल र अथोरिटी प्रोक्लामेसन ल्याई विवाद टुंग्याउने उपाय निकालियो । तर पनि अटसवी, उको र इन्डेरटा जिल्ला भएर बग्ने वेर्को नदीको पानी बाँडफाँटको बीचमा विवाद कायमै रहेको छ । ब्राजिलमा पानी विवाद चरम भएकै कारण सन् १९८८ को संघीय संविधानले पानीलाई पूर्णतः संघीय सरकारको मातहत राखी प्रान्तलाई प्रयोगको अधिकारमा सीमित गर्यो । यसै परिवेशमा ब्राजिलको केन्द्र सरकारले जलस्रोतको विकासलाई आर्थिक समृद्धिको आधार मानी तापायो नदीमा आठ हजार मेगावाट ठूला विद्युत् उत्पादन परियोजना सुरु गर्यो । तर प्रभावित प्रान्तका आदिवासीले उग्र विरोध गरेपछि यो परियोजनामा अवरोध पुगी स्थगनसमेत गर्नुपरेको थियो । पछि फेरि केन्द्र सरकारले पानी केन्द्रको मातहत रहने संवैधानिक प्रावधानअनुरूप यो परियोजना निर्माण अगाडि बढाए पनि आदिवासीको विरोध कायमै रहेको छ । माथिका केही उदाहरणले के देखाउँछ भने संघीय शासन प्रणालीमा पनि सही विधि र प्रक्रिया परिभाषित गरेर अभ्यास गर्न सकिएन भने पानी द्वन्द्वको सम्बन्ध बढिरहन्छ । पानीसम्बन्धी द्वन्द्व समाधानका संरचनाको चर्चा गर्दा संघीय ऊर्जा नियमन आयोग, अन्तर प्रदेश आयोगहरू वा प्रदेश परिषद् (काउन्सिल अफ स्टेट), प्राकृतिक स्रोत परिषद् बढी प्रचलनमा भएको देखिन्छ । नेपालमा जलस्रोतसम्बन्धी विवाद न्यूनीकरणको लागि राष्ट्रिय प्राकृतिक स्रोत तथा वित्त आयोगको भूमिका महत्वपूर्ण हुन्छ । तर यो आयोग आजसम्म पनि बन्न सकेको छैन । यसले कति निष्पक्ष रूपमा काम गर्न सक्ने हो त्यो पनि हेर्न बाँकी नै छ ।"
ऋषिपञ्चमी र स्यानिटरी प्याडको सम्बन्ध,"धेरै हिन्दु नारी महिनावारी भएको बेलामा कसैलाई छोएको पाप पखाल्न व्रत बसिरहेका छन् । उनीहरू प्रार्थना गरिरहेका छन्, हे भगवान्, हामी रजस्वलाको पापबाट मुक्ति पाउन हजुरको प्रार्थना गर्छौं । अनि पण्डितजीहरू पनि अनेक मन्त्र पढ्दै व्रतालुको याचना भगवान्समक्ष पुर्याइदिनुहुन्छ कि क्या हो, पूजा सकिएपछि उहाँहरू भन्नुहुन्छ, लौ तपाईंहरूको वर्षभरिको पाप निराकरण भयो । अब मलाई दक्षिणा चढाउनुस् र व्रत तोडेर तपाईंहरू कर्कलो र भात खानुस् । यहाँनिर पण्डितजीलाई प्रश्न गर्न मन लाग्छ व्रत नबस्नेपूजा नगर्ने र पण्डितजीलाई फलफूलदक्षिणा नचढाईकनै कर्कलो र भात खाने स्त्रीहरूलाई के हुन्छ ? ऋषिपञ्चमी र महिनावारीलाई रजस्वला पाप सँग जोडेर गुरु ले जति कुरा गर्छन्, हामी अधिकारकर्मी र स्वास्थकर्मी यसबारे भ्रम चिर्ने प्रयास गर्दैनौं । यस विषयमा समाजका सचेत तप्का मौन रहनाले नै रजस्वलाजस्तो प्राकृतिक धर्म को बारेमा समाजमा व्याप्त भ्रम अझै चिरिएको छैन । त्यसैको त्रास मा धार्मिक गुरुले फाइदा उठाइरहेका छन् । गत २८ मेमा अन्तर्राष्ट्रिय महिनावारी स्वच्छता दिवस मनाइरहँदा कतिपय नेता, कलाकार, सरकारी कर्मचारी, महिला स्वास्थ्यबारेमा काम गर्ने व्यक्तिले धुमधाम कार्यक्रममा महिनावारी हुँदा स्वच्छताको बारेमा विचार गर्नुपर्छ, तर महिनावारी हुनु पाप होइन भन्दै भाषण गरे । त्यसमध्ये म आफैं पनि थिएँ । त्यतिखेर मैले भन्नुपर्ने थियो, महिनावारीको स्वच्छता दिवसको लागि हामीले अन्तर्राष्ट्रिय दिवस मनाउनै पर्दैन । हाम्रो देशमा त ऋषिपञ्चमीजस्तो महिनावारीको सन्दर्भ जोडिएको पर्व छ । यसै अवसरलाई नै हामी राष्ट्रिय स्वच्छता दिवसको रूपमा किन नमनाउने ? हाम्रो संस्कृतिले महिनावारीको समयमा सफा रहनुपर्छ भन्ने सन्देश दिएको पहिल्यैदेखि नै स्पष्ट अन्तर्राष्ट्रिय जगत्मा हामीले राख्न सकेको भए सम्भवतः हामीले यही ऋषिपञ्चमीको दिनलाई नै महिनावारी स्वच्छताको अन्तर्राष्ट्रिय दिवसको रूपमा अहिलेसम्म स्थापित गरिसकेका हुन्थ्यौं । भारतले योगको वकालत गरेर विश्वभर योग दिवस मनाउने चलन चलाएजस्तै हामी पनि ऋषिपञ्चमीको सन्दर्भलाई शरीर स्वच्छतासँग जोडेर त्यस्तै कुनै दिवस प्रचलनमा ल्याउन सक्थ्यौं । यही ऋषिपञ्चमीकै दिन महिनावारीको समयमा शरीरको सरसफाइ र सस्तो प्याडसम्बन्धी योजना ल्याउन सके कति कल्याण हुन्थ्यो? दक्षिण भारतका अरुणाचलम मुरुगननाथम् नामक एक व्यक्तिले आफ्नी श्रीमतीले महिनावारीको समयमा सरसफाइको लागि फोहोर टालो प्रयोग गरेको देखे । उनले श्रीमतीलाई भने, यस्तो फोहोर टालोले त म मेरो साइकल पनि पुछ्दिनँ । त्यसपछि उनले श्रीमतीको लागि बजारबाट स्यानिटरी प्याड ल्याए, तर त्यो महँगो पर्ने भएकाले उनले आफैंले घरेलु खालको स्यानिटरी प्याड बनाउने विचार गरे । उनले त्यसो प्रयास गर्दा कतिले उनलाई बौलाएछ समेत भने । उनकी श्रीमती पनि उनीदेखि दिक्क मान्दै उनलाई छोडेर गइन् । केही समयपछि आमाले पनि उनलाई छोडिन् । महिलाका लागि सस्तो स्यानिटरी प्याड बनाउने उनको योजना जारी रह्यो । झन्डै चार वर्षको प्रयासपछि उनी अति सस्तो खालको प्याड बनाउन सफल भए। उनको योगदानको कदर गर्दै त्यहाँका राष्ट्रपतिबाट उनले सम्मानसमेत पाए । त्यसपछि उनको जीवन बदलियो, श्रीमती घर आइन् । उनको नामबाट बौलाह को ट्यागसमेत हट्यो । उनी अहिले भन्छन्, मैले धेरै गर्न बाँकी छ । भारतभर सस्तो स्यानिटरी प्याड पुर्याएर महिला र किशोरीको प्रजनन स्वास्थ्य राम्रो होस् भन्ने लक्ष्य राखेको छु । उनको कथा पढेपछि मलाई लाग्यो, नेपालमा पनि कोही त्यस्तो भावना भएको मानिसले नेपाली महिलाको महिनावारी समस्या कसरी हल गर्ने भनेर त्यस्तो प्याड बनाउने विचार गरे कम्ता राम्रो हुन्थ्यो र ? वास्तवमा नेपालमा २० लाख महिलाले मात्र प्रत्येक महिना नेपालमा बनाएको प्याड प्रयोग गर्न पाउने हो र हरेक प्याडमा पाँच रुपैयाँ मात्र नाफा राख्ने हो भने पनि २० लाख प्याड बेचिँदा कति नाफा हुन्थ्यो होला ? यो विचार गनेर कुनै व्यापारीले यस काममा हात हालेर सरकारले स्यानिटरी प्याडलाई टयाक्स नलिने घोषणा गर्ने हो भने कति किशोरी र महिलाको जीवन सहज हुन्थ्यो होला । यसो गर्दा स्यानिटरी प्याडको लागि विदेश जाने लाखौं रुपैयाँ बच्थ्यो । अहिले एक स्यानिटरी प्याडको मूल्य बजारमा १५० देखि २५० सम्म पर्छ । त्यसैले गाउँघरमा त यो किन्न नै सकिन्न । कसैले प्रयोग गर्यो भने पनि त्यसलाई कसरी सुरक्षित तरिकाले व्यवस्थापन गरेर कहाँ फ्याँक्ने भन्ने ज्ञान उनीहरूमा छैन । त्यसो हुँदा नदी, पोखरी वा खेतमा जथाभावी रूपमा प्याड फ्याँकिन्छन् । बाढी, भूकम्प र प्राकृतिक प्रकोपका बेला स्यानिटरी प्याडको माग उच्च रूपमा बढ्छ र कतिपय बेलामा त बजारबाटै यो हराउँछ । यस्तो मूल्यवान् स्यानिटरी प्याड नेपाली दिदीबहिनीले बाढी र भूकम्पका बेला राहतस्वरूप पाउँछन् । तर सरकारको प्रजनन स्वास्थसम्बन्धी नीति अनुसार हरेक महिलाले प्रजनन स्वास्थ्य सुरक्षित राख्न आफूलाई सफा राख्न सस्तो र सुरक्षित स्यानिटरी प्याड प्रयोग गर्न पाउने उनीहरूको स्वाभाविक अधिकार होइन र ? यही ऋषिपञ्चमीकै दिन महिनावारीको समयमा शरीरको सरसफाइ र सस्तो प्याडसम्बन्धी योजना ल्याउन सके कति कल्याण हुन्थ्यो ? सन् २०१८ मा बलिउडमा एउटा चलचित्र आउँदै छ, जसमा अक्षयकुमार, सोनम कपुर र अमिताभ बच्चनसमेतले खेल्ने बताइएको छ । उक्त फिल्मको नाम नै छ, प्याडमान । उनै अरुणाचलमको कार्यबाट प्रेरित भएर यो चलचित्र बन्न लागेको हो । महिला र किशोरीको प्रजनन उमेरमा सुरक्षित कपडा वा प्याडको व्यवस्थापन हुन नसक्दा महिलालाई कति समस्या पर्छ भन्ने विषयलाई यो फिल्ममा देखाइएको छ । फिल्म नै स्यानिटरी प्याडको बारेमा बन्न थालेपछि समाजका विद्वत् वर्गले समेत आफ्ना छोरीचेलीको मासिक धर्मले उनीहरूले भोग्नुपर्ने समस्याबारेमा निर्धक्क खुल्ने कि ? राजनीतिक ? मैले त ऋषिपञ्चमीको दिनमा महिनावारीको समयमा कसरी स्वस्थ रहने भन्ने उपायबारेमा किशोरीहरूलाई बुझाउन अठोट गरेकी छु । तपाईंले पनि आफ्ना छोरीचेलीलाई यस्ता विषयबारेमा ऋषिपञ्चमीको सन्दर्भ जोडेर शरीर स्वस्थ राख्नेबारे बताउने कि ?"
अर्को बाढी नकुरौं,"रौतहट, महोत्तरी र सप्तरीको दक्षिणी भेग पुग्दा बाढीको गन्ध आइरहेको थियो । स्थानीयले भनेपछि मात्र खोलाका किनार वा नहरछेउका बस्तीहरू बगर बनेको थाहा हुन्थ्यो अर्थात् यहाँका भौतिक अवस्था सजिलै खुट्ट्याउन सकिने अवस्थामा थिएनन् । भत्किनबाट जोगिएका घरमा हिलो जमेको देखिन्थ्यो । पीडितहरू एकसरो भिजेको लुगामा देखिन्थे । समस्यामा परेका व्यक्तिहरू डुबानमा नपरेका वा कम डुबानमा परेका बस्ती, आफन्त या विद्यालयमा आ श्रय लिइरहेका थिए । सडकका खाल्डाखुल्डीमा पानी जमेको थियो । ठाउँठाउँमा बाटाहरू भत्किएका थिए । चन्द्रनिगाहापुरबाट करिब एक घन्टाको मोटर र त्यस्तै २० मिनेट हिँडेर पुगिने प्रतापपुर, पल्टुवा ७ को करबोल ६२ घरको बस्तीको चित्रण हो यो । यहाँको लमाहा खोलाले सात घर बगाएको छ । १५ घरमा हिलो जमेको छ । जुन वर्षा थपिएन भने पनि अझै केही हप्ता प्रयोगमा ल्याउन सकिने अवस्था छैन । बाँकी घर थोरै अग्लो ठाउँमा भएकाले खासै नोक्सानी भएको छैन । भएको थोरै ऐलानी जग्गामा गरिएको धानखेतमा बालुवा र माटोको थुप्रो छ । सरकारी टोली भदौ ४ गतेसम्म क्षति विवरण संकलन गर्न पुगेको छैन । दुई राजनीतिक दलले ५७ किलो चामल पुर्याएका छन् । यसमा आसन्न चुनावले थोरै काम गरेको छ । बाढीबाट विस्थापितहरूलाई तत्काल कपडा, खाना र अस्थायी वासको प्रबन्ध चाहिएको छ । स्वास्थ्य र सरसफाइमा ध्यान दिइएन भने आउने महामारीको खतरा टरिसकेको छैन । निश्चित छ, केही हप्तापछि बाढीपीडितहरूले फेरि तिनै बगरआसपासका ऐलानी जग्गामा छाप्रो हाल्नेछन् । बाहिरबाट हेर्दा विस्तारै जीवन सामान्य भएको देखिन्छ, तर पीडितको स्थिति अहिलेभन्दा झन् नाजुक हुँदैछ, त्यहाँ झनै गरिबी बढ्नेछ । पत्रपत्रिकामा समाचार पातलिँदै जानेछन् । अनि केही महिनाको अन्तरालपछि अर्को वर्ष यस्तै दुःखका समाचार दोहोरिनेछन् । त्यसपछि प्रधानमन्त्री र मन्त्रीहरू बस्तीहरूमा उडेर पुग्नेछन् । पीडितहरूले राहत नपाएको गुनासो गर्नेछन् । नेताहरूले सहयोग गर्ने वचन दिनेछन् । दलहरूले यही विषयलाई आफ्नो हितमा उपयोग गर्न खोज्नेछन् । राहत पुनस्र्थापना कार्य प्रभावकारी बनाउन सिंहदरबारको खटनपटन अन्त्य गरी स्थानीय सरकारलाई बलियो परिपाटी बनाउन आवश्यक छ संघसंस्थाहरू राहत बाँड्न दगुर्नेछन् । यो नियति कैयन् वर्षदेखि दोहोरिएको छ । यसले एउटा जर्बजस्त प्रश्न उठाएको छ के यी समस्या कम गर्ने दीर्घकालीन प्रयास हुन सक्दैनन् ? स्थानीयले हामीलाई सुनाए केही दशक पहिले १५ दिन यस्तै पानी आउँदा पनि यत्तिको क्षति हुँदैनथ्यो । अहिले तीन दिनमै वितण्डा मच्चायो । यसका कारण अनेक छन् । चुरेको विनास धेरै कारणमध्येको एक हो । चुरेका बालुवा, गिटी, ढुंगा झिकेर भारतमा बेच्न सरकारले छुट मात्रै दिएको छैन, अन्य राजनीतिक पार्टीहरूले समेत देशको प्राकृतिक स्रोतको दोहनलाई संरक्षण दिइरहेका छन् । यसलाई नरोक्ने हो भने तराई वर्षायाममा पानी जम्ने खाल्डो र त्यसबाहेकका महिनामा मरुभूमि हुनेछ । अर्बौं खर्चेर राष्ट्रपति चुरे संरक्षण कार्यक्रम पनि लागू गर्ने अनि चुरेको छाती लुछेर बेच्न छुट दिने अमिल्दो काम भइरहेछ । चुरेको दोहनले उत्तरतर्फ गहिरो र दक्षिणतर्फ त्यसबाट बगेर गएका माटो र बालुवाले बस्तीभन्दा नदी अग्लो बन्दै गएको छ । बाढी न्यूनीकरण गर्ने हो भने चुरेबाट भइरहेका ढुंगा, गिट्टी र बालुवा निकाल्ने काम रोक्नैपर्छ । नदीको स्वाभाविक बाटो रोक्ने गरी बनेका संरचना बाँध, बाटो र बस्ती अर्को कारण हो । नदीले बाटो नपाएपछि त्यसले बस्ती वा खेतीतर्फ पसेर विनास मच्चाउँछ । यस्तो किन भयो ? किनकि हामीसँग भूउपयोगसम्बन्धी योजना भएन । विनायोजनाको विकासले समृद्धि होइन, विपत्ति ल्यायो । केन्द्रीय र र स्थानीय सरकारले समेत अब बाढी र अन्य प्रकोपको क्षति न्यूनीकरणको लागि पहिल्यै भूउपयोग योजना बनाउनुपर्छ । त्यस्तो नीतिले खेती गर्ने, बस्ती बसाल्ने, संरचना बनाउने ठाउँ र जोखिमयुक्त क्षेत्रहरूका बारेमा प्रस्ट खाका दिन्छ । जोखिम क्षेत्रमा बसोवास नभएपछि यसले स्वतः प्रकोप जोखिम कम गर्छ । बाढी प्रभावित गाउँतिर डुल्दा गाउँलेले अर्को रहस्यसमेत बताए । तराईका जिल्लामा (सम्भवतः पहाडमा पनि होलान् ) जलउत्पन्न प्रकोप नियन्त्रण कार्यालयले बाँध निर्माणको काम गर्छ । ती थोरै टेन्डर र धेरै समितिमार्फत हुने गर्छन् । समिति नाम मात्रको हुन्छ र त्यसको माइन्युट र चेक कर्मचारीको हातमा हुन्छ । भोलि केही गरी अप्ठेरो पर्यो भने समिति फस्छ, तर सबै बजेटको हिसाबकिताब कर्मचारीले मिलाउँछन् । जुन रूपमा बाँध बन्नुपर्ने हो, त्यसरी बाँध बन्दैन । पछि यही कमजोर बाँधले झनै बढी क्षति पुर्याउँछ । जुनसुकै प्रकोपले कमजोर संरचनालाई क्षति पुर्याउँछ । यसपालिको बाढीले पनि पक्की घर हुनेलाई खासै असर गरेन । मारमा सुकुम्वासी र साना किसान परे । बस्ती बगर बनेपछि वासविहीनहरू कहाँ बस्ने भन्ने समस्या बढेको छ । उनीहरूका लागि कसरी सुरक्षित ठाउँको व्यवस्था गर्ने ? पुरिएको जग्गालाई खेतीयोग्य कसरी बनाउने ? साँधसिमाना मेटिएको छ । त्यस क्रममा आउने विवाद कसरी निरूपण गर्ने ? अतः दीर्घकालीन समाधानको लागि बाढीले बढाएको भूमिसम्बन्धी समस्या पनि सम्बोधन गर्ने गरी कार्य गरिनुपर्छ । राहत पुनस्र्थापना कार्य प्रभावकारी बनाउन सिंहदरबारको खटनपटनले काम गर्दैन । यसको लागि अब स्थानीय सरकारलाई बलियो परिपाटी बनाउन सक्षम बनाउन आवश्यक छ । भूकम्पबाट सिकिएको पाठ हो सही लगत तयार गर्न सकिएन भने राहतपुनस्र्थापना कार्यले सही बाटो समात्दैन । तराईमा लगभग आधाभन्दा बढी बस्तीहरू अव्यवस्थित छन् । यसरी अव्यवस्थित बस्तीमा बस्नेहरू भूमिहीन र दलित बढी छन् । यिनीहरूको बस्तीलाई कम जोखिम ठाउँमा व्यवस्थित गर्न सकियो भने संविधानले ग्यारेन्टी गरेको उनीहरूको वासको अधिकार सुनिश्चित हुनेछ । बर्सेनि हुने ठूलो धनजनको क्षति कम हुनेछ । साथै, गरिबीतिर धकेलिनेको संख्यामा पनि कमी आउनेछ । तसर्थ अस्थायी समाधानमा नरमाऔं । अर्को बाढी नआउँदै दीर्घकालीन योजना बनाएर कार्यान्वयनमा जुटौं ।"
भलिबल खेलेरै मनाइयो तीज,"पोखरा : नेपाली नारीको महान् चाड तीजमा धेरै महिला व्रत बस्ने र नाचगान गरेर चाड मनाउने गर्छन् । तर, नेपालका चर्चित महिला भलिबल खेलाडीले पछिल्लो आठ वर्षदेखि भलिबल खेलेरै तीज मनाउँदै आएका छन् । नव आदर्श सामुदायिक विकास समाज लामाचौरको आयोजनामा हरेक वर्ष सञ्चालन हुँदै आएको राष्ट्रिय महिला भलिबल प्रतियोगितामा खेलमा व्यस्त भएका खेलाडीले खेलका कारण तीज मनाउन नपाए पनि खेल सकेर साथीभाइसँग बसी मीठो खाना खाएर मनाउने गरेको बताए । दिदीबहिनीहरू तीजमा गीत गाउँदै नाच्दै रमाइलो गर्छन्, हामी भने राष्ट्रिय भलिबल खेलमा जित निकाल्नुपर्ने प्रेसरमा हुन्छैाँ । त्यसैले खेलअघि तीजमा नाचगान गर्न फुर्सद मिल्दैन । हाम्रो लागि विपक्षीविरुद्ध सट् हान्नु र विपक्षीको प्रहारलाई निस्तेज गर्नुमै तीजको मज्जा छ, पश्चिमाञ्चल क्षेत्रीय भलिबलकी क्याप्टेन तथा राष्ट्रिय खेलाडी मञ्जु गुरुङले भनिन् । स्कुले जीवनदेखि नै तीजभरि भलिबल खेल्नुपर्ने भएकाले नाचगान गरेर तीज मनाउन नपाएको पनि मञ्जुले बताइन् । तीजमा गीत गाएर रमाउने मन त हुन्छ । त्योभन्दा पनि खेलाडीका लागि खेल ठूलो भएकाले खेलमै ध्यान दिएर जित निकाल्नेतर्र्फ केन्द्रित हुन्छु । तीजको रहरलाई फुर्सदको समयमा गीत गाएको सुन्ने र नाचेर मेट्ने गरेको छु, मञ्जुले थपिन् । अर्की राष्ट्रिय खेलाडी तथा सशस्त्र प्रहरी बलको एपीएफकी क्यप्टेन विनीता बुढाथोकीले पनि तीजमा नाचगान गरेर रमाउने इच्छा हुँदाहुँदै पनि संस्था र राष्ट्रका लागि खेलिने खेल ठूलो भएकाले तीजमा भलिबल खेलमै ध्यान दिने गरेको सुनाइन् । खेलपछि भने रमाइलो गर्ने वातावरण क्लबले व्यवस्था गर्ने भएकाले साथीभाइ तीजको गीत गाएर मीठो खाएर रमाउने गरेको उनले सुनाइन् । अरू दिदीबहिनीले जस्तै व्रत बस्ने मन भए पनि स्कुलदेखि नै तीजमा कुनै न कुनै भलिबल प्रतियोगिता पर्ने भएकाले नाचगान गरेर तीज मनाउने अवसर नमिलेको उनले सुनाइन् । हरेक वर्ष तीजको दिन भलिबलको फाइनल पर्छ । व्रत बस्ने, नाचगान गर्ने दिनमै खेल पर्ने भएकाले अहिलेसम्म व्रत बस्न पाएको छैन । व्रत बसेर खेल्नसक्ने कुरा पनि भएन, विनीता भन्छिन् । राष्ट्रिय खेलाडी तथा सशस्त्र प्रहरी बलको एपीएफकी खेलाडी सरस्वती चौधरीले पनि भलिबल खेलका कारण तीज मनाउन नपाएको सुनाइन् । महिलाहरूको महान् चाड तीजमा महिला भलिबल खेलको थप विकास गर्ने उद्देश्यले तीज महोत्सव आयोजना गरेर भलिबल खेलसमेत राखिएको आयोजक नवआदर्श सामुदायिक विकास समाज लामाचौरका अध्यक्ष बमबहादुर गुरुङले बताए । २०५४ सालदेखि तीज महोत्सव गर्दै आएको समाजले १४ वर्षदेखि तीजका अवसरमा राष्ट्रिय महिला भलिबल प्रतियोगिता सञ्चालन गर्दै आएको हो । ६ वर्ष विद्यालयस्तरीय भलिबल प्रतियोगिता सञ्चालन गरेको समाजले आठ वर्षदेखि राष्ट्रिय भलिबल प्रतियोगिता सञ्चालन गरेको उनले सुनाए । पोखराको लामाचौरमा हुने राष्ट्रिय महिला भलिबल तथा तीज महोत्सव पछिल्लो समयमा निकै लोकप्रिय बन्दै गएको छ । देशभरका भलिबलप्रेमी यहाँ खेलको मज्जा लुट्न र तीज महोत्सव अवलोकन गर्न आउने गर्छन् । एपीएफले जित्यो उपाधि साविक विजेता शिवम् न्यु डायमन्ड एकेडेमीलाई ३० को सोझो सेटमा हराउँदै विभागीय टोली एपीएफ क्लबले रेडबुल राष्ट्रिय महिला भलिबल प्रतियोगिताको उपाधि जितेको छ । पोखराको लामाचौरमा तीज महोत्सवको अवसरमा आयोजित प्रतियोगिताको बिहीबार भएको फाइनलमा एपीएफले न्यु डायमन्डलाई २५१८, २५१८, २५१२ ले हरायो । प्रतियोगितामा एपीएफकी स्पाइकर सरस्वती चौधरी सर्वोत्कृष्ट खेलाडी घोषित भइन् । यसैगरी पश्चिमाञ्चलकी पवित्रा बीसी उत्कृष्ट ब्लकर, अरुणा शाही उत्कृष्ट सर्भर, एपीएफकी विनीता उत्कृष्ट सेटर, नेपाल पुलिसकी कमला पुन उत्कृष्ट लिबेरो र एपीएफकी उषा विष्ट उत्कृष्ट क्विकर भए । उपाधिसँगै एपीएफले नगद ७५ हजारसहित ट्रफी आफ्नो पोल्टोमा पार्यो । नवआदर्श सामुदायिक विकास समाजद्वारा लामाचौरमा आयोजित राष्ट्रिय महिला भलिबल प्रतियोगितामा चारवटा उपाधि जितेको डिफेन्डिङ च्याम्पियन न्यु डायमन्डले ५० हजार रुपैयाँसहित उपविजेतामा चित्त बुझायो । प्रतियोगिताको तेस्रो स्थान नेपाल पुलिस क्लबले हात पार्यो । पुलिसले पश्चिमाञ्चल भलिबल संघलाई ३१ को सेटमा हरायो । तेस्रो हुनेले २० हजार र चौथो हुनेले १५ हजार रुपैयाँमा प्राप्त गरे । खेलपछि एपीएफका प्रशिक्षक ज्ञानेन्द्र विष्टले डिफेन्स र ब्लक राम्रो भएकाले उपाधि जित्न सहज भएको बताए । हामी यहाँ सधैं हार्ने गरेका थियौं । यसपटक खेलाडी नर्भस भएनन् । पहिलो सेटमै राम्रो गर्दा जित सम्भव भयो, विष्टले भने । न्यु डायमन्डका प्रशिक्षक कुमार राईले रेफ्रीको गलत निर्णयले खेलमा असर गरेको बताए । रेफ्रीले विनीता बुढाथोकीको फललाई बेवास्ता गरे । त्यसले हाम्रो खेलाडीलाई असर गर्यो । रेफ्रीले सामान्य कुरामा ध्यान नदिँदाको असर खेलाडी र टोलीमा पर्छ । खेल सुधार गर्न रेफ्रीको स्तरमा पनि ध्यान दिनुपर्छ, राईले भने । विजेता टोलीलाई राष्ट्रिय खेलकुद परिषद्का सदस्यसचिव केशवकुमार विष्टले पुरस्कार प्रदान गरे ।"
रोनाल्डोले जिते बर्ष खेलाडीको उपाधी,"समकालीन फुटवलरमा क्रिश्चियानो रोनाल्डो र लियोनल मेसीबीच को उत्कृष्ट खेलाडी भन्ने बिषयको सहज उत्तर कसैसग छैन। रोनाल्डो र मेसीका नाममा विश्व फुटवल जगत् नै विभाजित छ भन्दा अतिशयोक्ति नहोला। तर पछिल्लो पटक लगातार दोस्रो पटक युरोपियन वर्ष खेलाडीको अवार्ड जित्दै पोर्चुगलका स्टार खेलाडी क्रिश्चियानो रोनाल्डोले आफू उत्कृष्ट भएको प्रमाणित गरिदिएका छन्। उनले आफ्ना चीर प्रतिस्पर्धी मेसीलाइ उछिन्दै उपाधी हात पारेका हुन्। फ्रान्सको मोनाकोमा बिहीबार राति भएको विशेष समारोहमा रोनाल्डोले युरापियन बर्ष खेलाडीको उपाधी उचाले। बर्ष खेलाडीको उपाधीका लागि रोनाल्डोसँगै मेसी र इटालियन गोलरक्षक जियानलुईगी बुफोन पनि प्रतिस्पर्धामा थिए। सन् २०१३१४ मा पहिलो पटक यो अवार्ड जितेका थिए रोनाल्डोले समग्रमा तेस्रो युरोपियन वर्ष खेलाडीको अवार्ड जितेका हुन्।उनले वर्षको उत्कृष्ट फरवार्डको उपाधि पनि जिते । बुफोनले उत्कृष्ट गोलकिपरको उपाधि प्राप्त गर्दा, रियाल मड्रिडकै लुका मोड्रिचले उत्कृष्ट मिडफिल्डर तथा सोही टोलीका कप्तान सर्जियो रामोसले उत्कृष्ट डिफेन्डरको अवार्ड हात पारे। नेदरल्याण्ड्सकी खेलाडी लेइक मार्टेन्स महिला तर्फ युरोपियन वर्ष खेलाडी बन्न सफल भईन्।"
साफ च्याम्पियनसिप फाइनलमा नेपाल र भारतको भिडन्त,"काठमाडौ : यू१५ साफ च्याम्पियनसिपको उपाधिका लागि नेपालले आइतबार चिरप्रतिद्वन्द्वी भारतसँग प्रतिस्पर्धा गर्ने भएको छ। सातदोबाटोस्थित एन्फा कम्प्लेक्समा शुक्रबार भएको खेलमा बंगलादेशलाई ४२ गोल अन्तरले पराजित गर्दै नेपालले भारतसँगको उपाधि भिडन्त पक्का गरेको हो। खेलमा नेपालका लागि आकाश बुढा मगरले खेलको छैठौं मिनेटमा गोल गर्दै सुरुवाती अग्रता दिलाएका थिए। उनले डिबक्सभित्र पाएको अवसरलाई सदुपयोग गर्दै सुन्दर गोल गरेका थिए। खेलको ३० औं मिनेटमा आकाशले दोस्रो गोल गर्दै नेपालको अग्रता दोब्बर बनाएका थिए। पहिलो हाफमा २० गोलअन्तरले अग्रता बनाएको नेपालले दोस्रो हाफमा थप गोल गर्नुका साथै दुई गोल खान पुगेको थियो। दोस्रो हाफको ६५औं मिनेटमा बंगलादेशका खेलाडीले आत्मघाती गोल गरेपछि नेपालले ३० को अग्रता बनाएको थियो। तर दुई मिनेटभित्र लगातार दुई गोल गरेपछि बंगलादेश खेलमा फर्किएको थियो। बंगलादेशका फोयसलले ७२ औं र ७४औं मिनेटमा गोल गरे। खेलको इन्जुरी समयमा ब्रिजेश चौधरीले गोल गरेपछि नेपालले ४२ को जित निकाल्न सफल भयो। शुक्रबार नै भएको अर्को खेलमा भारतले भुटानलाई ३० गोल अन्तरले पराजित गर्दै फाइनलमा स्थान बनाएको छ। हलचोकस्थित सशस्त्र प्रहरी बल एपीएफको मैदानमा भएको खेलमा भारतलाई जित दिलाउन रिड्ज मेल्भिन, हरप्रित र विक्रमप्रताप सिंहले एक एक गोल गरे। आइतबार फाइनल खेल एन्फा कम्प्लेक्स सातदोबाटोमा हुनेछ भने तेस्रो स्थानको खेल बंगलादेश र भुटानवीच हलचोकस्थित सशस्त्र प्रहरी बल एपीएफको मैदानमा हुनेछ। साफ च्याम्पीयनसीप फुटबल : नेपाल ४, बंगलादेश २ (लाइभ)"
पौडीमा कीर्तिमान तोड्दै गौरीका,काठमाडौं : २० औं राष्ट्रिय पौडी प्रतियोगितामा आर्मीकी गौरिका सिंहले दुई वटा नयाँ कीर्तिमान बनाएकी छिन् । सातदोबाटोस्थित अन्तर्राष्ट्रिय पौडी परिसरमा उनले ५० मिटर बटरफ्लाईको प्रारम्भिक चरण २९४ सेकेन्डमा पूरा गर्दै कीर्तिमान बनाएकी हुन्। सोफिया शाहले सातौं राष्ट्रिय खेलकुदमा बनाएको ३२०६ सेकेन्डको कीर्तिमान उनले तोडेकी हुन् । गत वर्ष ब्राजिलमा भएको रियो ओलम्पिकमा सबभन्दा कान्छी खेलाडी बनेर उनी चर्चामा थिइन् ।
"साफ च्याम्पीयनसीप फुटबल : नेपाल ४, बंगलादेश २ (लाइभ)",काठमाडौ : १५ वर्ष मुनीको साफ च्याम्पीयनसीप फुटबलमा नेपाल फाइनल प्रवेश गरेको छ । शुक्रबार दिउँसो भएको सेमिफाइनलमा बंगलादेशलाई ४२ ले हराउदै नेपाल फाइनल प्रवेश गरेको । उता भारतले आजै भुटानलाई २० ले हराउँदै फाइनलमा पुगेको छ।
