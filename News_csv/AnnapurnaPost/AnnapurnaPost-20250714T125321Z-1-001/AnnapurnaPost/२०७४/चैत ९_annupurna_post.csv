शीर्षक,विवरण
मेडेमेडेमेडे,"हवाई उडानमा संलग्न अथवा उड्डयन संसारसँग परिचित जोकोहीका कानमा यी तीन शब्द पर्नेबित्तिकै उसउनका कान ठाडा हुन्छन्। हवाई उडानको दौरान कुनै पाइलटले आकाशमा कुनै आपत्विपद्को सामना गर्नुपर्ने स्थिति आइपर्यो वा जहाज सुरक्षामा आइपरेका कुनै घटनावरिपरि रहेका जहाज, कुनै देशका कन्ट्रोल निकाय, नजिक रहेको एयरपोर्ट कन्ट्रोल टावर अथवा आपूसँग रेडियो (दोहोरो कुरा हुने) सम्पर्कमा रहेका जोकोहीलाई आफ्नो आपत्कालीन स्थितिको छोटो शब्द तथा कमभन्दा कम समयमा व्यक्त गर्ने अन्तर्राष्ट्रिय सांकेतिक (काडे) शब्द हो मेडेमेडेमेडे। जहाजमा आइपरेको आपत्कालीन स्थितिसँग धैर्यपूर्वक जुध्ने तथा समस्या समाधान गर्ने प्रयासबाट समय निकाल्न सक्यो भने पाइलटले आफ्नो जहाजमा आइपरेको समस्याको विवरण, आफ्नो उपस्थिति (उडिरहेको ठाउँ), उचाइ तथा आपत्कालीन अवतरण गर्न खोजिएको विमानस्थलबाट आफ्नो दूरी तथा दिशासमेतको सूचना सबैलाई प्रदान गर्दछ। भर्खरै नेपालको एक मात्र अन्तर्राष्ट्रिय विमानस्थल (त्रिअवि) मा एउटा हृदयविदारक हवाई दुर्घटनाको दृश्यले सारा नेपालीलाई स्तब्ध तुल्यायो। राजधानीको मुटुमा रहेको विमानस्थलमा ढाकाबाट काठमाडौं आएको बंगला बीएस २११ विमान अवतरणका क्रममा दुर्घटना भई धावन मार्गकै छेउमा आगो र धुवाँको मुस्लोभित्र जलिरहेको दृश्यले सबैलाई चिन्तित तुलायो। ५१ जनाको दुःखद् मृत्यु तथा अन्य थुप्रै घाइते अवस्थामा रहेको समाचारले विश्वको आँखा नेपाल र नेपालको हवाई सुरक्षातिर एकपटक फेरि मोडियो। यति धेरै मानवीय क्षतिको पीडा असहज हुन्छ। दिवंगत आत्माको चिरशान्ति तथा घाइतेहरूको शीघ्र स्वास्थ्यलाभको कामना गर्नुको विकल्प छैन। सारा नेपाली देशमा फेरि यस्तो घटना कहिल्यै नदोहोरियोस् भन्ने चाहन्छन्। यस दुर्घटनाको सत्यतथ्य पत्ता लगाउन विगतमा झैं छानबिन आयोगले काम थालिसकेको छ। आशा गरौं, पाइलट, टावर वा जहाज कुनै एकको त्रुटिमा मात्र कुरा नटुंगियोस्, जसले सुधार गर्नुपर्ने पक्षका अन्य थुप्रै आवश्यकतालाई ओझेलमा नपारोस्। त्रिअविमा रहेका अग्निनिरोधक समूहको कार्यदक्षता वर्षभरि गरिने प्रयोगात्मक तालिमको संख्या तथा किसिमतर्फ पनि धेरैको ध्यान यसपटक मोडिने निश्चित छ। साथै अन्य उद्धार टोलीले उपयोग गर्ने अत्याधुनिक औजारहरूका अतिरिक्त बञ्चरो (ऐक्स), सिटबेल्ट तथा आवश्यक परे जहाजको एयर फ्रेम (बडी) सम्म काट्ने कैंचीजस्ता साधारण कुराको पनि बेलाबखत ठूलो आवश्यकता तथा महत्व हुने हुँदा दुर्घटनामा खटिएका उद्वारकर्मीहरूले यस्ता औजार प्रयोग गरेनगरेको प्रति पनि जनचासो उत्तिकै रहने गरेको हुन्छ। एक घन्टाभन्दा बढी समय आकाशमै घुमाउने (होल्ड गर्ने) दैनिक प्रक्रिया देखिरहेका तथा भोगिरहेका नेपालीले यस्ता समस्याबाट मुक्ति पाउने दिन कहिले आउला ? गौचरको नामले चिनिने लगभग सात दशक पहिले सुरु भएको नेपालको पहिलो विमानस्थल (हरियो चौर) बाट उडान तथा अवतरण गर्ने डकोटा विमानले केही कालपछि पिचमा आफ्ना पांग्राले टेक्न पाएको थियो। अन्यत्रबाट उडान भर्दै काठमाडौंमा अवतरण गर्न भुईंमा आवश्यक उपकरण नहुँदा सुरुसुरुमा पाइलटले आँखाकै भरमा विमास्थल रहेको ठाउँ पत्ता लगाउनु पर्दथ्यो। पछि धावन मार्ग नजिकै जडान गरेको नन डिरेक्सनल विकन (एनडीबी) नामक उपकरणले धावन मार्ग पत्ता लगाउन धेरै मद्दत गर्दथ्यो। त्यसपछि नयाँनयाँ किसिमका जहाज सञ्चालनका साथै जहाजलाई काठमाडौं विमानस्थलको बाटो देखाउन सहयोग पुर्याउने उपकरण भेरी ओम्नीरेन्ज (भीओआर) धावनमार्गनजिकै स्थापित गरियो। यसले जहाजलाई काठमाडौं विमानस्थलको दिशा निर्दिष्ट गर्न सहयोग मिल्थ्यो। केही समयपश्चात् दूरी मापन यन्त्र (डीएमई) समेत धावनमार्गनजिक जडान भएपश्चात् जहाजमा भएको यन्त्रले पाइलटलाई काठमाडौं धावनमार्गबाट आफ्नो दूरी पत्ता लगाउन सहयोग पुर्याउने भयो। तत्पश्चात् धावनमार्गमा अवतरण गर्न विस्तारै तल आउँदै गरेको जहाज सामान्य एकनास रूपले झर्दै गरेको वा अधिक उचाइबाट आई धावनमार्गमा अवतरण गर्नै नसक्ने अथवा धेरै तलबाट आई धावन मार्ग नपुग्दै जमिनमा छुन पुग्ने संकेत दिने पापी नामक यन्त्र पनि धावनमार्गछेउ जडान गरियो। यो प्रविधिअन्तर्गत पाइने संकेत राम्रो मौसम तथा आँखाले विमानस्थल देखिने अवस्थामा मात्र सम्भव हुन्थ्यो। त्रिअविमा आउने देश तथा विदेशका बहुसंख्यक जहाजहरूको वेग उहिलेको डकोटाको तुलनामा धेरै गुना बढी हुन्छ। अहिलेका उच्चतम प्रविधिका आधुनिक तथा अत्याधुनिक जहाजहरूका निमित्त अवतरण गर्न आउने आफ्नो जहाजलाई लामो दूरीबाटै धावनमार्गको सोझो तथा सरल रूपले तल झर्ने प्रक्रियामा आउनु अनिवार्य हुन्छ। जुन उपकरण (आईएलएस) तथा जीएस (इन्स्टुमेन्ट ल्यान्डिङ सिस्टम तथा ग्लाइड स्लोप) विश्वका लगभग सबैजसो ठूला धावनमार्गमा जडान गरिएका हुन्छन्। भौगोलिक स्थितिका कारण त्रिअविमा उक्त उपकरण जडान गर्न वाधा परे पनि जहाजलाई लामो दूरीबाटै धावन मार्गको सोझो दिशामा आउन मद्दत गर्ने लोकलाइजर भन्ने उपकरण मात्रले पनि पाइलटलाई जहाज अवतरण गर्ने धावनमार्गको सोझो रेखामा राख्न धेरै मद्दत पुर्याउने थियो। धावन मार्गका दुवै किनारमा केही मिटरको दूरीमा राखिएका सैयौं बत्तीले पनि आँखाले देख्ने अनुकूल मौसमका बेला जहाजलाई सोझो राख्न मद्दत पुर्याइरहेको हुन्छ। त्यसमाथि रन वेको बीचमा प्रत्येक ७५ मिटर दूरीमा रहने रनवे सेन्टर लाइन लाइट ले जहाजलाई अवतरणपश्चात् धावमार्गको बीचमा राख्न ठूलो मद्दत पुर्याउने थियो। भूउपग्रह (सेटेलाइट) बाट सञ्चालित आरएनपीएआर जडित आधुनिक जहाजका निमित्त अवतरणमा ठूलो सहयोग मिल्छ। तर सबै जहाज उक्त आरएनपीएआर जडित हुँदैनन्। काठमाडौंका सडकहरूमा ट्राफिक जामको विकराल दुर्दशा देखेका र भोगेका जनता सहजै अनुमान लगाउन सक्छन् काठमाडौंको आकाशमा दैनिक ट्राफिक जामको स्थितिले के निम्त्याउन सक्छ। आधा घन्टाको उडानबाट आएका यात्रुहरू, आकस्मिक उपचारका निमित्त काठमाडौं रेफर गरिएका बिरामीहरू तथा अन्य यस्तै हतारोमा परेकाहरूलाई एक घन्टाभन्दा बढी समय आकाशमै घुमाउने (होल्ड गर्ने) दैनिक प्रक्रिया देखिरहेका तथा भोगिरहेका नेपालीले यस्ता समस्याबाट कहिले मुक्ति पाउलान् ? त्रिअवि देशको एक मात्र अन्तर्राष्ट्रिय विमानस्थल भएकाले विभिन्न देशबाट आउने ठूलासाना विमानको संख्या दिनानुदिन बढिरहेको छ। अर्कोतिर राजधानीलाई देशका अन्य तमाम मुख्य सहरसँग जोड्ने एक मात्र विमानस्थल पनि यही भएको हुँदा सहजै अनुमान लगाउन सकिन्छ त्रिअविले यो चाप कसरी व्यहोरी रहेको होला ? अझ देशका दुर्गम तथा अति दुर्गम स्थलहरूसँग राजधानी जोड्ने विमानस्थल पनि यही एक मात्र भएको यथार्थले स्थिति कति जटिल अवस्थामा पुगिसकेको होला ? समयमै विकल्प किन सोचिएन ? यस्ता प्रश्नको जवाफ सरकारसँग रेडिमेड छ, देख्नुहुन्न निजगढ अन्तर्राष्ट्रिय विमानस्थल, गौतमबुद्ध अन्तर्राष्ट्रिय विमानस्थल भैरहवा तथा पोखरा अन्तर्देशीय विमानस्थलमा कार्य भइरहेको ? सन् २०१५ मा सुरु भई २०१७ डिसेम्बरमा सम्पन्न भइसक्नुपर्ने गौतमबुद्ध अन्तर्राष्ट्रिय विमानस्थल भैरहवामा ३० प्रतिशत मात्र काम सम्पन्न भएको छ भने निजगढ अन्तर्राष्ट्रिय विमानस्थलको काम सुरु नै भएको छैन। त्यसैगरी पोखरामा बन्दै गरेको क्षेत्रीय अन्तर्राष्ट्रिय विमानस्थल २०१९ मार्चमा चीन र नेपाल सरकारबीच ऋण सम्झौता भई २०२१ सालमा सम्पन्न गर्ने लक्ष्य राखिएकोमा मुस्किलले १० प्रतिशत काम सम्पन्न भएको छ। संसारमा कतिपय कार्यहरू यस्ता हुन्छन्, जुन अत्यावश्यकको सूचीमा पर्नेबित्तिकै त्यसले सम्पूर्ण प्राथमिकताको अग्रस्थान प्राप्त गर्दछ। निश्चित (छोटोभन्दा छोटो ) समय अवधिमा तयार गरी सञ्चालनमा ल्याउनुपर्ने विमानस्थलहरू आज कुन अवस्थामा छन् ? आकाशमा आइपरेको आपत्विपत्को सूचना पाइलटले मेडे मेडे मेडे भनेर दिन्छन्। अब सम्पूर्ण नेपाली जनताको मेडे मेडे मेडे को आवाज कन्ट्रोल टावरका रूपमा रहेको सरकारको कानमा पुग्न सके अति बेस हुनेछ।"
अस्थायी शिक्षकका पीडा,"कुनै पनि देशमा सुशासन कायम हुनका लागि, त्यहाँका सबै सरकारी संयन्त्रहरूको उत्तिकै महत्वपूर्ण भूमिका हुन्छ। जनतालाई सन्तुष्ट राख्न ती संयन्त्रले आफ्ना काम, कर्तव्य र अधिकारहरू निर्भयतापूर्वक र सहज वातावरणमा सम्पन्न गर्न पाउनुपर्छ। तर यस्तो वातावरण देश विकासको महत्वपूर्ण कडी मान्ने गरिएको शैक्षिक क्षेत्रमै देखिँदैन नै भन्दा हुन्छ। यस क्षेत्रमा वषौंदेखि गन्जागोल, असन्तुष्टि, विवाद, उपेक्षा र तनावको वातावरण व्याप्त देखिन्छ, जो हुँदै नहुनुपर्ने हो। त्यसबारेमा अब त थाहा पाउनै नचाहने र वास्तै नगर्ने परिपाटी बसेको छ। २०७३ असार १५ मा शिक्षा ऐनको आठौं संशोधन भएसँगै त्यसअनुसार शिक्षा नियमावली बन्न थालेपछि, शैक्षिक क्षेत्रमा अब त पक्कै पनि केही न केही सुव्यवस्था होला भन्ने आकलन गरिएको थियो। नभन्दै २०७३ सालभरि नै दिन, हप्ता, महिनाको भाका राखिँदै नयाँ शिक्षा नियमावली आउने खुब चर्चापरिचर्चा र पर्खाइ भइरह्यो पनि तर अन्त्यमा हात्ती आयो हात्ती आयो फुस्सा भने भैं भयो शिक्षा नियमावली हरायो। शिक्षा नियमावली आएर धेरै शैक्षिक समस्या समाधान होलान् भन्दाभन्दै पनि नियमावली आएन। धेरै पहिलेदेखि नै समाधान हुन नसकी मर्नु न बाँच्नुको मधौरोको रूपमा रहेको अस्थायी शिक्षकहरूको समस्या समाधान गर्न उनीहरूको नोकरी वर्षका आधारमा उपदान दिने वा परीक्षा रोज्न लगाउने व्यवस्थाका साथ शिक्षा ऐन आठौं संशोधनमा उल्लिखित सबैका लागि चित्तबुझ्दो कुरा आयो। यसअनुसार स्थायी शिक्षक छनोट गर्दा ४९ प्रतिशत आन्तरिक र ५१ प्रतिशत खुलाबाट लिने गरी अगाडि बढाउन शिक्षक सेवा आयोगले गत वर्ष १९ चैतमा अस्थायी शिक्षकबाट निवेदन आह्वान गरेको थियो। पहिलेदेखि नै समाधान हुन नसकी मर्नु न बाँच्नुको मधौरोको रूपमा रहेको अस्थायी शिक्षकहरूको समस्या समाधान गर्न सरोकारवाला कसैले पनि गम्भीरता देखाएका छैनन्। निवेदन संकलन भएपछि परीक्षा मिति (असार २४) पनि तोकियो। तर त्यो मितिमा परीक्षा हुन सकेन। त्यसपछि मिति तोक्ने र सर्ने काम भइरह्यो, तर फेरि पनि परीक्षा भएन। बरु केही अस्थायी शिक्षकहरूले आन्दोलन गरेका कारण शिक्षा ऐन आठौं संशोधनको कार्यान्वयन नै नभइकन मन्त्रीपरिषद्ले त्यसको नवौं संशोधन ३ असोजमा पारित गर्यो। पारित ऐनले नमागिएको कुरासमेत दिएपछि पहिलाको ४९ प्रतिशत आन्तरिक प्रतिस्पर्धाको अंक बढाएर ७५ प्रतिशत बनाई त्यसबमोजिम कात्तिक २१ गते विज्ञापन नै खुल्यो, परीक्षामा सोधिने प्रश्न पनि सजिलो हुने भयो। तर गरिएको ऐन संशोधन र खुलाइएको विज्ञापन पनि अस्थायी शिक्षकहरूको एउटा समूहबाहेक अरूलाई मन नपरेपछि त्यस विरुद्ध सर्वोच्चमा एकपछि अर्को मुद्दा दायर हुन थाल्यो। शिक्षा संकाय पढ्दै गरेका विद्यार्थी, स्थायी अध्यापन अनुमतिपत्र लिएर खुला विज्ञापनको आशामा बसेका बेरोजगार जनशक्ति, गुणस्तरका पक्षधर शिक्षाविद्हरू तथा नेताहरू नै सजिला प्रश्नसहित ७५ प्रतिशत दरबन्दीमा आन्तरिक प्रतिस्पर्धाको विज्ञापन का विरोधी थिए र अझै पनि छन्। अघि नियुक्त भएका शिक्षकहरू स्थायी हुने भए भनेर यही बेलामा २०७२ असोज २ पछि नियुक्त भएका अस्थायी शिक्षकहरूले आन्दोलन थाल्दै आफूलाई फाइदा पुग्ने २०६६ माघ २४ को सर्वोच्चकोे फैसला कार्यान्वयन हुनुपर्छ भन्ने जिकिर (आठौं र नवौं संशोधन खारेज गरी शतप्रतिशत दरबन्दीमा आन्तरिक प्रतिस्पर्धा हुनुपर्ने) का साथ देशभरिका अस्थायी शिक्षकहरूको तर्फबाट १३ जनाले गत पुस १८ गते सर्वोच्च अदालतको संवैधानिक इजलासमा मुद्दा दायर गरेका थिए। पछिल्लो समयमा संघ र प्रदेशको चुनाव भएपछि अब शिक्षा हेर्ने जिम्मा पनि प्रदेश र स्थानीय निकायलाई दिइने भन्ने चर्चाका साथ थुप्रै नियमहरू बनाउन थालिएको छ। पाठ्यक्रम र विषयगत पूर्णांक परिवर्तनका कुरा आइरहे पनि तीमध्ये कतिपय हालसम्म चर्चा र बहसमै सीमित छन्। खासगरी शिक्षकहरूको पेसागत सेवा, सुविधा र उनीहरूका अनेक समस्याबारे बारम्बार चर्चा भइरहे पनि तिनको समाधान भने हुनै सकेन। खालि नियम र व्यवस्थाको मात्र कुरा भइरह्यो, जसको अर्थ फरकफरक अथ्र्याइरहियो। यसैबीच यही फागुन ३ गते नयाँ प्रधानमन्त्री आएसँगै फेरि शिक्षक सेवा आयोगले अस्थायी शिक्षकहरूको परीक्षा चैत २३ गतेका लागि तोक्यो। तर अस्थायी शिक्षकहरूका समस्या समाधानका लागि यसअघि बनेका कुनै पनि आयोगका प्रतिवेदनहरू कार्यान्वयन भएनन्, कार्यदलका सुझावहरू त्यत्तिकै थन्किए। ऐन नियमहरूका संशोधनले टाठाबाठा र जालीझेलीलाई कानुनको घेरामा ल्याउन सकेन। यसरी कसै गर्दा पनि सबैको चित्तबुझ्दो नभएपछि त्यो परीक्षा पनि होलाजस्तो लाग्दैन। यही कुरा पनि आलोचित भइरहेको बेलामा फेरि शतप्रतिशत अस्थायी शिक्षकलाई स्थायी बनाउने कुरा पनि भए। अस्थायी शिक्षकहरूको समस्या समाधान हुन यही १८ गते सर्वोच्चको संवैधानिक इजलासमा हुने भनिएको जटिल प्रकृतिको मुद्दाको फैसला फेरि २३ गतेका लागि सरेको छ। त्यस दिन हुने भनिएको ११ वटा मुद्दाको फैसला जे आए पनि, त्यो सर्वमान्य नभएमा शैक्षिक समस्या जहाँको त्यहीं रहने सम्भावना देखिन्छ। त्यसैले पनि यो सरकारले बहुजनहिताय बहुजन सुखाय भन्ने भनाइ आत्मसात् गर्दै उपल्ला शैक्षिक निकायहरूलाई क्रियाशील बनाएर केही न केही शैक्षिक परिवर्तन गर्न लागिपर्नु अपरिहार्य छ।"
ओलीको दुईधारे हतियार,"प्रधानमन्त्री केपी ओलीलाई मानिसहरू आफ्नै पूर्वाग्रही दृष्टिकोणबाट बुझ्ने गर्छन्। त्यसमाथि विगत केही सातामा उनले बोलेका कुरा र गरेका निर्णयले थप भ्रम उत्पन्न गरेका छन्। सत्तामा आउनेबित्तिकै ओलीले अघिल्लो सरकारले गरेका कतिपय निर्णयहरू उल्ट्याउने बताए। त्यसपछि उनले देशमा लुकेको धन बाहिर ल्याउनुपर्छ भने। फेरि उनले राष्ट्रको सुरक्षा व्यवस्थालाई सुदृढ बनाउने जिम्मेवारीमा रहेको राष्ट्रिय अनुसन्धान विभाग, राजस्व चुहावट र आर्थिक अपराध नियन्त्रण गर्ने जिम्मेवारीमा रहेको राजस्व अनुसन्धान विभाग र कालो धन छानबिन गर्ने प्रमुख जिम्मेवारीमा रहेको सम्पत्ति शुद्धीकरण विभागलाई प्रधानमन्त्री कार्यालयमातहत ल्याउने निर्णय गरे। केही दिनअघि अन्नपूर्ण पोस्ट्मा वाम गठबन्धन सरकारले भ्रष्ट कर्मचारीहरूको विवरण संकलन थालेको अर्को समाचार आयो। पोस्ट्का अनुसार ओलीले भ्रष्टाचारकै कारण आफ्नो सरकार असफल हुन सक्ने भएका कारण यस्तो कदम चाल्न लागेका हुन्। केपी ओलीका यस्ता कैयन् भनाइ र गराइले समाजमा एकपछि अर्को तरंग उत्पन्न गरिरहेका छन्। विरोधका स्वरहरू पनि उत्तिकै उर्लिरहेका छन्। प्रमुख प्रतिपक्ष नेपाली कांग्रेसका सभापति शेरबहादुर देउवाले पार्टी संसदीय दलको नेता चयन भएलगत्तै सरकारविरुद्ध कडा रूपमा प्रस्तुत हुने चेतावनी दिए भने पछिल्लो समयमा धेरै मानिसले ओलीमाथि राज्यसत्ता कब्जा गर्न खोजेको आरोपसमेत लगाइरहेका छन्। दुईधारे तरबार ओलीको कार्यनीति दुईधारे तरबारजस्तो बन्न पुगेको छ। ओलीले प्रधानमन्त्रीको अधिकारअन्तर्गत एउटा यस्तो हतियार निर्माण गरिरहेका छन्, जसलाई दुई विपरीत प्रयोजनका लागि प्रयोग गर्न सकिन्छ। यो हतियार कसरी निर्माण भइरहेको छ र यसको प्रयोग कसरी हुन सक्छ भन्नेबारेमा विश्लेषणका लागि पंक्तिकार यहाँ तीनवटा उदाहरण दिन चाहन्छ। पहिलो राज्यका तीन कानुनी निकायलाई प्रधानमन्त्री कार्यालयअन्तर्गत ल्याइनु हो। दोस्रो सरकारले लाइसेन्स जारी गर्ने क्षेत्र र नीति हो। तेस्रो नेपालको चीन र भारत नीति। यी तीनवटै क्षेत्रमा केपी ओलीको दुईधारे नीति प्रस्टसँग देख्न सकिन्छ। यी तीन क्षेत्रको विश्लेषणबाट के देखिन्छ भने ओलीले निर्माण गरिरहेको त्यो हतियारको एउटा धारले समाजमा व्याप्त भ्रष्टाचार र अराजकता हटाएर देशलाई विकास र सुशासनको बाटोमा डोर्याउन सक्छ। तर अर्को धारले यसको ठीक उल्टो भ्रष्टाचार र राजनीतिक शक्तिलाई केन्द्रीकृत गरेर मुलुकलाई पुटिन शैलीको अधिनायकवादतर्फ लैजान सक्छ। शक्तिशाली निकाय नेपालमा भ्रष्टाचारको प्रवृत्ति परिवर्तन हुँदै गइरहेको छ। आजभोलि नेताहरू पहिलाजस्तो आफ्नो नाममा सम्पत्ति राख्दैनन्। भ्रष्टाचारमार्फत कमाएको पैसा आफूनजिक रहेका व्यापारीहरूमार्फत लगानी गर्छन्। जानकार सूत्रहरूका अनुसार नेताहरूले धेरै ठूलो मात्रामा भ्रष्टाचार गरेर कमाएको पैसा व्यवस्थापन गर्ने अहिले ६ वटा प्रमुख व्यापारीहरू रहेका छन्। ससाना र मझौला त कतिकति। अख्तियारले निजी क्षेत्रको नियमन गर्नका लागि त्यति अधिकार पाएको छैन। त्यसैले भ्रष्टाचार नियन्त्रणका लागि अख्तियारभन्दा पनि अहिले सम्पत्ति शुद्धीकरण विभागले ठूलो भूमिका निर्वाह गर्न सक्छ। गत महिना अजेय सुमार्गीको आर्थिक कारोबारलाई लिएर नेपाली सञ्चार माध्यममा निकै बहस भयो। सार्वजनिक सरोकारले उत्पन्न गरेको दबाबका कारण सम्पत्ति शुद्धीकरण विभागले सुमार्गीको मुद्दामा अनुसन्धान अधिकृत नियुक्ति नगरी धरै पाएन। नेपालमा भ्रष्टाचारको केन्द्रबिन्दुमा रहेको निकाय राजस्व अनुसन्धान विभाग हो। आजभोलि राज्यका निकायहरू कति अराजक भएका छन् भने नेपालमा सबैभन्दा ठूलो भ्रष्टाचारको स्रोत अर्थ मन्त्रालय भएको छ र त्यसमा पनि राजस्व अनुसन्धान विभाग। हालै पंक्तिकारले गरेको एक अध्ययनले देखाएको छ विगत केही वर्षमा व्यापारीहरूबाट जबर्जस्ती असुली गर्ने र राज्यबाट वार्षिक रूपमा अर्बौं लुट्ने निकायको रूपमा राजस्व अनुसन्धान विभाग सबैभन्दा अगाडि देखिएको छ। त्यसैगरी विशेष प्रहरी विभाग राज्यको काम गर्नेभन्दा पनि राजनीतिक शक्ति व्यवस्थापन गर्ने निकायका रूपमा रूपान्तरण भइरहेको थियो। यिनै सन्दर्भमा प्रधानमन्त्री केपी ओलीको प्रयास यी निकायलाई भ्रष्टाचार नियन्त्रण र सुशासनका लागि आफ्नै कार्यकारी निगरानीमा राख्न खोज्नु असल नियत नै मान्नुपर्छ। तर सँगसँगै यी निकायहरू विगतमा भ्रष्टाचार र दण्डहीनताका स्रोत भएकाले यी निकायलाई हतियारका रूपमा दुरुपयोग पनि गर्न मिल्छ। लाइसेन्स राज नेपालको राज्य सञ्चालनमा सबैभन्दा धेरै विकृति देखिएको र नीतिगत भ्रष्टाचारको केन्द्रविन्दुमा राज्यका नियामक निकायहरू पनि परेका छन्। गुणस्तर तथा नापतौल विभाग, शिक्षा मन्त्रालय, स्वास्थ्य मन्त्रालय, उपभोक्ता हित संरक्षण विभाग आदि सबै नेपाली नागरिक र सार्वजनिक हितका लागिभन्दा पनि असुलीका लागि परिचित छन्। नेपालको जुनजुन बजार क्षेत्रमा लाइसेन्सको आवश्यकता पर्छ, ती सबैभन्दा विकृत देखा परेका छन्। उदाहरणका लागि शिक्षा, स्वास्थ्य, चिकित्सा, हाइड्रो पावर, यातायात आदि क्षेत्रमा लगानी गर्नका लागि लाइसेन्स चाहिन्छ औपचारिक वा अनौपचारिक रूपमा। तर यी क्षेत्रमा प्रायः राजनीतिक छत्रछायामा हुर्केका असुली र शोषण गर्ने माफिया, सिन्डीकेट र डनहरू नै हाबी छन्। जुन तर्क र प्रयोजनका लागि सरकारले लाइसेन्सको व्यवस्था गरेको हो, त्यो प्रयोजन देखावटी मात्र बन्न पुगेको छ। लाइसेन्स राजको असली फाइदा गैरकानुनी रूपमा नेताहरूका आडमा धनी बनेको नवधनाढ्य वर्गले उठाइरहेको छ। प्रधानमन्त्री ओलीले कुन धारको कसरी प्रयोग गर्लान्, त्यो भविष्यको गर्भमा लुकेको भए पनि सकारात्मक प्रयोग गरेर देशलाई बदल्ने सम्भावना पनि उत्तिकै छ। तर विश्वास र अविश्वासको दुई ध्रुवबीच गुज्रिरहेका केपी ओलीको कदमलाई नजिकबाट निगरानी गरिरहनु आवश्यक छ। २०४६ सालपछि उदारीकरण प्रक्रियाले नेपालको निजी क्षेत्रलाई निकै रूपान्तरण गरेको छ र नेपालको निजी क्षेत्र विस्तारित भएको छ। तर राज्यले समाजवादी र उदारीकरणको सिद्धान्तबीच सन्तुलन राख्न सकेको छैन। अझ भन्ने हो भने राज्यको समाजवादी आर्थिक नीतिका कारण नेपालमा निकै विकृति देखा परेका छन्। लाइसेन्स राजको छत्रछायामा परेको क्षेत्रमा आएको विकृतिका प्रमुख कारण राजनीतिक दलहरूमा व्याप्त भ्रष्टाचार नै हो। उनीहरूले समाजवादी नीतिलाई दलाल पुँजीवाद हुर्काउने र तिनै दलाल पुँजीवादीमार्फत राजनीतिका लागि चाहिने पैसा र शक्ति जुटाउने गर्छन्। अहिलेसम्मको संकेतले इंगित गर्छन् वाम गठबन्धनले लाइसेन्स राजलाई अझ दुरुपयोग गरेर आफ्ना दलाल पुँजीपतिहरू हुर्काउने र तिनैमार्फत सत्ताका लागि चाहिने पैसा र शक्ति आर्जन गर्ने नीति अख्तियार गर्नेछ। यसो भयो भने या विधिको शासन र लोकतान्त्रिक मूल्य र मान्यताको अवसानको कारक हुनेछ। भारत कि चीन ? वाम गठबन्धन चीनको नजिक कि भारतको भन्ने विवाद पनि विस्तारै चुलिँदै गएको छ। विगतमा भएका भारतीय हस्तक्षेपका कारण नेपाली समाज भारतविरोधी बन्दै गइरहेको छ। यसै अवस्थामा जसरी चीनले नेपाललाई साथ दियो, त्यसका कारण धेरै नेपाली चीनसँग नजिकिएका छन्। तर विगत केही महिनायता भारतले अस्वाभाविक रूपमा केपी ओलीलाई खुसी पार्न खोजेको छ र राष्ट्रपतिलगायत विभिन्न अन्य च्यानलमार्फत कूटनीति अघि बढाएको छ। सुष्मा स्वराजको भ्रमणदेखि विजय जोलीको उद्गारसम्म जति जे भएका छन्, ती निकै अस्वाभाविक देखिन्छन्। नेपालको चीनसँग नाता नजिकिँदै गर्दा चिनियाँ कम्पनीहरूका कारण नेपालमा भ्रष्टाचार बढिरहेको छ। १३ करोड २० लाख डलरभन्दा कम पर्ने पोखरा एअरपोर्टको लागि नेपालले २१ करोड ६० लाख डलर ऋण चीनसँग लिएको छ। अझ त्यतिले नपुगेर चिनियाँ कम्पनीले यहाँको राज्यसँग थप पार्किङ वे निर्माण गर्न लबिङ गरिरहेको छ। त्यसो भएमा नेपालले चीनसँग थप ऋण लिनुपर्छ। यो सबै थप खर्च भ्रष्टाचारले थपेको खर्च हो। हुन पनि अहिले नेपालमा भ्रष्टाचारका कारण विकासको खर्च दुई गुणाभन्दा बढी थपिएको छ। उदाहरणका लागि हालै काठमाडौं महानगरपालिकाले २० करोड लागतमा बनाउन लागेको एउटा निर्माणको लागि ठेकेदारले आठ करोड घूस र कमिसनरूपी भ्रष्टाचारका लागि छुट्ट्याएको रहेछ। यसरी एकातिर भारत र चीनरूपी दुईवटा धार ओलीले निर्माण गरिरहेका छन् भने त्यो धारको एकातिर नेपालको विकास छ भने अर्कोतर्फ भ्रष्टाचार। यसरी परराष्ट्र र सम्बन्ध विस्तारको हतियारमा दुईवटा धार छन्। एउटा धारले सम्बन्ध सुधार गरेर देशको विकासमा योगदान पुर्याउन सक्छ भने अर्को धारले भ्रष्टाचारलाई बढावा दिन सक्छ र दिइरहेको छ। चुनौती जगजाहेरै छ मुलुकमा भ्रष्टाचार मौलाउँदै गएको छ। यो लुटतन्त्रले विस्तारै संगठित सञ्जालको स्वरूप हासिल गर्दै गइरहेको छ। यसभन्दा अघिल्लो सरकारले पनि राज्य र जनतालाई लुट्नका लागि यस्तै संगठित सञ्जाल निर्माण गरेको थियो र त्यो राज्यका प्रमुख स्थानहरूमा सञ्जालकै प्रतिनिधि पात्रहरूलाई खटाएको थियो। यस अर्थमा अघिल्लो सरकारले गरेका निर्णयमाथि नयाँ सरकारको हस्तक्षेप स्वाभाविक नै मान्न सकिन्छ किनभने अघिल्लो सरकारका प्रायः निर्णय देश र जनतासँग भन्दा पनि राजनीतिक शक्ति र अर्थ संकलनसँग सम्बन्धित थिए। निर्वाचनमार्फत वैधानिक रूपमा दुईतिहाइको सरकारले राज्य कब्जा गरेको विषयलाई अन्यथा मान्न हुँदैन। तर यो सरकारले विधिको शासन र लोकतान्त्रिक मूल्य र मान्यता लत्याएर अधिनायकवादी शैलीमा काम गर्न थाल्यो र सत्तामार्फत राजनीतिक दललाई चाहिने खर्च जुटाउन थाल्यो भने त्यो गैरसंवैधानिक हुन्छ। यो वामपन्थी गठबन्धनले अधिनायकवाद स्थापित गर्ला वा नगर्ला भन्ने विषय ओलीको दुईधारे तरबारसित जोडिएको छ। माथि उल्लेख गरिएका तीनवटै उदाहरणले देखाउँछन् ओलीको नीतिले सरकारलाई राज्यसत्ता कब्जातिर पनि लान सक्छ वा देश बनाउनतिर पनि। तर सबैभन्दा धेरै सम्भावना यी दुईबीच रहेको ग्रे एरिया हो। कानुनी र आपराधिक सीमारेखावरिपरि बसेर रातारात धनी बनेका संदिग्ध व्यापारीहरूसँगको हिमचिमका कारण केपी ओलीलाई मानिसहरूले शंका गर्नु स्वाभाविक हो। प्रधानमन्त्रीका रूपमा उनी आफ्ना नजिकका व्यापारीको घेराबन्दीमा परेका छन्। तर मन्त्रिपरिषद् विस्तारकै क्रममा उनले त्यो घेराबन्दीबाट बाहिर निस्कन पनि सकेका छन्। ओलीले कुन धारको कसरी प्रयोग गर्लान्, त्यो भविष्यको गर्भमा लुकेको छ। विपक्षीहरूले उनलाई नकारात्मक दृष्टिकोणबाट हेरे पनि पंक्तिकारलाई लाग्छ, उनले त्यो हतियारको सकारात्मक प्रयोग गरेर देशलाई बदल्ने सम्भावना पनि उत्तिकै रहेको छ। तर विश्वास र अविश्वासको दुई ध्रुवबीच गुज्रिरहेका केपी ओलीको कदमलाई नजिकबाट निगरानी गरिरहनु आवश्यक छ। यस्तो निगरानीले ओलीलाई स्वार्थ समूहहरूको घेराबन्दीबाट बाहिर निस्कन मद्दत नै पुर्याउँछ।"
सरकारका आर्थिक चुनौती,"दुई ठूला कम्युनिस्ट पार्टीको स्पष्ट बहुमतमा दोस्रोपटक केपी ओली दोस्रोपटक प्रधानमन्त्री बनेका छन्। उनलाई संसद्मा दुईतिहाइ बढी सांसदको समर्थन मिलेको छ। आर्थिक समृद्धिका लागि स्थिर सरकार र स्थिर सरकारका निम्ति वाम गठबन्धनलाई मतको अपिलसहित चुनावमा होमिएको वाम गठबन्धनलाई जनमत पनि सोहीअनुरूप प्राप्त भएको थियो। प्रजातन्त्र स्थापनाको करिब दुई दशकपश्चात् बनेका दुई दर्जन बढी सरकारबाट आक्रान्त जनताले पनि स्थिर सरकारका निम्ति आफ्नो मत वाम गठबन्धनलाई दिएका छन्। वाम गठबन्धनको संघीय तहमा मात्र होइन, कुल सात सय ५३ स्थानीय तहमध्ये करिब चार सय वटामा र सातमध्ये ६ प्रदेशमा आफ्नै नेतृत्वमा बहुमत प्राप्त प्रदेश सरकार छ। राज्यका तीनै तहमा यति ठूलो संख्यामा निर्वाचित भएको घटना वाम गठबन्धनको निम्ति पहिलो हो। दक्षिण एसियालगायत अन्य मुलुकमा दसकांै सत्ता कब्जा गरेका वामपन्थीहरूको लालकिल्ला खोसिँदै गर्दा देशैभरि तलदेखि माथिसम्म निरपेक्ष बहुमत कायम हुने गरी वामपन्थीहरू सरकारमा हावी भएको स्थिति यसकारण पनि ऐतिहासिक छ । वाम गठबन्धनको चुनावी घोषणापत्रमा पाँच वर्षमा पूर्वपश्चिम राजमार्गको समानान्तर तीव्र गतिका विद्युतीय रेल सञ्चालन, यसै अवधिमा रसुवागढीकाठमाडौंपोखरा, लुम्बिनी विद्युतीय रेलमार्ग निर्माण, पाँच वर्षमा राजधानी उपत्यकाका चक्रपथहरूमा आवश्यक गतिको रेल सञ्चालन, काठमाडौं र वीरगन्ज जोड्ने रेलमार्ग निर्माण, काठमाडौंलगायत अन्य मुख्य सहर मा सम्भाव्यता हेरी मेट्रो र मोनोरेल, ट्राम र अत्याधुनिक सार्वजनिक यातायात सञ्चालन जस्ता अति महत्वाकांक्षी विकासका योजनाहरू घोषित छन्। ओलीको सत्ता सञ्चालनको दोस्रो इनिङसँगै लामो राजनीतिक द्वन्द्व र अस्थिर राजनीति भोगेकाले यतिबेला नागरिकहरूको राजनीतिक स्थिरताको खोजी र विकासको अपेक्षा पूरा गर्ने महाचुनौती ओली सरकार र वाम गठबन्धनसामु छ। यसले घोषणापत्र जनअपेक्षाअनुरूप काम गरेर देखाउन सकेन भने सिंगो नेपाली वामपन्थी गठबन्धनले नाटकीय रूपमा जनविश्वास गुमाउनेछ । ओली नेतृत्वको सरकारका केही चुनौती यस लेखमा केलाउने प्रयत्न गरिएको छ। १ गरिबी देश विकसित भए पनि प्रत्येक देशमा केही मानिस गरिब हुन्छन्। तर हाम्रो देशका जनता आमरूपमै गरिब छन्। नेपालमा कुल जनसंख्या दुई करोड ६५ लाखमध्ये २५१६ प्रतिशत मानिस गरिबीको रेखामुनि छन्। संयुक्त राष्ट्रसंघले शिक्षा, स्वास्थ्यलगायत दैनिक जीवनका १० परिसूचकका आधारमा गरिबीको परिभाषा गरेको छ। संघले दैनिक एक अमेरिकी डलर आम्दानी भएका मानिसलाई गरिबीको सूचीमा राख्दै आएको छ। हाल नेपालीको वार्षिक प्रतिव्यक्ति आय ८२० अमेरिकी डलर छ। ०४८ देखि ०७४ सम्म आइपुग्दा विभिन्न राजनीतिक आन्दोलन र प्राकृतिक प्रकोपहरूका कारण उद्योगको संख्या २० प्रतिशतले घटेको छ र औद्योगिक श्रमिक यस अवधिमा २५ प्रतिशतले घट्दो छ। यी तथ्यांकअनुसार हाम्रो निरपेक्ष गरिबी दिनप्रतिदिन बढ्दो छ। गरिबीको मुख्य कारण असमानता हो। भौगोलिक, सामाजिक, जातीय तथा आर्थिक रूपमा केही मानिस सम्पन्न र बहुसंख्यक विपन्न छन्। मानव विकास सूचकांकका आधारमा २, ६ र ७ नम्बर प्रदेश राष्ट्रिय औसतभन्दा निकै तल छन्। मानव विकास सूचक कमजोर हुनु भनेको समग्र शिक्षा, स्वास्थ्य, खानेपानी, सरसफाइ, आम्दानीलगायतका क्षेत्रमा कमजोर हुनु हो। औसत हाम्रो दैनिक प्रतिव्यक्ति जम्मा दुई डलर हुन आउँछ। यो निरपेक्ष गरिबी नै हो। त्यसैले हाम्रो सम्पूर्ण देश नै निरपेक्ष गरिबीको रेखामुनि छ। गरिबी उन्मूलनका निम्ति उचित कदम चाल्न सक्नु ओली सरकारको सबैभन्दा ठूलो समस्या र चुनौती हो। चरम बेरोजगार सामान्यतः कुनै पनि काम गर्न योग्य व्यक्तिले काम गर्ने इच्छा र तत्परता देखाउँदासमेत उसले काम गर्ने अवसर पाउँदैन भने त्यसलाई बेरोजगार भनिन्छ। नेपालको श्रम बजारमा प्रतिवर्ष पाँच लाखभन्दा बढी युवा श्रम बजारमा प्रवेश गर्छन्। तर दुर्भाग्य नेपालको रोजगार वृद्धिदर ३२५ छ। त्रिभुवन अन्तर्राष्ट्रिय विमानस्थलबाट वैधानिक रूपमा श्रम स्वीकृति लिएर मात्रै प्रतिदिन १५ सय युवा रोजगारको सिलसिलामा विदेश जान्छन्। प्रतिदिन ६ वटा लास बाकसमा भित्रिन्छन्। २०७१ सालमा अर्थमन्त्रालयका अनुसार २६१५ प्रतिशत उच्च शिक्षा हासिल गरेका बेरोजगार रहेको पाइन्छ, जसको परिणामस्वरूप बौद्धिक पलायन ब्रेन ड्रेन को समस्या सहजै देख्न सकिन्छ। नेपालको आयात निर्यातभन्दा आयात दस गुणा बढी छ। सरल तरिकाले भन्नुपर्दा हामी एक रुपैयाँबराबरको निर्यात गर्दा १० रुपैयाँबराबरको आयात गर्छौं। विदेशको विप्रेषणबाट नआउने हो भने हाम्रो अर्थतन्त्र नै टाट पल्टिने अवस्था छ। गरिबी भएर पनि कम्तीमा मानिसले रोजगार प्राप्त गर्ने हो भने त्यसले गरिबीलाई थोरै भए पनि न्यूनीकरण गर्छ। तर नेपालमा बेरोजगार समस्या चरमचुलीमा पुगेको अवस्था छ। अहिले देशमा ४० लाख मानिस बेरोजागार छन्। यो समस्या हल गर्न देशभित्र प्रतिवर्ष झन्डै पाँच लाख रोजगार सिर्जना गर्नुपर्छ, जुन अहिलेसम्म सकिएको छैन। जति रोजगार चाहिने हो त्यति सिर्जना गर्न नसक्दा बेरोजगारको त्यो संख्या दिनहुँ बढ्दो छ। परास्रितपना अर्को समस्या भनेको परास्रितपना अथवा डिपेन्डेन्सी हो। राष्ट्रिय योजना आयोगको तथ्यांकअनुसार आर्थिक वर्ष २०७०७१ मा वस्तु निर्यात सय अर्ब ९६ करोड, आव २०७१७२ मा ९८ अर्ब २८ करोड र आव २०७२७३ मा ७० अर्ब रुपैयाँ रह्यो। आयाततर्फ आव २०७०७१ मा ६९६ अर्ब ३७ करोड, आव २०७१७२ मा ७६१ अर्ब ७७ करोड र आव २०७२७३ मा ७८१ अर्ब रुपैयाँको वस्तु आयात भएको थियो। अर्थ मन्त्रालयको तथ्यांक केलाउने हो भने आव ०६३६४ मा व्यापार घाटा १८६ प्रतिशत थियो भने ०७२७३ मा ३१३ प्रतिशतले बढिरहेको देखिन्छ। यसरी निर्यातको न्यून वृद्धि र आयातमा भएको उच्च वृद्धिका कारण तेह्रौं योजना कुल वस्तु व्यापार घाटामा अधिकतम वृद्धि भई ७११ अर्ब पुगेको छ। तथ्यांकअनुसार वाम सरकारका हातगोडा चर्को वित्तीय अभावको सिक्रीले बाँधिएको छ। अत्यन्त होसियार भएर खर्च गर्नुपर्ने अवस्था छ। यसरी नेपालको आयात निर्यातभन्दा आयात दस गुणा भन्दा बढी छ। सरल तरिकाले भन्नुपर्दा हामी एक रुपैयाँबराबरको निर्यात गर्दा १० रुपैयाँबराबरको आयात गर्छौं। विदेशको विप्रेषणबाट नआउने हो भने हाम्रो देश नै टाट पल्टिने अवस्था छ। तसर्थ परास्रितपना हटाउन र आन्तरिक उत्पादन तथा बजार विस्तार वाम सरकारको अर्को चुनौती हुनेछ। अन्त्यमा नेपालको संविधान जारी भई सोहीअनुरूप मुलुकमा तीनैवटा तहको निर्वाचन सम्पन्न भइसकेको छ। यससँगै मूलभूत रूपमा राजनीतिक समस्याको समाधान हुन गई मुलुक आर्थिक तथा सामाजिक विकासको चरणमा प्रवेश गरेको छ। तीनैवटा निर्वाचनको जनादेश स्थिर सरकार र आर्थिक समृद्धि नै हो। देशको उर्वर जमिन, जलस्रोत, वन, खानी, जैविक विविधता एवं भौगोलिक सुन्दरताजस्ता प्राकृतिक स्रोतहरूको बुद्धिमत्तापूर्ण उपयोगबाट समृद्धि हासिल गर्न सक्ने प्रशस्त सम्भावना छन्। देशको कुल जनसंख्यामा आर्थिक रूपले सक्रिय हुने सक्नेको अनुपात बढ्दै जानुका साथै आर्थिकसामाजिक विकासलाई द्रूत रूप दिन स्वस्थ र क्रमशः शिक्षित हुँदै गइरहेको सक्षम जनशक्ति विकास हुँदैछ। यसकारण यथेष्ट सम्भावना र चुनौतीमाझ करिब दुईतिहाइ जनमतमा मुलुकको नेतृत्व गरेको ओली राजनीतिक रूपमा कति सफल हुन्छन्, त्यसले वाम गठबन्धन र उसको सरकारको भविष्य निक्र्योल गर्नेछ।"
सन्दीपले सरप्राइज दिनेछन्,"विश्वकै चर्चित फ्रान्चाइज क्रिकेट लिग इन्डियन प्रिमियर लिग (आईपीएल) सुरु हुन अब दुई साता मात्र बाँकी छ । तर यस अघिका संस्करणभन्दा यसपालिको आईपीएल नेपालीका लागि पनि विशेष बनेको छ । यस पटक नेपाली लेग स्पिनर सन्दीप लामिछाने पनि आईपीएल खेल्दै छन् । लामिछानेलाई जर्सी हस्तान्तरण गर्न उनको टोली दिल्ली डेयर डेभिल्सका प्रमुख कार्यकारी अधिकृत (सीईओ) हेमन्त दुवासहितको टोली बिहीबार नेपाल आएको छ । दिल्ली डेयर डेभिल्सका प्रमुख कार्यकारी अधिकृत दुवासँग सन्दीपको अनुबन्धलगायतका विषयमा केन्द्रित रहेर अन्नपूर्ण पोस्ट्का दीपेन्द्र गुरुङ र विष्णु थापाले गरेको कुराकानीको सम्पादित अंश सन्दीपलाई जर्सी हस्तान्तरण गर्न नेपालमै आउने कार्यक्रम कसरी बन्यो ? यसका दुई कारण छन्। सन्दीप नेपाली क्रिकेटका प्रकाश बनिसकेका छन्। हामी उनको यो सफलता नेपालमै आएर मनाउन चाहन्थ्यौं। हामीले उनको सफलता अझ अविस्मरणीय बनाउन प्रधानमन्त्रीबाट जर्सी हस्तान्तरण गराउने कार्यक्रम तय गरेका थियौं। तर, सम्भव भएन। हामीले त्यसका लागि प्रयास गर्दा प्रधानमन्त्री प्रदेशका मुख्य मन्त्रीहरूसँग व्यस्त हुनुहुन्थ्यो। हामीले उहाँको व्यस्ततालाई पनि सम्मान गर्नै पर्छ। उहाँको अनुपस्थितिमा खेलकुद मन्त्रीबाट जर्सी हस्तान्तरण होस् भन्ने चाहेका थियौं। तर, अन्त्यमा खेलकुद परिषद्का सदस्यसचिव (केशव) विष्टजीबाट सम्भव भएको छ। यसमा हामी खुसी छौं। प्रधानमन्त्रीज्यूबाट हस्तान्तरण गराउन पाएको भए अझ विशेष हुने थियो। अर्को कारण उनको सफलता मनाएर नयाँ युवा खेलाडीहरूलाई प्रोत्साहन गर्न पनि हामी नेपालमै आउने निर्णयमा पुगेका हौं। हामी यसबाट नयाँ युवा खेलाडीलाई यदी राम्रो क्रिकेट खेल्ने हो भने सन्दीपजस्तै सफल र अघि बढ्न सक्छौ भन्ने देखाउन चाहन्छौं। दिल्लीले सन्दीपको पछिल्ला प्रायः खेलहरू फलो गरिरहेको छ। सन्दीपको पछिल्लो खेललाई दिल्लीले कसरी हेरेको छ ? हो हामीले उनको खेललाई पछ्याइरहेका छौं। उनले निक्कै राम्रो प्रदर्शन पनि गरिरहेका छन्। उनी निक्कै राम्रा बलर हुन् भन्ने हामीलाई थाहा छ। तर, एसोसिएट स्तर र आईपीएलमा खेलिने क्रिकेट निक्कै फरक छ। आईपीएलमा राम्राभन्दा राम्रा खेलाडीले खेल्छन्। त्यसैले यो अझ अघि बढ्नका लागि राम्रो सुरुवात हुन सक्छ। तर, उनले दिल्लीबाट खेल्छन् कि खेल्दैनन् भन्ने कुरा म भन्न सक्दिनँ। यो निर्णय पूर्ण रूपमा प्रशिक्षकको हो। उनीसँग क्षमता छ। उनले पहिलो खेलमै खेल्न पनि सक्छन्। दोस्रो, तेस्रो वा अन्तिम खेलमै अवसर पाउन पनि सक्छन्। तर महत्वपूर्ण कुरा के भने उनले ड्रेसिङ रुममा राम्रा क्रिकेटरहरूसँग बिताउन पाउनेछन्। उनको टोलीमा निक्कै नै अनुभवी लेग स्पिनर अमित मिश्रा छन्। उनले मिश्राबाट धेरै सिक्न सक्छन्। सम्भवतः सन्दीपले आफ्नो जीवनकै महत्वपूर्ण समय त्यही बिताउनेछन्। यो भनिरहँदा नेपालीहरूको चासो र उत्सुकतालाई पनि बुझ्न सक्छु। किनभने सन्दीपले अहिले नेपालकै आशा बोकेका छन्। त्यसैले सन्दीपले खेल्न पाउँछन् कि पाउँदैनन् भन्ने चासो बढेको छ। तर, यो निर्णय प्रशिक्षक र कप्तानको हो। सन्दीपलाई अनुबन्ध गर्नुको विशेष कारण केही छ कि ? छ। त्यो पूर्ण रूपमा उनको क्षमता हो। मान्छेहरूले अन्य तरिकाले पनि हेर्न र सोच्न सक्छन्। तर, म बारम्बार भन्छु कि सन्दीपलाई हामीले छान्नुको पछाडि पूर्ण रूपमा उनको क्षमता हो। हामीले सन्दीपलाई झन्डै एक वर्षदेखि ट्र्याकिङ गरिरहेका थियौं। तर, मैले उनलाई पहिले कहिल्यै देखेको थिइनँ। म उनलाई भौतिक रूपमै भेट्न चाहन्थे। त्यसैले हामीले उनलाई दिल्लीमा ट्रायलका लागि छुट्टै बोलायौं। हाम्रा म्यानेजर सुनील भाल्सनले मैदान पनि तयार पारिसकेका थिए। तर, त्यस दिन वर्षा भएपछि उनलाई मैदानमा ट्रायल लिन सकेनौं। दिल्लीसँग इन्डुअर ट्रेनिङ हल पनि नभएकोले हामीले बाहिर खोज्यौं। सानासाना नानीहरूले खेल्ने एउटा गेमिङ सेन्टर भेट्यौं। हामीले उनलाई त्यहाँ आधा घन्टा लगातार बलिङ गर्न लगायौं। उनले त्यसबेला निक्कै राम्रो टर्न गराए। हामीले त्यति नै बेला निर्णय गरिसकेका थियौं। त्यो ट्रायलको फुटेजपछि प्रशिक्षक रिकी पोन्टिङलाई देखायौं। गौतम गाम्भीरलाई पनि टोलीमा फर्काउने सहमति भइसकेकाले उनलाई पनि देखायौं। पोन्टिङ र गाम्भीर दुवैले हुन्छ भन्ने सल्लाह दिएपछि उनको अनुबन्ध सम्भव भएको हो। हामीले अन्य कुनै कारणको पछि लागेर उनलाई अनुबन्ध गरेका हैनौं। अर्काे महत्वपूर्ण कुरा आईपीएलले सधैं सरप्राइज दिन्छ। यस्तै सरप्राइज सन्दीपले पनि दिन सक्छन्। कस्लाई के थाहा। उनीसँग क्षमता छ। यदि राम्रो बलिङ गरे भने सन्दीपले आईपीएललाई सरप्राइज दिनेछन्। सन्दीपको आईपीएल अनुबन्धले नेपाली क्रिकेटलाई के फाइदा पुग्ला ? ठूलो फाइदा पुग्छ। उनको अनुबन्धपछि नेपाली क्रिकेटमा जुन उत्सुकता र उत्तेजना फैलिएको छ, त्यसले पक्कै पनि नेपाली क्रिकेटलाई अघि बढ्न मद्दत पुग्नेछ। नेपाली क्रिकेटलाई केही सुझाव छ ? नेपालसँग क्षमता छ। तर, नेपाल सुरुवाती चरणमै छ। जति धेरै क्रिकेट खेल्न पायो त्यति राम्रो हुने हो। क्रिकेट खेल नै यस्तो हो कि जति खेल्यो त्यति राम्रो हुँदै जान्छ। नेपालले हालै एकदिवसीय टोलीको मान्यता पनि पाएको छ। यो अन्तर्राष्ट्रिय क्रिकेटमा नेपालको ठूलो रिकग्निसन हो। यसमा नेपाली क्रिकेट र क्रिकेटरलाई बधाई छ। घरेलु बोर्ड निलम्बनमा रहेको अवस्थामा समेत यो सफलता सम्भव भएको छ। यो वास्तवमै उदाहरणीय सफलता हो।"
राजर्षि जनक कप: भुटानमाथि सर्लाहीको सहज जित,मलंगवा : सर्लाहीको वागमतीमा जारी राजर्षि जनक कपको दोस्रो संस्करण अन्तर्गतको खेलमा सर्लाही११ ले भुटानको ड्रुग स्टारलाई ३० ले पराजित गरेको छ । पहिलो हाफसम्म दवै टिमले राम्रो खेल देखाए पनि गोलरहित बराबरीमा रोकिए। दास्रो हाफमा सर्लाहीका स्ट्राइकर सनि चौधरी र अफ्रिकन मुलका खेलाडी गिब्रल कबोरीले राम्रो खेल देखाएपछि भुटान दबाबमा पर्यो । चौधरी र कबोरीलाई रोक्न भुटानका अधिकांश खेलाडी डिफेन्सिफ भए । दोस्रो हाफको ६३ औं मिनेटमा सनील लामाले दिएको पासलाई कबोरीले जाली चुमाउँदै खाता खोले । पहिलो गोल भएपछि भुटान दबाबमा देखिएको थियो । पहिलो गोल गरेपछि सर्लाही११ का खेलाडीहरु केही रक्षात्मक देखिए । अधिकांश भुटानी खेलाडी आक्रमक भएको मौकाको फाइदा उठाउँदै खेलको ७८ औं मिनेटमा देव गुरुङ्गको पासलाई दोस्रो पटक पनि कबोरीले जाली चुमाउँदै स्कोर २० मा पुर्याए । त्यसपछि इन्जुरी टाइमको अन्तिम मिनेटमा कबोरीको पासलाई देब गुरुङ्गले गोल गरे । खेलमा २ गोल गरेका कबोरी खेलको म्यान अफ द म्याच भए । शनिबारको खेल जावलाखेल ११ र सुदुर पश्चिम ११ बीच हुने बागमती युवा क्लबका अध्यक्ष किस्मत मैनालीले बताए ।
एन्फा निर्वाचन रोक्न अदालतको आदेश,"काठमाडौं : अखिल नेपाल फुटबल संघ (एन्फा) को चैत १४ गते हुने भनिएको निर्वाचन रोक्न ललितपुर उच्च अदालतले अन्तरिम आदेश जारी गरेको छ। एन्फा निर्वाचनका लागि भक्तपुर र मकवानपुर जिल्ला फुटबल संघको प्रतिनिधि चयनका विषयमा परेको उजुरीका आधारमा न्यायाधीश राजकुमार वनको एकल इजलासले उक्त आदेश दिएको हो। दुवै जिल्ला संघले आफूहरूलाई एन्फाले निर्वाचनबाट वञ्चित गरेको भन्दै रिट दायर गरेका थिए। अदालतले उनीहरूलाई समावेश नगरी निर्वाचन गर्न नमिल्ने भन्दै अर्को आदेश नभएसम्म निर्वाचन स्थगित गर्न आदेश दिएको छ। भक्तपुरमा लिग खेलिरहेका क्लबलाई बाहिर राखेर संस्थापन पक्षले कोठे निर्वाचन गरेको भन्दै अदालतमा रिट परेको थियो। मकवानपुरमा पनि प्रतिनिधिको विषयमै विवाद भएको थियो। असन्तुष्ट पक्षले एन्फालाई विपक्षी बनाउँदै दिएको उजुरीमा अदालतले बिहीबार १५ दिनभित्र दुवै पक्षलाई उपस्थित हुन आदेश पनि दिएको छ। एन्फाका अध्यक्ष नरेन्द्र श्रेष्ठले अदालतको निर्णय आफूले सुनेको र पत्र प्राप्त भएपछि सोहीअनुसार कमिटीमा छलफल गर्ने बताए। एन्फाले जिल्ला र विभिन्न समितिको निर्वाचन पुस ५ देखि माघ ५ गतेसम्म गरिसक्ने प्रावधान राखेको थियो। एन्फामा आबद्ध ४५ जिल्लामध्ये अन्य जिल्ला र विभिन्न समितिको भने निर्वाचन सम्पन्न भइसकेको छ। एन्फा निर्वाचनका लागि अध्यक्ष पदका लागि मणि कुँवर र कर्माछिरिङ शेर्पा दुईजनाको मात्र उम्मेदवारी परेको छ। चार उपाध्यक्ष पदका लागि नौजना चुनावी मैदानमा छन्। ११ सदस्यका लागि ३५ जनाको उम्मेदवारी परेको छ। महासचिव र कोषाध्यक्ष भने निर्वाचित कार्यसमितले चयन गर्ने प्रावधान छ। एन्फा चुनावमा ४५ जिल्ला, ए डिभिजनका १४, बी डिभिजनका नौ, सी डिभिजनका पाँच, महिला, रेफ्री, प्रशिक्षक र खेलाडी समितिका चार गरी ७७ वटा मत रहेको छ।"
नेपालले मलेसियासँग मैत्रीपूर्ण फुटबल खेल्ने,"काठमाडौं : नेपाली राष्ट्रिय फुटबल टोलीले मलेसियासँग मैत्रीपूर्ण फुटबल खेल्ने भएको छ। अखिल नेपाल फुटबल संघ (एन्फा) का अनुसार नेपाल र मलेसियाबीच आगामी अप्रिल १ तारिखमा मैत्रीपूर्ण खेल हुनेछ। एएफसी एसिया कप छनोटको तयारीका क्रममा मलेसियाले नेपालसँग मैत्रीपूर्ण खेल खेल्न लागेको हो। एसिया कपबाट बाहिरिइसकेको नेपालले भने मार्च २७ तारिखमा यमनसँग समूहगत चरणको अन्तिम खेल खेल्नेछ। नेपालले यमनसँग कतारमा अवे खेल खेल्न लागेको हो। नेपाली टोली कतारबाटै मलेसिया जाने एन्फाले जनाएको छ। नेपालका प्रशिक्षक ग्योतुकी कोजीले यसअघि नै टोलीको घोषणा गरिसकेका छन्। दोहोरो कार्डका कारण यमनसँगको खेलका लागि टोलीमा नअटाएका स्ट्राइकर भरत खवासलाई मलेसियासँगको खेलका लागि भने टोलीमा समावेश गरिने भएको छ। एसिया कपबाट बाहिरिएको नेपालका लागि यमन र मलेसियासँगको खेलस्तर मापनका लागि महत्वपूर्ण हुनेछ। यमनसँग खेल्न नेपाली टोली आइतबार कतार जानेछ। एसिया कप छनोटका लागि नेपालले समूह एफ बाट प्रतिस्पर्धा गरेको थियो। समूहमा नेपालसहित फिलिपिन्स, यमन र ताजकिस्तान छन्। नेपालले यसअघि घरेलु मैदानमा यनमसँग गोलरहित बराबरी खेलेको थियो। नेपाल गत नोभेम्बरमा फिलिपिन्ससँग घरेलु मैदानमा गोलरहित बराबरीमा रोकिएको थियो। यसैगरी अवे खेलमा भने नेपाल फिलिपिन्सँग ४१ गोलले पराजित भएको थियो। नेपाली टोली ताजकिस्तानसँग २१ र ३० गोलले पराजित भएको थियो। नेपाल पाँच खेल सक्दा दुई अंकका साथ तालिकाको अन्तिम स्थानमा छ। फिलिपिन्स नौ अंकसहित तालिकाको शीर्ष स्थानमा छ। समूहमा समावेश प्रत्येक टोलीसँग होम एन्ड अवे प्रणालीमा खेलिने छनोट खेलबाट शीर्ष दुई टोली सन् २०१९ मा यूएईमा आयोजना हुने एसिया कपका लागि छनोट हुनेछन्।"
विश्वकप फुटबल : पूर्वाधार निर्माणमा फिफाको चासो,"मस्को : विश्व फुटबल महासंघ (फिफा) ले आगामी विश्वकपको आयोजक राष्ट्र रुसलाई भौतिक पूर्वाधार निर्माणको काम तिब्रगतिमा अघि बढाउन आग्रह गरेको छ। विश्वकप सुरु हुन तीन महिनाभन्दा कम समय बाँकी रहे पनि भौतिक पूर्वाधारण निर्माणको कार्यले अझै पूर्णता पाउन नसकेपछि फिफाले यसतर्फ आयोजक राष्ट्रको ध्यान आकृष्ट गराएको हो। आगामी विश्वकप जुन १४ देखि जुलाई १५ तारिखसम्म रुसका विभिन्न शहरमा आयोजना हुँदैछ। विश्वकप सुरु हुने समय नजिकिँदै गए पनि पूर्वाधार निर्माणको काम निकै बाँकी रहेको फिफाले जनाएको छ। आगामी विश्वकपका खेलहरू खेलाइने रुसका १२ वटा रंगशालामध्ये ४५ हजार दर्शक क्षमताको सामरा एरिना पनि एक हो। उक्त रंगशालामा हालसम्म मैदान बनाउने कार्य पनि पूरा हुन सकेको छैन। भोल्गा रिभर सिटीमा रहेको उक्त रंगशालाको मैदान तयार पार्ने र छत बनाउने कार्यमा अत्यधिक चिसो मौसमले पनि असर पारेको छ। मौसममा सुधार नआएसम्म उक्त रंगशालामा पिच निर्माण गर्ने कार्य सम्भव नरहेको समाचारमा जनाइएको छ। विश्वकप सुरु हुने समय नजिकै आइसकेकाले पूर्वाधार निर्माणको कार्य चाँडै सकियोस भन्ने हाम्रो चाहना हो, फिफाका प्रमुख प्रतियोगिता अधिकृत कोलिन स्मिथले भनेका छन्। उनले बुधबार सामरा रंगशालको निरीक्षण पनि गरेका थिए। यो रंगशालामा अझसम्म पिच राख्ने कार्य हुन सकेको छैन। यतिबेला मौसम पनि प्रतिकुल छ, उनले भने, विश्वकपअघि हामीले पूरा गर्नु पर्ने काम थुप्रै छ। स्मिथले अप्रिलको अन्त्यसम्ममा पूर्वाधार निर्माणको सम्पूर्ण कार्यले पूर्णता पाउने विश्वास पनि ब्यक्त गरेका छन्। सामरा क्षेत्रका डेपुटी गभर्नर एलेक्जेन्डर फेतिसोभले भने पूर्वाधारण निर्माणको कार्य निर्धारित समयमै सकिने विश्वास ब्यक्त गरेका छन्।"
