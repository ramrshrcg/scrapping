शीर्षक,विवरण
उपभोक्तावादभित्र मानवतावादको खोजी,"उत्पादन, कारोबार, व्यापार गरेबापतको नाफालाई ऐतिहासिक धर्मशास्त्रदेखि हालसम्मका सबै व्यवस्थाले स्वीकार गरेको पाइन्छ । यसको प्रवद्र्धनमा विश्वव्यापीदेखि स्थानीय स्तरसम्मका शासकीय प्रणाली दत्तचित्त छन् । कुनै पनि उत्पादनको अन्तिम प्रयोगकर्ता उपभोक्ता हुन् । बजारको मूल केन्द्रबिन्दु भनेको पनि उपभोक्ता नै हो । वस्तु तथा सेवा उपभोक्ताको चाहनाअनुसारको हुन बाञ्छनीय छ । उपभोक्ताको चाहनाअनुसारको वस्तु तथा सेवा भनी सबै उत्पादकले उपभोक्ताकै नाममा प्रचारवाजी गरिरहेका हुन्छन् । उपभोक्ता सचेतना कम भएको क्षेत्रमा वस्तु तथा सेवाप्रवाहित गर्न उत्पादक तल्लीन हुन्छन् । उपभोक्ताको हितमा भन्दा उपभोक्ताको सचेतता तथा व्यवहारप्रति उनीहरूको बक्रदृष्टि परिरहेको देखिन्छ । सचेत उपभोक्ता भएको बजारमा छनौटको अधिकार प्रयोग गर्न पाउँछन् । छनौटको अवसरको कार्यान्वयन स्वयं उपभोक्ताले गर्ने बजार उपभोक्तामुखी हुन्छ । नियन्त्रितबजार भन्दा सचेत उपभोक्ता भएको बजार राम्रो मानिन्छ । उपभोक्ताको माग चाहनाअनुसारका वस्तुको प्रवाह गर्नुपर्ने अवस्था बजारलाई सिर्जना गरी दिनुपर्छ । यसो हुन सकेमा व्यापारिक क्षेत्र प्रतिस्पर्धा गर्न बाध्य हुन्छन् । प्रतिस्पर्धा नभएमा सिन्डिकेट र कार्टेलिङ मौलाउन थाल्छन् । नेपालको ग्रामीण इलाका तथा अधिकांश जिल्लाहरूमा एकै प्रकारका चिज वस्तुहरू उपभोक्तालाई जबर्जस्त प्रयोग गर्न बाध्य पार्ने गरिन्छ । उपभोक्तालाई जानकारीको अवसर छैन । खाए खा नखाए घिचको अवस्थामा उपभोक्तालाई राखिएको हुन्छ । विकल्प खोज्नबाट उपभोक्ता वञ्चित छन् । म्याद गुज्रेको, कम तौल, गुणस्तर नभएको, मिसावटयुक्त, दररेट बढी भएको त्यही पनि भनेको बेलामा नपाउने स्थितिसमेतको सिर्जना गरिएको पाइन्छ । उद्योगपति, व्यापारी, उत्पादकहरू घाटा हुनका लागि सो क्षेत्रमा लागेका होइनन् । उनीहरूले लगानी गरेका छन् । ऋण लिएका छन्, कर तिरेका छन् । रोजगारी दिएका छन् । उनीहरूको योगदानलाई कम आँक्न खोजिनु हुँदैन । व्यापारिक क्षेत्रले सामान्य व्यावसायिक आचारको पालना तथा सामाजिक उत्तरदायित्वबाट पनि उम्कन मिल्दैन । उदारीकरणको नीतिअनुसारका सेवासुविधा र भूमिका निजी क्षेत्रलाई प्रदान गरिएको छ । उदारीकरण उपभोक्ताको विरुद्धमा प्रयोग हुनु राम्रो होइन। उदारीकरणले प्रतिस्पर्धा अभिवृद्धि गरी बजार व्यवस्थामा निजी क्षेत्रको भूमिका बढाउन सक्नुपर्छ । यसबाट राज्यको नियन्त्रण कम हुन जान्छ । उदारीकरणमा उपभोक्ता, राज्य र निजी क्षेत्र सबैको जीत हुन सक्नुपर्छ । उद्योगी व्यापारीहरूले उदारीकरणको मौका छोपी उपभोक्तामाथि धावा बोल्ने प्रयास हुनु राम्रो होइन । व्यापारीको लगानी मात्रको कुरा होइन । उनीहरूले राज्यबाट छुट पनि पाएका हुन्छन् । व्यापार प्रवद्र्धन राज्यले गरिदिएको हुन्छ । उनीहरूको लगानी सुरक्षा राज्यले प्रदान गरेको हुन्छ । अन्य अवसरहरूसमेत राज्यले उपलब्ध गराएको पाइन्छ । जब उद्योगीव्यवसायीहरू जिम्मेवार र सामाजिक हितमा ध्यान दिन्छन् तब मानवतावादको उन्नयन भएको महसुस आम उपभोक्ताले गर्न सक्नेछन् । नेपाली राजनीतिक नेतृत्व र कर्मचारीतन्त्र पनि उद्योगपति व्यापारीहरूसँग राम्रोसँग उठबस गर्न रुचाउँछ भन्ने गुनासो छ । आम उपभोक्ताको हितलाई छाडी उनीहरूकै पक्षमा नीतिगत निर्णय गरेको आरोप लाग्छ । सबै कमाउने र मोज गर्ने अभियानमा लागेको आम उपभोक्ताको गुनासो देखिन्छ । यसको प्रत्यक्ष वा अप्रत्यक्ष असर आम उपभोक्तामा परिरहेको हुन्छ । नेपालको संविधानले समाजवादउन्मुख व्यवस्थाको कल्पना गरेको छ । अधिकांश दलहरू आफूलाई समाजवादी भन्ने गरेका भेटिन्छन् । जुन दल सरकारमा गए पनि उपभोक्ताको कुनै मतलब गर्दैनन् । आफ्नो स्वार्थपूर्ति र आफ्नो स्वार्थसमूहबाट मात्र घेरिन्छन् । आम उपभोक्ता उनीहरूको गफ र भाषण सुन्ने र हेर्ने दर्शक र श्रोता मात्र हुन् भनेजस्तो भान उपभोक्तालाई परेको देखिन्छ । उद्योगपति व्यापारीहरू आफैं मन्त्री सांसद छन् । उनीहरूले उपभोक्ताको स्वार्थभन्दा आफ्नै अनुकूलको व्यापारिक नीतिनिर्माण गर्दछन् । स्कुल सञ्चालकहरू कानुन निर्माण गर्ने थलोमै छन् । एउटा कक्षाको परिचय पत्र मात्रै वर्षमा तीन तरिकाबाट छापेर एउटै क्षेत्रबाट करोडौं असुल्छन् । आफ्ना बालबच्चाको भविष्य भन्दै आम उपभोक्तालाई लगानी गर्न जसरी पनि बाध्य पारिएको हुन्छ । बालबालिकाको फि तिर्न एक दिन मात्र ढिला भएमा स्कुलमा मानसिक यातना दिन्छन् । उपभोक्ताहरू सहरमा माइक्रोरूपी डल्लो बाकसभित्र खाँदिएर यात्रा गर्न बाध्य छन् । जसमा न्यूनतम भेन्टिलेसनको समेत अभाव रहेको हुन्छ । सवारी भाडादरमा एकरूपता हुँदैन । यातायात सिन्डिकेटद्वारा आक्रान्त छ । प्रतिस्पर्धालाई बन्धकीमा राखिएको छ । ग्रामीण क्षेत्रमा पुराना गाडीको बाहुल्य छ । गाडीमा जति पनि बस्न विवश छन् । आफ्नो सवारीको क्षमता र यात्रुको बीचमा आकलन गरिँदैन । उपभोक्तालाई वस्तुसरह कोचारेर राखेको देखिन्छ । मानौं कि उपभोक्ता (प्यासेन्जर) वस्तु हुन् । व्यवसायीहरूमा व्यापारिक, व्यवहारिक आचार, मूल्यमान्यता र नैतिकता देखिँदैन । उनीहरूले गर्ने मानवीय व्यवहारको स्तरसमेत उदेकलाग्दो देखिन्छ । कानुनले तोकेबमोजिम सञ्चालित हुन राज्यका सबै निकाय बाध्य छन् । कानुनले तोकेअनुसार दर्ता भई सञ्चालित निजी क्षेत्रले कानुन नटेर्न सुहाउँदैन । कानुनप्रतिकूल काम गर्नेलाई उपचार पनि कानुनले तोकेबमोजिम हुनुपर्छ । अहिले आम उपभोक्तामा सूचनाको अभाव छ । पाएको सूचना पनि यथार्थमा आधारित छैनन् । सूचनाले नाफामुखी, स्वार्थमुखी, अनुदारवादीहरूको पक्षपोषण गरेको देखिन्छ । सामाजिक सञ्जाल भ्रम र गलत कुरा सञ्चार गर्न उद्दत छन् । वास्तविक र यथार्थ सूचना प्राप्त गर्ने अधिकारबाट नेपाली उपभोक्ता वञ्चित छन् । राज्यसंयन्त्रलाई क्रोनी क्यापिटलिज्मले गाँजेको छ । राजनीतिक नेतृत्व र कर्मचारीतन्त्रलाई यसबाट मुक्त गर्न ढिलो भइसकेको भनिएको छ । संसद्मा व्यापारिक घरानाको उपस्थिति देखिन्छ । कर्मचारीतन्त्रमा व्याप्त काम पन्छाउने, ढिलासुस्ती, भ्रष्टाचार, राजनीति, चाकडी गर्ने प्रवृत्तिले गर्दा उपभोक्ता सेवा प्राप्त गर्ने अधिकारबाट वञ्चित भएका छन् । यहाँ दोष उत्पादक, व्यापारीको मात्र छैन। अझ बढी दोष कानुन कार्यान्वयन गर्न जिम्मेवारी लिएकाहरूको रहेको छ । आफूलाई प्राप्त अधिकार र कर्तव्य निभाउन नसक्ने पदाधिकारी स्वयं उपभोक्तावादको विरुद्धमा देखिन्छन् । उपभोक्ता संरक्षण ऐन, प्रतिस्पर्धा प्रवद्र्धन ऐनलगायतका कानुनको कार्यान्वयनमा अनेकौं चुनौती खडा गरिएका छन् । विद्यमान कानुन कार्यान्वयन नभई नयाँ कानुन निर्माणको चर्चा गर्न थालिएको छ । संविधानमा उपभोक्ता अधिकारलाई मौलिक हकको रूपमा राखिए पनि उपभोक्ताको संरक्षणमा व्यवहारिक प्रयास हुन सकेको देखिँदैन । उपभोक्ता हितप्रतिकूल कार्य गर्नु मानवताविरुद्धको कार्य हो । उपभोक्तावादले मानवतावादमा जोड दिएको हुन्छ । उपभोक्तावादले मानवको जीवनको सम्मान गरेको हुन्छ । मानवको स्वतन्त्रता, सुरक्षा, स्वास्थ्यको क्षेत्रमा उपभोक्तावाद क्रियाशील हुन्छ । उपभोक्तावाद सामाजिक आन्दोलन मात्र नभएर पूर्णतःमानवतावादी आन्दोलन पनि हो । उपभोक्तावादी आन्दोलन निरन्तरको आन्दोलन हो । यो आन्दोलनले आराम गर्यो भने मानवतावाद विरोधीहरू सलबलाउन थाल्छन् । चीनमा मानिसको स्वास्थ्यमा असर पर्ने खाद्यवस्तु उत्पादकलाई मृत्युदण्ड दिएको समाचार आएको छ । हाम्रोमा उपभोक्ता हितप्रतिकूल कार्य नियन्त्रण भन्दा बाहिर रहेको देखिन्छ । कानुनहरू भए पनि यसको कार्यान्वयन हुन सकेका छैनन् । कानुन कार्यान्वयनमा सबै तह र तप्काको पहल र प्रयासको आवश्यक छ । उपभोक्तावादी आन्दोलन तब मात्र सशक्त बन्छ जब आम उपभोक्ताले सचेततापूर्ण व्यवहार गर्न सक्छन् । जब उद्योगीव्यवसायीहरू जिम्मेवार र सामाजिक हितमा ध्यान दिन्छन् तब मानवतावादको उन्नयन भएको महसुस आम उपभोक्ताले गर्न सक्नेछन् । पौडेल सर्वोच्च अदालतका उपसचिव हुन् ।"
तालमेलको अंकगणित,"राजनीतिमा परिवर्तनकारी निर्णय लिनसक्ने नेताको रूपमा आफूलाई स्थापित गरिसकेका पुष्पकमल दाहालले एमालेसँग एकता गर्ने एक अनपेक्षित कदममार्फत समाचारलाई आफूतिर ताने । विगत दुईदशकको राजनीतिमा प्रशस्त लोकतान्त्रिक अभ्यास गरिसकेको तर निर्णयमा भने ढुलमुले मानिएको दल एमालेसमेत यसपाली राजनीतिका पण्डितहरूलाई चक्मा दिन सफल भयो । यो आलेख तयार पर्दासम्म वाम एकता मात्र तालमेलमा सीमित भइसकेको छ । माओवादीएमाले तालमेलको सबभन्दा ठूलो तरंग नेपाली कांग्रेसमा देखियो जुन कांग्रेसको मनोबल खस्केको प्रमाण हो । परम्परागत रूपले कांग्रेस विरोधीखेमा भने यो तालमेलले दंग देखिन्छ । क्षेत्रीय वा वर्गीय दलको तुलनामा राष्ट्रिय दल मजबुत हुनु स्थिरताका लागि दुखद् होइन । दाहालको सहाराले निर्वाचनमा जाने तयारी गरिरहेको कांग्रेसलाई यो तालमेलले एक्लो लोकतान्त्रिक खेमामा राखिदिएको छ । कांग्रेसले सुशासन, परिवर्तन, सुधार, आर्थिक विकास र संविधान कार्यान्वयनका लागि अग्र सक्रिय भूमिका खेल्न सक्ने नेतृत्व दिनसक्ने वा नसक्ने भन्ने मुद्दा अहिले कांग्रेसको लागि प्रमुख हो । वाम तालमेलको विषयमा प्रतिक्रियात्मक टिप्पणीमा समय खर्चनु बौद्धिकता होइन । के यो तालमेल दुखद् नै हो त ? नातावाद, कृपावाद र खाओवादपक्षधर कांग्रेसीका लागि यो निःसन्देह दुखद् हो । तर समग्रमा यस तालमेलका सकारात्मक र नकारात्मक दुवै पक्ष छन् । नेपालमा समानुपातिक व्यवस्थाले गर्दा साना दललाई असन्तुष्ट पार्ने राजनीति अब कसैले मोल्न सक्दैन । एउटा सानो भूगोलमा मात्र प्रभाव भएको वा एक वर्गको हितमा मात्र केन्द्रित दलले पनि समानुपातिकको सुविधा पाउँछ । अस्थिरताको जरो त्यही हो । त्यसैले ससाना दललाई निस्तेज गर्ने यो एक दरिलो उपाय हो । यसकै परिणामस्वरूप राष्ट्रिय जनता पार्टी र संघीय समाजवादी फोरमले गरेको तालमेलको घोषणा मधेसका लागि सकारात्मक नै हो । स्थानीय निर्वाचनको परिणामबाट हेर्दा यस तालमेलले एक स्थिर सरकार बन्नसक्ने सम्भावना प्रवल देखिन्छ । मानौं, राजपा, राप्रपा, फोरम र कांग्रेस आदिको एउटा गठबन्धनले पनि कतिपय मोटामसिना मुद्दाहरूको अवसान त्यसै हुनेछ । सबैखाले समस्याको राष्ट्रिय दृष्टिकोण बन्नेछ, प्रतिनिधि चुन्ने व्यवस्था बढी प्रतिस्पर्धात्मक हुनेछ । लोकतन्त्रमा दल फुट्नु घातक हो, मिल्नु घातक होइन । विजय गच्छदारको फिर्ती सवारी स्वयं कांग्रेसकै हितमा छ । पाँच वर्षको स्थिर सरकार निर्माण हुने अवस्था आर्थिक क्रान्तिका लागि आवश्यक हो । तर यस तालमेलका केही नकारात्मक पक्षहरू पनि छन् । बाबुराम भट्टराई, वामदेव गौतम, पुष्पकमल दाहाल र केपी ओली जस्ता नेताहरूले आफूलाई कम्युनिस्ट भन्ने गरेका छन् । यी कम्युनिस्ट हुन् वा होइनन् यसको जवाफ आफूलाई कम्युनिस्ट मान्ने नेता मोहन वैद्य, नारायणमान बिजुछे वा चित्रबहादुर केसीलाई सोध्नु उपयुक्त होला । १५ सांसदको सौदामा केपी ओलीलाई नेता मान्न राजी भएका बाबुराम भट्टराईलाई त्यो प्राप्त नभएपछि उनले कांग्रेससँग तालमेल गरिसकेका छन् । भारतीय अमानवीय नाकाबन्दीका समर्थक रहेका हृदयेश त्रिपाठी एमालेलाई मधेसविरोधी दल मान्ने एक स्पष्टवादी नेता हुन् । सांसद बन्नकै लागि उनले एमालेसँग ६ सिटको सौदा गरेर सूर्य चिन्ह प्राप्त गरे । अवसरवाद सायद कम्युनिज्मसँग मेल खाँदैन। राजनीतिमा नीतिमार्फत दलको र कार्यकर्ताको एकीकरण हुन्छ, नीति बनाउने नेताहरूको एकीकरण हुँदैन । त्यसैले संसद्मा एमालेको आफ्नै सामान्य बहुमत नहुन्जेल राजनीतिका सौदागरको सहयोगमा स्थिर सरकार बन्ने विश्वसनीय आधार छैनन् । तालमेलले त्रिपाठी र दाहालको भने भलो गरेको छ । यो तालमेलले अहित कसको गर्यो त ? २०६३ सालअघि र अहिलेको पुष्पकमल दाहालको आर्थिक हैसियतमा जमिन आकाशको फरक छ । वामदेव गौतमलाई एमालेले दिएको भ्रष्टहरूको नाइकेको संज्ञा उसले फिर्ता लिएको छैन । २०४६ अघि र अहिलेको केपी ओलीको आर्थिक हैसियत मात्रले पनि उनलाई कम्युनिस्ट भन्न मिल्दैन । त्यसैले यो तालमेल कम्युनिस्टहरूको तालमेल होइन । सत्ता मूल उद्देश्य रहेको यो तालमेल केवल कांग्रेसविरुद्ध गरिएको महागठबन्धन हो । लोकतन्त्रमा सत्तास्वार्थ अस्वाभाविक होइन, तर उद्देश्य लुकाउनुपर्ने कुनै कारण छ भने समस्याको जड त्यसैमा छ । कांग्रेसलाई पराजित गरि नै हाले पनि मूलप्रश्न भने बाँकी नै रहन्छ । त्यो हो, के यो तालमेलले स्थिर सरकार दिन सक्छ ? सांसदको संख्यामा सौदा गरिएको अंकगणतीय तालमेललाई सैद्धान्तिक एकीकरण भन्नु केवल भ्रम हो । राजनीतिक यात्रामा एक विचार, एक मन र एक दल कहिल्यै नरहेका नेताहरू निर्वाचितसमेत हुन नसक्ने अवस्था यो तालमेलको कारक हो । सम्झौता दाहालको परिभाषा हो । राजा, कांग्रेस, मधेसी दल, भारत, चीन र एमालेसँग उस्तै सम्बन्ध राख्न सक्ने दाहाल नै हुन् । कुरो समयको मात्रै हो । कुनै पनि दल र मुद्दामा स्थिर हुन नसक्ने यस्ता नेताहरू ओलीका उखानटुक्का सुनेर संसद्मा पाँच वर्षसम्म स्थिर भएर बस्लान् भन्नु राजनीतिक अपरिपक्कता हो । जहाँ हम खडे हो ते हैं, लाइन वंहिसे सुरु होती है भन्ने मान्यता बोकेका दाहालको भूमिका प्रतिनिधिसभाको अंकगणितले तय गर्नेछ । कांग्रेस र माओवादीको ५१ प्रतिशत मत संसद्मा हुने भए समाचारको केन्द्रमा अर्को पाँच वर्ष दाहाल नै हुनेछन् । राजनीतिमा नीतिमार्फत दलको र कार्यकर्ताको एकीकरण हुन्छ, नीति बनाउने नेताहरूको एकीकरण हुँदैन । त्यसैले संसद्मा एमालेको आफ्नै सामान्य बहुमत नहुन्जेल राजनीतिका सौदागरको सहयोगमा स्थिर सरकार बन्ने विश्वसनीय आधार छैनन् । तालमेलले त्रिपाठी र दाहालको भने भलो गरेको छ । यो तालमेलले अहित कसको गर्यो त ? माओवादी युद्धले कांग्रेसलाई भौतिकरूपमै समाप्त गर्न खोजेको थियो, तर सकेन । स्थानीय निर्वाचनमा कांग्रेससँग तालमेल गर्ने उसको प्रयासलाई जनताले अनुमोदन गरेनन् तर माओवादीले कांग्रेसको सहकर्मी बन्ने अवसर पायो । निर्वाचनबाट उसले कांग्रेस र एमालेलाई जित्नसक्ने कुनै आधार वा मुद्दाहरू बाँकी रहेनन् । एमालेमाओवादीको तालमेलपछि युद्धकालका जघन्य हिंसाका मुद्दाहरूमा द्वन्द्वपीडितको पक्षमा बोल्ने अब कुनै राष्ट्रिय दल रहेन । यो तालमेलका सबभन्दा ठूला पीडित तिनै द्वन्द्वपीडित हुन् । दाहालको सिरानी राखेर कुशासनको शीतनिन्द्रामा रहेको कांग्रेसमा यसले क्षति गर्नेछ । एमालेमा क्षति हुँदैन ? वाम तालमेलले एमालेलाई २०४६ अघिको अवस्थामा, अर्थात बहुदलीय जनवादबिनाको एमालेमा धकेलेको छ । २०४६ पश्चात एमालेमा आबद्ध भएर लोकतान्त्रिक प्रक्रियामा अभ्यस्त एमाले कार्यकर्ताका लागि यो तालमेल स्वीकार्य हुँदैन । यदु गौतम जस्ता एमाले नेताको हत्यालाई एमालेले हेर्ने दृष्टिकोणले पनि एमालेमा क्षति पुर्याउनेछ । ४० प्रतिशत माओवादीलाई दिँदा आफ्नो दलमा हुने अन्याय र अन्तर्घातको आकलन अझै गरिएको छैन । जुनसुकै मूल्यमा पनि कांग्रेसलाई परास्त गर्ने एमालेको नीति लोकतान्त्रिक पद्धतिमा विश्वास गर्ने आम जनमानसमा समेत पाच्य नहोला । कांग्रेसलाई बीपीको दल र एमालेलाई मदन भण्डारीको दल भनिनुका कारणहरू सत्ता सौदा होइनन् । मदन भण्डारीले गरेको लोकतन्त्रीकरणका कारणले आज एमाले एकीकृत, शक्तिशाली, भारतीय नाकाबन्दीमा एक स्तम्भ बनेर उभिन सक्षम दाहालजस्ता विद्रोही नेतालाई समेतलाई ठाउँ दिन सक्षम छ । माओवादीसँगको समायोजनले एमालेले त्यो बिरासत गुमाउनेछ । लोकतान्त्रिक दल एमालेका लागि यो एक घातक निर्णय साबित हुन सक्छ । २०४८ को स्थितिमा वामशक्ति जानु कांग्रेसका लागि सुखद् नै हो । कांग्रेससँग के विकल्प छ ? वाम तालमेल निर्वाचनमा केन्द्रित छ । यस तालमेलले लोकतन्त्रवादीखेमाको नेतृत्व गर्ने अवसर कांग्रेसलाई प्राप्त भएको छ । दलमा पुरष्कृत हुने स्थापित परम्पराले गर्दा कांग्रेस कार्यकर्ताले भने आरजु देउवाको नाम सिफारिस गर्नमा प्रतिस्पर्धा गरे । कांग्रेसमा अहिले जनतालाई उत्साहित, तरंगित गर्ने कुनै नेतृत्व छैन । गगन थापा, विश्वप्रकाश शर्मा, धनराज गुरुङ, चन्द्र भण्डारी, नविन्द्रराज जोशीजस्ता दृष्टिकोण र जनाधार भएका नेताहरूको हैसियत कांग्रेसमा आरजु देउवा र सुजाता कोइरालाभन्दा निकै तल छ । पार्टी, देश निर्माण वा आर्थिक विकासमा सभापति देउवाको आफ्नो कुनै दृष्टिकोण नै छैन । ओलीदाहाल मिलेकै दिन त्यस्तै सजिलो बाटो खोज्न कांग्रेसले कमल थापा, उपेन्द्र यादव र महन्थ ठाकुरलाई सम्झ्यो । एमालेले समेत ठाउँ नदिएका र कांग्रेसलाई प्रमुख शत्रु मान्ने बाबुराम भट्टराईसँग कांग्रेस तालमेल गर्दैछ । लोकतान्त्रिक खेमामा एक्लो रहेका बेला परिवर्तन र आर्थिक सुधारका लागि कांग्रेससँग निर्वाचनमा जाने नीति, सन्देश र राजनीतिक मुद्दा सायद छैनन् । वाम तालमेलको नक्कल गर्न कांग्रेसलाई पूर्वपञ्चहरूको पार्टी राप्रपा चाहिएको छ । कांग्रेसका लागि यो एक वैचारिक द्वन्द्वमार्फत वामशक्तिसँग लड्ने समय हो । स्थानीय निर्वाचनमा अन्तर्घात सबै दलमा भएको निष्कर्ष छ । योग्यताको खोजीमा त्यसो भएको हो । कांग्रेसले योग्य र अनुभवी उम्मेद्वार चयन गर्नु अहिलेको लागि सबभन्दा महत्वपूर्ण हो । प्रधानमन्त्री पत्नी आरजु देउवा, गिरिजापुत्री सुजाता कोइराला, कांग्रेस, एमाले र माओवादी सबै बन्न सक्ने बाबुराम भट्टराई उदाहरणीय पात्र होइनन् । सुशीला कार्कीलाई महाभियोग लगाउने विषयमा कांग्रेसमा एकमत थिएन, प्रहरी नेतृत्वको नियुक्तिमा बिमलेन्द्र निधिले राजीनामा दिएका थिए, सत्तास्वार्थ मा रेणुलाई मेयर बनाइयो, मन्त्रिमण्डल गठनमा अनावश्यक ढिलासुस्ती गरियो र यसको आकारमा कांग्रेस एक भद्दामजाक भयो। सहकार्य गर्न सबैलाई मन्त्री बनाउनुपर्ने कांग्रेसको मान्यता हास्यास्पद छ । कांग्रेस नेतृत्वका यी निर्णयहरू असफल भइसकेका छन् । कांग्रेसले आफ्नो दलको कार्यसमिति समेत पूर्ण बनाउन सकेको छैन । निर्वाचन मात्र गर्नुपर्ने सरकारले ६४ जना मन्त्री थोपरेको बोझ एक अर्को ऐतिहासिक कलंक हो । आफ्नैभित्रका गठबन्धनहरूलाई एकीकृत गरेर गुटउपगुटको साँघुरो राजनीतिबाट कांग्रेसमुक्त हुन सकेको छैन । कांग्रेसको लागि अहिले नेतृत्व असफल भएको निर्णयसहित सामूहिक नेतृत्वमा जानुपर्ने उत्कृष्ट समय हो । देउवाले वाम तालमेलको नक्कल गरेन ओलीदाहाल भइन्छ, न देउवा रहिन्छ । पुरानो नीति, पुरानै नेतृत्वबीचको तालमेल केवल जनता ढाँट्ने जुक्ति मात्र हुन् । नयाँ नीति र सोच नभए नयाँ नेपालको निर्माण हुँदैन ।"
यो नै अन्तिम सेल्फी नबनोस्,"जीवन सेल्फ अर्थात् स्वयंद्वारा परिभाषित छ । म भएकै कारण मेरा लागि संसार छ । म जे बुझ्छु र देख्छु, त्यही नै मैरो परिभाषाको संसार हो । हामी भन्छौं, फलानो विषय यस्तो छ । आफूलाई कुनै विषय राम्रो या नराम्रो लागेपछि अरूलाई हामी त्यसबारे हाम्रो निचोड बताइदिन्छौं । यसको अर्थ, संसारका सबै व्याख्या, विवेचना र परिभाषा सेल्फ ले बनाएका हुन् । एक व्यक्तिले बनाएको हो । र, अनेक एकबाट निर्मित अनेकले समाजमा सिद्धान्त र नीतिनियम बनाएका छन् । अस्तिसम्म समाजमा राजामहाराजाको बोली नै कानुन हुन्थ्यो । लुई चौधौंजस्ता शासक म नै राज्य हुँ भन्ने हुंकार दिन्थे । उनीहरू कालोलाई सेतो र सेतोलाई कालो भन्न सक्थे र लोकले त्यो स्वीकार गथ्र्यो पनि । हान्स क्रिश्चियन एन्डर्सनको कथामा उल्लेख भएका पात्रजस्तै यस्ता राजाहरू नांगै हिँड्दा समेत जगत् सत्य देख्दादेख्दै भन्थ्यो, अहो महाराजले कति मणिमाणिक्ययुक्त वस्त्र पहिरिनुभयो । महाराजको लुगा कति राम्रो ! तर विस्तारै समाजले एक व्यक्तिको अवधारणलाई नभएर बहुधारणा मान्ने समय आयो । त्यसो हुँदाहुँदै पनि आखिर त सेल्फ हरूकै जञ्जाल हो समाज । सम्भवतः तिनै सेल्फहरू अहिले सामाजिक सञ्जालमा आफ्ना सेल्फी (आफैंले खिचेको आफ्नै तस्बिर) पोस्ट गरिरहेका छन् । फास्ट प्रोसेस गर्ने स्मार्टफोन नहुँदा पनि मान्छेले आफ्नै क्यामेरामार्फत तस्बिर खिचेकै थिए तर एलसीडी मनिटरमा आफ्नो भावभंगी नियालीनियाली दर्जनौं तस्बिर खिच्न पाउने स्वतन्त्रता उबेलाको रिलवाला क्यामरामा कहाँ ? आफूलाई प्रदर्शन गर्न को नचाहला ? इन्टनेरनेटमा सहजै उपलब्ध सामाजिक सञ्जालमा हामी आफ्ना सेल्फी र सेल्फभाव हरू भटाभट पोस्ट गर्छौं र आल्हादित हुन्छौं । प्रतिक्रियाको प्रतीक्षा गर्छौं । हामी लाइक लाई मन पराउँछौं । सेयरिङलाई केयरिङ ठान्छौं ।आफ्ना सुन्दरता, सफलता, विजय, पुरस्कार र कहिलेकाहीं दुःखसमेत पोख्नु मानवीय चरित्र हो । कमजोरी लुकाउनु पनि मानवीय स्वभाव हो । यी सबै स्वाभाविक हुन्, तर हामी अचेल बढी नै अस्वाभाविक हुन थालेका छौं । सन् २०१५ मा सामाजिक सञ्जालमा सेल्फी राख्नकै लागि तस्बिर खिच्दा सयभन्दा बढी व्यक्तिले रसियामा ज्यान गुमाए । कोही नदीको भेलमा, कोही बाघको खोरमा, कोही पल्टँदै गरेको डुंगामा, कोही अग्लो भवनमा झुण्डिएर, कोही पहिरोमा अति उत्कृष्ट सट का लागि पोज गर्दैगर्दा उनीहरूले ज्यान गुमाए । फोटो खिच्नकै लागि आफ्नो टाउकोमा बन्दुक ताकेकी मस्को सहरकी एक युवतीले झुक्किएर लोड गरिएको बन्दुकको ट्रिगर दबाइन् र आफ्नो सेल्फीलाई अन्तिम बनाइन् । अघिल्लो वर्ष वासिंटनका एक व्यक्ति त्यसैगरी झुक्किए र गोली कन्चट हुँदै बाहिर निस्कियो र उनको सेल्फी पनि अन्तिम बन्यो । अमेरिकामै पिन निकालेको ग्रिनेड हातमा लिएर सेल्फी खिच्दै गर्दा दुई युवकको ज्यान गयो । ज्यानै धरापमा पारेर आफूलाई साहसी, बहादुर, पराक्रमी देखाउन कठिनभन्दा कठिन ठाउँमा तस्बिरका लागि पोज गर्नु साँच्चै मानसिक समस्या हो । अघिल्लो वर्ष पेरुको माचुपिचुको एक प्रतिबन्धित स्थानमा उफ्रँदै गरेको सेल्फी खिच्दै गर्दा लडेर एक फ्रान्सेलीको ज्यान गयो । पेरूकै गोक्टा छहरामा आफ्नो सेल्फी खिच्न खोज्दै छहरामा खसेर गर्दा अर्का व्यक्तिको ज्यान गयो । प्राइसोनोमिक्स नामक एक अन्तर्राष्ट्रिय संस्थाका अनुसार सेल्फीमा ज्यान गुमाउनेको प्रायः उमेर २१ छ र त्यसमा ७५ प्रतिशत पुरुष छन् । स्त्रीहरूलाई सेल्फीमा झुम्मिने आरोप लाग्दै गर्दा डरलाग्दा सेल्फीका कारण ज्यान फाल्ने प्रायः पुरुष हुने रहेछन् । वासिंटन पोस्टले अघिल्लो वर्ष उल्लेख गरेअनुसार भारत सेल्फीको मृत्युमा सबैभन्दा धेरै ज्यान गुमाउनेमा पर्छ । सेल्फीका कारण ज्यान गुमाउनेमध्ये धेरैले तीव्र गतिले आफूतर्फ आइरहेको रेलकै अगाडि फोटो खिच्ने गरेको देखिन्छ । मुख चुच्चे पारेर खिचिएका फोटा हुन् या भद्र पोज हुन्, ती हाम्रा बदलिएका हाम्रो अभिव्यक्ति हो । यसले मान्छेको समय बर्बाद गर्यो भन्ने आरोप लागे पनि पनि मान्छे इन्डल्ज हुने एउटा प्रचलित फेसन हो सेल्फी । त्यसमाथि, एकान्तमा आफैंलाई निरीक्षण गर्ने र आफ्ना भाव उतार्ने सेल्फीजत्तिको उचित अर्को कुन तरिका होला ? तर जब हाम्रा अभिलाषाहरूले बेहोसी चरित्र ग्रहण गर्छन्, त्यसले आखिरमा अमूल्य जीवन नै नास गर्छ । आफ्ना सन्तान कतिखेर फर्कन्छन् भनेर गुँड मा पर्खिरहेका आफन्तलाई सेल्फी खिच्ने क्रममा आफ्ना सन्तान कहिल्यै नआउने गरी संसारबाट बिदा भए भन्ने समाचार पढ्दा ? सेल्फी खिच्दा आफ्नो बच्चा मर्दा उति धेरै भावनात्मक र आर्थिक लगानी गरेका बाआले के भनेर चित्त बुझाउने ? उसो त मान्छेहरू हिमाल पनि चढ्छन् प्रसिद्धी र प्रतिष्ठा कमाउन । चर्चित हुने रहरमा अल्टिमेट एडभेन्चर गर्छन् । डरलाग्दा स्टन्ट गर्छन् । त्यसलाई सोख, उमंग, साहसी खेल जे नाम दिए पनि त्यो खतरायुक्त काम हो । आखिर सबैभन्दा महत्वपूर्ण त जीवन हो । जीवन रहे न सबै कुरा भोग्न पाइन्छ । भन्नलाई खतरा नमोल्नेले सफलता पाउँदैन भन्छन् तर अग्लो भवनमा झुण्डेर, नदीको छालनिर उभिएर, आगोको लप्काअघि जिस्किएर अथवा अग्ला र चिप्ला पहाडमा उफ्रेर सेल्फी खिचेर हामी कुन साहसको प्रदर्शन गर्दछौं ? कसलाई जित्दैछौ ? के बाजी मार्दैछौं ? केही अन्तर्राष्ट्रिय मनोचिकित्सक र स्वास्थ्यसम्बन्धी संस्थाले दिनमा तीन पटकभन्दा बढी सेल्फी खिच्ने व्यक्तिलाई मानसिक रूपमा समस्या भएको बताए पनि सेल्फी आजको प्रचलित लत हो । तर ज्यानै धरापमा पारेर आफूलाई साहसी, बहादुर, पराक्रमी देखाउन कठिनभन्दा कठिन ठाउँमा तस्बिरका लागि पोज गर्नु साँच्चै मानसिक समस्या हो । जीवनलाई सेल्फ भन्दा पर गएर सोच्न सकिएमा पनि यस्ता सेल्फीका दुर्घटना हल होलान् । सेल्फको विपरीत सेल्फलेस् अर्थात् निस्वार्थी भएर दुनियाँ र जगत्लाई हामीले आफ्ना सुन्दर स्मार्टफोनमा कैद गर्न थाल्यौं भने सेल्फिस् भावना कम हुन सक्ला । उडिरहेका चरा, स्कुल पोसाकमा सजिएर स्कुल जान लागेका नानीबाबु, पोखरीमा खेलिरहेका माछा, सडकका भेटिने मसिना कुकुरका छाउरा, खुलेको आकाश, रंगिन फलफूल र वास्नादार फूल, हरिया बन, गजधम्म उपभएका हिमालका तस्बिर आफ्ना स्मार्टफोनमा उतार्दाको आनन्द बेग्लै होला । यिनका फोटो खिच्नेमात्रै होइन, यिनीप्रति थोरै जिम्मेवारी र दया करूणाको भाव जगाउन सिक्यौं भने हाम्रा बच्चाले पनि त्यसको सिको गर्लान् । त्यसो हुँदा पो हुन्छ प्रविधिको सदुपयोग । त्यसैले, त्यस्तो तस्बिर नखिचौं हामी जुन तपाईंको जीवनको अन्तिम तस्बिर बनोस् ।"
संसार हल्लाउने त्यो क्रान्ति !,"यो लेख तपाईंले पढिरहँदा आजभन्दा ठीक एक सय वर्षअघि भ्लादिमिर इल्लिच लेनिन पोख्त कलाकारले चित्र तयार हुनेबेला फाइनल टच दिएजस्तै क्रान्तिको तयारीलाई अन्तिम दिमाग चलाउँदै कलम घुमाइरहेका थिए । उनी यतिखेर अलि टेन्सनमा पनि थिए ।अति गोप्य राखिएको क्रान्तिको तयारीलाई दुई दिनअघि आफ्नै पार्टीका कामेनेभ र जिन्योभेवले प्रेसमा लिक गरिदिएपछि लेनिनले भने, आजै (२४ नोभेम्बर) क्रान्ति सुरु गर्ने हो भने धेरै चाँडो हुन्छ । पहिले तयार गरिएको (२६ नोभेम्बर) दिनमा गर्ने हो भने धेरै ढिलो हुन्छ । उनले पार्टीको शीर्ष नेतृत्वलाई भने के गर्ने ? सबैले एक अर्कालाई हेराहेर गरे । स्वभावअनुसार खितितित् हाँस्दै उनले भने, पर्सी गर्दा ढिला हुन्छ र आज गर्दा तयारी पुग्दैन, हतार हुन्छ । त्यसैले क्रान्ति भोलि गरौं ! २५ अक्टोबर १९१७ को साँझ ९:४० बजे सेन्ट पिटर्सवर्गमा राखिएको औरोरा जहाजबाट तोपको गोला दागियो । रूसको त्यतिबेलाको राजधानीलाई तोपको आवाजसँगै मजदुर, किसान र सिपाही एकैचोटी परिचालित भए र राजधानीलाई क्रान्तिकारीले कब्जामा लिए । एउटै मानिसको हत्या नगरी अक्टोबर क्रान्ति सुरु भयो । धेरैलाई भ्रम छ, जार शासन लेनिनले अपदस्त गरेका हुन् । तर यो सत्य होइन, जार शासनलाई फेब्रुअरीमा भएको पुँजीवादी शासनले विस्थापित गरेको थियो । अक्टोबर क्रान्तिले केरेन्स्की नामका नेताको सरकारलाई विस्थापित गरेको हो । भोलिपल्ट अर्थात २६ अक्टोबरका दिन रूसी क्रान्तिकारी परिषद्ले सोभियत सरकारको गठन गर्दै जमिन जोत्नेको र शान्तिको घोषणा गर्यो ।एक सय वर्षअघि आजकै दिन समानता र समतामूलक समाज बनाउने पहिलो समाजवादी क्रान्ति सफल भएको थियो । इतिहासमा यही दिन अक्टोबर क्रान्ति भएको नामले चिनिन्छ, चिनिइरहेको छ र चिनिनेछ । मानव सभ्यतामा हजारौं क्रान्ति भएका छन् र भइरहनेछन् तर अक्टोबर समाजवादी क्रान्ति युगलाई नै परिवर्तन गरिदिने त्यस्तो क्रान्ति हो जसले जर्मनीका कार्ल माक्र्सले समतामूलक समाज बनाउन सकिन्छ भन्ने विज्ञानलाई सत्य सावित गरेको थियो । यो विश्वकै त्यस्तो पहिलो राजनीतिक, सामाजिक, आर्थिक, सांस्कृतिक र अन्तर्राष्ट्रिय क्रान्ति थियो, जो श्रम गरेर सबैलाई खुवाइपियाइ गर्नेहरूलाई प्रताडित गर्ने शोषणवादी राज्यसत्ताविरुद्ध थियो । शोषित, पीडित र शासित मानिसलाई संगठित गरेर शासनमा पुर्याउन सकिन्छ, अनि समानता र समतामूलक राज्य सिर्जना गर्न सकिन्छ भन्ने कुरालाई यथार्थमा परिणत गरेको थियो । दोहोर्याइरहन पर्दैन कि अक्टोबर क्रान्तिले सम्पन्न गरेको सोभियत सत्ता सन् १९१७ देखि १९९१ सम्म अर्थात ७४ वर्षसम्म कायम रह्यो । तर क्रान्तिको पहिलो दिनदेखि अन्तिम दिनसम्म पनि पहिलो समाजवादी क्रान्ति चर्चामा रहिरहेको मात्र होइन, राजनीति, अन्तर्राष्ट्रिय सम्बन्ध, विकास, व्यापार, विज्ञानप्रविधि, शिक्षा, मानव विकास, संस्कृतिक सम्बन्धमा मात्र नयाँ मार्ग उत्खनन् गरेर यथार्थमा प्रयोग गर्यो । विश्वबाट उपनिवेशवादको अन्त्य गर्दै एसिया, अफ्रिका र ल्याटिन अमेरिकाका राष्ट्रिय मुक्ति र स्वाधीनता आन्दोलनको प्रेरणास्रोत रहिरह्यो । हाम्रा छिमेकी मुलुक चीन र भारत मात्र संसारभरका उपनिवेश भएर बसेका मुलुकका स्वाधीनताप्रेमीहरूका लागि सोभियत संघ त्यस्तो भरपर्दो सहयोगी थियो, सधैं स्वतन्त्रताप्रेमीलाई तन, मन र धनले सघाइरह्यो । त्यसैले क्रान्तिको पहिलो दिनदेखि नै स्वाधीनताविरोधी, शोषक, पुँजीपति र सामन्तहरू श्रमजीवीले कायम गरेको राज्यसत्ताविरुद्ध लागिरहे । १४ वटा देश मिलेर पनि आक्रमण गरे तर बोल्सेभिक पार्टीका नेता लेनिन र उनका सहयात्री र सहकर्मीले उत्कृष्ट सीप र कला कौशल प्रदर्शन गरेर कलिलो समाजवादी क्रान्तिलाई जोगाइछाडे । एक अमेरिकी इतिहासकारले लेखेका रहेछन्, अक्टोबर क्रान्तिले सत्तरी दिन काटेपछि आयोजित सभा चलिरहँदा, हलबाट बाहिर हिमपात भइरहँदारहँदै निस्केर भ्लादिमिर लेनिन मज्जाले नाचेपछि कसैले सोधेछ, यति धेरै वर्षको संगतमा तपाईं नाचेको पहिलोपल्ट देखें । यसको कारण के होला ? लेनिनले खुला सभामा भनेछन्, पेरिस कम्युन ६० दिन (२८ मार्च२८ मे, १८७१) टिकेको थियो । तर तपाईंहामीले गरेको सोभियत क्रान्तिले ६१ दिन पार गर्यो । मजदुरहरूको सत्ता सबैभन्दा बढी दिन जोगिएको खुसीमा म यति आल्हादित बनेको छु कि म त नाँच्न थालेछु । मलाई अझै धित मरेको छैन, आउनुहोस् साथीहरू हामी सबै यही खुसीमा फेरि नाचौं !यसबाट बुझ्न सकिन्छ, अक्टोबर क्रान्तिका नायक कति एकलब्य भएर काम गरेका रहेछन् ? सहयात्रीलाई कसरी लयमा परिचालन गराएका रहेछन् ? जुझारु बोल्सेभिक पार्टी बनाएर बुद्धिजीवीको बुद्धि र श्रमजीवी जनताको शक्ति एकत्रित गर्दै लेनिनले अक्टोबर क्रान्ति गरेर सोभियत सत्ता कायम गरे, त्यसलाई जोगाए र अन्त्यमा त्यसैको बलमा युरोपमा पिछडिएको सोभियत संघ छोटै समयमा महाशक्ति राष्ट्रमा कायापलट भयो । यो सबैको जस त्यही क्रान्तिलाई जान्छ सोभियत संघमा पत्रकारितामा उच्च अध्ययन गरेका पूर्व कानुन मन्त्री नीलाम्बर आचार्यको विचारमा संसारमा धेरै क्रान्ति आए र गए तर अक्टोबर क्रान्ति एउटा त्यस्तो परिवर्तन हो जसले संसारलाई नै नयाँ दिशा दियो । उपनिवेश र साम्राज्यवादविरोधी आन्दोलनको बलियो सहयोगीको रूपमा यो क्रान्ति रह्यो । त्यस्तै फासीवादविरुद्ध भएको दोस्रो विश्वयुद्धमा सोभियत संघले निर्णायक भूमिका निर्वाह गर्यो र युद्ध जित्यो । विकासमा पनि रूसले छलाङ मार्यो । तर आन्तरिक प्रतिस्पर्धालाई मौका नदिइएको सोभियत संघले पछिल्लो समय विश्व प्रतिस्पर्धामा पनि सकेन । आफूलाई सुधार्न पनि असफल रह्यो ।राजनीतिक र नागरिक अधिकारको अभावमा विश्वकै ठूलो देशले जातीयता र राष्ट्रियताको दबाब धान्न सकेन । बढी रकम सामरिक प्रतिस्पर्धामा खर्च गरेकोले अन्य सामाजिक आर्थिक कारणले आफूलाई विश्व महाशक्तिमा उभ्याइरहन गाह्रो पर्यो । फलस्वरूप सोभियत संघ नै १९९१ मा विघटन भयो । तर पहिलो समाजवादी देश सोभियत संघ संसारकै यस्तो देश हो, जो विघटन भएर पनि विश्वलाई शिक्षा दिएको छ । अझै त्यो संसारकै ठूलो क्षेत्रफल भएको देश मात्र होइन, ठूलो सम्भावना बोकेको देशको रूपमा पनि रहिरहेको छ । संसारको विकास र स्थायित्वमा अहिले पनि उत्तिकै प्रभाव पार्ने सामथ्र्य राख्छ । विश्वमा अमेरिका र चीनलाई विश्वशक्ति मानिरहँदा पनि उनीहरूसँगै क्षेत्रीय शक्तिशाली राष्ट्रहरूले पूर्व सोभियत संघ अर्थात अहिलेको रसियालाई न नियाली विश्व दृष्टिकोण बनाउन सक्दैनन् ! तर मलाई अचम्म लागिरहेको छ, एक्काइसौं शताब्दीमा पनि अमेरिकाले रूसलाई प्रतिबन्ध लगाइरहेको किन होला ? अहिलेको प्रतिबन्ध सम्झँदा मलाई अक्टोबर क्रान्ति हुनेबित्तिकै १४ वटा राष्ट्र मिलेर नबोदित समाजवादी देशमाथि धम्की दिएर लगाएको नाकाबन्दीको याद आइरहेको छ । रूसमै इन्जिनियरिङ गरेका कम्युनिस्ट नेता तथा पूर्व भूमिसुधार मन्त्री चन्द्रदेव जोशी अक्टोबर क्रान्तिले दिएको सन्देश विश्वव्यापी हो भन्ने मान्यता राख्छन् । परिवर्तन गर्न क्रान्ति चाहिन्छ, अक्टोबर नै क्रान्ति नहोला तर हुने खाने र सम्पन्न शासकहरू तल्लो तहका जनतालाई किस्तीमा हालेर अधिकार दिँदैनन् । श्रमजीवी जनताको मुक्तिका लागि उनीहरूको सहज जीवनयापनको लागि लाग्न लेनिनको नेतृत्वमा भएको त्यो क्रान्तिले विश्वभर सन्देश दियो र, विश्वभर मानव श्रम जबसम्म रहन्छ, त्यतिन्जेल अधिकारको लागि संघर्ष भइरहन्छन्,उनले पुराना कुरा सम्झँदै भने, अक्टोबर क्रान्तिको सार यही हो। संसारमा अहिले भइरहेको परिवर्तनको सार पनि यही हो र रूप मात्र मुलुकपिच्छे भिन्न रहेका छन् । त्यसैले अक्टोबर क्रान्तिको सन्देश जुगौंजुगसम्म प्रेरणास्पद नै रहनेछ जसरी पेरिस कम्युन असफलतामा टुंगिए पनि माक्र्स र एंगेल्सले मूल्यांकन गर्दै लगत्तै लेखेका थिए, कम्युन असफल भए पनि यसले श्रमजीवी वर्गको भावी शासनको रूपरेखा कोर्ने सफलता पायो ।सर्वहारावर्गको अधिनायकत्व किन चाहिन्छ भन्ने शिक्षा माक्र्सले पेरिस कम्युनमा भएको दमन र क्रुर हत्याबाट पाएका हुन् । यसमा लेनिनले थपेको कुरा के भने, कम्युनिस्ट पार्टीमा आन्तरिक लोकतन्त्र हुनुपर्छ है । तर धेरै कम्युनिस्ट शासकले जनवादी केन्द्रीयता लाई लत्याएकाले स्टालिन, माओत्सेतुङ, पोलपोटहरू निस्किएर विश्व हल्लाउने त्यो क्रान्तिका प्रभावलाई धमिलो बनाइदिए र विरोधीलाई विश्वको पहिलो कम्युनिस्ट क्रान्तिलाई धमिलो पार्न मौका मिलेको हो । सोभियत संघ विघटन भए पनि अक्टोबर क्रान्तिको महत्व घटेको छैन । त्यो अहिले पनि विश्वका परिवर्तनकामी श्रमजीवी जनताको लागि प्रेरणाको स्रोत नै रहिरहेको छ । प्राध्यापक देवराज दाहालसँग अक्टोबर क्रान्तिको असफलताका कारणबारे जिज्ञासा राख्दा उनले प्रश्नसँग असहमति जनाउँदै भने, त्यो क्रान्ति असफल भएको होइन । त्यसले त विश्वलाई नयाँ मोड पो दियो । स्वतन्त्रता भन्ने पश्चिमी विश्वका विचारक र नेताहरूलाई राज्यले सामाजिक न्याय गर्नुपर्ने ठूलो शिक्षा रूसी क्रान्तिले दिएको कसले भुल्न सक्छ ? लेनिनले धनीमानी र सत्तामा रहेर शासन गरिरहेका सम्भ्रान्तलाई स्वतन्त्रताको बखान गरेर बसिरहन हैन, आफूमा सुधार गर्न ठूलो अवसर दिए । बोलेर मात्र होइन, तल्लो वर्गका शोषितपीडितलाई संगठित गर्दै उनीहरूलाई चेतनशील बनाउन सकियो भने ती सत्तामा पुग्छन् र युगान्तकारी परिवर्तन गर्न सक्छन् भन्ने उदाहरण रूसमा अक्टोबर क्रान्ति गरेर नै लेनिनले सावित गरेका हुन् । जो राजनीतिकसामाजिकआर्थिक परिवर्तनमा भएको चानचुने फड्को होइन । मलाई लाग्छ, दाहालले भने, राजनीतिक र नागरिक अधिकारको कुरा गरेर बसिरहेका पश्चिमी विद्वानलाई लेनिनको क्रान्तिले मानव अधिकारको च्याप्टर थपिदिएका हुन् । आत्मनिर्णयको अधिकारलगायत सामाजिक रूपमा सोभियत राज्यले ल्याएका मौलिक प्रयोगले त्यतिखेर पश्चिमी विश्वमा तहल्का नै मच्चायो । किन्सले त्यसपछि नै हो भनेका, पुँजीवादमा सामाजिक सुरक्षाका कुरामा राज्यले भूमिका निर्वाह नगर्ने हो भने पुँजीवाद टिक्दैन । त्यसपछि नै हो, पश्चिमी दुनियाँमा ठूला ठूला विचारक आए । उनीहरू अक्टोबर क्रान्तिबाट अत्यधिक प्रभावित थिए । यो क्रान्तिले विश्वमा बौद्धिक जागृति ल्यायो । सय वर्ष पुगिसक्दा पनि त्यसको चर्चा नगरी विचार व्यक्त गर्न सम्भव नै छैन, दाहालले भने । तीनैजना विद्वानको विचारबाट लेनिन र उनका साथीहरू मिलेर जे प्रयोग गरेर देखाए अक्टोबर क्रान्तिमार्फत त्यसैकारण लेनिनले माक्र्सवादमा नयाँ विचार थपेको सावित हुन्छ । एक त विचारको रूपमा पुस्तकमा सीमित रहेको माक्र्सवादलाई लेनिनले प्रयोगमा ल्याएर देखाए । अर्को महत्वपूर्ण कुरा, माक्र्सलाई सामाजिक वैज्ञानिकको रूपमा लेनिनले नै स्थापित गरेको जस दिन कन्जुसी गर्नु हुने देखिँदैन । ब्रिटिश लाइब्रेरीमा बसेर लिपिबद्ध भएका माक्र्सका विचारलाई लेनिनले विचारका रूपमा भट्याएर बौद्धिक विलास गरेर मात्र बसेनन् उनले श्रमजीवीको राज्यसत्ताका लागि बल पनि चाहिन्छ भनेर जुझारु बोल्सेभिक पार्टी नै स्थापना गरे । पार्टी र नेतृत्वलाई अधिनायकवादी र ब्युरोक्रेटिक हुन नदिन अन्तरपार्टी लोकतन्त्रलाई उनले सँगसँगै अगाडि बढाउन एकदमै जोड दिएर कम्युनिस्ट नेता र पार्टीलाई सचेत गराएका पनि थिए । सशक्त पार्टी निर्माणपछि मजदुर र किसानको सत्ता कायम गरेर व्यापक परिवर्तन गर्न सकिन्छ भन्ने सोच माक्र्सवादमा लेनिनले स्थापित गरेका हुन् । उनलाई राम्रोसँग थाहा थियोबुद्धिजीवीसँग ब्रेन हुन्छ, बल हुँदैन । जुझारु बोल्सेभिक पार्टी बनाएर बुद्धिजीवीको बुद्धि र श्रमजीवी जनताको शक्ति एकत्रित गर्दै लेनिनले अक्टोबर क्रान्ति गरेर सोभियत सत्ता कायम गरे, त्यसलाई जोगाए र अन्त्यमा त्यसैको बलमा युरोपमा पिछडिएको सोभियत संघ छोटै समयमा महाशक्ति राष्ट्रमा कायापलट भयो । यो सबैको जस त्यही क्रान्तिलाई जान्छ र यसैकारण समाजवादी विचारका प्रवर्तक माक्र्सवादसँगै लेनिनवाद पनि स्थापित भएको हो ।"
एभरेस्ट प्रिमियर लिग क्रिकेटको मुख्य प्रायोजकमा टीभीएस,"काठमाडौं : एभरेस्ट प्रिमियर लिग (ईपीएल) क्रिकेटको दोस्रो संस्करणलाई मोटरसाइकल उत्पादक कम्पनी टीभीएसले मुख्य प्रायोजन गर्ने भएको छ । टीभीएसको नेपालस्थित आधिकारिक विक्रेता कम्पनी जगदम्बा मोटर्स प्रालि र ईपीएलबीच मंगलबार यससम्बन्धी सम्झौता भएको छ । सम्झौतापत्रमा जगदम्बा मोटर्सका तर्फबाट प्रबन्ध निर्देशक साहिल अग्रवाल र ईपीएलको तर्फबाट प्रबन्ध निर्देशक आमिर अख्तरले हस्ताक्षर गरे । दुवै पक्षले मुख्य प्रायोजनको रकम भने सार्वजनिक गरेका छैनन् । यद्यपि मुख्य प्रायोजक बनेबापत जगदम्बा मोटर्सले प्रतियोगिताको सर्वाेत्कृष्ट खेलाडीलाई एउटा टीभीएस मोटरसाइकल प्रदान गर्नेछ भने प्रतियोगिताको पहिलो हुने टोलीले प्राप्त गर्ने २१ लाख रुपैयाँको पुरस्कार रकम पनि प्रायोजन गर्नेछ । यसैगरी केही प्रचारात्मक सामग्रीमा पनि टीभीएसले आर्थिक सहयोग गर्ने सम्झौता भएको बताइएको छ । प्रतियोगिताको नाम पनि टीभीएस ईपीएल हुनेछ । सम्झौता हस्ताक्षण कार्यक्रममा टीभीएसका वरिष्ठ उपाध्यक्ष आर दिलीप पनि उपस्थित थिए । उनले नेपाली क्रिकेटसँग जोडिन पाउँदा खुसी लागेको बताए । टीभीएस भारतमा पनि क्रिकेटसँग नजिकबाट जोडिँदै आएको छ । नेपालमा पनि क्रिकेटसँग सहकार्य गर्न पाउँदा खुसी लागेको छ, उनले भने, हाम्रो सहयात्राले नेपाली क्रिकेटको विकासमा योगदान पुग्ने अपेक्षा गरेको छु । जगदम्बा मोटर्सका प्रबन्ध निर्देशक अग्रवालले पनि ईपीएलसँगको सहकार्यमा खुसी व्यक्त गरे । नेपालमा फरक तरिकाबाट आयोजना हुन लागेको ईपीएल क्रिकेटसँग हाम्रो सहकार्य नेपाली क्रिकेटको दूरगामी विकासका लागि महत्वपूर्ण हुने अपेक्षा गरेका छौं, अग्रवालले भने, नेपाली युवा खेलाडीका लागि महत्वपूर्ण अवसरको रूपमा रहेको यो प्रतियोगिताले भविष्यमा राष्ट्रका लागि ठूला प्रतिभा जन्माउनेछ । अग्रवाल ईपीएलकै टोली पोखरा राइनोजका मालिक पनि हुन् । ईपीएलका प्रबन्ध निर्देशक अख्तरले टीभीएसको सहयोगले प्रतियोगिता अझ व्यवस्थित र प्रतिष्ठित बन्ने बताए । हामी ढुक्क छौं, टीभीएससँगको यो सहकार्यले प्रतियोगिताको स्तर अझ माथि उठ्नेछ, उनले भने । प्रतियोगिता आगामी डिसेम्बर १९ तारिखबाट कीर्तिपुरस्थित त्रिवि क्रिकेट मैदानमा सुरु हुनेछ।"
