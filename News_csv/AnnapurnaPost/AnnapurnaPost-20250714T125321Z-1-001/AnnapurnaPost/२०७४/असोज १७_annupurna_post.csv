शीर्षक,विवरण
दोबाटोमा रुमलिँदै सूचनाको हक,"सुशासनका लागि पारदर्शिता आवश्यक छ । आज नेपालमा सबैभन्दा ठूलो समस्यै कुशासनको हो । सूचनाको हक भन्नाले सार्वजनिक महत्वको सूचना माग्ने र पाउने अधिकार हो । सूचना माग्ने र पाउने हक कार्यान्वयन गरिएन भने शासन अपारदर्शी, भ्रष्ट, असंवेदनशील र अधिनायकवादी चरित्रको हुन्छ । शासनलाई पारदर्शी र जिम्मेवार बनाउन जनताले सूचनाको हक उपभोग गर्नुपर्छ । सूचनाबाटै नागरिकको सशक्तीकरण हुन्छ । सूचनाको हक वा सूचना स्वतन्त्रताको अपरिहार्य अन्तर्राष्ट्रिय स्तरमै व्यापक बन्दै गएको हो । सन् १९९० मा जम्मा १३ राष्ट्रमा मात्र सूचना हकसम्बन्धी कानुनी व्यवस्था रहेकामा हाल विश्वका करिब ८८ राष्ट्रमा सार्वजनिक निकायमा रहेको सूचनामा पहुँचको अधिकार प्रदान गर्ने र सार्वजनिक निकायलाई महत्वपूर्ण किसिमका सूचना तदारूकताका साथ सार्वजनिक गर्नुपर्ने उत्तरदायित्व प्रदान गर्ने कानुन लागू भएको पाइन्छ । नेपालमा सूचनाको हकको लागि अभियान दक्षिण एसियामै सबैभन्दा पहिले भए पनि गुगल सर्च गर्ने हो भने नेपालमा व्यवहारिक कार्यान्वयन संविधानसभाको निर्वाचन यता लगभग चिप्लेकिराको गतिमा मात्रै अघि बढेको देखिन्छ । मूलतः माग पक्ष कमजोर रहेको पाइन्छ, जसले गर्दा आपूर्ति पक्षमा प्रभाव पर्नु स्वभाविकै हो । सूचना माग्ने र पाउने काम नागरिकको मौलिक अधिकार हो । लोकतान्त्रिक व्यवस्थामा जनता नै देशको सम्प्रभु हुन्छ । यसैले राज्यका सबै स्रोतसाधन तथा राज्य सञ्चालनका सबै अधिकार जनतामा निहित हुन्छ भन्ने नै हो । यसैले सूचनाको हक र अधिकारलाई जनताले गम्भीरतापूर्वक नलिएको अवस्थामा लोकतन्त्र कमजोर हुन्छ । तसर्थ, जनता आफैं सूचना माग्ने र पाउने कर्तव्यप्रति जागरूक र सक्रिय हुन अत्यावश्यक छ । जवाफदेही शासन लोकतन्त्रको मुख्य जग हो । सूचनाको हकले सार्वजनिक निकायलाई निश्चित जिम्मेवारी तोकी पारदर्शी हुने व्यवस्था गर्नुका साथै नागरिकको सूचनाको हक पहिचान गरी सार्वजनिक निकायद्वारा सम्पादन हुने कार्य तथा प्रक्रियाका बारेमा जानकारी माग्ने तथा पाउने अधिकार प्रत्याभूत गर्छ । लोकतान्त्रिक शासन पद्धतिमा जनताले राज्यका सबै गतिविधिमा हिस्सा लिन पाउँछन् । जनताले तिरेको करबाट चल्ने वा जनताको नाममा उपलब्ध भएको सहयोगबाट सञ्चालन हुने निकाय, संस्था र त्यस्तो निकायबाट तलबभत्ता वा सुविधा पाउने व्यक्तिले पदीय हैसियतले गर्ने सबै काम पारदर्शी हुनुपर्छ । त्यसैले लोकतान्त्रिक मुलुकमा सूचनाको हकलाई जनताको मौलिक हकको रूपमा मानिन्छ । नेपाली समाज र सरकारभित्र मौलाएका कतिपय गलत प्रवृत्तिगत बाधाहरू पार नगरी गोपनियताको संस्कृतिबाट खुलापनतिर लाग्न सकिँदैन । जवाफदेही सरकारले इतिहास र वर्तमानका आफ्ना गतिविधि, कार्यसम्पादन र भावी योजनाको पूर्ण अभिलेख राखेको हुन्छ । सूचनाको हकको सन्दर्भ खासगरी सरकारसँग जोडिएको हुन्छ, किनभने सरकार नै सूचनाको सबैभन्दा ठूलो स्रोत र भण्डार हो । यसैले नेपालमा सूचनाको माग गर्दा अपूरो, भ्रामक वा अस्पष्ट सूचना दिएर सरकारी निकाय पञ्छिने सम्भावना बढाएको छ । यही विश्वासको संकटका कारण सेवाग्राहीले सूचना माग्नु नै बेकार सम्झेको पनि हुनसक्छ । दर्जनौं आयोग नेपालको संविधानमै व्यवस्थित भए पनि राष्ट्रिय सूचना आयोगलाई संवैधानिक अंग नबनाइनुले सरकार र संविधानसभाको प्राथमिकतामा यो आयोग नपरेको प्रष्टै हुन्छ । राष्ट्रिय सूचना आयोगको स्वायत्तताकै विषयमा पनि प्रश्न उठेको छ, किनभने यस आयोगलाई सूचना तथा सञ्चार मन्त्रालयअन्तर्गतको एक अर्को निकाय जस्तो मात्रै धेरैले सूचना अभियन्ताले ठानेका छन् । यस आयोगका पदाधिकारीको नियुक्ति र प्रतिवेदन पेस समेतमा सरकारकै प्रत्यक्ष संलग्नता हुने भएकोले स्वायत्त कसरी भन्ने प्रश्न उठ्नु अस्वभाविक छैन । तथापि, आयोगले गरेका कतिपय निर्णय सरकारको पक्षमा नभएकाले त्यहाँ नियुक्त पदाधिकारीले सैद्धान्तिक रूपमा स्वायत्त नभएको देखिए पनि व्यवहारिक रूपमा त्यहाँ स्वायत्तता मरिसकेको छैन भन्ने देखाउन सकेका छन् । वास्तवमा सूचनाको हकसम्बन्धी ऐन पारित गर्नु गोप्यताको संस्कारबाट मुक्त भएर खुलापन र पारदर्शी समाजमा प्रवेश गर्ने संकल्पको संकेत हो । तर सयौं वर्षदेखि विद्यमान बन्द शैलीमा काम गर्ने सरकारी परिवेशलाई खुला गर्न कानुन बनाएर मात्रै पर्याप्त हुँदैन । सूचनाको हकको सान्दर्भिक प्रयोजनका लागि सरकारी कार्यालयहरूको कार्यशैलीमा पनि समयअनुसार आयामेली परिवर्तन आवश्यक छ । सरकारी क्षेत्रले नै लिड (अग्रता) लिनुपर्ने त प्रष्टै छ । फेरि निजी क्षेत्र मात्र होइन, नेपालमा सूचनाको हकको व्यवहारिक प्रयोगमा पत्रकार, बुद्धिजीवी र प्रबुद्धवर्गले सोचेजति भूमिका खेल्ने वातावरण नै तयार हुन नसकेको अवस्था देखिन्छ । यसतर्फ राष्ट्रिय सूचना आयोगले पहल गरेको देखिँदैन, त्यसको एकमात्र कारण यस आयोगलाई सूचना माग्ने व्यवहारिक कार्य गराउने कानुनी क्षेत्राधिकार साँघुरो भएकोले वा त्यो अर्ध न्यायिक निकाय भएकाले पनि हुनसक्छ । यसकारण सूचनाको हकसम्बन्धी ऐनमा आयोगको क्षेत्राधिकार विस्तारको वाञ्छनीय छ । राष्ट्रिय सूचना आयोगले अदालतको जस्तो न्यायिक काम मात्र होइन, विश्वविद्यालयको जस्तो शैक्षिक काम र सञ्चारमाध्यम वा सञ्चारकर्मीको जस्तो सचेतनासम्बन्धी कार्य पनि नगरी नहुने नेपालको वर्तमान अवस्था छ । प्रश्न उठ्न सक्छ, के आयोगले आफैं बोक्सी र आफैं झाँक्री को दुवै प्रकृत्तिको भूमिका बहन गर्ने कि त्यसका लागि अर्कै स्वायत्त निकाय खडा गर्ने ? २०६२२०६३ को जनआन्दोलनले ल्याएको लोकतन्त्रप्रतिको नयाँ उत्साहको फलस्वरूप नेपालको व्यवस्थापिकासंसद्ले सूचनाको हकसम्बन्धी ऐन, २०६४ पारित गरेर आमजनतालाई राज्य र सार्वजनिक निकायमा भएका सूचनामा जनताको पहुँचको अधिकारलाई सहज बनाउने प्रयत्न गरेको हो, तर त्यो प्रयत्न उपयोगिताबिहीन बन्दै जान थालेको देखिनु दुर्भाग्यपूर्ण हो । यसबारे अहिले किन कतै चिन्ता देखिन्न ? विद्यालयदेखि कलेजसम्मका सबै कक्षाको पाठ्यक्रममा सूचनाको हकबारेको जानकारीमूलक पाठ्यसामग्री अनिवार्य रूपमा समावेश गर्नुपर्छ । साथै, राष्ट्रिय सूचना आयोगको वार्षिक प्रतिवेदनलाई राष्ट्रप्रमुखमार्फत व्यवस्थापिका संसद्ले ग्रहण गर्ने प्रचलनको सुरुवात हुनुपर्ने देखिन्छ । नत्र नेपालले चाहेको लोकतन्त्र र सुशासन प्राप्त कसरी हुनसक्ला ? सूचनाको हकको व्यवहारिक प्रयोगमा किर्तिमान नै कायम गरेको भारतका पूर्व सूचना आयुक्त सत्यानन्द मि श्रले सूचनाको हकका अभियन्ता राजनीति र विश्व बैंकको रोजगारीतर्फ आकर्षित भएपछि पहिल्यैका छोटेमोटे ब्ल्याकमेलरहरूले सूचनाको हकलाई दुहुनो गाई बनाएर सार्वजनिक निकायका अगाडि सूचना आयोगलाई नै बदनाम गराइदिएका छन् भनी चिन्ता प्रकट गरेका छन् (इन्डियन एक्सप्रेस, १३ अक्टोबर २०१५) । धन्य, सूचनाको हकलाई कुनै सार्वजनिक अधिकारी वा निकायलाई दुःख दिनकै लागि प्रयोग गर्ने प्रचलन भने नेपालमा सुरु भइसकेको छैन । यसतर्फ माग पक्ष र आपूर्ति पक्ष दुवै सचेत भएकै देखिन्छ । सूचनाको हकसँग नमिल्दा परस्पर बाझिने कानुन, पुराना प्रक्रिया र व्यवस्थापनको बाधाअड्चन तथा पदाधिकारीको कानुनको बुझाइमा कमीका साथै नेपाली समाज र सरकारभित्र मौलाएका कतिपय गलत प्रवृत्तिगत बाधाहरू पार नगरी गोपनियताको संस्कृतिबाट खुलापनतिर लाग्न सकिँदैन । भारतमा झैं सेवाप्राप्ति सम्बन्धी हक को नयाँ कानुन निर्माण गरेर सूचनाको हकसम्बन्धी ऐनको ग्याप को शोधभर्ना गर्नुपर्ने हो कि ? साथै, मागलाई बढाउन स्वायत्त र स्वाधिन पब्लिक कन्सर्न ट्रस्ट जस्ता सार्वजनिक विषयमा निरन्तर चासो लिने संस्था नै खडा गर्ने पो हो कि ? अन्ततः यी सबै सुधारका लागि केही व्यक्ति वा संस्थामात्रै तयार भएर हुँदैन । राजनीतिक दल र नेताहरू, राज्यको नेतृत्व, कानुन बनाउने र पालना गर्नेगराउने जिम्मा लिएका व्यक्ति र निकायका साथै सचेत नागरिक समाजको दृढ इच्छा, संकल्प र सक्रियता आवश्यक छ ।"
"ओशो, बर्नाड श र आजको राजनीति","बीसौं शताब्दीका चिन्तक एवं दार्शनिक रजनीश ओशो ले संसारलाई युद्धमुक्त गराउने हो भने सैनिक अधिकारीले राजनीतिक नेताहरूले गरेका आदेशहरूलाई आँखा चिम्लेर स्वीकार नगरी त्यस्ता आदेशको औचित्यमाथि विचार पुर्याउनुपर्छ र अन्यायपूर्ण र अनैतिक युद्धको विरोध गर्नुपर्छ भनेका छन् । त्यसैगरी उनले धर्मको नाममा देखिने सबै प्रकारका पाखण्डको विरोध गरेका छन् । उनले आजको राजनीतिमा अपराधीहरू र राजनीतिक दलका व्यक्तिहरूको बीचको निहित स्वार्थको लागि हुने सम्बन्धको पनि भन्डाफोर गरेका छन् । आजको विश्व राजनीति र नेपालको राजनीति बुझ्न पनि ओशोले भनेका कुराहरू मननयोग्य छन् । अहिलेसम्म संसारमा भएका युद्धमध्ये धेरैजसोलाई रोक्न सकिने थियो उनले भनेका छन् । यस्ता युद्धमध्ये प्रथम एवं द्वितीय विश्वयुद्ध र अमेरिकाले इराकमाथि गरेको आक्रमणलाई उनले प्रमुखताका साथ उल्लेख गरेका छन् । उनले यी युद्ध नेताहरूको अहं अर्थात् व्यक्तिलाई प्रमुखता दिने प्रवृत्तिले भएको बताएका छन् । युद्धसम्बन्धी ओशोले भनेका कुराले अहिले अमेरिका र उत्तर कोरियाबीचमा चलिरहेको द्वन्द्वको स्थितिलाई बुझ्न मद्दत गर्छ । अहिले ती दुई देशका नेताले एक अर्कालाई गाली गर्दा प्रयोग गर्ने शब्दले उनीहरूको अहंलाई नै दर्शाउँछ । त्यसैगरी धार्मिक पाखण्डताको भण्डाफोर गर्न पनि ओशोले प्रशस्त शब्द खर्चेका छन् । भारतमा लाखौंको संख्यामा धार्मिक संघसंस्था छन् र तीमध्ये अधिकांशले राजनीतिक दलहरूसँग सम्बन्ध राखी आफ्ना गतिविधि गरिरहेका हुन्छन् । ओशो मात्र एक यस्ता आध्यात्मिक क्षेत्रका व्यक्ति थिए, जसले राजनीतिक नेताहरूबाट हुने गरिएका भ्रष्टाचार र पाखण्डी व्यवहारको निर्भयतापूवर्क आलोचना गरेका थिए । उनी कुनै पनि धर्म अथवा दलको पाखण्डपनालाई आफ्नो आक्रमणको निशाना बनाउनबाट चुकेनन् । त्यसैले उनलाई भारतका दलहरूले स्वीकार गर्न सकेनन् र उनलाई भारतीय धर्म संस्कृतिका विरोधीको रूपमा चित्रित गरे । तर आज ओशोले भने झैं धार्मिक आडम्बर र पाखण्डको कारणले गर्दा भारतीय समाजको स्थिति चिन्ताजनक बन्दै गएको छ । केही समय अघि गुरमित सिंह राम रहिम नाम धारी धार्मिक बाबा भनिनेको १५ वर्षअघिको बलात्कार काण्डमा दोषी सिद्ध भई २० वर्षका लागि जेलचलान भएपछि भारतभित्रको धार्मिक पाखण्डता उदांगो भएको छ । राम रहिम जस्तै आशाराम बापु जस्ता धार्मिक बाबा भनेर चिनिएका बाबा पनि जेलमा छन् । यी त केबल प्रतिनिधि पात्र, त्यस्ता नक्कली एवं पाखण्डी धार्मिक बाबाहरू भारतीय समाजमा हजारौंको संख्यामा छन् । तिनीहरूलाई राजनीतिक संरक्षण प्राप्त भएको हुन्छ र प्रायः उनीहरू कानुनको सीमाबाट टाढा हुन्छन् । राम रहिम र आशाराम बापु जस्ता पाखण्डी बाबाहरू अपवादस्वरूप जेलमा पर्छन्, तर हजारौंको संख्यामा उनीहरू जस्ता आडम्बरी व्यक्तिहरू समाजमा विभिन्न प्रकारका शोषणमा लिप्त हुन्छन् । उदाहरणका लागि १५ वर्षअघिकै घटनामा परेका राम रहिमलाई राज्यले नै संरक्षण नगरेको भए उनी पहिले नै गिरफ्तार हुनुपर्दथ्यो । राज्यलाई उनीहरूका सबै अनैतिक एवं गैरकानुनी गतिविधि थाहा हुँदाहुँदै पनि राज्यले नै उनीविरुद्ध केही गरेको थिएन । अहिले भारतीय मिडियामा दिनहुँ जस्तो यस्ता बाबाहरूको बारेमा अनेकौं नयाँ नयाँ रहस्यको खुलासा हुने गरेको छ । त्यसैगरी भारतीय संसद्मा चुनिएका सबै दलका सांसदमध्ये लगभग एकतिहाइ जति आपराधिक मामिलामा मुद्दा खेपिरहेका हुन्छन् । यसबाट पनि ओशोले भने झैं अपराधी र राजनीतिक व्यक्तिहरू बीचको साँठगाँठको पर्दाफास हुन्छ। देश र जनताका लागि त्याग गर्ने प्रवृत्तिको विकास नहुँदासम्म केबल प्रजातन्त्रको नामले व्यवस्थामा स्थायित्व आउँदैन र देशको अखण्डता पनि अक्षुण्ण रहन सक्दैन । नागरिकको निरन्तर खबरदारी हुन सकेमात्र राजनीतिमा देखिएको विसंगति र विकृति घटाउन सकिनेछ । यस्तै प्रजातन्त्रलाई देखेर होला प्रसिद्ध लेखक जर्ज बर्नाड शले संसदीय प्रजातन्त्रलाई सबैभन्दा खराब प्रजातान्त्रिक पद्धति भनेका थिए । तैपनि यसको विकल्प नदेखेकाले उनले यसलाई विकल्परहित पद्धतिको संज्ञा दिए । जर्ज बर्नाड श आफैं समाजवादी चिन्तक थिए, तर उनी कहिल्यै पनि साम्यवादी दलको समर्थक बन्न सकेनन् । उनमा रहेका कतिपय विशेषताको सोभियत नेता लेनिनले प्रशंसा गरेका छन् र बर्नाड श केबल रौं जतिको अन्तरले कम्युनिस्ट हुन नसकेको आफ्ना लेखमा बताएका छन् । साम्यवादी विचारका नहुँदानहुँदै पनि उनी सोभियत नेता स्टालिनका प्रशंसक थिए र आफ्नो शयनकक्षमा उनको तस्बिर राखेका थिए र त्यो तस्बिर उनको जीवनको अन्त्य हुने बेलासम्म पनि उनको शयनकक्षमा नै थियो । उनले संसदीय प्रजातन्त्रमा रहेका विकृति त देखे तर त्यसको विकल्पमा अर्को व्यवस्था हुन सक्छ भन्ने खोट्याउन सकेनन् । उनी भन्ने गर्दथे कि संसदीय प्रजातन्त्रमा राता अथवा सेता बाँदरमध्ये कुनै एकलाई रोज्ने स्वतन्त्रता जनतामा रहेको हुन्छ । उनको आशय जुन दलले विजय प्राप्त गरेर आए पनि जनताको जीवनस्तरमा आधारभूत फरक आउँदैन र जुन जोगी आए पनि कानै चिरेको भन्ने उखान चरितार्थ हुन्छ भन्ने थियो । उनले यसो भन्नुको पछाडि पनि कारण छ । उनले ब्रिटेनको चुनावमा समाजवादी एवं प्रगतिशील दलको पक्षमा आफ्ना विचार राख्थे, तर चुनावमा बहुसंख्यक जनताले राजावादी अथवा पुरातनवादी दलको पक्षमा मत दिएको पाउँथे । त्यसबाट उनी निराश पनि भएका थिए । ओशो रजनीश र जर्ज बर्नाड श सामाजिक आर्थिक एवं राजनीतिक यथास्थितिको विरोधमा थिए । त्यसैले उनीहरूलाई राज्यको मूलप्रवाह भनिने शक्तिहरूले स्वीकार गर्न सकेनन् । उनीहरूले भनेका कुराहरू तीता यथार्थ थिए र ती भनाइ आजको अवस्थामा पनि भारत, ब्रिटेन अथवा नेपालको सम्बन्धमा सान्दर्भिक छन् । एक्काइसौं शताब्दीमा पनि अझै ब्रिटेनमा संवैधानिक राजतन्त्र कायम छ र त्यहाँ अझै पनि राजावादी र पुरातनवादीको बाहुल्यता छ । त्यहाँ लेवर पार्टी कुनै जमानामा जनपक्षीय थियो तर आज उसका नेता जेरेमी कोरविनले साहस गरेर त्यहाँको पुरातनवादी संस्थान पक्षको विरोधमा आवाज त उठाएका छन्, तर उनी आफ्नै पार्टीमा बलियो अवस्थामा छैनन् । जेरेमी जस्ता निर्भिक व्यक्तिहरूको लागि पार्टीभित्र र बाहिरबाटै पुरातनपन्थीहरूले अवरोध खडा गरेका हुन्छन् । हाम्रो छिमेकी देश भारतमा पनि कट्टरपन्थी एवं पुरातनवादी शक्तिहरूको बोलवाला छ । अहिले पनि भारतीय समाज र राजनीति धर्म र जातिको नाममा बाँडिएको छ र आवधिक रूपमा हुने चुनावमा धार्मिक कट्टरपन्धीहरू र जातिवादका हिमायती र धनाढ्य वर्गका प्रतिनिधि नै बहुमतमा आउने गरेका छन् । त्यसैले त्यहाँको राजनीतिमा अपराधीकरण बढ्ेको छ र प्रजातन्त्र केबल बलिया बांगाहरूको हित पूर्ति गर्ने साधन बन्दै गएको छ । धर्मको नाममा राजनीति हुने हुँदा समय समयमा विभिन्न समुदायको बीचमा द्वन्द्वहरू पनि हुने गर्छन्। नेपालको सन्दर्भमा पनि राजनीतिमा अपराधीकरण बढेको छ । राज्यका सबै क्षेत्रमा भ्रष्टाचारले संस्थागत रूप पाएको छ । त्यसैले शिक्षा र स्वास्थ्यको क्षेत्रमा समेत सरकारले जनपक्षीय विधेयक ल्याई सुधारका कदम चाल्नुपर्ने ठाउँमा शिक्षा र स्वास्थ्य क्षेत्रमा जरो गाडी बसेका धनाढ्य मालिक वर्गको हित हुनेगरी ऐन बनाउने गरेको छ । डा गोविन्द केसीले गरेको सत्याग्रह यिनै विकृतिहरूको विरुद्धमा हो । तर डा केसीको माग सम्बोधन गर्नुको सट्टा शिक्षा र स्वास्थ्य क्षेत्रमा अगाडि ल्याएका नयाँ ऐनले समाजमा थप विकृति ल्याउने निश्चित छ । यसबाट शिक्षा क्षेत्र थप राजनीतीकरणको सिकार हुनेछ । यस्तो परिस्थितिमा पटकपटक गरी सम्पन्न भएको स्थानीय तहको चुनावले पनि देशमा सकारात्मक परिवर्तन ल्याउने सम्भावना देखिँदैन । राजनीतिक क्षेत्रमा देखिएका अपराधीकरण र भ्रष्टाचारको नमुनाको रूपमा चुनावमा देखिने करोडौं खर्च र तडकभडकलाई लिन सकिन्छ । यस्तो अवस्थामा सामान्य तर इमान्दार मानिसले चुनावमा जितेर आउने सम्भावना न्यून हुनेछ । राजनीतिमा शुद्धता नआएसम्म अन्य क्षेत्रमा सुधार आउन नसक्ने हुँदा पनि राजनीतिलाई भ्रष्टाचार र अपराधीकरणबाट मुक्त पार्नुपर्छ, तर आजको अवस्थामा यो विषय सहजै समाधान हुने देखिँदैन । आज निहित स्वार्थका लागि राजनीतिलाई साधन बनाइएको छ । जबसम्म देश र जनताको आम हितको लागि राजनीति गरिँदैन त्यति बेलासम्म बर्नाड शले भनेजस्तै आवधिक चुनावहरूमा सेता अथवा राता बाँदरहरूमध्ये जसले जिते पनि फरक पर्दैन भन्ने चरितार्थ हुन्छ । जिम्मेवार दलहरू र तिनका नेताले यसलाई मनन गरेनन् भने जनताको आक्रोशको सीमा टुंगिनेछ । त्यतिबेला संसदीय प्रजातन्त्रको दुहाइ दिएर मात्रै स्थितिलाई सम्हाल्न सकिने छैन । वास्तवमा शासन पद्धतिको असफलताको कारणले गर्दा नै ठूलाठूला विद्रोह हुने गरेका छन् । दलीय नेताहरूको गलत प्रवृत्तिले गर्दा साम्यवादी एवं संसदीय व्यवस्था धरासायी भएका छन् । आज संसारमा साम्यवादी शासन व्यवस्था लागभग नहुनुको पछाडि पनि त्यो व्यवस्थालाई वैज्ञानिक रूपले परिचालन नगर्नु थियो । त्यसैगरी संसदीय प्रजातन्त्रलाई केबल चुनावको बलले मात्र दिगो राख्न सकिँदैन, मुख्य कुरा जनतामा परिवर्तन भएको अनुभव हुनुपर्छ । आज देशमा गरिबी, बेरोजगारी, अशिक्षा र उचित स्वास्थ्य सेवाको अभाव छ । यसको सम्बोधन नभएसम्म केबल जनताबाट चुनिएको सरकार छ भनेर मात्र जनताको मन जित्न सकिँदैन । संसदीय प्रजातन्त्रको दुरुपयोगको उदाहरण वर्तमान जम्बो मन्त्रिमण्डलाई पनि लिन सकिन्छ । यी मन्त्री जनताको काम गर्न आवश्यक भएर थपिएका नभई भागवन्डाको राजनीतिअनुरूप सबैलाई खुसी पार्न थपिएका छन् । ०४६ को जनआन्दोलनपछि जनताले आशा गरेविपरीत राजनीति झनभन् व्यक्तिमुखी र दलमुखी हुँदै गइरहेको छ । यस्तो अवस्थाबाट मुक्ति पाउनका लागि जनताले आफ्नो तर्फबाट पनि कर्तव्य पूरा गर्नुपर्ने हुन्छ, अर्थात् आवधिक चुनावमा कुनै एक दललाई मत दिँदैमा कर्तव्य पूरा भएको ठहरिँदैन । जनताकै बलबाट व्यवस्थाभित्र देखिएका विकृति हटाउन सकिन्छ र राजनीतिको अपराधीकरण एवं व्यवसायीकरणमा धेरै सीमासम्म लगाम लगाउन सकिन्छ । आजसम्म भएका राजनीतिक परिवर्तन जनताकै बलमा भएका छन्, तर ती परिवर्तनबाट जनताको जीवनमा क्रान्ति आउन सकेको छैन । आज पनि देशमा एकातिर जनताको आधारभूत आवश्यकता परिपूर्ति हुन सकेको छैन भने सत्ताधारी दलहरूको कारणले गर्दा देशको अखण्डता र सम्प्रभुता पनि धरापमा परेको अनुभव छ । जनताको बलमा सत्तामा जानेभन्दा पनि साम, दाम र दण्डको आधारमा चुनाव जित्ने प्रवृत्तिले जनता सधैं ठगिएका छन् । अब हुने अन्य दुई तहका चुनावमा पनि यही प्रवृत्ति दोहोरिने हुँदा जनताका पीरमर्काको सम्बोधन हुने अवस्था छैन । देश र जनताका लागि त्याग गर्ने प्रवृत्तिको विकास नहदासम्म केबल प्रजातन्त्रको नामले व्यवस्थामा स्थायित्व आउँदैन र देशको अखण्डता पनि अक्षुण्ण रहन सक्दैन । राणाहरूको जहानियाँ शासन र एकदलीय पञ्चायती व्यवस्थाको अवशानको यति धेरै वर्षपछि पनि देशको यो अवस्था रहिरहनुमा सत्तामुखी दल र तिनका नेता नै जिम्मेवार छन् । निरन्तर खबरदारी भए मात्र राजनीतिमा देखिएको विसंगति र विकृति घटाउन सकिनेछ ।"
दक्षिणपन्थी राजनीतिको विजय यात्रा,"उन्नाइसौं शताब्दीमा प्रसाको नेतृत्वमा जर्मनीको एकीकरण गर्ने अट्टो भान विश्मार्क र शीत युद्धको समापनसँगै पूर्व र पश्चिम जर्मनीको एकीकरणको नेतृत्व गर्ने हेल्मुट कोलपछि जर्मनीको इतिहासमा सबैभन्दा लामो समयसम्म चान्सलर हुने कीर्तिमान कायम गर्ने अंगेला मार्केल सेप्टेम्बर २४ मा सम्पन्न निर्वाचनमा चौथो पटक सो पदमा विजयी भइन् । मार्केल २००५ देखि जर्मन चान्सलर र २००० देखि दलको नेताको पदमा छिन् । मार्केल नेतृत्वको क्रिश्चियन डेमोक्रेटिक युनियन (सीडीयू) राजनीतिमा दक्षिणपन्थी वा अनुदारवादी धारलाई प्रतिनिधित्व गर्दछ । मध्य युरोपमा अवस्थित र युरोपको सबैभन्दा ठूलो अर्थतन्त्रको स्वामी हुनुको साथै सबैभन्दा प्रभावशाली राष्ट्रसमेत भएकाले जर्मनीको राजनीतिले सिंगो युरोपलाई प्रभावित र उद्वेलित गर्ने क्षमता राख्छ । गएको निर्वाचनमा ३२५ प्रतिशत मतसहित जर्मन संसद्मा सबैभन्दा ठूलो दलको हैसियत प्राप्त सीडीयूले २०१३ को निर्वाचनमा ४१५ प्रतिशत मत र छ सय ३० को सदनमा तीन सय ११ स्थान प्राप्त गरेको थियो । सेप्टेम्बर २४ को निर्वाचनमा मुख्य प्रतिपक्षी दल सोसल डेमोक्रेटिक पार्टी (एसपीडी) ले २० प्रतिशत भोट प्राप्त गरेको छ । जर्मनीको चुनावको सबैभन्दा महत्वपूर्ण कुरो भनेको अति दक्षिणपन्थी दल अल्टरनेटिभ फर जर्मनी (एएफडी) १३५ प्रतिशत मत र ९४ सिट पाएर पाएर तेस्रो ठूलो दल बन्न पुगेको छ । २०१३ मा मात्रै गठन भएको एएफडीले मूलतः सिरिया र इस्लामिक स्टेटका आतंकपीडित मुस्लिम शरणार्थीलाई उदारतापूर्वक स्वागत गर्ने र ग्रीसलगायतका मुलुकलाई आर्थिक संकटबाट मुक्ति दिन ठूलो परिमाणमा आर्थिक सहयोग प्रदान गर्ने नीतिविरुद्ध प्रखर राजनीतिक अभियान सञ्चालन गरेको थियो । उक्त दलले २०१३ को संसदीय निर्वाचनमा चार प्रतिशत भन्दा केही माथि मत प्राप्त गरेको तर संसद्मा एक सिट पनि प्राप्त गरेको थिएन । ३० भाषामा प्रकाशित हुने जर्मनीको सबैभन्दा ठूलो अन्तर्राष्ट्रिय प्रशारण संस्था डच वेल्लेअनुसार २०१५ पछि मात्रै त्यस्ता १५ लाख शरणार्थी जर्मनी छिरेका थिए । एएफडीले त्यसलाई जर्मनीको इस्लामीकरण भन्दै आएको छ । २०१६ मा भएको क्षेत्रीय चुनावमा एएफडीले २० प्रतिशत मत प्राप्त गरेको थियो । एएफडीको प्रभाव र शक्ति बढ्दै गएपछि मार्केलले त्यत्रो संख्यामा शरणार्थी स्वीकार गर्नुलाई आफ्नो गल्ती स्वीकार गरेकी थिइन् । एएफडीले प्रत्यक्ष प्रजातन्त्र, शक्ति पृथक्कीकरण, पूर्ण कानुन तथा व्यवस्थाको शासनलाई आफ्नो मूल सिद्धान्त बताउने गरेको छ । परम्परागत पारिवारिक मूल्यहरूका साथै परम्परागत परिवार प्रणालीको संरक्षण गर्भपतन तथा भ्रुणहत्याको विरोधलाई उसले आफ्नो सामाजिक मान्यताको रूपमा अघि सार्दै आएको छ । केही नेताले दुवै विश्व युद्धमा लडेका आफ्ना सेनाहरूप्रति गौरव गर्नुपर्ने धारणा व्यक्त गरेको आधारमा विरोधीहरूले एएफडीलाई नवनाजीवादी भन्दै आएका छन् । विश्वकै ध्यानाकर्षण गरेको फ्रान्सको गत मेमा भएको दोस्रो चरणको राष्ट्रपतीय निर्वाचनमा अति दक्षिणपन्थी नेता म्यारिन लुपेनको तुलनामा विजयी इम्यानुएलले दोब्बर बढी मत प्राप्त गरे । तर लुपेनले ल्याएको एक करोड १० लाख भन्दा बढी भोट र स्वयं विजयी उम्मेदवारको दक्षिणपन्थी दललाई दिने दबाबबाट निर्माण हुने परिणामले फ्रान्सलाई नयाँ राजनीतिक दिशातर्फ डोर्याएको छ । फ्रान्समा राष्ट्रपति पदमा निर्वाचित र संसद्मा समेत पूर्ण बहुमत प्राप्त लारिपब्लिक इन्मार्च एक वर्षअघि मात्रै गठन भएको आफैंमा दक्षिणपन्थी दल हो । लु पेनले पहिलो चरणको राष्ट्रपतीय निर्वाचनमा ४५ प्रतिशत भोट पाएकी थिइन् । सामान्यतया पहिलो चरणको निर्वाचनमा जनताले आफ्नो पहिलो छनौटको उम्मेदवारलाई मत हालेका हुन्छन् तर दोस्रो चरणको निर्वाचनमा राजनीतिक दलहरूमाझ अनेकौं स्वाभाविक र अस्वाभाविक गठबन्धन र राजनीतिक लेनदेनले मतदातामाथि व्यापक राजनीतिक र मनोवैज्ञानिक दबाब थप्ने भएकोले त्यसले वास्तविक जनमतलाई प्रतिबिम्बन नगर्ने सम्भावना पनि रहन्छ । गत वर्ष अप्रिलमा अस्ट्रियामा भएको राष्ट्रपतीय निर्वाचनमा अति दक्षिणपन्थी दल फ्रिडम पार्टीका नोर्बेर्ट होफारले पहिलो चरणको चुनावमा विजय प्राप्त गरे । मत गणनामा धाँधली भएको आरोपमा भएको दोस्रो चरणको निर्वाचनमा उनले ४९७ प्रतिशत मत प्राप्त गरे र विजयी उम्मेदवारले ५०३ प्रतिशत मात्रै प्राप्त गरे । अर्थात अति दक्षिणपन्थी भनिने होफेर एक प्रतिशत भन्दा पनि कम मतको अन्तरले राष्ट्रपति हुन सकेनन् । पछिल्लो संसदीय निर्वाचनमा डेनमार्क र फिनल्यान्डमा अति दक्षिणपन्थी दलहरू दोस्रो स्थान हासिल गर्न सफल भएका छन् । ग्रीस र हंगेरीमा पनि अति दक्षिणपन्थी दलहरू संसद्का तेस्रा ठूला दलहरू हुन् । पोल्यान्ड र टर्कीमा कट्टर दक्षिणपन्थी नेतृत्वको सरकार छ । पहिलोपटक स्लोभाकियामा १४ सिटसहित अति दक्षिणपन्थी दलले यसै वर्ष प्रवेश पाएको छ । नेदरल्यान्डमा अति दक्षिणपन्थी दल यसै वर्ष भएको निर्वाचनमा दोस्रो ठूलो दल बनेको छ । अक्टोबर २०१५ मा स्विजरल्यान्डमा भएको संसदीय निर्वाचनमा अति दक्षिणपन्थी दल स्विस पिपुल्स पार्टीले दुई सय सदस्यीय सदनमा ६५ सिट हासिल गरेको छ । उक्त दलले पाएको २९४ प्रतिशत भोटलाई सामान्य मान्न नसकिने अवस्था छ । को दक्षिणपन्थी को वामपन्थी ? सन् १६८८८९मा बेलायतमा गौरवपूर्ण क्रान्ति सम्पन्न भयो । ब्रिटिस संसद्ले क्रिश्चियन धर्मका क्याथोलिक सम्प्रदायका राजा जेम्स द्वितीयलाई हटाएर प्रोटेस्टेन्ट सम्प्रदायका उनै जेम्स द्वितीयकी छोरी मेरी र उनका पति विलियम अफ अरेन्जलाई संयुक्तरूपमा राजगद्दीमा राखे । सो घटनापूर्व ब्रिटिस संसद्का सदस्यहरूबीच पक्षविपक्षमा ठूलो द्वन्द्व मच्चिएको थियो । सोही क्रममा राजाका समर्थकहरूलाई टोरी भन्न थालियो र विरोधीहरूलाई ह्विग । त्यतिखेर टोरीको शाब्दिक अर्थ बासी तथा सडेको दूध र ह्विगको अर्थ पहाडी डाकुको अर्थमा बुझिन्थ्यो । त्यसैले ती शब्द एक अर्को समूहविरुद्ध अपमान गर्ने उद्देश्यले प्रयोग हुने गरे । पछि आएर ती शब्द नै दलहरूको नयाँ अर्थ र परिचयसहित संस्थागत भए । टोरीहरू राजाका दैवी शक्तिको समर्थक र ह्विगहरू विरोधी । संयोग कस्तो रह्यो भने संसद्मा टोरीहरू सभामुखको दाहिनेपट्टिको लहरमा र ह्विगहरू देब्रेतिरको लहरमा बस्ने गरे । त्यसैगरी फ्रान्सको १७८९को क्रान्तिमा त्यहाँको संसद्मा पनि राजाका समर्थकहरू संसद् अध्यक्षको दाहिनेपट्टि र विरोधीहरू देब्रेपट्टि बस्ने गरे । बेलायत र फ्रान्सको त्यही अभ्यास कालान्तरमा दक्षिण र वामपन्थी राजनीतिको प्रारम्भ मानियो । संक्षेपमा स्थापित सत्ता र पद्दतिको पक्षमा रहेकालाई दक्षिणपन्थी र त्यसको विरोधमा रहेकालाई वामपन्थी भनेर बुझ्ने गरियो । युभल लेभिनलगायतका कतिपय लेखकहरूले फ्रान्सको राज्यक्रान्तिको अराजक चरित्रको विरोधमा सन् १७९० मा प्रकाशित एडमन्ड वर्कको पुस्तकरिफ्लेक्सन अन द रिभोल्युसन अफ फ्रान्स र थोमस पेनको अमेरिकाको स्वतन्त्रता संग्राम र फ्रान्सको राज्यक्रान्तिको समर्थनमा प्रकाशित सामग्रीहरूले युरोपलाई प्रष्टरूपमा वाम र दक्षिणपन्थी विचारलाई आरम्भ गरेको बताउँछन् । साविकको परम्परा, संस्कृति, कानुन र व्यवस्थाविरुद्ध असन्तोष, अस्वीकृति, विरोध, आन्दोलन, विद्रोह, वामपन्थीहरूको परिचय हो । त्यसैले जे जे गरेर भए पनि, जस्तोसुकै नैतिकअनैतिक उपाय अवलम्बन गरेर भने पनि साविकको राजनीतिक, सामाजिक र आर्थिक व्यवस्था, संस्कृति परम्पराविरुद्ध आन्दोलन, विद्रोह, तोडफोड मच्चाएर, नयाँ प्रगतिशील, धर्मविहीन नास्तिक समाज निर्माण गर्नु वामपन्थ हो । वामपन्थको विपरीत दक्षिणपन्थ हो । वामपन्थीहरूको दृष्टिमा दक्षिणपन्थीहरू प्रतिक्रियावादी, प्रगतिविरोधी हुन् । वामपन्थले साविकको यथार्थ वस्तुस्थितिलाई अस्वीकार गर्दछ, दक्षिणपन्थले त्यसलाई स्वीकार र संरक्षण गर्दछ । वामपन्थीहरू क्रान्तिकारी र परिवर्तनकारी हुन्छन् । दक्षिणपन्थीहरू सुधारवादी हुन्छन् । वामपन्थीहरू काल्पनिक भविष्यका लागि वर्तमानलाई वलिदान गर्दछन् र दक्षिणपन्थीहरू वर्तमानलाई सुधारेर नै भविष्यको सुरक्षाको लागि प्रयत्नशील रहन्छन् । वामपन्थीहरू विद्यमान अवस्थालाई परिवर्तन गर्न र दक्षिणपन्थी त्यसलाई नै कायम गर्न चाहन्छन् । वामपन्थीहरू सिद्धान्त र विचारमा र दक्षिणपन्थीहरू व्यवहारिकतामा विश्वास गर्दछन् । वामपन्थीहरू विद्यमान अवस्थाबाट अभिप्रेरित हुन्छन् तर दक्षिणपन्थीहरू कार्य र वामपन्थीहरूको दबाबबाट । वामपन्थीहरूको प्राथमिकता अधिकार हो । व्यवहारमा सम्भव नहुने असम्भव अधिकार चेतना र त्यसैको बलमा राज्य सत्ता नियन्त्रणका लागि जनतालाई तयार पार्ने उनीहरूको मूल रणनीति हो । ऊता दक्षिणपन्थीहरूको प्राथमिकता कर्तव्यसहितको अधिकार हो । वामपन्थीहरू वर्गीय स्वतन्त्रता र दक्षिणपन्थीहरू व्यक्तिगत स्वतन्त्रताका पक्षधर हुन्छन् । गर्भपतन र समलैंगिकताको वकालत गर्ने वामपन्थी हुन् त्यसको विरोध गर्ने दक्षिणपन्थी । सामाजिक न्यायका लागि धनीहरूमाथि अत्यधिक कर लगाएर आर्थिक समानताको एउटा स्तर कायम गर्न सकिनेमा वामपन्थीहरूले विश्वास गरेका हुन्छन् । दक्षिणपन्थीहरू भने त्यसलाई सफल र धनी व्यक्तिहरूलाई प्रताडित र दण्डित गर्ने तथा अल्छी, श्रम सीप र पुरुषार्थमा विश्वास नगर्नेहरूलाई पुरस्कृत गर्ने नीति बताउँछन् । त्यसको विपरीत उनीहरू धनीहरूलाई करमा छुट दिएर उद्योग, व्यापार र व्यवसायमा बढी पुँजी लगानी गर्न, बढी मुनाफा आर्जन गर्न सहयोग गरेर उक्त मुनाफामार्फत अझ बढी उद्योग व्यवसाय सञ्चालन गराउन प्रोत्साहन गर्ने, आर्थिक गतिविधिलाई गतिशील बनाएर समृद्धि आर्जन गर्न, बढी रोजगारीका अवसर निर्माण गर्न उनीहरूलाई उत्प्रेरित गरिनुपर्नेमा विश्वास गर्दछन् । सोझो तरिकाले भन्दा सफल र सक्षमहरूलाई दण्डित गरेर र पछाडि परेका, असफल तथा असक्षमहरूलाई पुरस्कृत गरेर सामाजिक न्याय कायम गर्न सकिन्छ भन्नेमा वामपन्थीहरू विश्वास गर्दछन् भने दक्षिणपन्थीहरू असक्षमहरूलाई सक्षम बनाएर, सफल हुन प्रेरित गरेर, त्यसरी सक्षम र सफल भएर आएकाहरूलाई संरक्षण र प्रोत्साहन गरेर समाजमा सफलता र क्षमता आर्जन गर्न प्रेरित गरेर सफल र समृद्ध राष्ट्र निर्माण गरिनुपर्नेमा विश्वास गर्दछन् । आरक्षण र सकारात्मक विभेद वामपन्थीहरूको सामाजिक न्यायको मूल रणनीति हो भने आरक्षण र सकारात्मक विभेदको नाममा योग्यता, क्षमता र सफलतालाई प्रताडित गर्ने प्रणालीले राष्ट्र र समाजलाई निरन्तर पछाडि धकेलेर समाजमा गरिबी र अभाव फैलाउने विश्वासमा दक्षिणपन्थीहरू त्यसको विरोध गर्दछन् । वामपन्थीहरू गरिबीको कारण वन्चना, शोषण र विभेदलाई मान्दछन् । दक्षिणपन्थीहरू अज्ञानता, सीपको अभाव, कुसंस्कार, फजुल खर्च, कर्महीनता, पौरखविहीनता, अल्छीपना र भाग्यवादितालाई गरिबी र अभावको मूल कारण मान्दछन् । यिनै अवगुणहरूमा विभेद र वन्चनाले घर गर्ने उनीहरूको ठम्याइ छ । समाजलाई परम्परागत नैतिक सामाजिक मूल्यहरूलाई विघटन गरेर नयाँ मूल्य स्थापना गर्नमा पाएको विफलताको परिणाम नै समाजमा हिंसा, अराजकता, अनैतिकता, दण्डहीनता, छाडा यौनिकता, नशा सेवन र ट्रेड युनियन आन्दोलनको अराजकतामा रूपान्तरण भएको दक्षिणपन्थीको मत छ । परम्परागत सामाजिक र पारिवारिक मूल्यहरूको विघटनले गर्दा राष्ट्र, समाज ध्वस्त हुँदै आएको समेत उनीहरूको भनाइ रहेको छ । वामपन्थीहरू धर्मलाई राष्ट्र र समाजको लागि घातक र अवान्छित शक्तिका रूपमा र दक्षिणपन्थीहरू सकारात्मक शक्तिको रूपमा ग्रहण गर्दछन् ।वामपन्थीहरू ठूलो र बृहत नोकरशाही नियन्त्रित सरकारको पक्षमा र दक्षिणपन्थीहरू सानो तर दक्ष सरकारको पक्षमा हुन्छन् । वामपन्थीहरू नागरिकहरूको व्यक्तिगत जीवनका अधिकांश पक्षहरूमा सरकारको उपस्थितिको वकालत गर्दछन् भने दक्षिणपन्थीहरू व्यक्तिगत जीवनमा सरकार पूर्णरूपले अनुपस्थित रहेर व्यक्ति र समाजको जीवनमा उत्पन्न हुने सम्भावित द्वन्द्वमा मात्र राज्यको उपस्थितिलाई स्वीकार गर्दछन् । वर्तमानमा दक्षिणपन्थको उदयको पृष्ठभूमि वर्तमान युगमा अमेरिकी राजनीतिमा दक्षिणपन्थी विचारको लहर १९६४ को राष्ट्रपतिको निर्वाचनमा उठेको थियो । रिपब्लिकन दलका उम्मेदवार ब्यारी गोल्डवाटरले त्यसको नेतृत्व गरेका थिए । राज्यले थाम्नै नसक्ने गरी ठूलो र भद्दा सरकार अमेरिकी जनताको स्वतन्त्रताविरुद्धको सबैभन्दा ठूलो खतरा हो भन्ने उनको भनाइ थियो । सामाजिक र लोककल्याणकारी क्षेत्रको नाममा जथाभावी गरिने फजुल खर्चले एकातिर राष्ट्रिय ढुकुटीमाथि अवान्छित भार र दायित्व बढाउने उता करको बढी भारले उद्योगव्यवसाय फस्टाउन र मुलुकमा सम्पत्ति निर्माण र वृद्धिमा नकारात्मक असर पुर्याउने उनको भनाइ थियो । गरिबहरूलाई सक्षम, सफल र समृद्ध हुन प्रेरणा र प्रोत्साहन दिएर मात्रै गरिबीको अन्त्य हुन्छ । गरिबीलाई गौरवीकरण गरेर, मानिसहरूलाई गरिबीमै रहन सन्तुष्ट गराउने कार्यक्रमले गरिबी निर्मूल नहुने बरु बढिरहने उनको भनाइ थियो । अति सरकारले जनताको स्वतन्त्रता र मुलुकको समृद्धि आर्जनमा वाधा पुगिरहेको छ भन्ने उनको मान्यता थियो । निर्वाचनमा गोल्डवाटर नराम्रोसँग पराजित भए र लिन्डन जोन्सन विजयी भए । २२ नोभेम्बर १९६३ मा लोकप्रिय राष्ट्रपति जोन केनेडीको हत्या भएको थियो । त्यो सहानुभूतिको लाभ डेमोक्रेटहरूलाई मिल्ने भएकोले गोल्डवाटर १९६४ को निर्वाचनमा उम्मेदवार हुन पनि इच्छुक थिएनन् तर स्पष्ट दृष्टिकोण भएका र रिपब्लिकन आदर्शप्रति अडिग गोल्डवाटर रिपब्लिकन युवा समुदायमाझ लोकप्रिय थिए । उनीहरूको प्रभाव र दबाब साथै जितहार भन्दा पनि आफ्ना मान्यता स्थापना गर्न उनी उम्मेदवार भएका थिए । तर राष्ट्रपति केनेडीका आर्थिक नीतिहरू स्वयं गोल्डवाटरका भन्दा व्यवहारमा भिन्न थिएनन्, शब्दमा मात्रै भिन्न थिए । गोल्डवाटरका तिनै मान्यता बोकेर रोनाल्ड रेगनले आफ्नो निर्वाचन अभियान संचालन गरे र ऐतिहासिक बहुमत आर्जन गरेर दुई कार्यकाल ( १९८११९८९) राष्ट्रपति भए । लरेन्स कुड्लो र ब्रायन दोमित्रोविकले जेएफके एण्ड दी रेगन रिभ्युलोसनअ सेक्रेट हिस्ट्री अफ अमेरिकन प्रोस्परिटी मा डेमोक्रेट केनेडी र रिपब्लिकन रेगन दुवैको आर्थिक नीतिमा समानता देख्दछन् । अर्थात गोल्डवाटर, केनेडी, रेगन सबैको आर्थिक नीति समान थियो । बेलायतमा प्रधानमन्त्री मार्गरेट थ्याचर (१९७९१९९०) र पश्चिम जर्मनीमा हेल्मुट कोल (१९८२१९९८)ले विश्वमा दक्षिणपन्थी राजनीतिलाई उत्कर्षमा पुर्याएका थिए । सोभियत संघलगायतका कम्युनिस्ट मुलुकहरूको आर्थिक विफलता र वाक्कलाग्दो राजनीतिक गतिहीनताले रेगन, थ्याचर र कोलको लोकप्रियतामा व्यापक वृद्धि ल्याएको थियो । एक्काइसौं शताब्दीको सुरुदेखि त्यसमा विश्वव्यापी व्यापकता थपिँदै गयो । हाल आएर युरोपका विभिन्न मुलुकहरूका साथै चीनमा सी जिनपिङ, जापानमा सिन्जो आवे, भारतमा नरेन्द्र मोदी, फिलिपिन्समा रोड्रिगो डुटेर्टेको उदयकैसँगै उठेको शक्तिशाली राष्ट्रवादी लहर दक्षिणपन्थमा रुपान्तरण हुँदै आएको छ । युरोपियन युनियनबाट बेलायतको बहिर्गमन र अमेरिकामा डोनाल्ड ट्रम्पको विजयले राष्ट्रियताको बलसहित विश्वको दक्षिणपन्थतिरको यात्राको सबै भन्दा उल्लेख्य राजनीतिक विकासको रूपमा लिने गरिएको छ । सन् २००९ देखि सरकारका लोकरिझाइका कार्यक्रममा अत्यधिक खर्च गर्दै आएका ग्रीस, स्पेन, पोर्चुगल, इटाली, आयरल्यान्ड आदि मुलुकहरूले रकम अभाव हुँदै गएपछि ठूलो परिमाणमा ऋणपत्रहरू जारी गरे र त्यस्ता ऋणपत्रहरूमा ब्याजको दरमा ठूलो वृद्धि गरिदिए । सरकारहरूले बेपर्वाह बाह्य ऋण पनि लिन थाले । यसरी ठूलो परिमाणको आन्तरिक र बाह्य ऋणको सावाँ(ब्याज भुक्तानी गर्न नै असमर्थ भएर त्यस्ता लोकरिझाइका कार्यक्रम सञ्चालन हुनै नसक्ने भएपछि नागरिक असन्तुष्टि समेतको दबाबमा सरकारहरू टाट पल्टने र ढल्ने अवस्थामा पुगे । युरोपियन युनियनले त्यस्ता मुलुकको उद्धार गर्ने उद्देश्यले ऋण मिनाहादेखि थप आर्थिक सहयोग समेत गरेर तत्कालका लागि ती मुलुकलाई राहत पुर्याए । तर आर्थिक सुधार र अनुशासनका कार्यक्रम लागू गर्नमा ती मुलुकहरूले देखाएको अनिच्छा र असमर्थताले युरोपियन युनियनभित्र कडा विरोध जन्माउने क्रम सुरु गर्यो । आफ्नो मुलुकले कठोर आर्थिक अनुशासन पालना गरेर जोरेको धन जथाभावी खर्च गर्ने मुलुकलाई सहयोगमा दिइने कुराले पनि युरोपियन युनियनविरुद्ध युरोपमा जनमत बढ्दै गएको देखिन्छ । माग नियन्त्रित, उपभोग प्रधान तर उत्पादकत्व र आपूर्ति पक्ष उपेक्षित अर्थतन्त्रहरू, मागहरूको बोझले थिचिएका तर सहयोग र समर्थनको अभावमा दुर्बल र अक्षम राज्यहरूको अस्तित्व नै संकटमा देखिँदै जानुले विश्वमा दक्षिणपन्थको उदय हुँदै जान थालेको तर ती उदार चरित्र बोकेका दक्षिणपन्थले वामपन्थीहरूबाट अझ ठूलो दबाब खेप्न थालेपछि प्रतिक्रियामा अति दक्षिणपन्थले विश्वमा शक्तिआर्जन गर्दै गएको बुझ्न सकिन्छ । भट्टराई नेपाल इन्स्टिच्युट फर स्ट्र्याटिजिक स्टडिज (निस)सँग सम्बद्ध छन् ।हाइलाइट वामपन्थको विपरीत दक्षिणपन्थ हो । वामपन्थीहरूको दृष्टिमा दक्षिणपन्थीहरू प्रतिक्रियावादी, प्रगतिविरोधी हुन् । वामपन्थले साविकको यथार्थ वस्तुस्थितिलाई अस्वीकार गर्दछ, दक्षिणपन्थले त्यसलाई स्वीकार र संरक्षण गर्दछ ।"
प्रहरी दमनको विरोधमा पिकेद्वारा राष्ट्रिय टोली छाड्ने धम्की,"एजेन्सीबार्सिलोना : स्पेनिस क्लब बार्सिलोनाका डिफेन्डर जेरार्ड पिकेले क्याटालोनियावासीको मागको समर्थन गर्दै प्रहरी दमनको विरोध गरेका छन्। स्पेनबाट अलग हुनुपर्ने मागसहित क्याटालोनियावासीले जनमतसंग्रह गरेपछि बार्सिलोना क्षेत्रमा आइतबार झडप भएको थियो। शान्तिपूर्ण रूपमा भएको जनमतसंग्रहमा प्रहरीले बल प्रयोग गर्दा आठ सय ५० भन्दा बढी मानिस घाइते भएका थिए। क्याटालोनिया प्रान्तले धेरै वर्षयता स्पेनबाट छुट्टिएर स्वतन्त्र राज्य बन्ने प्रयास गरिरहेको छ। यसकै लागि अक्टोबर १ अर्थात् आइतबार क्याटालोनियाले जनमतसंग्रह गरेको थियो। तर स्पेनको संवैधानिक अदालतले जनमतसंग्रहलाई अवैध घोषणा गरेपछि मतदान केन्द्र राखिएका विद्यालयमा प्रहरीले हस्तक्षेप गरी मतपेटिका कब्जा गरेको थियो भने जनमतसंग्रहको पक्षमा रहेका सर्वसाधारणमाथि दमन गरेको थियो। प्रहरी र स्थानीयवासीको झडपपछि बार्सिलोनाको घरेलु मैदान नोउ क्याम्पको रित्तो रंगशालामा खेल खेलेका पिकेले सो क्षणलाई खेल जीवनकै खराब अनुभव भएको प्रतिक्रिया दिए। उनले स्वतन्त्रता पक्षधरमाथि भएको प्रहरी दमनको विरोध गरे। जनमतसंग्रहमा मानिसहरू शान्त मुद्रामा थिए। उनीहरू आफ्नो अधिकारका लागि एकजुट भएका थिए। तर प्रहरीले बल प्रयोग गरेर स्वतन्त्रता पक्षधरमाथि दमन गर्यो पिकेले त्यो घटनाको वर्णन गर्दै भने। मेरा हजुरबा हजुरआमालगायत बालबालिका पनि जनमतसंग्रहमा सहभागी थिए। तर प्रहरीले नै झडपको स्थिति ल्यायो। उनले जनमतसंग्रह गर्नु सबैको अधिकार भएको र स्पेनको कानुनले क्याटालोनियावासीलाई पनि अधिकार दिनुपर्ने बताए। म क्याटालन हुँ र सधैं हुनेछु। क्याटालन हुनुमा गर्व गर्छु ३० वर्षीय पिकेले भने, मैले स्पेनिस राष्ट्रिय टोलीबाट खेलिरहेको छु। स्पेनिस टिम प्रजातन्त्रमा विश्वास गर्छ जस्तो लाग्छ। यदि टिमले प्रजातन्त्रमा विश्वास गर्दैन भने म स्पेनिस टिममा रहेन छैन। आगामी विश्वकप पनि खेल्ने छैन। पिकेले स्पेनिस टोलीबाट ९१ खेल खेलेका छन्। बार्सिलोना क्षेत्रमा आइतबार दिनभर झडप भएपछि स्पेनिस ला लिगाअन्तर्गत बार्सिलोना र लस पालमासबीचको खेल रित्तो रंगशालामा खेल भएको थियो। ९९ हजार दर्शक क्षमताको रंगशालामा एकजना पनि दर्शक छिर्न पाएनन्। उक्त खेलमा घरेलु टोली बार्सिलोना विजयी भयो। स्टार स्ट्राइकर लियोनल मेसीको दुई गोलको मद्दतमा बार्सिलोनाले लास पाल्मसलाई ३० गोलअन्तरले पराजित गयो। पहिलो हाफ बराबरी भएको खेलको दोस्रो हाफमा बार्सिलोनाले तीन गोल गरेको थियो। दोस्रो हाफको ४९ मिनेटमा सर्जियो बस्क्युटले गोल गर्दै बार्सिलोनालाई सुरुआती अग्रता दिलाएका थिए। त्यसपछि खेलको ७० र ७७औं मिनेटमा मेसीले गोल गरेपछि बार्सिलोनाले सहज रूपमा खेल जित्यो। पाल्मसलाई ३० ले पराजित गरेपछि बार्सिलोना सात खेलमा शतप्रतिशत नतिजा निकाल्दै २१ अंकका साथ शीर्ष स्थानमा छ। यसैगरी लिग अन्तर्गत नै सोमबार भएको खेलमा रियल म्याड्रिडले स्पान्योललाई २० गोलले हरायो। जितसँगै १४ अंक बनाएको रियल पाँचौं स्थानमा उक्लिएको छ।"
नेपालले विश्व शारीरिक सुगठनमा सहभागिता जनाउने,"काठमाडौं : मंगोलियाको उलानबटारमा आयोजना हुने नवौं डब्लूबीपीएफ वल्र्ड बडी बिल्डिङ एन्ड फिजिक स्पोर्ट्स च्याम्पियनसिपमा नेपालले पनि सहभागिता जनाउने भएको छ ।वर्ल्ड बडी बिल्डिङ एन्ड फिजिक स्पोर्ट्स फेडेरेसनको तत्वावधान तथा मंगोलियन शारीरिक सुगठन तथा फिटनेस महासंघको आयोजनामा हुने प्रतियोगितामा सहभागी हुन जाने ६ सदस्यीय नेपाली टोलीलाई युवा तथा खेलकुदमन्त्री राजेन्द्रकुमार केसीले बिदाइ गरे । मंगलबारदेखि सुरु भई असोज २३ गतेसम्म सञ्चालन हुने च्याम्पियनसिपमा रुजेश शाही, ननिता महर्जन र कमल भण्डारीले सहभागिता जनाउने छन् । सन् २०१५ मा थाइल्यान्डमा भएको सातौंं विश्व बडी बिल्डिङ एन्ड फिजिक स्पोर्ट्समा रजत पदक प्राप्त गर्न सफल खेलाडी रुजेशले ६० केजी तौलसमूहमा सहभागिता जनाउनेछन् । यस्तै थाइल्यान्डको पतायामा सम्पन्न आठौं संस्करणमा फिजिकतर्फ पहिलो पटक कांस्य पदक प्राप्त गर्दै शारीरिक सुगठनमा पहिलो पदक प्राप्त गर्ने महिला खेलाडी हुने सौभाग्य प्राप्त गरेकी ननिता महर्जनले एक सय ६५ सेमी एथलेटिक्स फिजिकमा सहभागिता जनाउने छिन् । कोरियामा सम्पन्न ५१औं एसियाली शारीरिक सुगठन प्रतियोगितामा कांस्य पदक प्राप्त गर्न सफल कमल भण्डारीले ५५ केजी तौलसमूहमा सहभागिता जनाउने छन् । नेपाली टोलीको नेतृत्व नेपाल शारीरिक सुगठन तथा फिटनेस संघका उपाध्यक्ष दिनेश राजभण्डारीले गर्नेछन् । यस्तै निर्णायकमा संघका सदस्य ईश्वरमान श्रेष्ठ र अफिसियलमा रुदन वज्राचार्य रहेका छन् । नेपाली टोली सोमबारै त्यसतर्फ प्रस्थान गरेको छ ।"
