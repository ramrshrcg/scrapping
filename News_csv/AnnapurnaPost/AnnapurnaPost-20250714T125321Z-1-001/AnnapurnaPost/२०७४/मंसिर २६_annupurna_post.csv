शीर्षक,विवरण
केपी ओली २०,"धेरै बदलाव आइसकेछ एमाले अध्यक्ष केपी ओलीमा। एउटा समय थियो उनलाई धेरै दौडधुप नगर्ने, हँसिमजाक र छेडखानीहरूमा आफूलाई अभ्यस्त राख्ने नेताका रूपमा पार्टीवृत्तमा चर्चा गरिन्थ्यो। यसै पनि क्यारेमबोर्ड उनलाई मन पर्ने खेल हुँदै हो। घरैमा कलाकार बोलाएर गीतसंगीत गराउँथे। मदन भण्डारीलाई उद्धृत गर्दै एमालेवृत्तमा एउटा कथ्य प्रवाहित थियो, ओली यस्ता घोडा हुन्, जो तगडा सवारी चलाउने क्षमता राख्छन्। तर चाबुक लगाइरहनुपर्छ।' भण्डारीको सेखसँगै एमालेको रचनात्मक समय बितेर गयो। माधव नेपालले १२ वर्षजति पार्टीसत्ताको बागडोर सम्हाल्दै गर्दा ओली उनका सफलताअसफलताका सारथि थिए। यो कसैले नसम्झोस्, ओली त्यस बेला दृश्यभन्दा बिलकुलै बाहिर थिए। झलनाथ खनालले नेतृत्व गरेको एमालेकालमा ओली बढ्तै प्रतिक्रियात्मक थिए, उनको भिन्न छवि अझै बनिसकेको थिएन। आज सिंगो नेपाली राजनीतिको सर्वाधिक अग्लो हैसियतमा जसरी आफूलाई उभ्याउन ओली सफल भए, त्यो उनका पछिल्ला तीन वर्षका शृंखलाबद्ध अग्रसरताको उपज हो। १० वर्षअघि चुनाव हराउने तिनै झापाली मतदाताले ओलीलाई उनका पछिल्ला साहस र अडानहरूका लागि दोब्बरभन्दा बढी मतमार्फत एकमुष्ठ स्याबासी दिइसकेका छन्। कायाकल्प ओलीले केही महिनाअघि एउटा कुराकानीका क्रममा भने, यदि माओवादी कम्युनिस्ट हो भने म कम्युनिस्ट होइन।' उनले उग्रपन्थको आयु १० वर्षको हुने' पटकपटक बताइरहे। शान्ति प्रक्रियाको उत्तरार्धमा आइसक्दासम्म पनि ओलीले माओवादीलाई आतंकवादीको दर्जाभन्दा माथि कहिल्यै सोचेनन्। दोस्रो जनआन्दोलन सफल हुँदैगर्दाको समय उनी निरन्तर कांग्रेससँग सहकार्य गर्नुपर्ने अडान राख्थे, जसलाई तत्कालीन संस्थापन झलनाथ खनाल पक्षले कांग्रेसपरस्त आरोप लगाउँथ्यो। उनी खनाल पक्षलाई माओवादीपरस्त आरोपित गर्थे। उनलाई महाकाली सन्धियता भारतसँग नरम भएको आक्षेप वर्षौं लागिरह्यो। त्यसलाई उनले खासै खण्डन गर्नुपर्ने आवश्यकता महसुस पनि गरेनन्। राजनीति गर्ने मानिसहरूको जीवनलाई एउटा अध्यायमा मात्रै पढ्न खोजियो भने त्यो गल्ती हुनेछ। सायद ओली यही सन्देश प्रवाह गर्न चाहन्थे। विगतका उठबस, खानपिनहरूका आधारमा निर्मित उनको विम्बलाई समाजको एउटा तप्काले खिसिट्युरी गर्दै रह्यो। वास्तवमा ओली बदलिइसकेका थिए। चरम प्रतिकूल स्वास्थ्यबाट पुनर्जीवन पाएका ओलीले विगतको गुटबन्दीभन्दा माथि उठ्ने संकल्प गरे। भारतसँग जोरी खोजे, तर सनकका आधारमा होइन। उनले राष्ट्रिय स्वार्थको मान्यतालाई पछिल्लोपल्ट नेपाली राजनीतिमा स्थापित गरिछाडे। अब त्यो अडानले नीतिको रूप लिन्छ कि आवेगमा गएर सकिन्छ, हेर्न बाँकी छ। राजनीतिको व्याकरण, गति र लहर अनुमान गरिएभन्दा बिलकुलै भिन्न हुन्छ। ओलीले १० वर्षअघिको पृष्ठभूमिमा दिएका अन्तर्वार्तालाई फेसबुकमा भाइरल गराउनुको अब अर्थ हुने छैन। ओलीले आज जुन माओवादी अँगालो हालेका छन्, त्यसलाई आज विप्लव समूहले मच्चाएको आतंकप्रति कुनै अनुराग छैन। आज प्रचण्ड छोरीलाई मेयर जिताउन जुनसुकै मूल्य चुकाउन तयार छन्। हजारौं नेपाली छोराछोरीको ज्यान गयो, तर उनलाई प्रकाश दाहालको मृत्यु विशेष लाग्नु अनौठो होइन। मोहनविक्रम सिंह प्रतिक्रियावादी संसद्' को भण्डाफोर गर्दैरहे, जीवनसंगिनी चुनावमा नउठ्दासम्म। यो अनौठो होइन, बिलकुल मानवीय कुरा हो। त्यसैले यसबीचमा एमालेमाओवादीबीच सैद्धान्तिक भिन्नता देखाएर लेखिएका पुस्तकहरूको एक्स्पायरी डेट सुरु भइसक्यो। तिनका कथ्यहरूको मजबुन थियो एकअर्कासँग एकता, संघर्ष, एकता' कि एकता, संघर्ष र रुपान्तरण' ? पुस्तक लेख्ने अवसर त झलनाथ खनालदेखि सीपी मैनालीसम्मलाई थियो, तर इतिहास लेख्ने अवसर ओली र प्रचण्डले पाउँदैछन्। हामीले मत परिणाममा देख्यौं, एमाले र माओवादी आआफ्ना ब्यानरमा ६ महिनाअघि मात्रै हो, स्थानीय चुनावमा लडेको। त्यस बेला उनीहरूले पाएको मत र अहिलेको मतलाई तुलना गर्दा अंकगणितीय होइन, ज्यामितीय अन्तर देखिन आउँछ। वाम राजनीतिको पानीढलो ओलीलाई केही वर्षअघि सोधियो, एमालेमाओवादी समीकरण भत्काएर कांग्रेस सरकारमा फेरि उपप्रधानमन्त्री बन्न लाग्नुभएको हो ? ' उनले तु जवाफ फर्काए, केपी ओलीले एउटै कक्षा कहिल्यै दोहोर्याएर पढेको छैन।' यसो भन्ने उनी दोस्रोपल्ट प्रधानमन्त्री दोहोर्याउने चक्करमा छन्, तर दुई वर्षअघिजस्तो स्थितिमा होइन। अन्य कुरा यथावत् रहेमा नेपालमा पहिलोपल्ट स्पष्ट बहुमतको स्थिर वामपन्थी सरकार' एक महिनाभित्र बन्दैछ, जसको नेतृत्व उनैले गर्नेछन्। र, ६० वर्षको नेपाली कम्युनिस्ट इतिहासमा ओली एउटा यस्तो नेता बन्दैछन्, जसको अग्रसरतामा एकीकृत वामपन्थी पार्टी बन्नेछ। त्यो नै नेपालको सबैभन्दा ठूलो राजनीतिक शक्ति बन्नेछ। षड्यन्त्र सिद्धान्त किनबेच हुने काठमाडौं खाल्डोमा एमालेमाओवादी एकता हुन नसक्ने कारणहरू बुँदाबुँदामा तयार छन्, तर यसपल्ट एकतामा सशंकितभन्दा आश्वस्त हुनुपर्ने आधार धेरै छन्। वाम विजयपछि ओलीले एकता अभियानमा कत्ति पनि विचलित नहुने, बरु अझै दृढतापूर्वक लाग्ने बताइसकेका छन्। माओवादी अध्यक्ष प्रचण्डको भनाइमा माघदेखि फागुनसम्म पार्टी एकतासम्बन्धी तयारी पूरा भइसक्ने छ। यसरी आफ्ना नियोजित मिसनहरू केही महिनाभित्र कार्यान्वयन भए अबको नेपाली वाम राजनीतिमा ओली र प्रचण्ड यस्ता पानीढलो बन्न सक्छन्, जसको अग्रसरताका कारण नेपाली वाम राजनीति ओलीप्रचण्ड अगाडि र ओलीप्रचण्ड पछाडि भनी दुई भागमा बाँड्न सकिने छ। नेकपाको चौथो महाधिवेशनबाट फुटेर गएको शक्तिलाई समेट्ने यस्तो दुर्लभ अवसर मदन भण्डारीलाई पनि प्राप्त थिएन। मनमोहन अधिकारी अध्यक्ष रहेका बेला उल्टै एमाले फुट्यो। हाल एकता अभियानमा मोहन वैद्य, विप्लव, बिजुक्छेहरू नपर्नु बेग्लै कुरा। असफल र भावुक नै सही, आदर्शको बीउ जोगाउनेहरूप्रति सहानुभूतिशील नेपाली समाजमा वैद्य आजीवन क्याथोलिक कम्युनिस्ट' बनेर नाउँ राख्न चाहन्छन्। पार्टी एकता हुन सक्यो भने नेपाली वाम राजनीतिको समयरेखा ओलीप्रचण्ड अगाडि र ओलीप्रचण्ड पछाडि भनी दुई भागमा बाँड्न सकिने छ । नेकपाको चौथो महाधिवेशनबाट फुटेर गएको शक्तिलाई समेट्ने यस्तो दुर्लभ अवसर मदन भण्डारीलाई पनि प्राप्त थिए । विप्लवको कुरै भएन, उनी इतिहासमा बाँचिरहेका छन्। बिजुक्छे यस्ता त्यागी नेता हुन् जो साम्यवाद ल्याउन चाहन्छन्, भक्तपुरमा मात्र। ओली र प्रचण्डले यति नबुझेका होइनन्। त्यसैले प्रचण्डले एउटा अन्तर्वार्तामा भने, ओलीजी र मेरोबीचमा एउटा खुलेआम षड्यन्त्र छ।' राज्यसत्ता र पार्टीसत्तामा आलोपालो गर्ने लोभको सेरोफेरोमा वाम गठजोड बनेको हो भने समयक्रममा गुह्य खुल्दै जाला। नत्र असोज १७ मा एक ठाउँ उभिएर राजनीतिक स्थिरता, आर्थिक समृद्धि र सुशासनका प्रति साझा प्रतिबद्धता, अनि समाजवाद उन्मुख संविधान कार्यान्वयनतिर लक्षित वाम निशाना सही ठाउँतर्फ सोझिएको मानिने छ। त्यसको आधारभूत जस उनै ओली र प्रचण्डलाई जाने छ। दक्षिणपन्थको सहवरण केही मानिसहरू अझै पनि कुनै बिन्दुमा राजतन्त्र फर्कला कि भन्ने नोस्टाल्जियामा बाँचिरहेका छन्। अढाई सय वर्षअघि जिलेटिनले टाउको काटेर राजा फालिएको फ्रान्समा अझै पनि राजावादीहरूको संख्या गन्न मिल्ने संख्यामा छ। धार्मिक राज्य बनाउने प्रयासहरू यहाँ पनि सानातिना स्वरमा जारी छन्। अतीतमा बाँच्नेहरूजति दुःखी संसारमा कोही हुँदैन। राजालाई नागरिकका रूपमा घुमफिर, तीर्थव्रत गर्ने स्वतन्त्रता संविधानमा प्रत्याभूत छँदै छ। छिमेकी भारतमा धार्मिक आस्थालाई राजनीतिक रंगमा जति गाले पनि नेपालको सहिष्णुता अतुलनीय छ। अनि राष्ट्रिय चेतनालाई कहिलेकाहीँ कम्युनिस्ट स्वयंले उग्रराष्ट्रवादी ज्वरोमा परिणत गर्न सकेकै छन्। त्यति गर्नलाई राजतन्त्र नै किन चाहियो। यसर्थ दक्षिणपन्थका केही मान्यतालाई आफूभित्र सफलतापूर्वक सहवरण गराएर नेपाली वामपन्थ आफ्नो यात्रामा शानका साथ सवार छ। तर, नेपाली वामपन्थको चित्र यत्तिमा पूर्ण छैन, हुँदैन। हामीले पछिल्ला वर्षहरूमा देख्यौं वामपन्थको नाममा ल्याटिन अमेरिकी देशहरूमा कम्युनिस्ट सरकारहरूको आत्मविश्वासले हद नाघ्यो। शासकहरू स्वेच्छाचारी बन्दै गए। एउटा सीमित वर्गले जनताका प्रतिनिधिलाई उठ् भन्दा उठ्ने, बस् भन्दा बस्ने वातावरण निर्माण हुन गयो। राष्ट्रियताको विषय छिमेकी देशहरूसँग सौहार्दता सिध्याउने हदसम्म ईखको विषय बन्न गयो। भ्रष्टाचार संस्थागत भयो। विपक्षी अभिमतहरूलाई यो वा त्यो बहानामा सिध्याउने खेल खेलियो। अनि राज्यका आर्थिक र परराष्ट्र नीतिहरू निश्चित नेता वा पोलिट्ब्युरोको लहड वा सनकको विषय बनाइयो। राष्ट्रियकरणका नाममा औद्योगिक संस्थानहरू डुबाउने खेल रचियो। बजेटलाई वितरणमुखी बनाउने नाममा सबै सीमा नाघेर चारा छरियो। के कमरेड ओली यी परिघटनाहरूबारे सचेत छन् ? के उनी विकास र समृद्धिका नाममा संसारैभरि भइरहेका पर्यावरणीय दोहनका बारे परिचित छन् ? पक्कै हो, एउटा स्वप्नजीवी नेतृत्व चाहिएको छ यो देशलाई। खासगरी सपना देख्नै प्रतिबन्ध लगाइएको राणा र पञ्चायतको बन्द समाज भोगेर आएका हामी नागरिकहरूलाई। कांग्रेस नेता गगन थापाले हामीसँग कुराकानीका क्रममा भनेजस्तै २००७ र २०४६ का उत्सर्गहरूको गाथा गाउने होइन, २०८० सालको नेपालका बारेमा सोच्ने नेतृत्व नै आजको आवश्यकता हो। ओलीले यसअघिदेखि सुनाउँदै आएका चुलाचुलामा ग्याँसका पाइप, नेपालसम्म आइपुग्ने चुच्चे रेल, प्रशान्त महासागरमा चन्द्रसूर्य ध्वजावाहक पानीजहाज कुनै असम्भव सपना त होइनन्; ती पनि देश बनाउने विम्बहरू नै हुन्। तर त्यसभन्दा पहिले आजै, अहिल्यै सल्ट्याउनुपर्ने निश्चित मुद्दाहरू छन्। सार्वजनिक शिक्षा र सार्वजनिक स्वास्थ्यप्रति आसन्न वामपन्थी सरकारको दृष्टिकोण के हुन्छ ? कि आइतबार मेडिसिटी अस्पतालमा गएर ओलीले बोलेझैं सक्नेले बाँच्नका लागि सक्दो उपाय लगाउने, त्यसका लागि पहुँचदार वर्गले विदेशमा उपचार गराउने' विकल्प प्राथमिक बन्छ ? केही वर्षमा आउने भनिएको रेलमा निर्यात गर्ने सामग्रीहरूको पूर्वाधार बनाउन आसन्न ओली सरकार के सोच्छ ? वृद्धभत्ताको रकम बढाउनेलगायत दर्जनौं प्रस्तावित लोकप्रियतावादी कार्यक्रमहरूसँगै देशको ढुकुटी बढाउने नीति अबको सरकारसँग के हुनेछ ? ठूला सपनाका पुरियाहरू तयार छन्, साना सपनाहरूको हाल के हुन्छ ? हामी बदलिएका ओलीका लागि विजयका माला पहिरन केही साताहरू पक्कै छुट्याउन सक्छौं। खराब शासन बेहोरेर निरीह भइसकेको देश अब अर्को परीक्षणमा असफल हुन भने तयार छैन। ओलीप्रति यो बेला अतिरिक्त आशंकित हुनुभन्दा चनाखो भएर बधाई र शुभकामना दिनु श्रेयस्कर हुन्छ। उनी र उनका सहयात्री प्रचण्डलाई अब कुनै पनि प्रकारको उन्माद देखाउने अवसर उपलब्ध छैन। उनीहरूले यस बेला ती मतदाताहरूलाई विनम्रतापूर्वक सम्झनु उपयुक्त हुन्छ; जसले २०६४ को चुनाव, अनि २०७० को चुनावमा क्रमशः उनीहरू स्वयंलाई हराएका थिए।"
समृद्धिका लागि महिला र युवा,"कुनै पनि प्रगतिको लक्ष्य निर्बललाई उठाएर सबैलाई एकसाथ सबल बनाउन कोसिस गर्नु हो। समाजका कुनै वर्गलाई कमजोर पार्ने र कुनै वर्गलाई सबल बनाउने कार्यले लोकतान्त्रिक प्रणालीको लक्ष्य सार्थक हुन सक्दैन। कानुनले दिएका अवसरहरू सबैलाई समान ढंगले उपभोग गर्न सक्ने बिन्दुमा पुर्याउने हुनुपर्छ। समानताको विषय केवल राजनीतिक दलका घोषणापत्र र भाषणमा नभई व्यवहारमा प्राप्त भयो कि भएन भनेर हेरिनु पर्छ। लिंगका आधारमा कुनै व्यक्ति पुरुष वा महिला जो सुकै होस् संविधान र कानुनको आँखामा अरुले पाए सरहको स्वतन्त्रता तथा अधिकारको उपभोग गर्नमा कुनै तगारो मान्य हुन सक्दैन। अवसरहरूमा लैंगिक सन्तुलन कायम गर्नका लागि राज्यले विवेकशील ढंगले नीति निर्माण एवम् योजना तय गर्न आवश्यक छ। महिला एवम् युवा वर्गलाई समान स्थितिमा पुर्याएमात्र मुलुकको सर्वाङ्गीण विकास सम्भव छ। समृद्धि र विकासको आधार भनेको युवा र महिलालाई समान अवसर हो। भेदभावलाई समानताको हकको कसीमा बुझ्न जरुरी छ। सम्पत्ति उपभोगको अधिकारलगायत विषयमा अझै पनि पुरुष हैकम' छ। लोकतन्त्रको स्थापना भई समानतामा आधारित संविधान लागू भइसक्दासमेत अझै पनि हाम्रो समाजमा महिलामाथि लैंगिक आधारमा अनेकौं शोषण, भेदभाव, एवम् मानवअधिकार उल्लंघनका कार्यहरू भई नै रहेका छन्। सामाजिक होस् वा सांस्कृतिक परम्पराका आधारमा निर्धारण गरिएका परम्परागत सोचका आधारमा यो सबै भइरहेको छ। स्रोत र साधन, निर्णय प्रक्रिया, शिक्षा, स्वास्थ्य एवम् सार्वजनिक जीवनमा पनि महिलामाथि असमानता छ। महिला उपर हुने भेदभाव, हिंसा, शोषणबाट उनीहरूलाई बाहिर निकाल्न उनीहरूको वास्तविक अवस्थाबारे राज्यका निकायबाट जानकारी राख्नु आवश्यक छ। सशस्त्र द्वन्द्व समाधानका लागि राज्य पक्ष र तत्कालीन माओवादी विद्रोही पक्षबीच २०६३ मंसिर ५ मा भएको विस्तृत शान्ति सम्झौतामा लिपिबद्ध गरिएका व्यक्तिका रोजगारी, शिक्षा, स्वास्थ्य, खाद्यान्न, सम्पत्तिलगायतका सामाजिक सुरक्षासम्बन्धी अधिकारहरूलाई संविधानमा मौलिक हकको रूपमा उल्लेख गरिए पनि कानुन नबनेसम्म यिनको कार्यान्वयनमा अदालतमा प्रश्न उठाउन नपाइने अवस्था छ। यसबाट अधिकार उपभोगको पहुँचमा समस्या उत्पन्न भएको छ। विस्तृत शान्ति सम्झौता हुँदै महिला तथा बालबालिकाको अधिकारलाई संरक्षणको व्यवस्था गरिएको छ। तर अझै पनि सशस्त्र द्वन्द्वको समयमा घटेका यौनजन्य हिंसाका घटनाहरूको अभिलेखीकरण गर्ने र पीडितहरूले न्याय पाउन सकेका छैनन्। गरिब तथा सीमान्तीकृत समुदायका महिलाहरूको दैनिक जीवन कष्टकर नै छ। शान्ति सम्झौतापछि संयुक्त राष्ट्रसंघीय प्रस्ताव अनुरूप सरकारद्वारा महिलाहरूलाई अभिमुखीकरण, द्वन्द्वपीडित महिला तथा बालबालिकाका लागि सीपमूलक तालिम, सचेतना तथा क्षमता अभिवृद्धिका कार्यक्रम सञ्चालन गरेको भनिए पनि यसको अपेक्षाकृत नतिजा प्राप्त भएको छैन। यी विषयमा राष्ट्रिय मानवअधिकार आयोगले हालै राष्ट्रपति समक्ष बुझाएको प्रतिवेदनमा समेत गम्भीर चासो र चिन्ता व्यक्त गरिएको छ। केही समयअघि भएको स्थानीय निर्वाचनमा महिला उम्मेदवार अनिवार्य गरिँदा राजनीतिमा उनीहरूको पहँुच भने बढ्दै गएको छ। महिलाको राजनीतिमा बढ्दो सहभागिताले सचेतना तथा नेतृत्व क्षमतामा विकास हुन जानेछ, जुन सकारात्मक कदम हो। तर संघ र प्रदेशमा भएको निर्वाचनमा संविधानमा लेखिए अनुरूप महिलालाई एक तिहाइ प्रतिनिधित्वको सवालमा भने शंका गर्न सकिने ठाउँ छ। ठूला दलकै अवस्था हेर्दा महिला उम्मेदवारीको संख्या पाँच प्रतिशतभन्दा तल छ। यसले गर्दा नीति निर्माण तहमै पुरुष हावी भई महिलाको पहुँचमा जटिल समस्या पैदा हुने स्थिति छ। यस्तो अवस्थाले समावेशीकरणमा तगारो हाल्ने छ। संविधानले लिंग, जात, जाति, धर्म वा वैचारिक आस्थाका आधारमा भेदभाव नहुने कुराको सुनिश्चित गरेको छ। संविधानले समाजमा आर्थिक, सामाजिक, शैक्षिक दृष्टिले पिछडिएका वर्ग वा महिलालगायतको विकासका लागि कानुनद्वारा विशेष व्यवस्था गर्न सकिने भनेको छ। देशमा रोजगारीको अवसर पर्याप्त र सन्तोषजनक छैन। रोजगारीको लागि दिनहुँ सयौंको संख्यामा बिदेसिनु परेको छ। यस्तो अवस्थाका कारण मुलुकले श्रमशक्तिको ठूलो हिस्सा गुमाउनुपरेको छ। युवा शक्ति बिनाको मुलुकको विकास कल्पना बाहिरको विषय हो। अर्कातर्फ आप्रवासी कामदारको रूपमा विदेशमा विशेष गरी अरब मुलुकमा रहेका युवाहरूको जीवन उच्च जोखिममा छ। दैनिक रूपमा विदेशबाट मृतकहरूको शव आइरहेको दर्दनाक चित्र मुलुकसामु छ। महिला या युवालाई रोजगारीसहितका समान अवसरका लागि नीति निर्माण तहमै आमूल परिवर्तन चाहिन्छ। त्यस्ता ठाउँमा महिला सहभागिता भए मात्र आधा आकाशको अपनत्व हुन्छ। संविधानले प्रदान गरेका सबै हकहरू मानवअधिकारका अंग भएकाले समान रूपले उपभोग गर्न पाउनुपर्छ। सबैले सम्मान र प्रतिष्ठापूर्वक जीवनयापन गर्न पाएमा मात्र मुलुकको प्रगति हुने हो। यसरी लैंगिक संवेदनशीलताबिना महिला एवम् युवाबीच वास्तविक सन्तुलन सम्भव छैन। महिलाविरुद्ध सबै प्रकारका भेदभाव उन्मूलनसम्बन्धी अन्तर्राष्ट्रिय महासन्धिको धारा १५ ले भेदभावको परिभाषामा लिंगको आधारमा हुने कुनै पनि भेदभाव वा वहिष्कार वा प्रतिवन्धलाई निषेध गरेको छ। महिलालाई पुरुष सरह व्यवहार गरिनुपर्ने र महिलालाई उनीहरूको विभिन्न अवस्थामा गरिनुपर्ने व्यवहारबारे प्रष्ट गरिएको छ। यो सन्धिले महिलालाई राजनैतिक, आर्थिक, सामाजिक, सांस्कृतिक अधिकार समानताको आधारमा उपभोग हुने विषयलाई स्पष्ट गरेको छ। कानुनको दृष्टिमा महिलालाई पुरुष सरहको समानता दिनुपर्ने विषय उक्त महासन्धिमा किटान छ। यसैका आधारमा हाम्रो संविधानले महिलालाई विशेष संरक्षण त गरेको छ तर व्यवहारमा यसको अनुवाद भएको देख्न अझै धेरै समय कुनुपर्ने छ। अवसरहरूको पहुँच र सुविधामा पछि पारिएका महिलालाई माथि उठाउन प्रथमतः विद्यमान कानुनलाई राज्यस्तरबाटै कडाइपूर्वक कार्यान्वयन गराउन आवश्यक छ। कानुनमा स्वर्ण अक्षरमा लेखेर मात्र आर्थिक, सामाजिक वा शैक्षिक दृष्टिबाट भेदभाव व्यहोर्न नपर्ने सुनिश्चिता सम्भव छैन। महिलाको हितमा सन्तुलित र विकासका कार्यक्रम लागू गरिनुपर्दछ। लोकतन्त्रमा पुरुष र महिलाबीचमा असमान र अन्यायपूर्ण व्यवहार अस्वीकार्य छ। अझै पनि त्यस्ता कुनै कानुनका अवशेष छन् भने धुल्याएर फाल्नुपर्ने हुन्छ। कमसेकम पनि महिला एवम् युवा वर्गलाई समान अवसरका लागि नेपाल पक्ष भएका सन्धि, सम्झौता र प्रतिबद्धता अनुरूपका कानुन र नियम लागू गरिनुपर्दछ। यसो गर्नु एउटा लोकतान्त्रिक मुलुकको नैतिक दायित्व नै हो। यतिबेला संसारभर हाम्रो अधिकार, हाम्रो स्वतन्त्रताः सधैंका लागि' भन्ने नाराका साथ ६७औं अन्तर्राष्ट्रिय मानवअधिकार दिवस मनाइँदै छ। वर्ष दिनमा एक दिन दिवस मनाएरमात्रै भेदभाव र असमानताको अन्त्य हुने होइन। यो विषयलाई खासगरी विकासोन्मुख मुलुकले अभियानकै रूपमा निरन्तर अघि बढाउनु आवश्यक छ। हाम्रो संविधानले लिंग, जात, जाति, धर्म वा वैचारिक आस्थाका आधारमा भेदभाव नहुने कुराको सुनिश्चित गरेको छ। संविधानले समाजमा आर्थिक, सामाजिक, शैक्षिक दृष्टिले पिछडिएका वर्ग वा महिलालगायतको विकासका लागि कानुनद्वारा विशेष व्यवस्था गर्न सकिने भनेको छ। समानताको विषय कानुनमा लेखेर औपचारिकताका लागि मात्र हुने हो भने महिला वा युवा सँगसँगै प्रतिस्पर्धामा आउन सम्भव छैन। यसरी सँगसँगै क्षमता वृद्धि वा सशक्तीकरणका लागि राज्यको विशेष पहलकदमी चाहिन्छ। संविधानले पनि कानुनद्वारा विशेष संरक्षण र विकास गर्न सकिने भनेको छ। यसर्थ महिलालाई विशेष संरक्षण गर्दै पुरुषसँग प्रतिस्पर्धा गर्न सक्ने क्षमता विकास गर्नुपर्छ। यस्ता विषयमा दबाबका लागि नागरिक समाज, सञ्चारमाध्यम, गैरसरकारी संस्थाको खबरदारी पनि उत्तिकै आवश्यक छ। तबमात्र महिला र युवा वर्गलाई समान अवसर दिने उपायहरू अवलम्बन गर्न राज्य बाध्य हुन्छ।"
राजनीतिक स्थिरतामा भूराजनीतिक चुनौती,"राजनीतिक स्थिरता र समृद्धिको नारा दिएर निर्वाचनमा सहभागी भएको कम्युनिस्ट गठबन्धनलाई नेपाली जनताले असाधारण समर्थन प्रदान गरे। तर त्यस राजनीतिक उपलब्धिलाई उक्त गठबन्धनको नेतृत्वले कत्तिको उन्नत र गतिशील राजनीतिक र रणनीतिक कौशल प्रदर्शन गरेर स्थिरता र समृद्धिको राजनीतिक पुँजीमा रूपान्तरण गर्ने नेतृत्व क्षमता राख्दछ त्यो भने भविष्यले नै बताउला। साथै वास्तविकता के हो भने एक त नेपालको राजनीतिक स्थिरता र समृद्धिको बाधक शक्ति भनेकै नेपालका राजनीतिक दलहरू नै हुन्। विगतमा राजसंस्था हुँदा उसले पनि राज्य स्थिरता त दिएको थियो तर राजनीतिक स्थिरताको बाधक उक्त संस्था रहेकै हो। आफ्ना राजनीतिक लक्ष्य र महत्वाकांक्षाको लागि बारम्बार दलहरूले बाह्य शक्तिलाई मुलुकको राजनीतिको स्वामित्व प्रदान गर्ने गरेकाले राजसंस्थाले राजनीतिक दलहरूलाई अविश्वास गरिरह्यो। प्रजातान्त्रिक स्थिरताको पक्षमा राजसंस्था इमानदार नदेखिएको हुँदा दलहरूले पनि राजाहरूलाई निर्धक्क विश्वास गरिरहन सकेनन्। प्रजातान्त्रिक स्थिरताको पक्षमा राजसंस्थासँगको राजनीतिक मतभेदको स्थिति उत्पन्न हुँदा बलियो सामाजिक, सांस्कृतिक, राजनीतिक र सैनिक शक्तिसहित राष्ट्रिय परम्परासँग अभिन्न रूपमा आबद्ध राजसंस्थासँगको सहकार्यमा त्यस्तो कुनै राष्ट्रिय सामाजिक र राजनीतिक आधार नभएका राजनीतिक दलहरू अडिन सकेनन्। शक्तिहीनताको त्यो स्थितिको क्षतिपूर्तिका लागि उनीहरू बाह्य शक्ति र मूलतः भारतसँग नजिकिन र रणनीतिक साझेदारीमा लागे। पछिल्ला सबैभन्दा ज्वलन्त उदाहरण प्रचण्ड र बाबुरामले सन् २००२ मा दिल्लीसँग गरेको सम्झौता र त्यसैको आधारमा दिल्लीमै भएको सात दल र माओवादीबीचको १२बुँदे सम्झौता हुन्। यस्ता जगमा उभिएर भारत र पश्चिमा शक्तिहरूको प्रोत्साहनमा राजसंस्थाको समाप्तिसहितको धर्म निरपेक्षता र संघीयताको अवलम्बन भयो। मधेस केन्द्रित दलहरूको आन्दोलन र पछिल्लो भारतीय नाकाबन्दीमा पनि प्रत्यक्ष भारतीय संलग्नता प्रकट भएकै थियो। नेपालको राजनीतिक निर्णय र प्रक्रियाहरूमा आफ्नो पक्षमा भारतीय हस्तक्षेप खोज्ने नेपालका राजनीतिक दलहरूको स्थापित नीतिले नेपाली राजनीतिमा भारतलाई स्वामित्व प्रदान गरेको छ र त्यसले भारत नेपाली राजनीतिको शक्तिशाली र निर्णायक पक्ष बन्न सघाएको छ। अर्कोतिर, असाधारण आर्थिक सफलता, त्यसले विश्व व्यवस्थामा निर्माण गरेको राजनीतिक र सामरिक असर र आफ्ना दीर्घकालीन रणनीतिक हित सुरक्षा तथा लक्ष्य साधनाका लागि विश्वभरि र खास गरेर आफ्नो भौगोलिक क्षेत्रका मुलुकका आन्तरिक राजनीतिक विकासमा चीनले पनि रुचि प्रदर्शन गर्न र नरम हस्तक्षेप गर्न थालेको छ। चीनको त्यस्तो रुचि र हस्तक्षेपकै कारण नेपालमा वर्तमान कम्युनिस्ट गठबन्धन निर्माण भएकोबारे नेपाली र भारतीय प्रेसले उल्लेख गरिरहेको छ। स्वाभाविक रूपमा वर्तमान विश्वका उदाउँदा महाशक्तिहरूबीच अवस्थित नेपालको भूराजनीतिक अवस्थितिले नेपाली राजनीतिमा अमेरिकालगायतका पश्चिमी राष्ट्रहरूको उपस्थिति छँदै थियो र त्यो पनि अझ सघन बन्दै गएको देखिन्छ। यस स्थितिले नेपाललाई ठूला छिमेकीहरूको रणनीतिक प्रतिस्पर्धाको चेपुवामा र एउटा जटिल भूराजनीतिक अवस्थामा धकेलिदिएको छ। यो भूराजनीतिक चुनौती माझ एकैसाथ आन्तरिक र बाह्य शक्तिहरूलाई सन्तुलनमा राखेर मात्र मुलुकले राजनीतिक स्थिरता र आर्थिक समृद्धि हासिल गर्न सक्छ भन्नेमा कुनै दुविधा रहनु आवश्यक छैन। भारत, चीन र अमेरिका नेपाली राजनीतिमा प्रभाव र प्रभुत्व राख्ने मुख्य बाह्य शक्तिहरू हुन्। कसैलाई मन परे पनि र नपरे पनि मूलतः यी तीन क्षेत्रीय विश्व शक्तिहरूबीचको सम्बन्धमा नेपालले प्रदर्शन गर्ने संयम र सन्तुलनले मात्र नेपालले राजनीतिक स्थिरता र समृद्धि प्राप्त गर्न सक्छ। दलीय राजनीतिका सत्ता स्वार्थहरूका रक्षाका लागि बाह्य शक्तिहरूको रणनीतिक लक्ष्यसँग नेपाली राजनीतिलाई सम्बद्ध गराउने राजनीतिक अभ्यास स्थापित राजनीतिक परम्परा बनेको छ। यस्तो अवस्थामा दलीय सत्तास्वार्थ भन्दा माथि उठेको मुलुकभित्र र बाहिरका सबैका दृष्टिमा भरपर्दो स्वतन्त्र र सर्वोच्च शक्तिकेन्द्र आफैंमा स्थिरताको बलियो आधार हुन सक्थ्यो। तर त्यस्तो कुनै शक्तिकेन्द्र मुलुकलाई उपलब्ध नभएको, भएकोलाई उखेलिएको र छिन्नभिन्न पारिएको अवस्थामा नेपालले आफ्नो स्थिरताको लागि पनि बाह्य शक्तिहरूमै भर पर्नुपर्ने भएकोले नेपालको राजनीतिक स्थिरता मात्र होइन नेपालको राज्य स्थिरता समेत अत्यन्त जटिल र संवेदनशील चरित्र ग्रहण गर्न पुगेको छ। भारत, चीन र अमेरिकाबीचका जटिल रणनीतिक त्रिकोण आफ्नो पहिलो एसिया भ्रमणको अन्त्यमा अमेरिकी राष्ट्रपति डोनाल्ड ट्रम्प गएको नोभेम्बरको पहिलो साता जापानमा थिए। सोही अवसरमा जापानी प्रधानमन्त्री सिन्जो आवेसँगको कुराकानीको क्रममा उनले साबिकको एसियाप्यासिफिक क्षेत्रलाई बुझाउन इन्डोप्यासिफिक शब्द प्रयोग गरे। चीनसँगको रणनीतिक प्रतिस्पर्धामा भारतसँगको सामरिक साझेदारीलाई घनिष्ट बनाउने र त्यो साझेदारीको स्वामित्व नै भारतलाई प्रदान गर्ने स्पष्ट उद्देश्यले ट्रम्पले उक्त शब्द चयन गरेका थिए। भारत, दक्षिण एसिया र दक्षिण पूर्व एसियासहित पश्चिम प्रशान्त क्षेत्रलाई समग्र रूपमा बुझाउने उक्त शब्दले जापान, अस्ट्रेलिया, दक्षिण कोरियालगायतका मुलुकहरूलाई भारतसँगको रणनीतिक आबद्धताको मूल लक्ष्यमा जोड्न अमेरिकाले एउटा दीर्घकालीन र गम्भीर महत्वको सामरिक नीतिलाई उद्घाटन गरेको हो भनेर बुझ्न सकिन्छ। ट्रम्पको एसिया भ्रमणपूर्व अमेरिकी विदेशमन्त्री रेक्स टिलर्सनले एउटा अमेरिकी थिंकट्यांकमा गरेको एउटा सम्बोधनमा भारत र अमेरिकालाई विश्वको दुई छेउमा रहेर चीनको विश्व व्यवस्था र क्षेत्रीय शान्ति र स्थिरता विरुद्धको विध्वंसक शक्तिलाई छेक्न सहकार्य गर्नुपर्ने बताएको बारे गएको अक्टोबर १८ मा टाइम्स अफ इन्डियामा लेखेको थियो। टिलर्सनलाई उद्धृत गर्दै टाइम्स अफ इन्डियाले लेखेअनुसार विश्वको गुरुत्वको केन्द्र इन्डोप्यासिफिक क्षेत्र बन्दै छ। उनको भनाइमा भारत र अमेरिका पूर्व र पश्चिमको आशा र भरोसाको केन्द्र बनेर क्षेत्रको समृद्धिको बाहक र प्रेरक शक्ति बन्ने दायित्वबाट पन्छिन सक्दैनन्। यही डिसेम्बर ७ मा एसिया टाइम्समा पेपे इस्कोबारले अमेरिकाद्वारा प्रस्तुत इन्डो प्यासिफिक अवधारणालाई एउटा नयाँ ग्रेट गेमको आरम्भ बताएका छन्। अमेरिकाको विदेश नीति र सामरिक नीतिको लक्ष्य चीन बन्दै आइरहेको सन्दर्भमा चीनको छिमेकको र उदाउँदो शक्तिको परिचय बनाएको भारतलाई चीनको क्षेत्रीय प्रभुत्वलाई नियन्त्रण गर्ने अमेरिकी रणनीतिको प्रमुख अंग बनाउने र त्यो रणनीतिको नेतृत्व र स्वामित्व नै भारतलाई प्रदान गर्ने रणनीतिले यो क्षेत्रमा भारत र चीनबीचको प्रतिद्वन्द्विता तीव्र र सघन बन्दै गएको छ। मूलतः वर्तमान विश्व बहुध्रुवीय चरित्रको एक ध्रुवीय विश्व हो। चीन आफूलाई अर्को ध्रुवको रूपमा प्रस्तुत गर्न लागेको छ। चीनका वर्तमान राष्ट्रपति पिङले आफ्नो कार्यकालको सुरुदेखि नै अमेरिकासँग ग्रेट पावर रिलेसन्सको विशिष्ट व्यवहारको माग गर्दै आएका छन्। त्यो भनेको शीतयुद्धकालीन विश्वमा सोभियत संघले पाए सरहको मान्यता हो भनेर बुझ्ने गरिन्छ। तर पूर्वराष्ट्रपति बाराक ओबामा र वर्तमान राष्ट्रपति डोनाल्ड ट्रम्प दुवैले राष्ट्रपति सीको उक्त मागलाई स्वीकार गरिरहेका छैनन्। जोन मेयरसाइमरद्वारा लिखित दी ट्र्याजिडी अफ ग्रेट पावर पोलिटिक्स नामक पुस्तकमा प्रतिपादित एउटा सिद्धान्त हो बक पासिङ रणनीति। विश्व व्यवस्थामा उदय भएको नयाँ शक्ति वा साबिकको कुनै शक्ति राष्ट्रको शक्ति, प्रभाव र वर्चस्वलाई सोझै नियन्त्रण गर्न वा चुनौती दिन खोज्दा आउन सक्ने खतरालाई दृष्टिगत गरी उक्त मुलुकसँग भिड्न अर्कै मुलुकलाई अघि सार्ने रणनीतिलाई मेयरसाइमरले बक पासिङ भनेर उल्लेख गरेका छन्। दोस्रो विश्वयुद्धमा बेलायत, फ्रान्स र सोभियत संघजस्ता मुलुकहरूले हिटलर विरुद्ध अवलम्बन गरेको त्यस्तो बक पासिङ रणनीति जस्तै चिनियाँ प्रभाव, सामथ्र्य र वर्चस्वविरुद्ध जापान र भारतजस्ता मुलुकलाई अमेरिकाले अघि सारिरहेको बुझ्न सकिन्छ। त्यस्तै विशाल र अति विस्तारित हजारौं किलोमिटरको समुद्री जल अवरोध स्टपिङ पावर अफ वाटर छिचोलेर शक्तिशाली चीनविरुद्ध सैनिक कारबाही गर्नुभन्दा भारत जस्तो चीनको सीमाना जोडिएको जल र स्थल सैनिक शक्तिलाई पूर्र्वी तथा दक्षिणपूर्व र दक्षिण एसियामा चीनका त्यस्ता लक्ष्यहरूको अवरोधकको रूपमा आफ्नो रणनीतिक साझेदार बनाउने क्रममा नै भारत अमेरिकाको नयाँ र भरपर्दो रणनीतिक साझेदारको रूपमा अघि आएको छ। त्यसो भएपछि स्टपिङ पावर अफ वाटर लाई सामना गर्न र उदाउँदो शक्तिसँग हुने द्वन्द्वबाट उत्पन्न हुने खतराबाट आफू सुरक्षित भइरहन पनि सकिने अमेरिकी रणनीति देखिन्छ। स्थायी र प्रभावकारी राष्ट्रिय नेतृत्व र निर्वाचित राजनीतिक नेतृत्वको अपरिहार्यता अमेरिकी प्रभुत्वको विश्व व्यवस्था चीनको राष्ट्रिय आवश्यकता, शक्ति र प्रभावविरुद्धको स्थायी अवरोधकको रूपमा रहिरहने ठहर गरेर नै चीनले विश्व बैंक तथा अन्तर्राष्ट्रिय मुद्राकोषजस्ता अमेरिका र युरोपका मुलुकहरूको प्रभुत्वका विश्व व्यवस्थाका नियामक संस्थाको विकल्पमा आफ्नै प्रभुत्व र नेतृत्वको न्यु डिभेलपमेन्ट बैंक, एसियन इन्फ्रास्ट्रक्चर इम्भेस्टमेन्ट बैंक, सिल्क रोड फन्ड र बेल्ट रोड इनिसिएटिभजस्ता संरचनाहरूका साथै सांघाई सहयोग संगठनजस्तो क्षेत्रीय सुरक्षा संगठन निर्माण गर्दै अघि बढिरहेको छ। निश्चित हो, चीनको अभूतपूर्व आर्थिक विकासले उसका राजनीतिक र सामाजिक प्रणालीहरूका अभावहरूलाई छोपिदिएको छ। त्यही आर्थिक सफलताले उसको राजनीतिक व्यवस्थालाई वैधता र स्थिरता पनि दिएको छ। त्यसैले आफ्ना आर्थिक हितहरूको सुरक्षाका लागि उसले एसिया, अफ्रिका र ल्याटिन अमेरिकी मुलुकहरूमा व्यापक लगानी विस्तार र द्विपक्षीय वा बहुपक्षीय व्यापारिक संरचनाहरूसमेत खडा गरेको सन्दर्भमा नेपाल उसको रणनीतिक प्राथमिकतामा पर्नु अस्वाभाविक भएन। चीनले आफ्नो आर्थिक सामथ्र्य अनुरूप निर्माण गरेको सैन्य शक्तिको बलमा आफ्नो भौगोलिक क्षेत्रमा अर्को मुलुकको प्रभुत्वलाई अन्त्य गरेर आफ्नै प्रभुत्व स्थापनाका प्रयासहरू गरिरहेकै छ। त्यस्तै प्रयासहरू अमेरिकाले पश्चिमी गोलार्धमा गरिरहेको छ र एसिया तथा युरोपमा आफ्ना रणनीतिक साझेदारहरूसँगको सहकार्यमा पनि उसले त्यही गरिरहेको छ। चीन विश्वको सबैभन्दा ठूलो अर्थतन्त्र बन्यो र सोहीअनुसारका आफ्नो नेतृत्वका अन्तर्राष्ट्रिय संरचनाहरू निर्माण गरेर एसियाको आफ्नो भौगोलिक क्षेत्रमा अमेरिकी प्रभुत्व अन्त्य गर्न र आफ्नो प्रभुत्व स्थापना गर्न उसले गर्ने प्रयास ढिलोचाँडो द्वन्द्व र युद्धमा रूपान्तरित हुन पुग्नु अस्वाभाविक होइन। ग्राहम एल्लिसोन, जोन मेयरसाइमर र इयान इस्टनजस्ता अन्तर्राष्ट्रिय राजनीतिका विद्वान, तथा विख्यात रणनीतिक चिन्तक र विश्लेषकहरूले त्यसैकारण चीन र अमेरिकाबीच युद्धको सम्भावनालाई उल्लेख गरिरहेका छन्। आफ्ना प्रतिद्वन्द्वी राष्ट्रहरूको तुलनामा मुलुक जति शक्तिशाली हुन्छ, उसका राष्ट्रिय हितहरूमाथिका खतरा त्यत्तिनै कम हुने भएकोले शक्तिआर्जन र विस्तार हरेक मुलुकको प्रमुख लक्ष्य हुन्छ नै। वास्तवमा शक्ति भनेकै अर्को पक्षलाई उसको रुचि र हितविरुद्ध कार्य गर्न बाध्यपार्ने क्षमता भनेर बुझिन्छ। त्यस्तो शक्ति प्राप्त गर्नेले जोरजर्बजस्ती वा दबाबद्वारा कसैलाई आफ्नो पक्षमा आउन बाध्य पार्ने उद्देस्यले नयाँ नियम, व्यवस्था र परम्परा पनि निर्माण गर्दछ। भूराजनीतिक चुनौती माझ एकैसाथ आन्तरिक र बाह्य शक्तिहरूलाई सन्तुलनमा राखेर मात्र मुलुकले राजनीतिक स्थिरता र आर्थिक समृद्धि हासिल गर्न सक्छ भन्नेमा कुनै दुविधा रहनु आवश्यक छैन। ब्रिटिस साप्ताहिक दी इकोनोमिस्टले अक्टोबर ३, २०१५ मा प्रकाशित एक आलेखमा उल्लेखअनुसार शक्ति भनेको अमेरिकाको अत्यन्त शक्तिशाली जंगी बेडा यूएसएस अब्राहम लिंकनको लडाकु विमानको धावन क्षेत्र त हो नै साथै प्रसिद्ध अमेरिकी गायिका र सुन्दरी टेलर स्विफ्टका अत्यन्त आकर्षक गोडा पनि हुन्। अर्थात् शक्ति भनेको ज्ञान, विज्ञान, कला, संगीत र सुन्दरताले निर्माण गर्ने प्रभाव एवं अद्वितीय सैन्य सामथ्र्य पनि हो। चीन यी सबै आधारमा विश्वको नेतृत्व गर्ने तयारी गरिरहेको छ। आफ्नो भौगोलिक क्षेत्रमा अमेरिका चुनौतीविहीन मुलुक हो। तर चीनका वरिपरि रुस, भारत, जापान र दक्षिण कोरियाजस्ता शक्तिशाली राष्ट्रहरूसहित अस्ट्रेलिया ,फिलिपिन्स, भियतनामजस्ता मध्यम सैन्य क्षमताका मुलुकहरू छन्। चीनको पश्चिम सिमाना जोडिएको अफगानिस्तानमा अमेरिका आफैं उपस्थित छ। एसिया र युरोपमा कुनै स्थिर सैनिक शक्ति छैन। चीनकै निकट छिमेकमा अमेरिकाका सशक्त सैनिक सामथ्र्यसहितका रणनीतिक साझेदारहरू मुलुक छन्। त्यस अवस्थामा संसारकै सबैभन्दा ठूलो आर्थिक, राजनीतिक र सैनिक शक्तिसहित विशाल र अत्यन्त रणनीतिक सुविधाको भूखण्डको स्वामी मुलुक अमेरिकाको शक्ति र प्रभावलाई एसियामा प्रवेश गर्नबाट रोक्ने क्षमता चीनसँग छैन र निकट भविष्यमा नै त्यो शक्ति आर्जनको सम्भावना पनि छैन। तर चीन एसियाप्रशान्त क्षेत्रको सर्वाधिक शक्तिशाली राष्ट्र हो। अमेरिका र उसका सुरक्षा साझेदार राष्ट्रहरूको प्रमुख समुद्री मार्गहरूमा चीन बलियो जलशक्तिको रूपमा उपस्थित छ। यता नेपालको हकमा भारत त्यसै पनि निर्णायक बाह्य शक्ति बनेर बसेकै छ। उपरोक्त सबै सन्दर्भलाई मध्यनजर गर्दा नेपालको सुरक्षा र स्थिरताको सवालमा भारत असामान्य भूराजनीतिक लाभको स्थितिमा छ र उसले आफ्नो त्यस्तो लाभको स्थितिको अत्यन्त क्रूर रणनीतिक दोहन पनि गरिरहेकै छ। तर आधुनिक यातायात सञ्चारको प्रविधि र चीनले त्यस क्षेत्रमा आर्जन गरेको श्रेष्ठता र नेपालको सिमानासम्म उसले विकास गरेका यातायातका पूर्वाधारहरूले चीन अब उच्च हिमालय पर्वत श्रेणीपारिको मुलुक रहेन, ऊ हिमालवारिकै मुलुकको हैसियतमा आइसकेको छ। विराट आर्थिक, सैनिक र राजनीतिक शक्तिको रूपमा चीन अब नेपाली राजनीतिमा हस्तक्षेपकारी भूमिकामा प्रवेश गरिसकेको छ। स्पष्ट छ, चीन नेपालमा भारतको साबिकको हैसियतलाई चुनौती दिने स्थितिमा त आइपुगेको छ तर भारतको बराबरीकै प्रभुत्व र वर्चस्वको स्थितिमा भने आइसकेको छैन र त्यो सहजै सम्भव पनि देखिँदैन। उता अमेरिका आफैं र आफ्ना रणनीतिक साझेदार मुलुकहरूमार्फत विश्वको कुनै पनि मुलुकको सुरक्षा र स्थिरतामाथि हस्तक्षेप गर्ने हैसियतमा छ। उपरोक्त अवस्था र तनावले निर्माण गर्ने रणनीतिक घर्षणको अवस्थामा नेपालमा राजनीतिक स्थिरताको स्थिति निर्माण गर्नु भावी एमालेमाओवादी गठबन्धनको सरकारको मात्र बसको सवाल रहेको छैन। भारत, चीन र अमेरिका र पश्चिम युरोपका बेलायत, जर्मनीजस्ता मुलुकहरूको सहयोग र सद्भावना पनि यो सवालमा उत्तिकै आवश्यक छ। तर ती सबै विश्व शक्तिहरूले समान रूपमा स्वीकार र सम्मान गर्ने तथा दलीय राजनीतिको संकीर्ण सत्ता स्वार्थको चौघेरोभन्दा माथि उठेको र मुलुकका सबै जातजाति र समुदायले समान रूपमा विश्वास गर्ने संस्थाको अभावमा नेपालले राजनीतिक स्थिरताको अनुभूति आफ्ना जनतालाई गराउन नै सकिरहेको छैन। कुनै एक मुलुकको रणनीतिक स्वार्थको लागि नभएर सबै प्रमुख क्षेत्रीय र विश्व शक्ति राष्ट्रहरूसँग अन्तर्राष्ट्रिय कानुन र परम्परा अनुरूपको विश्व व्यवस्थाको हित विपरीतका क्रियाकलाप हुन नदिने आश्वासन दिने र त्यसलाई व्यवहारमा अनुवाद गर्न सामथ्र्य राख्ने संस्था मुलुकसँग नहुन्जेल कुनै दल वा दल समूहले जतिसुकै ठूलो संसदीय समर्थनको सरकार गठन गरे पनि त्यसले मुलुकलाई राजनीतिक स्थिरता त्यसबाट प्राप्त हुने समृद्धिको लाभ उपलब्ध गराउन सक्दैन। (भट्टराई नेपाल इन्स्टिच्युट फर स्ट्र्याटिजिक स्टडिज (निस) सँग सम्बद्ध छन्।)"
स्वारेज र मेसीको गोलमा बार्सिलोना विजयी,"म्याड्रिड : स्पेनिस ला लिगा फुटबलको सोमबार बिहान खेलिएको खेलमा जित हात पार्दै लिग लिडर बार्सिलोना आफ्नो निकटतम प्रतिद्वन्द्वी भ्यालेन्सियासँग पुनः पाँच अंकको अग्रता लिएको छ । बार्साले बलियो प्रतिद्वन्द्वी भिल्लारियललाई उसैको मैदानमा २० गोलले हरायो । पहिलो हाफ गोलरहित बराबरीमा सकिएको उक्त खेलमा बार्साको जितमा लुइस स्वारेज र लियोनल मेसी नायक बने । स्पेनिस ला लिगा खेलको प्रारम्भदेखि नै बार्सालाई गतिलो चुनौती दिए पनि ६०औं मिनेटमा १० खेलाडीमा समेटिएपछि भिल्लारियल कमजोर बनेको थियो । भिल्लारियलका ड्यानियल राबा रातो कार्ड पाएर मैदानबाट बाहिरिएका थिए । बार्साका सर्जियो बसक्वेट्सलाई फल गरेका कारण राबाले रातो कार्ड पाएका थिए । त्यसपछि खेलमा हाबी भएको बार्साले १२ मिनेटको बीचमा लगातार दुई गोल गरेको थियो । बार्साका लागि पहिलो गोल ७२औं मिनेटमा स्वारेजले गरे । ८३औं मिनेटमा मेसीले गोल गरेपछि बार्साको जित सहज बनेको थियो । जारी लिगमा बार्साको यो १२औं जित हो । हालसम्म १५ खेल खेलेको बार्सा ३९ अंकसहित तालिकाको पहिलो स्थानमा छ । समान खेल खेलेको भ्यालेन्सिया ३४ अंकसहित तालिकाको दोस्रो स्थानमा आसीन छ । यसैगरी ३३ अंकसहित एट्लेटिको म्याड्रिड तेस्रो, ३१ अंकसहित रियल म्याड्रिड चौथो र २८ अंकसहित सेभिल पाँचौं स्थानमा छन् । समान १५ खेल खेलेको भिल्लारियल भने २१ अंकसहित छैटौं स्थानमा छ । अर्को खेलमा एथलेटिक बिल्बाओले लेभान्तेलाई उसैको मैदानमा २१ गोलले हरायो । १७ अंकसहित बिल्बाओ १३औं र १६ अंकसहित लेभान्ते १५औं स्थानमा छन् । एट्लेटिको म्याड्रिडले भने रियल बेट्सिलाई उसैको मैदानमा १० गोलले पराजित गयो । एट्लेटिको म्याड्रिडका लागि एकमात्र गोल सल निग्वेजले २९औं मिनेटमा गरेका थिए । १८ अंकसहित रियल बेट्सि तालिकाको ११औं स्थानमा छ । रियल म्याड्रिडले भने आफ्नो पछिल्लो खेलमा बलियो प्रतिद्वन्द्वी सेभिललाई ५० गोलको फराकिलोअन्तरले हराएको थियो ।"
