शीर्षक,विवरण
विवाह : मागी कि भागी,"कसैले उनको तस्बिर मेरो बाआमालाई देखाइदियो । मेरा बाआमा दंग परे र तस्बिर मलाई देखाइहाले । पढाइ सकेर एउटा निजी व्यापारिक संस्थामा राम्रो जागिर खाइरहेको थिएँ । मेरो बिहे गर्ने उमेर पनि भइसकेको थियो । मैले हुन्छ भनिहालें किनभने त्यो तस्बिरले मेरो ध्यान तान्न सफल भयो । यसअघि केही केटीसँग मेरो प्रेम सम्बन्ध भए पनि विवाहका लागि भने मैले कसैलाई रोज्न सकेको थिइनँ । तर पछि बाआमाले केटीको चिना र मेरो चिना ज्योतिषीलाई भिडाएछन् र ज्योतिषीले यो विवाह टिक्दैन, यसले हानि गर्छ भनेपछि बाआमाले उनीसँग मेरो विवाह हुन नसक्ने कुरा गरे । बाआमाले रोके पनि उनी भने मेरो मनमा भने आइरहिन्छाइरहिन् । कहीं कतै डुल्न जाँदा कुनै सुन्दरी युवती देखे कतै उनी नै त होइनन् भन्ने लाग्थ्यो । नभन्दै एउटा साथीको विवाहमा जाँदा मैले उनलाई भेटें । उनीसँग मेरो फोन नम्बर आदानप्रदान भयो । फोनपछि च्याट र अन्ततः विवाह । बाआमाले पहिले भविष्यवाणीको कारणले रोकिदिएको मिलन विवाहमा रूपान्तरण भयो र अहिले हामी दुई बालबच्चाको बाआमा भएका छौं । यसलाई तिमी मिलाइदिएको बिहे भन्छौं या प्रेम विवाह ? , मेरा एक साथीको कथा हो यो । म उसको जिन्दगीको अँध्यारो जगत् देख्ने सामथ्र्य त राख्दिनँ तर मैले देखेसम्म उसको जीवन आज उज्यालो छ। कसैको मुहार देखेर अर्थात् लभ एट फस्ट साइट भएर हुने प्रेम सम्बन्धलाई हामी प्रायः प्रेम सम्बन्धको नाम दिन्छौं । हाम्रामा कतिपय प्रेमकथा भने त्योभन्दा भिन्न छन् । मेरी एक मित्र छिन् । रूपले सुन्दरी उनको बोली उस्तै मीठो छ । आधा दशकअघि कुनै व्यक्तिले उनलाई देख्यो र ऊ अति मोहित भयो । उनलाई केटा कुनै पनि कोणबाट मन परेन । तर केटाको जिद्दीका अघि उसको समेत केही लागेन । केटाले उनलाई पाउन केटीको बाउलाई दर्जनौं पटक फोन गर्यो । अनेकौं आफन्त परिचालन गर्यो । उसलाई नपाए म बाँच्दिनँ समेत भन्यो । विदेशी नियोगमा काम गर्ने त्यस केटाले अन्ततः बाजी मार्यो र मेरी मित्रलाई अन्माएरै छोड्यो । मित्रको केही पूर्व प्रेम सम्बन्धहरू अहिले पनि चलिरहे झैं बुझिन्छ तर पनि उनी बेखुसी छैनन् । उनका पति पनि खुसी नै देखिन्छन् । श्रीमती र आमा भएर दाम्पत्य र मातृअनुभव बटुलेका आधारमा म के भन्न सक्छु भने विवाहपूर्व धेरै अपेक्षा हुन्छ जीवन साथीसँग । हाम्रोजस्तो पुरुषप्रधान समाजमा महिलाका अपेक्षा पुरुषसँग बढी हुन्छ र त्यो स्वाभाविक पनि हो । तर मान्छेका सबै कथा बाहिर आउँदैनन् । बाहिर नआएका कतिपय वेदनाका कथा पनि मैले सुनेका छु केही मित्रका, जसले मलाई यी कथा नामै उल्लेख गरेर नभन्न कसम खुवाएका छन् । कलेज पढ्दा उनीहरूको गम्भीर माया, प्रेम रहन गयो र आखिर दुवै परिवारको सहमतिमा बिहे भयो । उनीहरूको वैवाहिक जीवन दुई वर्षसम्म गजबै रह्यो तर तेस्रो वर्ष उनीहरूमा असमझदारी देखिन थाल्यो । मेरी साथीको अनुसार असमझदारीको कारण थियो दुई परिवारको भिन्न आर्थिक अवस्था । मेरी साथीको परिवार सम्पन्न थियो भने पुरुषको हैसियत मध्यम वर्गीय । त्यहीकारण उनीहरूबीच आज सहज सम्बन्ध छैन । साथमा एउटा बच्चा भएको कारणले मात्र उनीहरू समाजका अगाडि लोग्नेस्वास्नीको सम्बन्धमा छन् । उनीहरूबीचको मनोमानिल्य कहिलेकाहीं सार्वजनिक रूपमा समेत प्रकट हुन्छ । कलेजका दिनमा एकैछिन भेट्न नपाउँदा छट्पटिने उनीहरू आज कसरी छुट्टिने भन्ने चिन्तामा छन् । पहिलेको सम्बन्धबाट पीडित दुवै नयाँ सम्बन्धको खोजीमा छन् । विवाहको चर्चा हुनेबित्तिकै प्रेम विवाह कि मागी विवाह भन्ने बहस चल्छ । मागी विवाह ठीक कि रोजी विवाहको बहस हुँदा म त भन्छु, रोजी विवाह, मेरैजस्तो । किनकि मैले मेरो मनको मान्छेसँग बिहे गरें र बिहे भएको दशक पुग्न लाग्दा पनि हामीबीचको सम्बन्धमा कुनै दरार आएको छैन । निश्चय नै, उमेर र अनुभवसँगै धेरै विषय बदलिएका छन् तर हामीबीच समझदारी छ, न्यानोपना छ । तर आम प्रेम विवाह मेरै विवाहजस्तो हुन्छ भनेर भन्न सकिँदैन । यस्तो किन हुन्छ भने कसैले फोटोमार्फत देखाएको व्यक्ति होस् या आफैंले लुकिलुकी हेरेको व्यक्ति वा आफूलाई प्रेम प्रस्ताव गर्न आएको दिलको राजा वा रानी, सबै संयोगले भेटिने पात्र हुन् । प्रेम होस् या मागी विवाह, आजका दिनमा हुने सबै विवाह संयोगका सम्बन्ध हुन् । फेरि विगतमा जस्तो परिवार र अभिभावकबाट जबर्जस्ती विवाह गरिदिने प्रचलन पनि हराएको छ । नेपाली गाउँबस्ती र सहरका केटा हुन् या केटी, ती आज विरलै कसैको करकापमा बिहे गर्छन् । त्यसो हुँदा मागी भए पनि र रोजी भए पनि सबै विवाहका स्वरूप र स्वभाव उस्तै हुँदै गएका छन् । पश्चिमाहरू भन्छन्, म्यारिज इज् मेड इन् हेवन अर्थात् विवाहको निर्णय स्वर्गमा गरिन्छ । पूर्वीयहरू विवाहलाई जन्मजन्मान्तरको सम्बन्ध मान्छन् । नमरी स्वर्ग देखिन्न भन्ने कहावतलाई मान्ने हो भने विवाह धर्तीमै हुन्छ । संसारमा हुने क्रिया विज्ञानमा आधारित छ । यद्यपि, कतिपय रहस्यलाई विज्ञानले पनि उद्घाटन गरिसकेको छैन । सहरमा लाखौं मान्छे थिए र लाखौंमध्येको एक युवकलाई मैले वरका रूपमा अपनाएँ । उनले वधूका रूपमा मलाई ग्रहण गरे । यसर्थ, बिहे विशुद्ध सांसारिक क्रियाकलाप र एक संयोग हो । दसौं वर्ष भावनात्मक र शारीरिक सम्बन्धमा रहेर समेत अन्त्यमा अरू व्यक्तिसँग नै जीवन बिताएका व्यक्तिसमेत हामीले देखेकै छौं । यसर्थ, बिहे संयोग नै हो र त्यस्तो संयोगलाई सम्भव भएसम्म दिगो, रमाइलो, हार्दिक र स्वस्थ बनाउनुपर्छ । तर परम्परागत सामाजिक संरचना र सोचका कारण अहिले पनि कतिपय विवाहको अन्त्य दुःखद् हुने गरेका छन् । तर त्यसको मतलब आधुनिक मान्यता बोक्नेबित्तिकै विवाहहरू सुखद हुन्छन् भन्ने होइन । हाम्रा बाउबाजेआमाबज्यैका पालामा तीनदशक नाघेका पुरुष पनि गोमा शर्माजस्ता सात वर्षका बालिका बिहे गर्थे । आफ्ना नातिनी समानका कलिला बच्चा बिहे गर्ने पुस्ताका व्यक्ति अहिले पनि कतिपय जिउँदै छन् । तिनै व्यक्ति आज आधुनिक खालका विवाह अथवा रोजी विवाहले समाज भाँडिएको तर्क गर्दैछन् । उनीहरूले त्यस्तो तर्क गर्नु अनौठो होइन । त्यो जमानाको तुलनामा आज विवाह वयस्क पुरुष र स्त्री दुवैका लागि एक रोमाञ्चक उत्सव हो । किनभने मागी होस् या रोजी, विवाहपूर्व अचेल केटाकेटीबीच राम्रो कुराकानी हुन्छ । भविष्यको बारेमा कसले के जानोस् तर वर्तमान र विगतका बारेमा विमर्श हुन्छ । अनिश्चित भए पनि भविष्यका योजनाका बारेमा विचार लेनदेन हुन्छ । यसर्थ, शिव शर्मा र गोमा ब्राह्मणीको पुस्ता छोडेर भौतिक फोटो अथवा फेसबुकका फोटो हेरेर, भेटेर र बातचित मात्र गरेर गरिने आजका धेरै विवाह हिजोका त्रासदपूर्ण विवाहका तुलनामा गजबै छन् । यसो भन्दै गर्दा हामीले के बुझ्नुपर्छ भने मागी विवाह वा भागी विवाहको चरित्र विस्तारैविस्तारै एउटै हुँदैछ । श्रीमती र आमा भएर दाम्पत्य र मातृअनुभव बटुलेको आधारमा म के भन्न सक्छु भने विवाहपूर्व धेरै अपेक्षा हुन्छ जीवनसाथीसँग । हाम्रोजस्तो पुरुषप्रधान समाजमा महिलाका अपेक्षा पुरुषसँग बढी हुन्छ र त्यो स्वाभाविक पनि हो । तर यस्तै अनुचित अपेक्षाका कारण धेरैका विवाहपछिको जीवन बिग्रेका छन् । सम्पत्ति, सामथ्र्य र सुखसयल आम नारीका अपेक्षा होलान् । पुरुषका पनि त्यस्ता अपेक्षा होलान् । सुन्दरता, भोग, रसरङ र समर्पण उनीहरूका अपेक्षा होलान् । यस्ता विषयहरू सधैं एकनास रहँदैन । जीवनमा कतिखेर आँधी आउँछ, कसलाई के पत्तो ? भर्भराउँदो जवानी, राम्रो कमाइ, उत्तम स्वास्थ्य समयसँगै बिग्रन सक्छ । उही ऊर्जा सधैंभर जीवनमा नहुन पनि सक्छ । त्यस्तै विवाहपूर्व भएका अनेक प्रेम सम्बन्धले पनि पछि जीवनभर लखेटेकोे पनि देखिन्छ, कतिको जीवन । एउटा व्यक्तिसँग जीवनका सुखद् होस् या दुःखद् सबै अवसरमा साथ दिने वाचा गरेपछि फेरि पनि पूर्वस्मृतिलाई सम्झिएर झोक्राउँदै पहिलाकै सम्बन्धमा अल्झनु किमार्थ राम्रो होइन । यद्यपि, विपरीत लिंगी मित्रहरूसँगको चियागफ र मित्रतालाई बिहे गर्नेबित्तिकै अन्त्य गर्नुपर्छ भन्ने सोच पुरानो र रद्दी सोच हो । यसर्थ, अति अपेक्षा र शंकाको भावना नराख्ने हो भने मागी होस् या भागी विवाह दुवै दुबोजस्तै दिगो हुन्छ । एकअर्काको उचित अपेक्षाको सदै सम्मान गर्ने र एकअर्कामा शंका नगर्ने हो जीवन सदैव सुखद हुन्छ । हामी जस्तो सोच्छौं, त्यस्तै जीवन जिउँछौं भन्छन् खप्तड बाबा ।"
राजनीतिका समस्या र गतिशक्तिहरू,"संविधानमा भएको व्यवस्थाअनुसार संविधानसभाले निर्माण गरेको संविधानबमोजिम पहिलो प्रतिनिधिसभा तथा मन्त्रिपरिषद् निर्माणको चरणमा राष्ट्र प्रवेश गरेको छ । त्यसपूर्व संविधान निर्माण गर्न नदिने, संविधान संशोधनको खेलबाट भर्खरै निर्माण भएको संविधानको वैधानिकताको तेजोबध गर्ने र राष्ट्रलाई द्वन्द्वको भुमरीमा राखिरहने खेलको लामो शृंखला छ । संविधान जारी हुनासाथ यसलाई जलाउने खेल घनीभूत रूपमा खेलियो, संविधानकै नाममा मन्टिभिडियो कन्भेन्सन र संयुक्त राष्ट्रसंघीय रिजोलुसनलाई टोकरीमा फ्याँक्दै नेपालको स्वतन्त्रतामा आघातसमेत गर्दै भारतीय परराष्ट्र मन्त्रालयले संविधानविरुद्ध विज्ञप्ति जारी गर्यो । नेपालभित्र आन्दोलन निर्माण गर्ने खुलेआम प्रयास विदेशी शक्तिहरूले गरे । नेपालको अखण्डतामाथि धावा बोलियो । हातहतियारसहित आन्दोलनमा आउन आह्वान गर्दै नौजना प्रहरीको हत्या गरियो । त्यतिले मात्रै पुगेन नेपालमाथि संविधान तुहाउने प्रयासले नाकाबन्दी गरियो । अर्थात् नेपाललाई धराशायी पार्न संविधानको प्रयोग गर्दै अघोषित अन्तर्राष्ट्रिय अभियानको निर्माण गरियो । नेपालबाट टुक्र्याएर तराईलाई भारतमा गाभ्नुपर्छ भन्ने लेख लेखाइए । सगरमाथामुनिबाट नेपालमा रेल ल्याउने चीनको योजना छ भनी प्रचार गरियो । युरोपेली युनियनले वक्तव्य जारी गर्दै नेपालको संविधान समावेशी नभएको आरोप लगायो । ब्रिटिस प्रधानमन्त्रीले भारतीय प्रधानमन्त्रीसँग मिलेर वक्तव्य जारी गर्दै नेपालको संविधानले तराईलाई अधिकारविहीन बनाएको आरोप लगाए । यी सबै अन्यायका विरुद्धमा नेपाली लडे । नाकाबन्दीमा औषधि अभावमा आफन्त मर्दा सहेर बसे । खान नपाउँदा भोकभोकै बसे । राष्ट्रियताका पक्षमा जनताले भोक र अभावसँग संघर्ष गरे । तर यिनै राष्ट्रका लागि बोल्ने जनताका आवाजलाई खोक्रो राष्ट्रवाद को उपमा दिँदै गालीगलौज गर्न थाले, केही राजनीतिक नेता र स्वघोषित विकल्पवादी । नेपाली संकुचित मानसिकताबाट वामपन्थीहरू बाहिर आए भने त्यसले कांग्रेसलाई पनि पुनर्संगठित गर्नेछ र नेपालमा राजनीतिक अस्थिरता समाप्त हुनेछ, अन्यथा दक्षिणपन्थी अनुदार शक्तिले नेपालमा टाउको उठाउनेछ । स्थानीय निर्वाचनमा जनताले एमालेलाई मत दिए । यो मत जनताले नाकाबन्दीको पीडाप्रति जाहेर गरेको समर्थन थियो । एमालेमा आठदस लाख सदस्य होलान् । उसले पाएको भोट पचासौं लाख थियो । तब नाकाबन्दीमा चुइक्क नबोल्ने बरू मधेस आन्दोलन जायज भन्दै मधेसी जनताका हित र कल्याणमा होइन, मधेसलाई पेवा बनाउन पाउनुपर्छ भनी दाबी गर्ने केही व्यक्तिका पक्षमा बोल्नेहरूले सम्पूर्ण जनताका चाहना लाई खोक्रो राष्ट्रवाद भन्दै जनताको अपमान गर्ने प्रयास गरे । जनताको देशभक्ति खोक्रो राष्ट्रवाद थिएन । के नेपाली अल्छी भएर नेपालको विकास नभएको हो ? इतिहास हेरौं । २०२० सालपछाडि नेपालमा विकासका नाममा विदेशीले स्थानीय बाली बिरुवा सिध्याइदिए । गोबर मल होइन, युरिया हाल्नुपर्छ भनी सिकाए । पहाडमा फल्ने थापाचिनी धानको ठाउँमा विकासे धान दिए । सबै मौलिक वस्तु समाप्त पारिदिए । अहिले हाम्रो केही छैन । सबै उनीहरूसँग किन्नुपर्छ । हामीलाई जमैका बनाइदिए । अहिले उनीहरू नै भनिरहेका छन् । नेपालको चियामा विष छ । नेपाली महमा विष छ । नेपाली फलफूलमा विष छ । त्यसैले अर्गानिक चाहियो । यो नेपाल समाप्त गर्ने षड्यन्त्र नभएर के थियो ? २०४६ सालको आन्दोलनपछाडि कांग्रेसले एकलौटी सत्ता प्राप्त गर्यो । तब उसले समस्या वा गरिबीविरुद्ध लड्ने काम गरेन बरु बिदेसिएका विद्वान्हरू ल्यायो देशको विकास गर्न । उनीहरूले नवउदारवाद ल्याए, विकासको ढाँचाका रूपमा । उनीहरूले जुटमिल, चिनी कारखाना, सुर्ती कारखाना, कपास कारखाना र कागज कारखाना बन्द गरे । परिणामस्वरूप तराईका जनता उत्पादनहीन भए । उनीहरू भोकमरीको सिकार भए । के यो नेपालविरुद्धको षड्यन्त्र थिएन ? त्यसपछि सुरु भयो द्वन्द्व र विदेश पलायन । नेपाली गरिब जनताको करबाट पढेकालाई पश्चिमी देशहरूले डीभी र पीआर दिएर पश्चिम लगे । अर्धशिक्षित र अशिक्षितलाई अरबको गर्मीमा पश्चिमी विदेशी कम्पनीको लगानीमा खुलेका मालिकहरूको सेवामा लगियो । यो चौतर्फी शोषणको वातावरण के षड्यन्त्र थिएन ? त्यसपछि द्वन्द्व रूपान्तरणको नाममा विदेशी गैरसरकारी संस्थाको शासन नेपालमा सुरु भयो । शिक्षा नीति बनाउने तर विदेशी कार्यान्वयन गर्ने, विदेशी गैरसरकारी संस्था र उनीहरूका खेलमा नाच्ने नेपाली गैरसरकारी संस्था । सर्वोच्च अदालतमा पैसा विदेशीकोकानुन मन्त्रालयमा पैसा विदेशीको अनि विज्ञ पनि विदेशी नै । अर्थात् देशभित्र सबै नेपाली जनता पनि विदेशी मालिकका खेताला । त्यसबाट जन्माइयो संविधानमा जातीयता, क्षेत्रीयता, गालीगलौज र अनेकौं अराजकता । के यो षड्यन्त्र थिएन ? यी सबै ताण्डव अहिलेसम्म आइपुग्दा विदेशीको खुला हस्तक्षेप, बहुराष्ट्रियता, जातीयता, धार्मिक द्वेषका घटना र नेपाली संस्कृतिमाथि खुला चुनौतीका रूपमा देखिएका छन् । यस्ता विषयको विरोध गर्दा आरोप लाग्छ खोक्रो राष्ट्रवाद । अहिलेको निर्वाचनमा यिनै विषयवस्तु थिए । केपी ओलीले यी कुरालाई उठाएकै हुन् । त्यसैले उनलाई आरोप लाग्यो खोक्रो राष्ट्रवादी । उनले ग्यासको कुरा उठाए, उनलाई हँसीमजाक बनाइयो । उनले रेलको कुरा गरे बबरमहलमा कागजको रेल बनाएर मानिस हँसाउने कार्य गरियो । उनले चीनसँग सम्झौता गरे, उनलाई भारतविरोधी भनेर गाली गरियो, तर यी गालीबाट अन्ततः जनताको पीडामा नुन छर्किएको हुन्छ भन्ने कर्पोरेट पत्रकारिता र एयरपोर्टमै जीवन बिताउने बौद्धिकताले बुझेन । अनि एउटा कथित वैकल्पिक राजनीति भित्याइयो । भनियो गरिबले राजनीति गर्नु हुँदैन, राजनीति गरिबको हातमा गयो भने उसले सपना देखेकै हुँदैन । विकास भनेको चिल्लो सडक हो । विकास जान्न त अक्सफोर्डमा पढेको हुनुपर्छ । अंग्रेजीमा कुरा गर्न जान्नुपर्छ । यस्तैयस्तै । यसले पनि भावनाका कुरा गर्दै विलियम ले दिएको ज्ञानको प्रयोग गर्दै सम्भ्रान्तका पक्षमा यही देशमा बसेर केही गरिरहेकालाई प्रहार गर्यो । आधुनिकता राजनीतिको लक्ष्य हुन्छ, तर आधुनिकता थोरैको हित, विदेशीको हित, राष्ट्रमा अराजकता, संस्कृतिमाथि प्रहार होइन । आधुनिकता रूपान्तरण हो, समृद्धिका लागि । यसै परिप्रेक्ष्यमा यसपटकको निर्वाचनमा केपी ओलीका सपना र कथित अमूर्त विकल्प को खोजीका बीचमा प्रतिस्पर्धा भयो । नेपाली कांग्रेसले न सपना न त विकल्पको खोजी गर्यो । उसले प्रहारको राजनीति मात्र गर्यो । ३० वर्षदेखि लोकतान्त्रिक बहुदलीय राजनीति गर्दै आएको वामपन्थी शक्तिमाथि प्रहार गर्यो। उसले कांग्रेस बाहेक अरूले लोकतन्त्रमा उपस्थिति नै देखाउनु हुँदैन भन्ने रणनीति लियो । यो कांग्रेसको नेतृत्वको असफलता थियो । अनि जसले विकल्पको कुरा गरे, उनीहरूसँग आफ्ना मनोगत चाहना थिए, सपना नै थिएनन् । त्यसैले यसपटकको निर्वाचन जनताविरुद्ध राज्यसत्ताबीचको प्रतिस्पर्धा बन्न पुग्यो । नेपाली समाजलाई क्षत्विक्षत् बनाइएको छ । सबै किसिमका व्यवसायमा अराजकता र अनुशासनहीनता मौलाएको छ । जातीयता र धार्मिक विभाजनले परिवार र समाज विभाजित बनाइएको छ । राष्ट्रका सबै संस्था भताभुंग बनाइएका छन् । अर्थात् नेपाललाई असफल राज्य बनाउने धेरै योजना सफल बनाइएका छन् । राष्ट्रलाई प्रतिक्रियाहीन बनाइएको छ । कुनै एउटा व्यक्ति देशको विखण्डनको नारा लिएर युरोप पुग्छ, तर सुरक्षा निकाय ऊ कसरी गयो, उसलाई कसले पैसा दियो खोज्न सक्दैन । देशमा ६४ जनाको मन्त्रिमण्डल छ । मन्त्रीहरू राज्यका सुविधा बेरोकटोक प्रयोग गर्दै निर्वाचनमा लागेका छन् । कुनै आचरणका प्रश्नले उनीहरूलाई रोक्दैन । उम्मेदवार बमबाट घाइते हुन्छन्, सरकारमा जवाफदेहिता हुँदैन । भ्रष्टाचार मौलाएको छ । त्यसलाई रोक्ने कुनै योजना छैन । अर्थात् अब बन्ने सरकारलाई पनि सजिलो छैन । वाम गठबन्धनका बाहिरी र भित्री समस्या छन् । देशभित्र राज्यका प्रत्येक निकायमा भ्रष्टाचार र विदेशी खेललाई प्रोत्साहित गर्ने ठूलाठूला ढाडेहरू छन् । डीभी र पीआर लिएका कर्मचारी छन् । विदेशीको चाहनापूर्ति गर्ने राष्ट्रको विरुद्धमा जेसुकै गर्ने विदेशीका एजेन्टहरू छन् । नेपाललाई अस्थिर र संक्रमणको हिलोबाट बाहिर निक्लन नदिने अन्तर्राष्ट्रिय रणनीतिका योजना छन् । नेपाली अर्थशास्त्रीले अहिलेसम्म झुक्याएर, नेपालमा गरिबी घटेको देखाए पनि नेपालका ५० प्रतिशतभन्दा बढी जनता दुई छाक खान नसक्ने अवस्थामा छन् । देशको उत्पादन प्रणाली तहसनहस भएको छ । उद्योगहरू धराशायी बनाइएका छन् । चाउचाउले धान उत्पादन प्रणालीलाई प्रतिस्थापित गरेका छन् । विश्वविद्यालय गफाडीका अड्डामा परिणत भएका छन् । त्यहाँभित्र राजनीतिको आडमा भ्रष्टाचार गर्नेको बाहुल्य छ । फेरि दलमा नेताहरूका वरिपरि आसेपासे जतिबेला पनि बसिरहन्छन् । विज्ञ पनि आसेपासे, नेता पनि आसेपासे र सहयोगी पनि आसेपासे नै हुनुपर्ने चलन प्रत्येक दलभित्र मौलाएको छ । यी आसेपासेमध्ये केहीलाई सधैं जागिर चाहिन्छ । यी अनुसन्धान र अध्ययनविना त्यत्तिकै विद्वान् भइरहन्छन् । गुट र उपगुटको समस्या पनि सानो छैन । अनि राज्यको सुविधा लिएर ठूलो देखाउने प्रचलन पनि सानो समस्या छैन । पैसाले सानसौकात किन्न सकिन्छ । कांग्रेसमा लागेको एउटा क्यान्सर त यही हो । यही क्यान्सर अब वामपन्थीमा पनि उत्तिकै मौलाउँदैन भन्ने छैन । यी दुईखाले समस्याको समाधान कसरी गर्छ होला वाम गठबन्धनले ? त्यो त सरकार बनेपछि त्यसको स्वरूप हेर्दा नै, पहिलो दिनै थाह हुने नै छ । तर जनता चाहन्छन्, अब बन्ने सरकारले आसेपासे होइन, विज्ञहरू प्रयोग गरोस्, अनुसन्धान र अध्ययन गर्ने निकायहरूलाई पहिला सुदृढ गरोस्, विनासंकोच समाजवादी बाटो अवलम्बन गरोस् । चीन र भारतसँगको सम्बन्धलाई सन्तुलित र भरपर्दो बनाउन सयौं विज्ञहरूलाई विचारविमर्शमा उतारोस् । एउटा भरपर्दो सरकार बनोस् । के यसो गर्न सजिलो छ ? छैन, तर यो असम्भव होइन । नेताहरूमा भावनाले भरिएको मुटु हुनु हुँदैन भनिन्छ । नेताले तथ्य र तर्कका आधारमा राष्ट्रको सेवा गर्छ । नेपाली वामपन्थी नेतामा यो यथार्थ प्रकट भयो भने नेपाली समाजले समाजवादको बाटो समात्न सक्नेछ । त्यसैले सबैभन्दा पहिला उसले उत्पादनशीलताका लागि गाउँगाउँमा उत्पादक दस्ता निर्माण गर्नुपर्छ । सहकारीको ६ खर्ब संकलित पुँजीलाई कृषि र साना उद्योगामा लगाउनु आवश्यक छ । सरकारले कृषि बजारको निर्माणद्वारा अर्बौंको स्वच्छ तरकारी, खाद्यान्न र मासुको बजार निर्माण गर्न सक्नुपर्छ । त्यसले गाउँमा बेरोजगारी नियन्त्रण गर्नेछ । त्यसले युवा पलायनलाई निषेध गर्नेछ । सरकारले विराटनगर र बुटवललाई औद्योगिक राजधानी, चितवनलाई आर्थिक राजधानी र वीरगन्जलाई वित्तीय राजधानीको रूपमा अधिकार प्रत्यायोजन गर्नुपर्छ । मन्त्रीहरू र मन्त्रालयहरू काठमाडौंकेन्द्रित हुन निषेध गर्नुपर्छ । विकासको आधार शिक्षा हो । कार्यकारी अधिकारसहितको शक्तिशाली शिक्षा आयोग निर्माण गरी विश्वविद्यालयहरूको उद्धार गर्नुपर्छ । पार्टीका कार्यकर्ता होइन, शिक्षाविद् र शिक्षा योजनाकारलाई विश्वविद्यालयको नेतृत्व दिनुपर्छ । पहाडमा जताततै डोजर लगाउन बन्द गरेर जमिन प्रयोग को नीति तत्काल घोषणा गर्नुपर्छ । राष्ट्रका महत्वपूर्ण सहरहरूको आधुनिकीकरणका लागि एकीकृत योजना सुरु गर्नुपर्छ । जब सरकारले यसो गर्न खोज्छ, सबै किसिमका माफिया एकैपटक सरकारमाथि खनिनेछन् । विदेशी शक्ति, विदेशी गैरसरकारी संस्था, माफिया र अपराधीको गठबन्धन तयार हुनेछ सरकारविरुद्ध । यसलाई कतिपय राजनीतिक दलले काँधमा हाल्नेछन् । वाम गठबन्धन फुटाउने प्रयास पहिलो रणनीति हुनेछ । कांग्रेसलाई निरपेक्ष विरोधमा उतार्ने रणनीति दोस्रो हुनेछ । अपराधका शृंखला तयार पार्ने तेस्रो रणनीति हुनेछ । वाम गठबन्धनलाई माफियाद्वारा समात्ने रणनीति सँगसँगै लागू हुनेछ । नेपालको राजनीति भविष्यमा वामपन्थीहरू रहने र नरहने अबको सरकारको सफलता वा असफलतामा निर्भर रहनेछ । नेपाली संकुचित मानसिकताबाट वामपन्थीहरू बाहिर आए भने त्यसले कांग्रेसलाई पनि पुनर्संगठित गर्नेछ र नेपालमा राजनीतिक अस्थिरता समाप्त हुनेछ, अन्यथा दक्षिणपन्थी अनुदार शक्तिले नेपालमा टाउको उठाउनेछ । हाइलाइट नेपाली संकुचित मानसिकताबाट वामपन्थीहरू बाहिर आए भने त्यसले नेपाली कांग्रेसलाई पनि पुनर्संगठित गर्नेछ र नेपालमा राजनीतिक अस्थिरता समाप्त हुनेछ, अन्यथा दक्षिणपन्थी अनुदार शक्तिले नेपालमा टाउको उठाउनेछ ।"
वाम सफलताका कारण,"मंसिर १० र २१ गते भएको प्रतिनिधिसभा र प्रदेशसभा चुनावमा एमाले र माओवादी केन्द्रको नेतृत्वमा बनेको वाम गठबन्धनले प्रतिनिधिसभातर्फ बहुमत ल्याउने निश्चित भइसकेको छ । वाम गठबन्धन पक्षधरले अपेक्षा गरेको तर प्रतिपक्षका लागि आश्चर्य बनेको यो परिणाम आउनुका कारणबारे अहिले अनेक कोणबाट विश्लेषण भइरहेका छन् । समानुपातिकतर्फको परिणाम आएर नयाँ सरकार नबन्दासम्म थप चर्चा र विश्लेषण भइरहनेछन् । सबैभन्दा पहिला, कांग्रेस आश्चर्यमा पर्नुका कारण खोतलौं । चुनावपूर्व कांग्रेसको नेतृत्व र शुभेच्छुकले एमालेको मत माओवादी र माओवादीको मत एमालेमा पूरै सर्ने विश्वास गरेका थिएनन् । स्थानीय चुनावमा माओवादीसँग गठबन्धन गर्दा कांग्रेस र माओवादीबीच पूरै मत हस्तान्तरण हुन नसकेका कारण कांग्रेस पंक्तिले यस्तो सोच्नु स्वाभाविक थियो । एमाले र माओवादीबीच नेतृत्व तहमा मात्र नभएर स्थानीय तहमा पनि तीक्त सम्बन्ध रहेकाले दुई पार्टीबीचको गठबन्धन प्रभावकारी नबन्ने तथा त्यसको फाइदा आफूले पाउने आशा कांग्रेसले गर्नु अस्वाभाविक थिएन । अर्कोलाई कमजोर नपारी आफ्नो उन्नति नहुने एमाले र माओवादी नेतृत्वले नबुझेको भए तथा त्यसअनुसार रणनीति निर्माण नगरेको भए सायद कांग्रेस वृत्तमा सोचेजस्तै परिणाम आउने थियो । त्यसैले गठबन्धनका निर्माताले सकेसम्म धेरै मत हस्तान्तरण गर्ने तयारी गरेका थिए । त्यसका लागि उनीहरूले ६ बुँदे सहमतिमा चुनावलाई भन्दा पार्टी एकतालाई बढी महत्व दिए । नेताहरूले पनि लेख र अन्तर्वार्तामार्फत चुनावलगत्तै पार्टी एकता हुने विचार सम्प्रेषण गरे । यसले सशस्त्र र शान्तिपूर्ण दुई भिन्न बाटोबाट आएको भए पनि माओवादी र एमालेका कार्यकर्तामा गठबन्धन चुनावका लागि मात्र बनेको नभएर पार्टी एकताकै तयारी भएको र चुनावलगत्तै एउटै पार्टी निर्माण हुने विश्वास जगायो । यसले गठबन्धनको अर्को पार्टीलाई मत दिएर जिताउँदा पनि सरकार निर्माण र सञ्चालनमा कुनै धोका नहुने मनोविज्ञान बन्यो । त्यो मनोविज्ञानलाई थप बलियो बनाउन एमाले र माओवादी नेतृत्वपंक्तिले व्यावहारिक योजना पनि तयार पार्यो । जसअनुसार उम्मेदवारी मनोनयन दर्तालगत्तै दुवै पार्टीका अगुवा कार्यकर्ताको संयुक्त जिल्ला भेला बोलाउन लगाइयो । गाउँदेखि टोल कमिटीसम्मका छुट्टाछुट्टै बैठक र भेला गराउनुको साटो एकैपटक संयुक्त बैठक र भेला गरी एकीकृत चुनाव परिचालन कमिटी बनाइयो । गठबन्धनका पार्टीले छुट्टै बैठक र भेला नगरेकाले दुवै पार्टीका कार्यकर्तामा अविश्वास र अन्तर्घात हुन पाएन । ओलीको लोकप्रियताकै कारण समानुपातिक मतगणनामा पनि एमालेले कांग्रेसलाई पछि पारिरहेको देखिएको छ । ओलीको नेतृत्वमा पाँच वर्षका लागि स्थिर सरकार बनोस् भन्ने आम मतदाताको चाहना देखिन्छ । दुवै पार्टीबीच व्यावहारिक एकता कतिसम्म बलियो पार्ने व्यवस्था गरियो भने चुनावी अभियानको क्रममा दुवै पार्टीका नेता कार्यकर्ता एकै घरमा बसे, एउटै भान्सामा खाए र प्रतिनिधिसभा र प्रदेशसभाका उम्मेदवार फरकफरक पार्टीका भएका ठाउँमा चुनावी खर्च पनि संयुक्त कोष बनाएर गरियो । यसअघिका चुनावमा उम्मेदवारको गुटका कार्यकर्ता मात्र अभियानमा परिचालित हुने गरेकोमा दुई पार्टीबीचको गठबन्धनले अविश्वास र अन्तर्घात नहुने यस्तो शैली कार्यान्वयन गराएको थियो । यस्तो रणनीति अपनाइएको भए पनि मतपरिणामले कयौं ठाउँमा दुई पार्टीका मत एकअर्कामा सरेको देखाएन । नेतृत्वले गरेका व्यवस्था कडारूपमा लागू नगरिएकाले ती ठाउँमा अपेक्षित परिणाम नआएका हुन् । दुई पार्टीबीच विगतमा रहेको शत्रुतापूर्ण सम्बन्धलाई सामान्यीकरण गर्न नसक्नु अर्काे कारण हुन सक्छ । त्यसो त, मत सरेका ठाउँहरूमा पनि गठबन्धनको दिगोपन र पार्टी एकताबारे प्रशस्तै आशंका गरेको देखियो । खासगरी, माओवादी केन्द्रले विगतमा अनेकौं गठबन्धन गर्दै तोड्दै गरेकाले फेरि पनि उसले त्यस्तै गर्ने आशंका एमाले मतदातामा देखिन्थ्यो । दुई पार्टीका नेतृत्व र कार्यकर्ताबीच तीक्तता रहे पनि समर्थक, शुभचिन्तक र मतदातामा वामपन्थी एक हुनुपर्ने मनोविज्ञान थियो, जुन गठबन्धन निर्माण र यसको सफलताको प्रमुख आधार थियो । माओवादीसँग गठबन्धन नगर्दा उसले कांग्रेससँग गठबन्धन गर्ने र त्यसो हुँदा आफ्नो बहुमत नआउने एमालेको चिन्ता थियो । एक्लै चुनाव लड्दा कमजोर बनिने तर कांग्रेससँगको गठबन्धन नफाप्ने माओवादीको अनुभव यो गठबन्धन निर्माणको अर्को प्रमुख कारण थियो । यस्तो अवस्थामा बनेको बाम गठबन्धनले अख्तियार गरेको रणनीति र शैलीले वामपन्थी नमिलेकाले विपक्षले मौका पाएको मानेर चिन्तित मतदातालाई हर्षित र उत्साहित बनायो । तर यस्ता कार्यकर्ता, समर्थक र मतदाता पनि थिए, जो द्वन्द्वकाल र त्यसपछिका घटनामा एकअर्काबाट पीडित थिए । खासगरी माओवादीबाट पीडित एमाले कार्यकर्ता र समर्थकलाई माओवादीमा मत दिलाउनु गठबन्धनको चुनौती थियो । उनीहरूका सामू माओवादीका उम्मेदवारलाई कञ्जुस्याईं नगरी सार्वजनिक वा व्यक्तिगतरूपले माफी माग्न लगाइयो । त्यसपछि विगतलाई सम्झेर रुनु वा आक्रोशित हुनुभन्दा वामपन्थी सरकार बनाउन पीडक नै भए पनि मत दिन उनीहरूलाई एमालेका नेताहरूले अनुनय गरे । यस्ता अनेकौं प्रयासका कारण धेरैले अनुमान र विश्वास गर्न नसक्ने गरी एमाले र माओवादीको मत एकअर्कामा सरेर यस्तो परिणाम आएको हो । वाम गठबन्धनले गरेका यी सबै प्रयास गोप्य थिएनन् । तर महासंग्राम मानिने चुनावमा विपक्षले गरेका यी प्रबन्ध र त्यसले ल्याउने परिणामलाई कांग्रेस नेतृत्वपंक्तिले आकलन गर्न सकेन । यो निश्चित हो कि यस्ता रणनीतिका कारण मात्र वाम गठबन्धनले यो आकारमा विजय प्राप्त गरेको होइन । गठबन्धन निर्माणलाई स्थिर सरकार र समृद्ध नेपाल निर्माण को उद्देश्यसँग जोडिएको थियो । समृद्धि प्राप्त गर्न नसक्नुको एउटा महत्वपूर्ण कारण बारम्बार सरकार परिवर्तन हुनु हो भन्ने बुझेका वाम र आम मतदातालाई एमाले र माओवादी गठबन्धनको यो सुन्दर र मुख्य नाराले आकर्षित गर्नु स्वाभाविक थियो । समृद्धिको नाराका अघि कांग्रेसले लगाएको वामपन्थीको सरकार आए लोकतन्त्र रहँदैन भन्ने नारा फिका भयो । २०४६ देखि एमाले कांग्रेसभन्दा कुनै पनि हिसाबले प्रश्न उठाउन नसकिने गरी लोकतान्त्रिक पद्धतिमा समाहित र सक्रिय रहेको तथा माओवादी पनि २०६२ पछि लोकतान्त्रिक पद्धतिको अंग बनिसकेको सन्दर्भमा कांग्रेसको त्यो नाराले जनमानसलाई प्रभाव पार्न सकेन । एमाले अध्यक्ष केपी ओली प्रधानमन्त्री हुँदा भारतीय नाकाबन्दीको डटेर सामना गरेको तथा चीनसँग व्यापार र पारवहनलगायत महत्वपूर्ण सम्झौता गरेर नेपालका लागि उत्तरको विकल्प खोलेको सम्झना मतदातामा बलियो बनेर रहेको थियो । यही कारण थियो, कयौं ठाउँमा कांग्रेस र माओवादीबीच गठबन्धन हुँदा पनि गत स्थानीय निर्वाचनमा एमाले पहिलो पार्टी बनेको थियो । ओलीको लोकप्रियताकै कारण समानुपातिक मतगणनामा पनि एमालेले कांग्रेसलाई पछि पारिरहेको देखिएको छ । अहिले गठबन्धनले यो मात्रामा विजय पाउनुमा ओलीको नेतृत्वमा पाँच वर्षका लागि स्थिर सरकार बनोस् भन्ने आम मतदाताको चाहना प्रमुख कारण देखिन्छ । वाम गठबन्धनले यो निर्वाचनको लडाइँ जित्न स्पष्ट लक्ष्य र योजना, विजयी मनोविज्ञान तयार गर्नेलगायतका तयारी गरेको थियो । तर कांग्रेस यी सबैबाट बेखबर थियो र उसको तयारी पनि प्रभावकारी थिएन । वाम गठबन्धनको मत पूरै हस्तान्तरण हुँदैन भन्ने गलत विश्वासको आधारमा कांग्रेस चुनाव लडेकाले पनि उसको पराजय तथा वाम गठबन्धनको विजय भएको देखिन्छ ।"
कांग्रेस नेतृत्वको असफलता,"चारपटक प्रधानमन्त्री भइसकेका शेरबहादुर देउवालाई पाँचौंपटक प्रधानमन्त्रीको रूपमा उतारेर निर्वाचनमा गएको नेपाली कांग्रेसले ऐतिहासिक पराजय भोग्यो । देउवाको असामयिक सत्तारोहण र नेतृत्व पूर्णरूपले असफल भएको आज आएर मात्र प्रमाणित भएको छ । देउवाका कतिपय कदम उनकै दलभित्र अधिनायकवादी चरित्रका देखिएका छन् । यो आलेख तयार पार्दासम्म देउवाले पराजयको जिम्मेवारीसमेत लिएका छैनन्, जुन लोकतन्त्रको न्यूनतम मर्यादा हो । आफ्नो नेतृत्वमा सरकार बनाउने नारामा पहिलोपल्ट निर्वाचनमा गएका देउवा अनुमोदन भएनन् । पार्टी अध्यक्षकारूपमा देउवाले सामूहिक निर्णय लिएको देखिएन । कतिपय महत्वपूर्ण निर्णयमा देउवाका दलका युवा नेताले विमति जनाएको देखिएको छ । गगन थापा जस्ता जीवनको सम्पूर्ण ऊर्जा दलमा लगाएका कार्यकर्ताले देउवाका निर्णय छापाबाट थाहा पाउनुको पीडा अझै व्यक्त गरेका छैनन् । झापा १ मा प्रदेशसभामा वाम गठबन्धनभन्दा कांग्रेसको करिब १३ हजार मत कम भएको अवस्थामा कांग्रेसका उम्मेदवार विश्वप्रकाश शर्मा करिब तीन हजार मतले मात्र पराजित भएका छन् । यो शर्माको पराजय होइन, कांग्रेसको पराजय हो । यसको जिम्मा कसले लिने ?२०४८ सालदेखि लगातार वाम वर्चश्व रहेको झापामा वाम वर्चस्व कायम छ, तर कैलालीमा कांग्रेसको संगठन किन ध्वस्त भयो? मोरङमा कांग्रेसको पराजयको कारण के हो ? पञ्चायतदेखि अहिलेसम्म कांग्रेसलाई जीवितै राख्ने कार्यकर्ताको अवमूल्यन गरेर आरजू देउवालाई निर्वाचनमा उतारियो, किन ? एक सामान्य नागरिकसँगको संवादमा एक अन्तर्वार्तामा देउवाले तपाईं बर्ता बोल्दै हुनुहुन्छ भनेर झपारेका थिए । राष्ट्रप्रमुखले नागरिकको आदर र सम्मान गर्नुपर्छ भनेर सल्लाह दिने देउवाको कुनै सल्लाहकार भएन । सोही अन्तर्वार्तामा देउवाले प्रश्नकर्तालाई जबर्जस्ती गर्न पाइन्छ ? भनेर प्रतिप्रश्न गरेका थिए । सार्वभौमसत्ताका मालिक जनताले आफ्नो प्रश्नको जवाफ कुनै न कुनै रूपमा लिएरै छोड्छन् । जनताले त्यो प्रश्नको मार्मिक रूपले जवाफ लिए, क्षति कांग्रेसलाई भयो । संविधानसभामार्फत लेखिएको संविधान मात्र स्वीकार्य हुन्छ भनेर युद्धमा गएका पुष्पकमल दाहालले पहिलो संविधानसभामा प्रधानमन्त्री बन्ने मौका पाए, एमालेका दुईजना प्रधानमन्त्री भए, माओवादीकै अर्का नेता डा बाबुराम भट्टराई प्रधानमन्त्री भए, संविधान बनेन । अन्ततः दोस्रो संविधानसभा निर्वाचन हुनुपर्यो र नेपाली जनताले सुशील कोइरालालाई ठूलो दलको नेताको रूपमा अनुमोदन गरे । निर्वाचनमा पराजित भए पनि आफ्नो दलमा एउटा थिति बसाल्ने सुअवसर देउवालाई प्राप्त भएको छ । त्यो हो निर्णायक भूमिकामा नरहने गरी सभापति पदबाट राजीनामा दिने । गुटउपगुटको वास्ता नगरी क्षमताका आधारमा कार्यवाहक अध्यक्षको नियुक्ति गरिदिने । जनताको हृदयमा बस्ने योभन्दा उपयुक्त मौका अब देउवासँग सायद नहोला । फलानोढिस्कानो खालको विश्लेषक नभएर स्वतन्त्र विश्लेषक नेपालले पाएको दिन इतिहासमा चारवटा महत्वपूर्ण कुरा लेखिएलान्, जसको उपयोग कांग्रेसले गर्न सकेन । पहिलो, गणतन्त्रको स्थापनामा गिरिजाप्रसाद कोइरालाको भूमिका, दोस्रो, संविधान निर्माणमा सुशील कोइरालाको भूमिका र उनले केपी ओलीलाई संविधानको सर्तमा राखेको प्रधानमन्त्रीको प्रस्ताव, तेस्रो ओलीसँग वाक्युद्धमा रहेका मधेसवादी दलसँगको सार्थक वार्ता र चौथो, संविधान कार्यान्वयनको लागि तीनवटा महत्वपूर्ण निर्वाचनको समापन । यदि यसबीचमा कांग्रेसले केही मूर्खतापूर्ण र अलोकप्रिय कदम नचलेको भए यी मुद्दा कांग्रेसका लागि पर्याप्त थिए । संविधान निर्माणपश्चात् सुशील कोइरालाबाट सरकार निर्माणका सम्बन्धमा एक गलत निर्णय भयो । कांग्रेसले त्यसको समीक्षा आजसम्म गरेको छैन । कालान्तरमा कांग्रेसको नेतृत्वमा आएका देउवाले आफू सत्तामा जानेसिवाय अरू कुनै मुद्दा देखेनन् । औचित्य पुष्टि नगरी ओलीको सरकार ढाल्नु कांग्रेसको अर्को कमजोरी थियो । निर्वाचनको पूर्वसन्ध्यामा सरकारको नेतृत्व गर्ने मौका मिलेको बेला त्यो कसले गर्ने भन्ने विषयमा कांग्रेसले छलफल गरेन । देउवा स्वयं सत्ताका लागि तत्पर भए । त्यो अनुचित कदम हो भन्ने सायद देउवाले सुन्न चाहेनन् । कदम सही नै भए पनि अलोकप्रिय कदम निर्वाचनअघि चाल्नु मूर्खता हुन्छ । कांग्रेसले प्रतिपक्षमा बसेर वा पुष्पकमल दाहालकै नेतृत्वमा निर्वाचनमा जानु उचित हुन्थ्यो । लोकमानसिंह कार्की प्रकरणमा देउवा मौन रहे । प्रहरी नेतृत्वको चयनमा गृहमन्त्रीले राजीनामासम्म दिए, तर त्यो विमतीलाई ढाकछोप गरियो । त्यसैमा सुशीला कार्कीलाई महाभियोग लगाइयो र फिर्ता लिइयो । देउवाले दाहालसँग स्थानीय निर्वाचनमा एउटा विवादित सम्झौतासमेत गरे । स्थानीय निर्वाचनको बीचैमा देउवाको सत्तारोहण भयो । सरकार बनाउनसमेत देउवाले ४९ दिन खेर फाले, त्यसपछि बनेको मन्त्रिपरिषद्को आकार भद्दामजाक भयो । कतिपय आफ्नै दलका योग्यलाई पाखा लगाएर देउवाले अक्षमताको अर्को परिचय दिए । यी हुन् निर्वाचनको मुखमा गरिएका देउवाका निर्णय जसको प्रतिरक्षा गर्न कार्यकर्तालाई सजिलो थिएन । उता स्थानीय निर्वाचनको आँकडामा टेकेर ओलीले बजारमा उपलब्ध दाहाललाई अस्वीकार गर्नै नसक्ने एउटा प्रस्ताव राखे । दाहाल बजारमा उपलब्ध छन् भन्ने पाठ ओलीले देउवाबाटै सिकेका हुन् । वाम गठबन्धन बनिसकेपछि पनि लोकतान्त्रिक कित्ताको भोट आकर्षित गर्ने ठाउँ बाँकी थियो । माओवादीको हत्या, हिंसाको सिकार एमाले पनि भएको छ । ओली त्यस विद्रोहका एक प्रमुख आलोचक हुन् । त्यसैले नातावाद, कृपावाद, वंशवादका आधारमा उम्मेदवार चयन गर्नु उपयुक्त थिएन । उता वामले नयाँ ढाँचामा एकीकृत भएर निर्वाचनमा जाने निर्णय गरे, यता कांग्रेसले त्यही पुरानै ढर्रामा । ४० प्रतिशत स्थान माओवादीलाई दिँदा ओलीलाई व्यापक असजिलो भएको थियो । त्यति असजिलो कांग्रेसले खेप्न सकेन । आरजू देउवाका लागि कतिपय अन्यलाई असहज समायोजन गरियो । निर्वाचनमा जनतालाई तरंगित पार्ने, उत्साहित पार्ने र कांग्रेसले आर्थिक क्रान्तिको सुरुआत गर्छ भन्ने कुनै नारा कांग्रेसले तय गर्न सकेन । प्रकाशमान सिंह, रामचन्द्र पौडेल र देउवा सबै प्रधानमन्त्रीको रूपमा प्रस्तुत भए, आआफ्नै डम्फू बजाउँदै । वाम गठबन्धनको भयले कांग्रेसका नेता आफ्नै क्षेत्रमा केन्द्रित भए, रक्षात्मक भए ओलीले त्यस भयको पूर्ण लाभ लिए । ओली देउवालाई परास्त गर्न डडेलधुरामै पुगे । कृष्णप्रसाद सिटौलालाई हराउन एमालेले उम्मेदवार नै दिएन । विमलेन्द्र निधिलाई हराउन साँठगाँठ गरे । निर्वाचनको मुखमा सत्तामा गएर कुशासनको भारी कार्यकर्ताको पिठ्युँमा राखेर पनि बर्दियामा वामदेवलाई पराजित गरेर सञ्जयकुमार गौतम निर्वाचित भएका छन् । एमालेको सम्पूर्ण शक्ति लगाएर गगनलाई गलाउन सकिएन, गगन निर्वाचित भए । यिनीहरूको सामथ्र्यको उच्च मूल्यांकन गर्ने बेला भइसक्यो । यो बेमौसमको सत्तामा रमाएकाले कांग्रेसले आक्रामक हुन पाएन । माओवादीको हत्या, हिंसामा कांग्रेसले बोल्न छोडिसकेको थियो, माओवादीसँग उसले सहकार्य गरिसकेको थियो । निर्वाचनजस्तो महत्वपूर्ण समयमा देउवाले गृह मन्त्रालय आफैंसित राखे । उता कम्युनिस्टहरूले बमले प्रहार गरे, यता ओलीले त्यो प्रायोजित प्रहार हो भनिरहे । नाकाबन्दीले भारतविरोधी भाव देखिएको बेला देउवाले दिल्लीमा सार्वजनिक सभामा नेपालमा दुईतिहाइ ल्याएर संविधान संशोशन गरिने भनेर आए । यता राप्रपासँग गठबन्धन गर्ने घोषणा गरे, उता सिटौलालाई देउवाले मनाउन सकेनन् । संविधान निर्माण गर्ने र त्यसपछि आन्दोलनरत मधेसीलाई मूलधारमा ल्याउने, स्थानीय निर्वाचन सम्पन्न गर्ने र प्रतिनिधिसभा र प्रदेशसभाको निर्वाचनसमेत तोकिएको समयमा गर्ने कांग्रेसले निर्वाचनमा रक्षात्मक हुनुपर्यो । हेलिकप्टरमा चढेर सर्वहारा वर्गका नेताले नेपालीले चन्द्रमा जाने, जहाज किन्ने, हिमालयबाट रेल भित्याउने आदि हावादारी नारा लगाए । बालकृष्ण ढुंगेलको गिरफ्तारीको विरोध गर्ने दाहालले माडीमा गएर युद्धपीडितले न्याय पाउनुपर्ने, दोषीले दण्ड पाउनुपर्ने भनिरहे । स्वास्थ्य क्षेत्रमा महत्वपूर्ण काम गरेका गगन थापालाई स्वास्थ्योपचारमा करोडौं लाभ लिएका ओलीले नै प्रहार गरे । बूढीगण्डकी स्वदेशकै लगानीमा बनाउने निर्णय कांग्रेसले गर्यो, उता राष्ट्रवादी मानिएका नेता ओलीले त्यो गेजुवालाई बेचेरै छोड्ने भनिरहे । वाम विश्लेषक, वाम शिक्षक, वाम विद्यार्थी, वाम मजदुर, वाम कलाकार वा वाम लेखकद्वारा ओलीको गठबन्धनको खुलमखुला प्रचारप्रसार भयो । देउवा सरकारले गरेका विगतका केही मुख्य गल्तीको कारणले लोकतान्त्रिक विश्लेषक, विद्यार्थी वा मजदुर आदिको सामर्थ्य शिथिल देखियो । यसमा सबभन्दा बढी नैतिक जिम्मेवारी सबभन्दा ठूलो पदमा बस्ने व्यक्ति हुन्छ । वाम गठबन्धनले स्थिरता, समृद्धि र सुशासनको नारा दियो । स्थिरता पनि पक्कै दिनेछ, जुन मुलुक र जनताका लागि सकारात्मक कदम हो । तर ओली र दाहालले समृद्धि र सुशासन स्थापित गर्लान् भन्ने वस्तुगत आधार छैनन् । तर वाम गठबन्धनलाई जनताले करिब दुईतिहाइले अनुमोदन गरेको र कांग्रेसको पराजय भएको सत्य हो । राजनीतिमा पाँच वर्षको समय लामो समय होइन । यस अवधिमा विगतमा भएका गल्तीको मूल्यांकन र भविष्यका लागि सैद्धान्तिक बाटो निर्धारण गर्नुपर्ने हुन्छ । द्वन्द्वपीडितको आवाज उठाउनुपर्ने हुन्छ । पाँच वर्षपछि देशलाई नेतृत्व दिन सक्ने नेतृत्व तयार गर्नुपर्ने हुन्छ । स्मरण रहोस्, भारतमा बीजेपी आधा दर्जन पूर्व अध्यक्ष जीवित हुँदाहुँदै पनि नयाँ नेताको खोजी गरेर नरेन्द्र मोदीको नेतृत्वमा निर्वाचनमा गएको थियो । उनले विकासको नारा दिए र अध्यक्षमा नयाँ व्यक्तिको खोजी गरे र निर्वाचन बीजेपीले जित्यो । यो निर्वाचनले कांग्रेसलाई नयाँ पुस्ताको नेतृत्व खोज्ने अवसर दिएको छ। देउवा नेपाल विद्यार्थी संघका प्रथम सभापति हुन् । जीवनमा उनले ठूलो संघर्ष र त्याग गरेका छन् । देउवाको जिब्रोमा तत्कालीन पञ्चहरूले करेन्टसमेत लगाएका थिए । एक सामान्य परिवारबाट आएका देउवालाई जनताको सर्वोच्च प्रतिनिधि बन्ने अवसर मिलिसकेको छ । निर्वाचनमा पराजित भए पनि आफ्नो दलमा एउटा थिति बसाल्ने सुअवसर देउवालाई प्राप्त भएको छ । त्यो हो निर्णायक भूमिकामा नरहने गरी सभापति पदबाट राजीनामा दिने । गुटउपगुटको वास्ता नगरी क्षमताका आधारमा कार्यवाहक अध्यक्षको नियुक्ति गरिदिने । जनताको हृदयमा बस्ने योभन्दा उपयुक्त मौका अब देउवासँग सायद नहोला ।"
भारत र बंगलादेशको ह्विलचेयर क्रिकेट (फोटोफिचर),काठमाडौं : पहिलो अन्तर्राष्ट्रिय टीट्वेन्टी त्रिदेशीय ह्विलचेयर क्रिकेट शृंखला अन्तर्गत शुक्रबार भारत र बंगलादेशले प्रतिस्पर्धा गरेका छन्। बिहीबारबाट काठमाडौंमा सुरु भएको प्रतियोगिताको उद्घाटन खेलमा नेपाल नौ विकेटले विजयी भएको थियो। शुक्रबारकै दोस्रो खेल नेपालले भारतसँग खेल्दै छ। तस्बिरमा हेर्नुहोस् भारत र बंगलादेशको प्रतिस्पर्धा तस्बिर : सुनिता डंगोल
नेपालको उत्कृष्ट सुरुआत,काठमाडौं : पहिलो अन्तर्राष्ट्रिय टीट्वेन्टी त्रिदेशीय ह्विलचेयर क्रिकेट शृंखलामा नेपालले उत्कृष्ट सुरुआत गरेको छ । बिहीबारबाट काठमाडौंमा सुरु भएको प्रतियोगिताको उद्घाटन खेलमा नेपाल नौ विकेटले विजयी भयो । कीर्तिपुरस्थित त्रिभुवन विश्वविद्यालयको क्रिकेट मैदानमा टस हारी पहिले ब्याटिङको निम्तो पाएको बंगलादेश निर्धारित २० मध्ये १३ ओभरमै अलआउट हुनुअघि ७७ रनमात्र बनाउन सक्यो । बंगलादेशको पालिमा मोहम्मद रिपन उदिनले सर्वाधिक १८ रन बनाए । यसैगरी सजाद हुसेन र मोहम्मद मोहिदुल इस्लामले समान १६१६ रन बनाए । बंगलादेशका पाँच ब्याट्सम्यानले खाता खोल्न नसकेको उक्त खेलमा अतिरिक्तबाट १४ रन पाएको थियो । बंगलादेशलाई कम योगफलमै समेट्न नेपालका विपिन पौड्यालले चार विकेट लिए भने यामबहादुर श्रेष्ठले दुई विकेट हात पारे । यसैगरी ७८ रनको मध्यम लक्ष्य पछ्याएको नेपालले १३ ओभरमै एक विकेट गुमाएर लक्ष्य भेट्टायो । नेपालका लागि प्रारम्भिक ब्याट्सम्यान डिगमसिंह चेम्जोङले अविजित ३५ रन बनाए । ४६ बलको सामना गरेका उनले तीन चौका हिर्काए । नवीन राई १६ रन बनाउँदै पेभेलियन फर्किए भने जंगबहादुर थापाले अविजित ११ रन बनाए । नेपालले अतिरिक्तबाट १६ रन पायो। बंगलादेशका बलर मोहम्मद रोजनले एक विकेट हात पारे । चार विकेट लिएका विपिन पौड्याल खेलको म्यान अफ दी म्याच घोषित भए । जितसँगै नेपालले दुई अंक जोडेको छ । प्रतियोगिताअन्तर्गत शुक्रबार दुई खेल हुनेछ । पहिलो खेल भारत र बंगलादेशबीच हुनेछ भने दोस्रो खेलमा घरेलु टोली नेपालले भारतको सामना गर्नेछ । प्रतियोगितामा शीर्ष दुई स्थान हासिल गर्ने टोलीबीच शनिबार फाइनल खेल हुनेछ ।
रियल म्याड्रिड क्लब विश्वकपको फाइनलमा,"आबुधाबी : स्पेनिस पावर हाउस रियल म्याड्रिड क्लब विश्वकप फुटबलको फाइनलमा पुगेको छ । रियल म्याड्रिड बुधबार अबेर खेलिएको सेमिफाइनल खेलमा युनाइटेड अरब इमिरेट्सको अल जजिरा क्लबलाई २१ गोलले हराउँदै प्रतियोगिताको फाइनलमा पुगेको हो । रियल म्याड्रिडले शनिबार हुने फाइनलमा उपाधिका लागि ब्राजिलियन क्लब जर्मियोसँग भिडन्त गर्नेछ। रियल म्याड्रिडको जितमा गारेथ बेल र क्रिस्टियानो रोनाल्डो नायक बने । रियलले दुवै गोल खेलको दोस्रो हाफमा गरेको थियो । खेलमा अग्रता भने घरेलु क्लब अल जजिराले गरेको थियो । पहिलो हाफको खेल सकिनुभन्दा चार मिनेटअघि अल जजिराका लागि ब्राजिलियन स्ट्राइकर रोमारिन्होले गोल गरेका थिए । निर्धारित समयको ५३औं मिनेटमा रोनाल्डोले रियलका लागि बराबरी गोल फर्काएका थिए । खेल प्रतिस्पर्धात्मक रूपमा अघि बढिरहँदा ८१औं मिनेटमा बेलले गोल गर्दै रियल म्याड्रिडलाई विजयी बनाएका थिए । परिवर्तित खेलाडीका रूपमा मैदानभित्र प्रवेश गरेको एक मिनेट पनि बित्न नपाउँदै बेलले टोलीका लागि निर्णायक गोल गरेका थिए । वेल्सका स्ट्राइकर बेल करिम बेन्जेमाको स्थानमा मैदान प्रवेश गरेका थिए । क्लब विश्वकपको पछिल्ला चार संस्करणमा रियल म्याड्रिड तेस्रो उपाधिको खोजीमा छ । बेलले क्लबका लागि महत्वपूर्ण खेलमा निर्णायक गोल गर्न पाउँदा खुसी लागेको प्रतिक्रिया दिए । मेरो गोलभन्दा पनि क्लबको जित महत्वपूर्ण कुरा हो तर टोली अप्ठ्यारो स्थितिमा रहँदा गरेको गोलले छुट्टै अर्थ राख्छ, बेलले भने । पछिल्लो समय पटकपटक घाइते हुँदै आएका बेलले जारी सिजनमा रियल म्याड्रिडका लागि ११ खेलमात्र खेलेका छन् ।"
आर्थिक अभावले खेलाडीको मृगौला प्रत्यारोपणमा समस्या,"दमक : २० दिन अघिको कुरा हो । बिहान मलाई एक्कासि बमिट भयो । आँखा पनि मधुरो देख्न थालेँ । स्थानीय मेडिकलमा जाँच गराउँदा मृगौलामा खराबी छ भने । पछि घोपामा जाँच गराउँदा म छाँगाबाट झरेजस्तै भएँ । मेरो दुईवटै मृगौला ड्यामेज भएको रहेछ, सातौं राष्ट्रिय खेलकुद प्रतियोगितामा पूर्वाञ्चलबाट कुस्तीमा रजत पदक जितेका झापा मेचीनगरका २२ वर्षीय शिव कुँवरले भने। कुँवरको दुवै मृगौला यति बेला काम नलाग्ने अवस्थामा पुगेको छ । एक महिनाभित्र मृगौला प्रत्यारोपण गर्नुपर्ने भएको छ । मृगौला प्रत्यारोपण गर्न ठूलो रकम लाग्ने भएपछि यति बेला उनलाई छटपटी भएको छ । भक्तपुरको मानव अंग प्रत्यारोपण केन्द्रमा उपचाररत उनले भने, म बाँच्न चाहन्छु । बाँचेर मेरो सम्पूर्ण जीवन राष्ट्र निर्माणमा अर्पित गर्न चाहन्छु । मलाई जसरी हुन्छ आर्थिक सहयोग गरेर बचाइदिनुहुन सबैलाई अपिल गर्दछु । कुँवर झापाका कुशल कुस्ती खेलाडी हुन् । उनले सातौं राष्ट्रिय खेलकुद प्रतियोगितामा ७४ केजी तौल समूहमा रजत पदक जितेका थिए । उनले स्वस्थ भएपछि राष्ट्रको खेलकुद क्षेत्रमा योगदान दिने बताए । सातौं राष्ट्रिय खेलकुद प्रतियोगितामा पदक जितेपछि तस्बिर खिचाउँदै झापा मेचीनगरका शिव कुँवर । अन्नपूर्ण चिकित्सकका अनुसार तीन सातादेखि एक महिनाभित्र मृगौला प्रत्यारोपण गरिसक्नु पर्नेछ । तर, अहिलेसम्म कहीँ कतैबाट सहयोग नजुटेको कुँवरले बताए । केही संघसंस्थाले रकम संकलन गर्दैछौं भने पनि अहिलेसम्म आफूले केही पनि नपाएको उनले बताए । खेल र खेलाडीप्रति चासो राख्ने एमाले अध्यक्ष केपी शर्मा ओलीसँग सहयोगको याचना गरेको उनले बताए । एमाले अध्यक्ष ओलीकै गृहजिल्लाको रहेको बताउँदै उनले ओली पनि आफूजस्तै समस्या पार गरेर आएकाले सहयोग हुने आशासमेत प्रकट गरे । उहाँ पनि मेरोजस्तै समस्याबाट गुजे्रर आउनुभएकाले मेरो पीडा बुझेर केही पहल गरिदिनुहुन्छ भन्ने विश्वास लिएको छु, कुँवरले भने । विभिन्न संघसंस्थामा रही आपत्कालीन अवस्थामा राष्ट्रका लागि काम गरेको बताउँदै आफूलाई संकट परेको बेला सहयोग गरिदिन उनले सबैलाई आग्रह गरे । स्नातक तहमा अध्ययनरत उनले झापाका विभिन्न संघसंस्थामा रहेर काम गर्दै आएका छन् । मेचीनगर नगरपालिका१० टीकापुरमा बस्दै आएका कुँवरको आर्थिक अवस्था अत्यन्तै कमजोर छ । जग्गाको नाममा ऐलानी आठ धुर रहेको कुँवरकी आमा उमाले बताइन् । उनले गहभरि आँसु पार्दै भनिन्, दुःख गरेर पढाएँ । बुढेसकालमा केही गर्ला भन्ने सोचेको थिएँ तर अहिले यो हालत भयो। कुँवरका बुवा कृष्ण ड्राइभर हुन् । उनले मालसामान ओसारपसार गर्ने गाडी चलाएर परिवारको गुजारा गर्दै आएका छन् । शिवको मृगौला प्रत्यारोपणका लागि २० लाख रुपैयाँ आवश्यक पर्ने उनका काका राम कुँवरले बताए । नेपाल सरकारले पाँच लाख बराबरको सहयोग गर्ने आश्वासन दिए पनि अहिलेसम्म सहयोग नपाएको उनले बताए ।"
म्यानमारविरुद्ध नेपालको संयोग,"काठमाडौं : अन्तर्राष्ट्रिय क्रिकेटमा म्यानमारविरुद्ध नेपालको एउटा मीठो कीर्तिमान जोडिएको छ । सन् २००६ को एसियाली क्रिकेट काउन्सिल (एसीसी) ट्रफी क्रिकेट प्रतियोगिताको समूहगत चरणको अन्तिम खेलमा नेपालले म्यानमारविरुद्ध दुई बलमै जित हात पार्यो । म्यानमारलाई १० रनको योगफलमा रोकेर जितका लागि ११ रनको लक्ष्यसहित मैदानमा उत्रिएको नेपालले दुई बल खेल्दै जित पक्का गरेको थियो । अन्तर्राष्ट्रिय क्रिकेटमा नेपालको यो जित सबैभन्दा कम बलमा सम्भव भएको जितको रूपमा दर्ता छ । त्यसको ११ वर्षपछि भएको म्यानमारविरुद्धको अर्काे प्रतिस्पर्धामा बिहीबार पनि नेपाली युवा टोलीले पनि त्यस्तै अर्काे प्रदर्शन गरेका छन् । थाइल्यान्डमा जारी एसीसी यू१६ इस्टर्न रिजन क्रिकेट प्रतियोगिताअन्तर्गत समूह एको आफ्नो अन्तिम खेलमा बिहीबार नेपालले म्यानमारलाई १३ रनको योगफलमै समेट्दै तीन सय ३७ रनको जित हात पार्यो । अन्तर्राष्ट्रिय क्रिकेटमा १३ रनको योगफलमा नेपालले अन्तर्राष्ट्रिय क्रिकेटबाट विपक्षी टोलीलाई रोकेको अहिलेसम्मकै दोस्रो कम योगफल हो भने यो जित रनको आधारमा प्राप्त अहिलेसम्मकै ठूलो अन्तरको जितमध्ये एक हो । यसअघि नै प्रतियोगिताको सेमिफाइनलमा प्रवेश गरिसकेको नेपाल म्यानमारविरुद्धको जितसँगै समूह विजेता पनि बनेको छ । नेपालले शनिबार हुने सेमिफाइनल खेलमा समूह बीको उपविजेता टोली मलेसियासँग प्रतिस्पर्धा गर्नेछ । अर्काे सेमिफाइनल खेलमा हङकङ र सिंगापुर भिड्नेछन् । हङकङ समूह एको उपविजेता र सिंगापुर समूह बीको विजेता बन्दै प्रतियोगिताको अन्तिम चारमा पुगेका हुन् । रीत, नारायण र मेखको उत्कृष्ट प्रदर्शन कप्तान तथा ब्याट्सम्यान रीत गौतम तथा बलरद्वय नारायण जोशी र मेखबहादुर थापाले उत्कृष्ट प्रदर्शन गर्दा नेपालले ठूलो अन्तरको जित हात पारेको हो । टस जिती पहिले ब्याटिङ रोजेको नेपालले कप्तान रीतको शतकीय योगदानमा निर्धारित ३५ ओभरमा ६ विकेट गुमाउँदै तीन सय ५० रन बनाएको थियो । त्यसपछि जवाफी ब्याटिङमा ओर्लिएको म्यानमारलाई केवल १३ रनमा रोक्दै नेपालले जित पक्का बनाएको थियो । म्यानमारलाई सस्तोमा समेट्न नेपालका बलरद्वय नारायण र मेखले चारचार विकेट लिए । नारायणले म्यानमारविरुद्धको खेलमा अहिलेसम्मकै किफायती बलिङ गरेका छन् । तीन ओभर बलिङ गरेका नारायणले दुई मेडन निकाल्दै मात्र एक रन दिएर चार विकेट लिए । यसैगरी मेखले तीन ओभरमा चार रन खर्चिए । नारायण र मेख चम्कँदा म्यानमारका लागि हेइ टेइट अउङले सर्वाधिक तीन रन बनाए । अन्य खेलाडीले त्योभन्दा बढी रन जोड्न सकेनन् । म्यानमारका सात ब्याट्सम्यान शून्य रनमै आउट भएका थिए । त्यसअघि रीतले ७८ बलमा अविजित रहँदै एक सय ६ रनको योगदान गरेका थिए । रीतले आफ्नो पालिमा १२ चौका प्रहार गरेका थिए । उनीबाहेक प्रतिश जीसीले अविजित ६३ रन जोडे भने त्रितराज दासले ६४ रन प्रहार गरे । रीतले सातौं विकेटका लागि प्रतिशसँग मिलेर एक सय १२ रन र त्रितराजसँग मिलेर चौथो विकेटका लागि ९९ रनको साझेदारी गरेका थिए । नेपालका लागि विशालविक्रम केसीले ४२ र कुशल मल्लले ३६ रन जोडेका थिए ।"
