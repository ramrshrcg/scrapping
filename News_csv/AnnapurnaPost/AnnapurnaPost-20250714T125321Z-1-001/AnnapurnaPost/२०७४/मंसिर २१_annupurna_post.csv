शीर्षक,विवरण
नत्र नेपाल आमाले माफ गर्ने छैनन्,"नेपालको राजनीतिमा इमानदारी, सत्यनिष्ठा, देश र जनताप्रतिको सेवाभावमा दिनानुदिन कमी आइरहेको छ । हालै सम्पन्न स्थानीय तह र प्रतिनिधिसभा तथा प्रदेशसभाको पहिलो चरणको निर्वाचनपछिको परिदृश्यले राजनीतिक निष्ठाको अवमूल्यन भएको आभास हुन्छ । मतदानमा सहभागीको न्यूनता देखिनु अर्कोतर्फ अस्थिर राजनीतिकै कारण रोजगारका अवसर सिर्जना नहुदा र भएका उद्योगधन्धा पनि विभिन्न कारणले बन्द भई धेरै युवा बिदेसिएको अवस्थाले स्वाभाविक रूपमा निर्वाचनप्रति मतदातामा चाख देखिएको छैन । निर्वाचनको रमिता पनि हेरौं, भोट पनि हालौं भन्ने दृष्टिकोणले जानेहरूको बाहुल्य देखिएको छ । दलविशेषका कार्यकर्तालाई चटारो परेजस्तो देखिए पनि वास्तविक मतदातालाई निर्वाचनले छुन सकेको छैन । विगतका निर्वाचनहरूमा नेताहरूले बोलेको कुरा, दिएको वचनको पालन नहु र घोषणापत्रअनुसारको कार्यसम्पादन निष्ठासाथ नगरेकै कारण यस्तो अवस्था उन्पन्न भएको हुन सक्छ । भर्खरै सम्पन्न निर्वाचन र निर्वाचनका सभाहरूमा देखिएको न्यून सहभागिता, ठूला भनिने दलहरूले मतदाता नागरिकलाई प्रभावित पार्ने किसिमका तात्कालिक, अल्पकालिक र दीर्घकालिक युगान्तकारी योजना र कार्यतालिका ल्याउन नसक्नु, पुरानै घोषणापत्रमा केही शब्द र कार्यक्रम फेरबदल गरेर मतदातामा पुग्दा कोही पनि आकर्षित हुन नसकेको वातावरणले देखाइरहेको छ । जसले केही दिने प्रयास गरेका छन्, ती पनि हावादारी, गर्नै नसक्ने वा अल्मल्याउने किसिमका छन् । अब अस्थिर राजनीतिबाट देशलाई मुक्त राख्छौं र विद्यमान असमानता, रुढिबूढी, अन्धविश्वास र विकृतिहरूबाट देशलाई मुक्त राख्दै सामाजिक न्याय र आर्थिक तरक्कीको सुमार्गमा सबै दल मिलेरइमानदारपूर्वक शासनसत्ता सञ्चालन गर्छौं भन्ने राजनेताहरू नेपाल आमाले चाहेकी छन् । राजनीति निष्ठाबाट टाढिएको वा अल्मलिएजस्तो अवस्था छ । प्रजातान्त्रिक मूल्य र मान्यता बोकेर समाजवादको संकल्पलाई लक्ष्य बनाएर हिँडेको नेपाली कांग्रेसले समेत आफूले कहाँनेर बाटो बिराएँ भन्ने थाहा पाउन सकेको छैन । सर्वहाराको हित संवद्र्धन गर्ने र पुँजीवादलाई विकासको बाधक ठान्ने एमाले र माओवादी केन्द्रका शीर्षनेताहरू आफंै दिग्भ्रमित देखिन्छन् । संघीयता मान्दिनँ भन्ने तर सत्ता साझेदारीमा लालायित हुने राप्रपा प्रजातान्त्रिक र राप्रपाको सत्तामोह र वर्तमानमा देखाएको लिप्साले पनि उसको राजनीतिक बाटो स्पष्ट झल्किन्छ । २०५२ मा कांग्रेसका तर्फबाट प्रधानमन्त्री भएकै व्यक्ति अहिले पनि प्रधानमन्त्रीमा आसीन छन् । त्यसबेला संयुक्त जनमोर्चाको तर्फबाट वर्तमान नयाँ शक्ति पार्टीका संयोजकले पेस गरेका चालीसबुँदे माग पूरा नभएको भनी सशस्त्र संघर्षको उद्घोष गर्ने उनै व्यक्ति अहिले गोरखाबाट नेपाली कांग्रेससँगको गठजोरमा निर्वाचन मैदानमा प्रतिस्पर्धामा छन्, वाम गठबन्धन उम्मेदवारका प्रतिस्पर्धीका रूपमा । यसलाई विडम्बना नभनेर के भन्ने ? सशस्त्र माओवादी आन्दोलन केका लागि आवश्यक थियो ? त्यसले कति जनधनको क्षति भयो ? हामी अगाडि बढ्यौं कि पछाडि पयौं इतिहासले मूल्यांकन गर्ने नै छ । राजतन्त्र मासियो, हिन्दु धर्म संविधानबाट हट्यो, यसैलाई मात्र उपलब्धि सम्झने ? राजनीतिमा कोही कसैको चिरकाल शत्रु हुँदैन भन्ने कुरा स्विकारिन्छ, तर हरेक व्यवहारमा यो देखिनुपर्छ पनि । देश र जनताको लागि गरिने कुनै रचनात्मक, सिर्जनात्मक, उचित र राम्रा काममा सबै दलको समवेत स्वर हुन सक्यो भने देश अगाडि बढ्छ र जनताले पनि अब केही हुन्छ भन्ने आशा राख्छन् । यसो हुन सक्यो भने राजनीतिमा कोही कसैको शत्रुु हुँदैन भन्ने कुरा साँचो अर्थमा मुखरित हुन्छ । यहाँ त गल्ती राजनीतिक दलहरूबाट कहाँनिर हुने गरेको छ भने केवल शत्रुता सत्ता प्राप्तिको लागि हुँदैन, अरू बेला त्यो देख्न पाइन्न ।पद, प्रतिष्ठा, सत्ता र पैसाको खेल अहिले नेपालको राजनीतिको अपरिहार्य आवश्यकता बन्न पुगेको कसैबाट छिपेको छैन । यो कदापि देश र नागरिकको लागि स्वस्थकर हुदै होइन । यसलाई हामीले धान्नै सक्दैनौं । सत्ताको लागि कहिले एमाले र कांग्रेस कुम जोड्न पुग्छन्, कहिले माओवादी केन्द्र र कांग्रेस मानौं जुम्ल्याहा नै हुन् कि जस्तो गठजोरमा सामेल हुन्छन् । कहिले एमाले र माओवादी केन्द्र मिलेर कांग्रेस र यसका शीर्ष नेताहरूको धज्जी उडाउँछन्, कहिले कांग्रेस र माओवादी केन्द्र मिलेर एमालेका शीर्ष नेताहरूको सत्तोसराप गर्न पुग्छन् । उता तराई, मधेसका दलहरूको हाल त्यस्तै छ । देश टुक्य्राउने कुरा गयो भने जनताले पत्याउलान् कि भनी बेलाबेलामा धम्कीको भाषा बोलेर तराई टुक्र्याइदिन्छौं, नेपाललाई श्रीलंका बनाइदिन्छौं भनेर धम्कीको भाषामा ललकार्छन्, मानौं नेपाली हुनुको गौरव उनीहरूमा कतै छैन । नेपालको उन्नति, प्रगति उनीहरूको चासो नै होइन, मधेस एक प्रदेशको नारा सफल भए पुग्यो भन्ने ठान्छन् । मधेसका नेता एकअर्को दलका नेताप्रतिको वर्ताव तीन र छ अंकजस्तो छ । त्यहाँका नागरिक नेताहरूको करतुत सबै सम्झन सक्ने भइसकेका छन्, नत्र नेताहरूकै कुरा सुन्दा त देशलाई कता पुयाउने हुन् जस्तो लाग्थ्यो । त्यो कुरा विगतमा तराईका केही नाकामा भएको नाकाबन्दीबाट पनि बुझिएकै हो । कस्ताकस्ता स्वार्थमा नेपालको राजनीति अल्मलिन पुग्यो, यसो सम्झँदा पनि अत्यास लाग्छ । अहिलेको निर्वाचनमा केही नयाँ अनुहार र दलविशेष पनि नागरिकको विकल्पको मनोवृत्तिबाट पूरै फाइदा लिने गणितले आएको देखिन्छ । थोरै समयमा सामाजिक अभियानबाट राजनीतिमा चिहाउन खोजेको विवेकशील साझा पार्टीको निर्वाचनी नतिजा कस्तो हुने हो, त्यसबाट उसको भविष्यको भाग्य रेखा कोरिन सक्छ । अहिले प्रतिनिधिसभा र प्रदेशसभामा कुनै क्षेत्रबाट जितियो भने आफ्नो वर्चस्व देखाउन सकिने पो हो कि भन्ने आशा राखेको देखिन्छ । सानै दल भए पनि नेपाल मजदुर किसान पार्टीले गठजोर राजनीतिबाट आफूलाई टाढा राखेर निष्ठाको राजनीतिको नेपालमा अझै अस्तित्व छ भनी देखाएको छ । सत्ता र पदको लोभबाट बच्न सकेको छ । अहिले तराईमा नेताहरू घरदैलोमा पुग्दा कोही ढाकाटोपी लगाएर खाँटी नेपालको छोरो हुँ भन्न खोज्दैछन्, कोही धोतीगम्छा लगाएर मैथिली र अवधि भाषा आए पनि नआए पनि निर्वाचनी भाषण गयो भने भोट तान्न सकिन्छ भनेर चिच्याइचिच्याइ भाषण गरिरहेको सुनिन्छ । किन यस्तो अवस्था आयो ? कुनै पनि दल, कुनै पनि नेताले अवसर पाएको बेला आआफ्नो क्षेत्रमा जनजीविका र विकासका लागि स्वास्थ्य, शिक्षा, सडक, बाटो, पुलपुलेसा, बिजुली बत्तीलगायतका विकासनिर्माणका काममा समर्पित भएर लागेको भए यस्तो नौवत आउने थिएन । निर्वाचनमा भोट माग्न बहुतै विनम्र भई हात जोड्नुपर्छ कि, खुट्टै ढोग्नुपर्छ झैं गर्ने, अर्को निर्वाचन नआउञ्जेल फर्केर पनि नजाने अधिकांश नेता र दलको पहिचान भएकाले यस्तो स्थिति आइरहेकोतर्फ थोरै नेताहरूको ध्यान जान सकेको छ । पार्टी नेतृत्वले पनि तल्लो तहदेखि माथिल्लो तहका कार्यकर्ता एवं नेतालाई त्यही किसिमले विकास निर्माणका काममा प्रवृत्त गराउन सकेको भए तराई आज विकासको धेरै खुटकिला माथि पुगिसक्थ्यो । हिमाल, पहाड, उपत्यकाका पिछडिएका गाउँहरू पनि विकासको आँखीझ्यालबाट संसारलाई चियाउन सफल हुन्थे र आज नेपालको सामाजिक, आर्थिक, राजनीतिक अवस्था धेरै माथि उक्लिसक्ने थियो । अहिलेको निर्वाचन असाध्दै खर्चिलो हुँदै गयो । स्थानीय तह, प्रदेशसभा र प्रतिनिधिसभाको उम्मेदवार भई निर्वाचनमा होमिने हो भने लाख होइन, करोडमा पनि कुन्नि कति करोड हो, सामान्य भइसक्यो रे । समानुपातिकतर्फ त्यस्तै छ । यसरी रुपैयाँ पैसाको खोलो बगाएर निर्वाचन जित्ने उम्मेदवार भोलिका दिनमा विभिन्न पदमा पुग्दा उसले निस्वार्थ भई राष्ट्र र जनताको सेवा गर्ला भनेर कसरी पत्याउने ? समानुपातिकको विभिन्न अर्थ लगाउन सकिएला, तर यो दलित, आदिवासी, खसआर्य, मधेसी, थारू र मुस्लिमबाट पनि प्रतिनिधित्व होस्, प्रत्यक्षतर्फबाट आउन नचाहने वा छुट्नु नपर्ने व्यक्ति समानुपातिकबाट आऊन् भनी गरेको संवैधानिक व्यवस्था पनि हो । निर्वाचनमा जान नचाने तर प्रतिनिधिसभा र प्रदेशसभाको लागि आवश्यक पर्ने व्यक्ति विधायिकाको भूमिकामा पुग्ने यो बाटो थियो, तर रुपैयाँ पैसाको सौदाबाजीमा पो प्रयोग हुन थाल्यो कि भनी हिजो पनि आज पनि गाइँगुइँ सुनिन थालेको छ । देशको लागि पनि संविधानले गरेको अहिलेको व्यवस्था धान्नै नसक्ने किसिमको हुँदै गइरहेको तर्फ कत्तिको ध्यान गएको छ । हेरौं त भर्खरै २० वर्षपछि भएको स्थानीय तहको निर्वाचनबाट ७५३ नगरपालिका र गाउँपालिकाका जनप्रतिनिधि छानिएका छन् । यस्तैगरी दुई चरणमा गरी संघीय र प्रदेशबाट झन्डै ८८४ सांसद निर्वाचित हुँदैछन् । सबै निर्वाचित सांसद र प्रदेशसभाका सदस्यहरूको तलब, सेवासुविधा, सात प्रदेशमा प्रदेशसभा भवन, मुख्यमन्त्री, प्रदेशप्रमुख, प्रदेशैपिच्छे मन्त्रिपरिषद्, मन्त्रालय, विभाग एवं अनेकौं कार्यालयहरूको खर्च धान्न सक्ला नेपालले ? हरै रहरमा कहाँ पुग्दैछौं ? कता पुग्दैछौं ? भविष्य राजनीतिक रूपले हेर्दा अझ अन्योल र लक्ष्यविहीनजस्तो पो बन्दै गएको देखिन्छ । कलकारखाना, उद्योगधन्दा, खानी, राजस्व, अन्तःशुल्कको कस्तो स्रोत हामीसँग छ, जसले यी सारा संरचनाहरूलाई धान्न पार्न सक्छौं ! समयमै देशमा भएका नयाँनयाँ स्रोतहरूको पहिचान गरी योजना बनाई तिनको कार्यान्वयन कसरी गर्ने हो अब लाग्नुपर्ने बेला आइसकेको छ । देशको भौतिक विकास देखिने विकास बजेटको खर्च गराइ र त्यसको प्रवृत्ति निराशाजनक छ । विगत दसौं वर्षदेखि नेपाल सरकारको वार्षिक बजेटमा विनियोजित विकास बजेट ज्यादै न्यून रूपमा पनि खर्च गर्न सकेको अवस्था छैन । देश बनाऔं भन्ने महŒवाकांक्षा कार्यपालिकाको तह र कर्मचारी तहमा पटक्कै छैन भन्ने कुराको प्रतीक हो यो । विगतमा मन्त्री नियुक्त भएर आउँछन् बढीमा आठनौ महिनाका लागि, सचिव कुनै मन्त्रालयमा टिक्छन् सातआठ महिना अनि कसरी विकासले गति लिन्छ ? त्यसमा पनि प्रशासनमा राजनीति हावी छ, युनियन र ट्रेड युनियन ! मन्त्री कुनै दलविशेषको आउनासाथ सचिव आफ्नै दलनजिकको, सहसचिव आफ्नै दलनजिकको, कानुन शाखा हेर्ने प्रमुख आफ्नै दलनजिकको, महŒवपूर्ण शाखा, महाशाखाको कर्मचारी आफ्नो दलनजिकको खोज्दाखोज्दै समय भटकिरहेको हुन्छ । नेताहरूबीच विश्वासको संकट, प्रशासनमा विश्वासको संकट । कसरी नेपालको विकासले द्रूत गति लिने होला ? यी सबै विसंगति र विडम्बना पन्छाई कमसेकम अब आफू र आफ्नो दलको स्वार्थभन्दा माथि उठेर देश निर्माणमा हामी लाग्छौं । अब अस्थिर राजनीतिबाट देशलाई मुक्त राख्छौं र विद्यमान असमानता, रुढिबूढी, अन्धविश्वास र विकृतिहरूबाट देशलाई मुक्त राख्दै सामाजिक न्याय र आर्थिक तरक्कीको सुमार्गमा सबै दल मिलेर इमानदारपूर्वक शासनसत्ता सञ्चालन गर्छौं भन्ने राजनेताहरू नेपाल आमाले चाहेकी छन् । आज हुने निर्वाचन यसैको लागि एउटा अवसर बनोस् । नागरिकहरू कुनै लोभलालच र मोलाहिजामा नफसी आफ्नो आत्मैदेखि असल व्यक्ति र दललाई निर्वाचन गर्न अग्रसर हुनुर्छ । अहिलेको अवसरबाट पनि चुक्यौं भने नेपाल आमाले हामी कसैलाई पनि माफ गर्ने छैनन् ।"
"संक्रमण सकियो, अब स्थायित्व","२००७ सालपछिको झन्डै सात दशक लामो आधुनिक राजनीतिक कालखण्डमा हामीले थुप्रै संक्रमणकाल खेप्यौं। नतिजा, नेपाली समाज सधैं राजनीतिक अस्थिरता, असुरक्षा खेप्न बाध्य रह्यो। अब त्यो अध्याय सधैंका निम्ति अन्त्य भएको छ। २०६३ को जनआन्दोलनपछिको राजनीतिक व्यवस्थापनका क्रममा उत्पन्न अड्चन सकिएसँगै अस्थिरता, निराशा र कुण्ठाहरू हट्दै राजनीतिको नयाँ क्षितिज उघ्रिने अपेक्षा छ। के अब राजनीति स्थायित्वतर्फ अग्रसर होला ? प्रश्न, आशंका अनि अपेक्षासहित लाखौं नेपाली मनहरू आज निर्वाचनमा मत हाल्न लामबद्ध छन्। ३ असोज २०७२ मा जारी संघीय गणतन्त्र नेपालको संविधानअनुसार, पहिलोचोटि हुँदै गरेको आम निर्वाचन (दोस्रो चरण) ले दिने अभिमतले धेरै हदसम्म अबको राजनीतिक यात्राको भविष्य निर्धारण गर्नेछ। यस अर्थमा मंसिर १० (पहिलो चरण) र मंसिर २१ (दोस्रो चरण) को आमनिर्वाचनको ऐतिहासिक महत्व छ। चुनावको महत्व हाम्रा सन्दर्भमा किन पनि छ भने यसको प्राप्तिका लागि हाम्रा अग्रज पुस्ताहरूले ठूलो संघर्ष र बलिदान गरेका छन्। कुनै बखत यस्तो थियो, जतिबेला जनताले आफ्नो अभिमत प्रकट गर्ने कुरा कल्पनाभन्दा बाहिरको विषय हुन्थ्यो। शासन सत्ताको बागडोर जसको हातमा हुन्थ्यो, उसको बोली नै कानुन हुने राजनीतिकसामाजिक पृष्ठभूमि र परिवेशबाट हुर्केको नेपाली समाजले चुनावको अभ्यास थालेको सात दशक मात्रै भएको छ। २००४ साल जेठमा तत्कालीन राणा प्रधानमन्त्री मोहनशमशेरले काठमाडौं म्युनिसिपलिटी सदस्यका लागि चुनाव गराएका थिए। चुनावमा लोग्नेमानिसले पहिलोपटक मतदान गर्ने अभ्यास गरेका थिए। सरदार भीमबहादुर पाँडेको पुस्तक त्यसबखतको नेपालका अनुसार, सरकारले चुनावमा सहभागी हुन इस्तिहार जारी गरी उम्मेदवारी मागिएको थियो। वडाका प्रतिष्ठित व्यक्तिहरूको राय तथा सल्लाहमा चारजनासम्म उम्मेदवारको नाम म्युनिसिपल गोश्वारामा पेस गर्न आह्वान गरिएको थियो। २५ वर्ष पुगेका लोग्नेमानिसले उम्मेदवारी दिन सक्ने र २१ वर्ष पुगेका लोग्नेमानिसले मतदान गर्न पाउने व्यवस्था गरिएको थियो। महिलालाई मतदानको अधिकार दिइएको थिएन। त्यसो त १९७१ सालमा तत्कालीन राणाशासक चन्द्रशमशेरले काठमाडौं म्युनिसिपलिटीको चुनाव गराएका थिए। तर त्यो कुन विधिअनुरूप गरिएको थियो, इतिहासमा प्रस्ट उल्लेख छैन। नियन्त्रित, निरंकुश र अनुदार पृष्ठभूमिबाट चुनावी अभ्यास थालेका नेपाली नागरिकले २००७ सालको परिवर्तनपछि केही परिवर्तनको अनुभूति गरे। २००९ सालको काठमाडौं म्युनिसिपलिटीको चुनाव, २०१५ सालको आम निर्वाचनमा जनताले पहिलोपटक जनमतको परीक्षण गर्न पाए। तर, निर्वाचित जनप्रनिनिधिले लामो काम गर्नै पाएनन्। २०१७ साल पुसमा निर्वाचित जनप्रतिनिधि अपदस्थ गरी एकदलीय निरंकुश व्यवस्था लादियो। त्यसपश्चात् पञ्चायती व्यवस्थाअन्तर्गतका चुनाव, २०४६ सालमा प्रजातन्त्र पुनप्र्राप्तिपछिको संसदीय अभ्यासका क्रममा भएका चुनाव, २०६३ को दोस्रो जनआन्दोलनपछि दुईपटक संविधानसभाको चुनाव हुँदै नयाँ संविधानअन्तर्गतको चुनावी अभ्यासमा छ, मुलुक यतिबेला। दुई वर्षअघि संविधान जारी गर्दा होस् वा अहिले चुनाव सम्पन्न गर्ने विषयमा नै किन नहोस्, शीर्ष नेतृत्व एकै ठाउँमा छ। चुनावको नतिजा जसको पक्षमा आए पनि सबल सत्तापक्ष र जिम्मेवार प्रतिपक्षका हैसियतले दलहरूले आआफ्ना भूमिका रचनात्मक ढंगले खेल्न सक्नुपर्छ। त्यसो हुन सके मात्रै मुलुक राजनीतिक स्थायित्व हुँदै विकास र समृद्धितिर अग्रसर हुनेछ। नयाँ संविधान २०७२ अन्तर्गत स्थानीय, प्रदेश र केन्द्रमध्ये स्थानीय तहको निर्वाचन सम्पन्न भइसकेको छ। प्रदेश र केन्द्रको पहिलो चरणअन्तर्गत ३२ जिल्लामा मंसिर १० गते सम्पन्न भइसकेको छ भने आज मंसिर २१ गते दोस्रो चरणअन्तर्गत ४५ जिल्लामा मतदान हुँदैछ। यो चुनाव हाम्रा लागि ठूलो राजनीतिक उपलब्धि हो। त्यसकारण यसको राजनीतिक महत्व पनि छ। अनेक आशंकाका बीच चुनाव तीनै तहका चुनाव भएको छ। यी चुनाव हुनुले दुई वर्षअघि जारी संविधान कार्यान्वयनको सुनिश्चितता प्रदान गरेको छ। उसो त संविधान जारी भएकै मितिबाट यसको कार्यान्वयन प्रक्रिया प्रारम्भ भइसकेको हो। यद्यपि संविधानलाई लिएर घरेलु र बाह्य असन्तुष्टिहरू पनि प्रकट हुँदै आएका सन्दर्भहरू जोडेर यसको पूर्ण कार्यान्वयनका विषयमा आशंका र प्रश्नहरू उठ्ने गरेका थिए। आगामी ७ माघभित्र स्थानीय, प्रदेश र केन्द्र तीनै तहको निर्वाचन हुन नसकेको अवस्थामा संवैधानिक संकट आउने जोखिम थियो। त्यसकारण एकथरी शक्तिबाट चुनाव हुन नदिन अनेक प्रपञ्च रच्ने प्रयत्नहरू भए। यी सबै चुनौतीका बीच चुनाव हुन सकेको छ। चुनाव सम्पन्न हुनुको श्रेय अनेका आलोचना हुँदाहुँदै पनि देउवा सरकारलाई जान्छ। त्यसो त सुरक्षा चुनौती बढ्दै जाँदा देउवा सरकारले त्यसलाई नियन्त्रण गर्ने सन्दर्भमा संवेदनशीलता नदेखाएकोमा व्यापक आलोचनाहरू भए। चुनावको बेला गृहमन्त्रीजस्तो संवेदनशील मन्त्रालय उनले आफैंसँग राखेर गम्भीर त्रुटि गरे। सुरक्षा व्यवस्थालाई बलियो बनाउन सरकारी स्तरबाट देखिने तहमा तदारुकता नदेखिएकै हो। नेता वा प्रधानमन्त्रीका रूपमा शेरबहादुर देउवासँग आम मानिस धेरै अपेक्षा राख्दैनन्। चुनावअघिका दिनहरूमा पनि उनले कतै चुनाव गराउँदैनन् कि भन्ने शंका धेरैका मनमा थियो। अनेक आशंका, कमजोर सुरक्षा व्यवस्था हुँदाहुँदै पनि चुनाव गर्न सक्नु देउवा सरकारका लागि उपलब्धि हो। चुनावको अर्को महत्वपूर्ण राजनीतिक सन्देश संघीयता कार्यान्वयन हो। संघीयता हाम्रा सन्दर्भमा निश्चय पनि नयाँ प्रयोग हो। संविधानले कागजमा मात्रै उल्लेख गरेको संघीयता चुनावमार्फत कार्यान्वयन भएको छ। चुनावले संघीयतालाई व्यवहारमै उतारेको छ। आउने दिनमा संघीयताको अभ्यासका क्रममा अनेक जटिलता आउने सम्भावना छ। चुनावकै दौरान पनि प्रदेशको चुनाव केन्द्रको छायामा परेको धेरैले अनूभूति गरेका छन्। स्थानीय तहको निर्वाचनमा जुन उत्सुकता र उमंग देखियो, प्रदेशको चुनाव त्यसको दाँजोमा तल परेको छ। आउने दिनहरूमा अधिकार, भूमिका, प्रदेशको संरचना, स्रोत साधन, नाम, राजधानी आदि थुप्रै विषयले विवाद निम्त्याउन सक्ने सम्भावना छ। यी यावत् विषयमाथि रचनात्मक विमर्श गर्दै संघीयताको बलियो कार्यान्वयनतर्फ राजनीतिक नेतृत्व अग्रसर हुनुपर्छ। चुनावले सघीयताको उपलब्धिलाई एक हदसम्म संस्थागत गरेको छ। चुनावले संविधानप्रतिको आम स्वीकारोक्ति बढाउँदै यसको पूर्ण कार्यान्वयन गरेको छ। यो सकारात्मक कुरा हो। यद्यपि अब अगाडिका कार्यभार पनि कम चुनौतीपूर्ण छैनन्। नयाँ चरणमा नयाँ खाले अप्ठेरा आउने जोखिम पनि उत्तिकै छ। यहाँनेर दल र नेतृत्व संवेदनशील हुँदै यसबीचका अभ्यासमा देखिएका विसंगति र त्रुटि सच्याउन अग्रसर हुनुपर्छ। राजनीतिक अधिकारका दृष्टिले नेपाली समाजले धेरै कुरा पाएको छ। लामो समयदेखि रिक्त स्थानीय निकायमा अनेक अधिकारसहित स्थानीय निकाय निर्वाचित जनप्रतिनिधिमूलक भएको छ। लोकतन्त्रको बलियो आधार तल्लो निकायसम्म पुग्नुले यसलाई अझ मजबुत पारेको छ। बरु दलकै नेताहरूमा देखिएको पैसामोह, गुटबन्दी, सत्ताकेन्द्री मनोविज्ञान आदि विसंगति लोकतन्त्रलाई सुदृढ गर्ने अभ्यासका अवरोध भएका छन्। नयाँ संविधान, नयाँ पद्धतिको बलियो विकासका लागि राजनीतिक नेतृत्वको व्यवहार र मनोविज्ञानमा सुधार आउनुपर्छ अन्यथा चुनाव सम्पन्न हुनु वा राजनीतिक उपलब्धि प्राप्त गर्दैमा त्यसले स्थायित्व नल्याउने रहेछ भन्ने हाम्रै दृष्टान्तबाट प्रमाणित भइसकेको छ। सात दशकको राजनीतिक उतारचढाव हेर्ने हो भने हामीले पटकपटक आन्दोलनबाट राजनीतिक उपलब्धि हासिल गरेका छौं। त्यसको सही व्यवस्थापन गर्न नसक्दा गुमाउने गरेका पनि छौं। अधिकार गुमाउने र प्राप्त गर्ने गोलचक्करबाट मुक्त हुन दलीय नेतृत्व सुध्रिनुपर्छ। ००७ सालयताको सात दशकको लामो राजनीतिक अभ्यासमा मूलतः नेतृत्व तहमा हुने प्रतिष्ठाको लडाइँ, सत्तामुखी चरित्र, आपसी द्वन्द्व र स्वार्थ, दलभित्रको गुटबन्दी, घरेलु र बाह्य शक्तिकेन्द्रहरूका प्रभाव आदि कारणले नेपाली राजनीतिले सही बाटो समात्न नसकेको हो। एकपछि अर्को राजनीतिक संकट व्यहोर्नुको मूल कारण पनि यही हो। अब यस गोलचक्करबाट मुक्त भएर आर्थिक विकास र समृद्धिको कालखण्डमा मुलुकलाई लैजाने हो भने राजनीतिक नेतृत्वले आफ्ना त्रुटिहरू सच्याउन अग्रसर हुनुपर्छ। मुलुकको साझा हितको सन्दर्भमा एकै ठाउँमा उभिन सक्नुपर्छ। नेपाली नेतृत्वको अनेक कमजोरीका बीच एउटा राम्रो पक्ष के छ भने राजनीतिक उपलब्धि नै गुम्न लाग्यो भने अन्तिम अवस्थामा यी एकै ठाउँमा आइपुग्छन्। दुई वर्षअघि संविधान जारी गर्दा होस् वा अहिले चुनाव सम्पन्न गर्ने विषयमा नै किन नहोस्, शीर्ष नेतृत्व एकै ठाउँमा छ। चुनावको नतिजा जसको पक्षमा आए पनि सबल सत्तापक्ष र जिम्मेवार प्रतिपक्षका हैसियतले दलहरूले आआफ्ना भूमिका रचनात्मक ढंगले खेल्न सक्नुपर्छ। त्यसो हुन सके मात्रै मुलुक राजनीतिक स्थायित्व हुँदै विकास र समृद्धितिर अग्रसर हुनेछ। यी सबै त्यतिबेला सम्भव हुन्छ, जुन बेला योग्य र सक्षम जनप्रतिनिधि निर्वाचित हुन्छन्। आज मतदाताले विवेकको सही प्रयोग गर्ने दिन हो। यो दिनलाई सार्थक र ऐतिहासिक बनाउन आम मतदाताले विवेकको सही प्रयोग गर्दै योग्य, समाज र राष्ट्रप्रति प्रतिबद्ध नेता चुन्न सकून्।"
कारागारको वैकल्पिक व्यवस्था,"अपराध नियन्त्रणका लागि अपराधीलाई दण्ड दिने पद्धति सर्वाधिक प्रयोग हुन्छ । दण्डका विभिन्न सिद्धान्त छन् । जस्तो अपराध गरेको छ त्यस्तै सजाय दिने प्रतीकारात्मक सिद्धान्त, अपराध गर्ने व्यक्ति सजायको पीडा सम्झेर पुनः अपराध नगरोस् र अरूले पनि त्यो देखेर अपराध नगरून् भन्ने हतोत्साहको सिद्धान्त, अपराधीलाई समाजबाट टाढा राखेपछि समाजमा शान्ति कायम हुन्छ भन्ने सुरक्षात्मक सिद्धान्त र अपराधीलाई दण्डभन्दा सुध गर्नुपर्छ भन्ने सुधारात्मक सिद्धान्त प्रचलित छन् । कैद, दण्ड लागेका व्यक्तिलाई त्यस्तो सजाय कार्यान्वयन गराउन कारागारमा थुनामा राखिन्छ । यसरी कारागारमा थुनामा राखेर दण्ड कार्यान्वयन गराउने परिपाटी सर्वप्राचीन मानिन्छ । पूर्वीय दर्शनमा कृष्ण बन्दीगृहमा जन्मेको तथ्यले यसको इतिहास महाभारत कालसम्म जोडिन पुग्छ भने पश्चिमी मुलुकहरूमा बाह्रौं शताब्दीमा बन्दीगृहको स्थापना प्रारम्भ भइसकेको मानिन्छ । कैद दण्ड लागेका अपराधीलाई कारागारमै राखेर कैद सजाय भुक्तान गराउनुको सट्टा विभिन्न वैकल्पिक उपायहरूको अवलम्बन गरी अपराधीलाई समाजीकरण गर्ने सुधारात्मक व्यवस्थाहरू अपनाउन थालिएको छ । कारागार व्यवस्थापन र दण्ड सुधारलाई मानवअधिकारसँग अन्तर्सम्बन्धित गर्न थालिएको छ । अपराधीलाई कारागारमा राखेर मात्रै निजलाई सुधार गर्न सकिन्छ भन्ने पुरातनवादी मान्यतामा परिवर्तन आएको छ । अपराधीलाई कैद दण्ड कारागारको माध्यमबाट मात्र कार्यान्वयन नगरी कारागारका विकल्पहरू पहिचान गरी तदनुरूप कानुनका सुधार कार्यहरू हुन थालेका छन् । नेपालमा कारागार ऐनको दोस्रो संशोधनले कारागारको बैकल्पिक व्यवस्थाको रूपमा सामुदायिक सेवा र खुला कारागारको अवधारणालाई कानुनमा प्रवेश गराएको थियो, तर यसको कार्यान्वयन भने हुन सकेको छैन । हाल व्यवस्थापिकासंसद्बाट पारित भई सम्माननीय राष्ट्रपतिबाट जारी फौजदारी कसुर (सजाय निर्धारण तथा कार्यान्वयन) ऐन, २०७४ मा व्यापक रूपमा कारागारको वैकल्पिक व्यवस्थाहरू गरिएको छ । हामी अहिले अभ्यस्त प्रणालीबाट नवीनतम प्रणालीमा प्रवेश गर्दा अदालत, कारागार व्यवस्थापन र न्याय प्रणालीका सबै सरोकारवालाहरूको हालको माइन्डसेट परिवर्तन हुनु जरुरी हुन्छ । कारागारको विकल्पका रूपमा प्रोवेसन एक हो, जहाँ कैद सजाय लागेका अपराधीलाई तुरुन्त कारागारमा नपठाई खास अवधिसम्म राम्रो आचरण गर्ने सर्तमा जमानीमा मुक्त गरिन्छ । दुई वर्ष वा सोभन्दा कम कैद सजाय भएका कसुरदारलाई निजले गरेको कसुर, निजको उमेर, आचारण, कसुर गर्दाको परिस्थिति, कसुर गर्दा अपनाएको तरिका विचार गर्दा निजलाई कारागारमा नपठाई सुधार गृहमा राख्न उपयुक्त देखिएमा प्रोवेसन अधिकृतको सिफारिसमा अदालतले सुधार गृहमा पठाउन सक्ने व्यवस्था सजाय निर्धारण ऐनमा गरिएको छ । यसरी नै एक वर्षभन्दा कम कैद सजाय पहिलोपटककोमा तत्काल निलम्बन गर्न सक्ने व्यवस्था छ । यसो भए पनि कतिपय मुद्दामा निलम्बन गर्न नसकिने व्यवस्थासमेत गरिएको छ । लागूऔषध सेवनको कसुरदार वा शारीरिक वा मानसिक दुर्वलताबाट पीडित कसुरदार वा अन्य यस्तै कसुरदारलाई निजको उमेर, कसुर गर्दाको परिस्थितिलाई विचार गर्दा निजलाई कारागारमा नपठाई पुनस्र्थापना केन्द्रमा पठाउन उपयुक्त देखिएमा प्रोवेसन अधिकृतको सिफारिसमा अदालतले त्यस्तो उपचार केन्द्रमा पठाउन सक्ने व्यवस्था पनि यस सन्दर्भमा सान्दर्भिक छन् । कारागारको अर्को विकल्पको रूपमा प्यारोललाई लिइन्छ । प्यारोल पद्धतिअनुसार कारागारमा कैदीहरूलाई विभिन्न सुधार कार्यक्रमहरूमा सरिक गराई उनीहरूको आचरण सुधार देखिएमा वा उनीहरूका व्यवहार सन्तोषजनक भएमा बाँकी सजाय मिनाहा गरिन्छ । नयाँ सजाय निर्धारण तथा कार्यान्वयन ऐनमा प्यारोलका व्यवस्थाहरू समावेश गरिएको छ । यस ऐनमा एक वर्षभन्दा बढी कैद सजाय पाई कैद सजायको दुईतिहाइ अवधि भुक्तान गरिसकेको र राम्रो आचरण भएको कसुरदारलाई प्यारोलमा राख्न सकिने, तर जन्मकैदको सजाय पाएको, भ्रष्टाचारको कसुरमा सजाय पाएको, जबर्जस्ती करणीको कसुरमा सजाय पाएको मानव बेचबिखन तथा ओसारपसारसम्बन्धी कसुरमा सजाय पाएको, संगठित अपराध, सम्पत्ति शुद्धीकरण, यातना, मानवताविरुद्ध, राज्यविरुद्धका अपराधमा कसुरदारलाई प्यारोलमा राख्न नसकिने पनि स्पस्ट रूपमा किटान गरिएको छ । प्यारोलमा रहेको अवधिमा पालना गर्नुपर्ने सर्त प्यारोल बोर्डले तोक्न सक्नेसमेतका व्यवस्था पनि यस ऐनमा छन् । कैद सजाय लागेका व्यक्तिलाई सामुदायिक सेवामा लगाई कारागारको विकल्पको रूपमा समेत उपयोग गरिन्छ । सजाय निर्धारण ऐनले निःशुल्क रूपमा सार्वजनिक काम गर्ने, निःशुल्क रूपमा अस्पताल, वृद्धा श्रम, अनाथा श्रममा सेवा गर्ने, निःशुल्क रूपमा वातावरण संरक्षणसम्बन्धी काम गर्ने, निःशुल्क रूपमा सार्वजनिक वा सामुदायिक विद्यालयमा अध्यापन वा सेवा गर्ने, निःशुल्क रूपमा खेलकुद प्रशिक्षण गर्ने, गराउने, निःशुल्क रूपमा कुनै परोपकारी संघसंस्थहरूमा काम गर्ने, अदालतले तोकिदिएको उपचारात्मक वा सुधारात्मक संघसंस्थामा उपस्थित हुने र सो संस्थाले लगाएअराएको काम गर्ने कार्यलाई सामुदायिक सेवा मानेको छ । छ महिनासम्म कैद सजाय निर्धारण भएको कसुरदारलाई निजले गरेको कसुर, निजको उमेर, आचरण, कसुर गर्दाको परिस्थिति, कसुर गर्दा अपनाएको तरिकासमेतलाई विचार गर्दा निजलाई कैदमा राख्न उपयुक्त नदेखिएमा वा त्यस्तो कसुरमा अदालतले उपयुक्त ठहयाएको अवधि कैदमा बसेपछि बाँकी अवधिको लागि अदालतले निजलाई सामुदायिक सेवा गर्न आदेश दिन सक्ने व्यवस्था ऐनमा रहेको छ । कसुरदारले सामुदायिक सेवा गर्दा प्रोवेसन तथा प्यारोल बोर्डले तोकिदिएको प्रोवेसन अधिकृत वा सामाजिक कार्यकर्ताको सुपरिवेक्षणमा रही सेवा गर्नुपर्ने पनि ऐनमा व्यवस्था गरिएको छ । खुला कारागार अर्को महŒवपूर्ण वैकल्पिक व्यवस्थाको रूपमा प्रचलनमा आएको छ । कैदीले तोकिएको समयमा आफूलाई राखिएको ठाउँभन्दा बाहिरसमेत गई कुनै काम गर्न पाउने गरी नेपाल सरकारले तोकेको कुनै ठाउँलाई खुला कारागार भनिन्छ । खुला कारागारको अवधारणाअनुसार कैद सजाय लागेको व्यक्तिलाई कारागारमा नराखी समाजसँग घुलमिल गराई समाजमै बसेर काम गर्ने अवसर प्रदान गरिन्छ । यस्तो सुविधा सामान्यतः पहिलोपटक अपराध गर्ने व्यक्तिलाई मात्र प्रदान गरिन्छ । जिम्बाबे, भेनुजुएला, श्रीलंका आदि मुलुकमा सामुदायिक सेवा र खुला कारागारको अवधारणाले मूर्तरूप पाएको मानिन्छ । अर्जेन्टिनामा कम सजाय हुने वृद्ध र बिरामीलाई घरमै थुनाको व्यवस्था पनि पाइन्छ । हाल जारी सजाय निर्धारण ऐनमा कैद अवधिको दुईतिहाइ अवधि भुक्तान गरिसकेको र राम्रो आचरण भएको कैदीलाई कारागार प्रमुखको सिफारिसमा न्यायाधीशले खुला कारागारमा राख्ने आदेश दिन सक्ने व्यवस्था गरिएको छ । कैदवापत श्रममा लगाउन सकिने व्यवस्थालाई पनि कारागारको वैकल्पिक व्यवस्थाको रूपमा लिन सकिन्छ । दण्डसम्बन्धी सन् १९५० मा हेगमा सम्पन्न अन्तर्राष्ट्रिय सम्मेलनले पनि कैदीहरूमा निहित क्षमताको उपयोग गर्ने एउटा सर्वोत्तम विकल्पको रूपमा श्रमलाई अंगीकार गर्न सुझाव गरेको थियो । हाल जारी कसुर र सजाय निर्धारण ऐनमा तीन वर्ष वा सोभन्दा बढी सजाय पाएको अठार वर्षभन्दा बढी उमेरको र शारीरिक रूपमा स्वस्थ रहेको कसुरदारले चाहेमा निजलाई सार्वजनिक कामको श्रममा लगाउन सकिने, सार्वजनिक कामको श्रममा लगाइएको कसुरदारले प्रति तीन दिन श्रम गरेवापत थप एक दिनको दरले निजको कैद कट्टा हुने व्यवस्था गरिएको छ । कारागारको विकल्पका रूपमा सप्ताहन्त वा रात्रिकालीन रूपमा कारागारमा बसी कैद भुक्तान गर्न सकिने व्यवस्था पनि अभ्यासमा छन् । हाम्रो नयाँ सजाय निर्धारण ऐनले एक वर्षसम्म कैद निर्धारण भएको कसुरदारलाई निजले गरेको कसुर, निजको उमेर, कसुरको गम्भीरता, कसुर गरेको तरिका र निजको आचरणसमेतलाई विचार गर्दा नियमित रूपमा कैदमा राख्न उपयुक्त नदेखिएमा सोको कारण खोली अदालतले निजलाई सप्ताहको अन्तिम दिन मात्र वा दैनिक रूपमा रात्रिकालीन समयमा मात्र कारागारमा बस्नुपर्ने गरी कैद निर्धारण गर्न सक्ने व्यवस्था गरेको छ । दण्डका सुधारात्मक मान्यता र मानवीय पक्षलाई समेत दृष्टिगत गरी कैदीलाई अस्पतालमा राख्न सकिनेसमेतका व्यवस्था आत्मसात गरिएका छन् । यस क्रममा हाम्रो नयाँ ऐनले कैदको सजाय पाएको कुनै कसुरदारको होस ठेगानमा नरहेमा त्यस्तो कसुरदारलाई अस्पताल वा यस्तै अन्य चिकित्सा केन्द्रमा राख्नुपर्ने र अस्पताल वा चिकित्सा केन्द्रमा राखिएको अवधिलाई निजले कैद भुक्तानी गरेको अवधि मानिने व्यवस्था गरेको छ । दण्ड प्रणालीमा सामयिक रूपमा सुधार अनिवार्य र आवश्यक विषय हो । मानव अधिकारसम्बन्धी अन्तर्राष्ट्रिय दस्ताबेजहरू पनि दण्ड प्रणाली, कारागारको अवस्था र व्यवस्थापनको सुधारकै पक्षमा छन् । अपराधीको समाजीकरण पनि अति महŒवपूर्ण र आवश्यक पक्ष हो । नेपालमा केही दफा नेपाल सरकारले राजपत्रमा तोकेको मितिबाट र अन्य सबै दफा २०७५ साल भदौबाट लागू हुने गरी जारी फौजदारी कसुर (सजाय निर्धारण तथा कार्यान्वयन) ऐन, २०७४ ले व्यापक रूपमा दण्डको सुधारात्मक सिद्धान्तलाई आत्मसात गरी कारागारको विविध वैकल्पिक व्यवस्था गरेको छ । कारागार ऐनको दोस्रो संशोधनले आत्मसात गरेका यस्ता कारागारको वैकल्पिक व्यवस्था कार्यान्वयनमा नआएको सन्दर्भमा नयाँ ऐनमा व्यवस्थित यी कुरा के कुन हदमा कार्यान्वयन हुने हुन् भन्ने हेर्न बाँकी नै छ । हामी अहिले अभ्यस्त प्रणालीबाट नवीनतम प्रणालीमा प्रवेश गर्दा अदालत, कारागार व्यवस्थापन र न्याय प्रणालीका सबै सरोकारवालाहरूको हालको माइन्डसेट परिवर्तन हुनु जरुरी हुन्छ । यसका अतिरिक्त यी व्यवस्थाहरूसँग सबै सरोकारवालाहरूलाई परिचित गराउने, कार्यसम्पादन गर्न सक्षम बनाउन तालमि प्रदान गर्ने, आवश्यक भौतिक पूर्वाधार तथा नियम र निर्देशिका तर्जुमा गर्ने जस्ता कार्य अविलम्ब थालनी गर्न आवश्यक छ । यस सन्दर्भमा अदालत र कारागार व्यवस्थापन विभागबाट यथेस्ट सक्रियता र क्रियाशीलता अपेक्षित छ । पौडेल तुलसीपुर उच्च अदालतका न्यायाधीश हुन् ।"
युनाइटेड र युभेन्ट्स नकआउट चरणमा,"एजेन्सीलन्डन : म्यानचेस्टर युनाइटेड, एफसी बासेल, एएस रोमा र युभेन्ट्स बुधबार बिहान खेलिएको खेलमा आआफ्ना प्रतिद्वन्द्वीलाई पाखा लगाउँदै युरोपियन च्याम्पियन्स लिग फुटबल प्रतियोगिताको नकआउट चरणमा पुगेका छन् । इङ्लिस प्रिमियर लिग क्लब म्यान युनाइटेडले समूह ए अन्तर्गतको आफ्नो अन्तिम खेलमा रुसी प्रतिद्वन्द्वी सीएसकेए मस्कोलाई २१ गोलले हरायो । म्यान युनाइटेडको घरेलु मैदानमा खेलिएको उक्त खेलमा सुरुआती अग्रता भने मस्कोले लिएको थियो । पहिलो हाफको अन्तिम समयमा मस्कोका लागि भिटिन्होले गोल गरे । त्यसपछि दोस्रो हाफमा चार मिनेटको बीचमा लगातार दुई गोल फर्काउँदै म्यान युनाइटेडले नतिजालाई आफ्नो पक्षमा पायो । म्यान युनाइटेडका लागि ६४औं मिनेटमा रोमेलु लुकाकु र ६६औं मिनेटमा मार्कुस रासफोर्डले एकएक गोल गरे । समूह ए बाट १५ अंकसहित म्यान युनाइटेड विजेता र बासेल उपविजेताका रूपमा नकआउट चरणमा पुगेका हुन् । बासेलले भने समूहगत चरणको आफ्नो अन्तिम खेलमा बेनफिकालाई उसैको मैदानमा २० गोलले हराउँदै नकआउट चरणमा स्थान पक्का गरेको हो । बासेलका लागि मोहमद एल्युनोसी र दिमित्री ओबरलिनले एकएक गोल गरे । समूह सी अन्तर्गतको खेलमा इटालियन क्लब रोमाले क्वाराबागलाई १० गोलले हरायो । घरेलु मैदानमा रोमाका लागि एकमात्र गोल ५३औं मिनेटमा डिएगो पेरोट्टीले गरेका थिए । सोही समूहको अर्को खेलमा स्पेनिस क्लब एट्लेटिको म्याड्रिडले इङ्लिस क्लब चेल्सीलाई ११ गोलको बराबरीमा रोक्यो । ५६औं मिनेटमा एट्लेटिकोका लागि सल निग्वेजले गोल गरे । ७५औं मिनेटमा एट्लेटिकोकै स्टेफन साभिचबाट आत्मघाती गोल भएपछि खेल बराबरीमा पुगेको थियो । उक्त समूहबाट ११ अंकसहित रोमा विजेता र समान अंक भएको चेल्सी उपविजेताका रूपमा नकआउट चरणमा पुग्न सफल भए । यसैगरी समूह डी अन्तर्गतका खेलमा इटालियन क्लब युभेन्ट्सले ओलम्पियाकसलाई उसैको मैदानमा २० गोलले हरायो । सोही समूहको अर्को खेलमा स्पेनिस क्लब बार्सिलोनाले घरेलु मैदानमा स्पोर्टिङ सीपीलाई पनि २० गोलले नै पाखा लगायो । युभेन्ट्सका लागि हुवाँ क्वाड्राडो र फेड्रिको बेनार्डेस्चीले गोल गरे । अर्को खेलमा बार्सिलोनाका लागि फ्रान्सिस्को अल्कासेरले एक गोल गरे भने थप एक गोल स्पोर्टिङका जेरेमी म्याथ्युबाट आत्मघाती रूपमा भएको थियो । उक्त समूहबाट १४ अंकसहित बार्सिलोना विजेता र ११ अंकसहित युभेन्ट्स उपविजेताका रूपमा नकआउट चरणमा पुगे । समूह बी अन्तर्गतको खेलमा जर्मन क्लब बायर्न म्युनिखले बलियो फ्रान्सेली प्रतिद्वन्द्वी पेरिस सेन्ट जर्मन (पीएसजी) लाई ३१ गोलले हरायो । बायर्नका लागि कोरेन्टिन टोलिसोले दुई र रोबर्ट लेवान्डोवस्कीले एक गोल गरे । पीएसजीका लागि भने एकमात्र गोल किलियन एमबाप्पेले गरेका थिए । सोही समूहको अर्को खेलमा एन्डरलेच्टले सेल्टिकलाई उसैको मैदानमा १० गोलले हरायो । उक्त समूहबाट १५ अंकसहित पीएसजी विजेता र समान अंक बटुलेको बायर्न म्युनिख उपविजेताका रूपमा नकआउट चरणमा पुगे । नकआउट चरणमा पुग्ने टोली म्यानचेस्टर युनाइटेड (इङ्ल्यान्ड) एफसी बासेल (स्विट्जरल्यान्ड) पेरिस सेन्ट जर्मन (फ्रान्स) बायर्न म्युनिख (जर्मनी) एएस रोमा (इटाली) चेल्सी (इङ्ल्यान्ड) बार्सिलोना (स्पेन) युभेन्ट्स (इटाली) म्याचेस्टर सिटी (इङ्ल्यान्ड) बेसिक्टस (टर्की) टोट्टनहाम (इङ्ल्यान्ड) रियल म्याड्रिड (स्पेन)"
पहिलो खेलमा नेपाल पराजित,"अन्नपूर्ण काठमाडौं: आईसीसी वल्र्ड क्रिकेट लिग च्याम्पियनसिपअन्तर्गत सातौं चरणको खेलमा नेपाली टोली बुधबार यूएईसँग सात विकेटले पराजित भएको छ । यूएईको सेख जायेद रंगशालामा भएको खेलमा नेपाली बलर यूएईका ब्याट्सम्यानसामु निरीह देखिए । टस हारेपछि पहिला ब्याटिङको निम्तो पाएको नेपालले निर्धारित ५० ओभरमा ६ विकेट गुमाएर दुई सय २१ रन जोडेको थियो । नेपालको पालिमा शरद भेषावकरले सर्वाधिक ८१ रन बनाए । शरदले ९५ बलमा पाँच चौका प्रहार गरे । ज्ञानेन्द्र मल्लले पनि ५४ रन बनाए । यसैगरी कप्तान पारस खड्काले २०, सोमपाल कामीले २०, दिलीप नाथले १६, वसन्त रेग्मीले १४ र विनोद भण्डारीले चार रन थपे । आरिफ सेख भने शून्य रनमै पेभेलियन फर्किए । यूएईले प्राप्त लक्ष्य ४५५ ओभरमा केवल तीन विकेट गुमाएर पूरा गयो । यूएईका विकेटकिपर घुलाम सब्बरले अविजित रहँदै सर्वाधिक ८१ जोडे । यसैगरी कप्तान तथा ओपनर रोहन मुस्ताफाले ६२, रमिज सेहजादले ३७ र मुहमद उसमानले अविजित १७ रन बनाए । पहिलो विकेटका लागि ४२ रनको साझेदारी गरेको यूएईले दोस्रो विकेटका लागि ८१ र तेस्रो विकेटका लागि ६७ रनको साझेदारी गरेको थियो । नेपालका सन्दीप लामिछाने र शरद भेषावकरले एकएक विकेट हात पारे । यसअघि सुरुमा सुस्त ब्याटिङ गरेको नेपाली टोली अन्तिम समयमा केही आक्रामक बनेको थियो । नेपालले पहिलो विकेटका लागि ४३ रनको साझेदारी गरेको थियो । ज्ञानेन्द्रले ८३ बलमा ६ चौका प्रहार गरे । एक सय २२ रन जोड्दा दुई विकेट गुमाएको नेपाली टोलीले एक सय ३४ रन जोड्दा पाँच विकेट गुमाइसकेको थियो । नेपालले छैटौं विकेटका लागि ४७ रनको साझेदारी गयो । नेपालले २९औं ओभरमा मात्र एक सय रन पूरा गरेको थियो । नेपालले सुरुको १० ओभरमा केवल २९ रन जोडेको थियो । नेपाल र यूएईबीचको दोस्रो तथा अन्तिम खेल शुक्रबार हुनेछ । प्रतियोगितामा १३ खेलपछि नौ अंक जोडेको नेपाल छैटौं स्थानमा यथावत् छ । यूएई भने १३ खेलबाट आठ अंक जोडेर सातौं स्थानमा उक्लिएको छ । दुवै टोली यसअघि नै डिभिजन दुईमा झर्ने निश्चित भइसकेको छ ।"
भारतले जित्यो टेस्ट शृंखला,एजेन्सी नयाँदिल्ली भ्रमणकारी टोली श्रीलंकाविरुद्धको टेस्ट क्रिकेट शृंखला भारतले जितेको छ । तेस्रो तथा अन्तिम टेस्ट बुधबार बराबरीमा सकिएपछि घरेलु टोली भारतले १० ले शृंखला आफ्नो पक्षमा पारेको हो । यसअघि कोलकातामा भएको पहिलो टेस्ट वर्षाले बिथोलेपछि बराबरीमा सकिएको थियो भने नागपुरमा भएको दोस्रो टेस्टमा भारत एक पाली र दुई सय ३९ रनले विजयी भएको थियो । नयाँ दिल्लीको फिरोज शाह कोटला मैदानमा श्रीलंकाले जितका लागि चार सय १० रनको लक्ष्य पछ्याएको थियो । मंगलबार ३१ रनमा तीन विकेट गुमाएको श्रीलंकाले पाँचौं तथा अन्तिम दिन धैयपूर्वक खेल्दै खेल बराबरी गरेको हो । श्रीलंकाले बुधबार थप दुई विकेट मात्र गुमाएको थियो । दोस्रो पालीमा श्रीलंकाले पाँच विकेट गुमाएर दुई सय ९९ रन बनायो । श्रीलंकाका कप्तान दिनेश चन्डिमल ३६ र एन्जेलो म्याथ्युज एक रनमा आउट भए । श्रीलंकाको पाली भने रोशन सिल्भा र निरोशन डिक्वेलाले सम्हालेका थिए । सिल्भाले ७४ रन बनाए भने डिक्वेला ४४ रनमा अविजित रहे । चौथो दिन १३ रनमा अविजित रहेका धनन्जय डी सिल्भाले शतकीय पाली खेले । रिटायर्ड हट भएर पेभेलियन फर्किनुअघि उनले एक सय १९ रन बनाए । भारतीय बलर रवीन्द्र जडेजाले एक विकेट लिए । अर्का स्पिनर रविचन्द्रन आश्विनले पनि एक विकेट हात पारे । टस जितेर पहिले ब्याटिङ गरेको भारतले सात विकेटको नोक्सानीमा पाँच सय ३६ रन बनाउँदै पहिलो पाली समाप्तिको घोषणा गरेको थियो । पहिलो पालीमा भारतका लागि विराट कोहलीले दोहोरो शतक बनाएका थिए । श्रीलंका पहिलो पालीमा तीन सय ७३ रनमा समेटिएपछि भारतले एक सय ६३ रनको अग्रता लिएको थियो । यसैगरी भारतले पाँच विकेटको नोक्सानीमा दुई सय ४६ रन बनाउँदै दोस्रो पाली समाप्तिको घोषणा गरेको थियो । म्यान अफ दी म्याच र म्यान अफ दी सिरिजको पुरस्कार भारतीय टोलीका कप्तान विराट कोहलीले पाए । भारत भ्रमणमा श्रीलंकाले अब तीन एकदिवसीय र तीनवटावटा टीट्वेन्टी खेल खेल्नेछ । पहिलो एकदिवसीय आगामी आइतबार धर्मशालामा हुनेछ ।
