शीर्षक,विवरण
भ्रष्टाचारविरुद्धकी जेहादी,"न्यायिक व्यवस्थाबारे एउटा व्यंग्यबाट आजको आलेख सुरु गरौं ! एउटा गाई जंगलबाट निक्लेर भाग्न थाल्छ । ऊ बेतोडले कुदिरहन्छ । हात्ती : ए गाई, किन कुदेको ? गाई : सरकारले भर्खरै एउटा आदेश जारी गर्यो, यो जंगलका सबै भैंसीहरूलाई पक्राउ गर ! हात्ती : तिमी त गाई हौं, किन भागेको ? गाई : हो मलाई थाहा छ, म गाई हुँ । तर तिनीहरूले मलाई समाते भने, म गाई हो कि भैंसी भनेर निक्र्योल गर्न नै अदालतलाई २० वर्ष लाग्छ । अनि त्यतिन्जेल मेरो प्राणपखेरु उडिसक्छ ! त्यसपछि हात्ती पनि त्यही दिशातिर भाग्न थाल्छजोक यत्ति नै हो । यो जोकलाई लेखको सुरुमै राख्नुको कारण अरू होइन, जेठ २४ गतेसम्म प्रधानन्यायाधीश रहेकी सुशीला कार्कीले आजबाट अवकाश पाइन् । अब उनी प्रधानन्यायाधीश बनेर सर्वोच्च अदालत फर्कने छैनन् । उनी अब कहिल्यै प्रधानन्यायाधीश बन्ने पनि छैनन् । यो नै शाश्वत सत्य हो । यही कुरा अनुभूत गर्न मानिसहरूलाई गाह्रो परिरहेको छ ! पद ग्रहण गर्दा प्रशंसा र पदबाट बिदा हुन थाल्दा हेलाँ गर्ने नेपाली चलन छ । अझ न्यायालयका न्यायाधीशहरूलाई संविधानले नै उनीहरूले गर्न जानेको बहस पैरवी, मध्यस्थतासमेत गर्न रोक लगाएकाले सिलबरे सामानजस्तो ठानिने न्यायाधीशहरूबारे उल्टो कुरा गर्न गाह्रो छैन, तर यहाँ ठीक उल्टो प्रधानन्यायाधीशबाट बिदा भएकी सुशीलालाई सम्झना गर्न किन थालिएको हो भने न्यायालयको ढिला न्याय दिने व्यवहारबाट पशुहरू त त्यति दिक्क हुँदा रहेछन् भने सचेत प्राणी भनिने मानवको हालत कस्तो हुन्थ्यो होला ? यस्तो ठाउँमा बसेर घूस खाने घुस्याहाविरुद्ध युद्ध सुरु गरेर सुशीलाले अदालतमा जुन सशक्तता ल्याइन् र ल्याउन खोजिन्, त्यसैको चर्चा गर्न खोजिएको हो । प्रधानन्यायाधीश सुशीला कार्कीले छोटो कार्यकालमा मुद्दा हेरेर छिटोभन्दा छिटो सम्बोधन गर्नुपर्छ भन्ने सन्देश जबर्जस्त रूपमा दिइन् । न्यायालय निरपेक्ष नै हुनुपर्छ भन्नेमा उनले सदा जोड दिइरहिन् । पुगनपुग एक वर्षको लागि मात्र प्रधानन्यायाधीश बनेकी प्रथम महिला प्रधानन्यायाधीश सुशीलाले अदालतको ढिलासुस्तीलाई सुधार्न जेहाद छोडिन् । उनको अग्रसरतालाई कसैले पत्याएको थिएन, तर उनले अदालतमा मुद्दा किनारा लगाउन जुन गति दिइन्, त्यसबाट छक्क नपर्ने कोही भएन । जिल्ला अदालतदेखि पुनरावेदनउच्च र सर्वोच्च अदालतसम्म मुद्दाहरू यसरी पर्घेलिन थाले भने न्यायाधीशहरूलाई यसैगरी प्रभावशाली नेतृत्व दिन सक्ने हो भने मुद्दाको थुप्रो घट्दै जाने रहेछ भन्ने प्रमाणित नै भयो । कति मुद्दा सुशीलाको कार्यकालमा किनारा लागे ? तथ्यतथ्यांक अहिले यहाँ प्रस्तुत गरिएको छैन । तर यी प्रथम महिला प्रधानन्यायाधीशले मुद्दा किनाराको रेकर्ड नै स्थापित गरेको हुनुपर्छ । नेपालको न्यायिक इतिहासमै महाभियोगको बात लाग्यो सुशीला कार्कीमाथि । तर महाभियोग लगाउने सत्तापक्षले नै महाभियोग फिर्ता लिएर प्रतिशोधको निम्ति दुराशय रूपमा महाभियोग लगाइएको थियो भन्ने आफैंले सावित गर्यो । यो प्रधानन्यायाधीश कार्कीको दृढताको अर्को उदाहरण हो । उनले एकरत्ती हरेस खाइनन् । बरु उनले सत्तापक्षलाई लल्कार्दै भनिन्, सक्छौ भने संसद्बाट प्रमाणित गरेर देखाऊ । म आफ्नो प्रतिरक्षा आफैं गर्छु ! उनले आफ्नो अन्तरमनको आवाज यसरी सुनाइन् कि 'हिप्पोक्रेट' शासक र तिनका आसेपासेहरूले टीकाटिप्पणी गरे, किन सीधै फ्याङफ्याङ बोलेको होला, मिलाएर भनेको भए पनि हुन्थ्यो नि ! किसानको परिवारबाट आएकी छोरीले जे भनिन्, त्यहाँ बनावटी कुरा थिएन, हृदयका कुरा थिए। जो शासनसत्तामा बसेका पाखण्डीहरूलाई ढंग मिलाएर नबोलेको लाग्नु अस्वाभाविक होइन । पेटमा पाप नभएकाहरू यसैगरी बोल्छन् । बनावटी कुरा बोल्न नसक्नु अपराध होइन पनि । प्रधानन्यायाधीशका चार कुरा प्रधानन्यायाधीश सुशीलाको कार्यकाललाई मूल्यांकन गर्ने हो भने त्यहाँ चार कुरा देखिन्छन्, कानुनका एक प्राध्यापकले भने । पहिलो, महाभियोगको बात लागेकी प्रथम प्रधानन्यायाधीश हुन् कार्की । सत्तापक्ष लागेर संसद्मा महाभियोग नै दर्ता गरियो तर विपक्षी दल र त्यसका नेता केपी ओली, नागरिक समाज र आमजनको अडान र उनीहरूको सक्रियताले महाभियोग फिर्ता लिन सत्तापक्ष बाध्य भयो । दोस्रो, सर्वोच्च अदालतका न्यायाधीश चोलेन्द्रशमशेर राणा (जोसँग प्रधानन्यायाधीश कार्कीको बोलचाल पनि थिएन भनिन्छ) ले महाभियोगविरुद्ध सर्वोच्चमा परेको रिटमा यस्तो आदेश दिए, जसबाट नेपालको सिंगो न्यायालयले न्याय पायो । तेस्रो, प्रधानन्यायाधीशबाट मुक्त भएपछि सुशीला मात्र त्यस्तो व्यक्ति हुन्, जसलाई मानव अधिकार आयोग वा कुनै जाँचबुझ अनुसन्धान आयोगमा जागिर खाउँला भन्ने रत्तिभर पनि लोभ, लालच र आशा छैन । उनको गहना वा शक्ति नै यही हो । चौथो, यिनी लडाकु, बौद्धिक, नैतिकवान् र लिबरेटेड व्यक्ति भएकीले त्यस्तै जमात बनाएर वा आफू एक्लै आफ्ना अनुभूति लेखेर, आमजनतासँग विचार सेयर गरेर अगाडि बढ्न सक्छिन् । त्यसको लागि पूरा मैदान खाली छ । सबैभन्दा ठूलो कुरा प्रथम महिला प्रधानन्यायाधीश भएकीले यिनले संघीय गणतन्त्र नेपालको संविधानले दिएको करिश्मा कार्यान्वयन गर्न ५१ प्रतिशत महिलाहरूलाई राज्यका निकायहरूमा समावेश गराउने कार्यको अभियन्ता बनेर अगाडि बढ्न सक्छिन् । यो नै नेपालको सबैभन्दा ठूलो क्रान्ति हुन सक्छ । तर अहिलेसम्म कसैले यो कार्यमा हात हाल्न सकेको छैन । यसको कारण पनि जगजाहेर छ, खली खाएको उनको जस्तो व्यक्तित्वले मात्र यो भार बोकिन सक्छ । यो कार्य हडबडमा जन्त गएर भोज खाएर हिँड्नेहरूले गर्न सक्दैनन् । सुशीलाको हाइट प्रधानन्यायाधीशबाट मुक्त भएर गएकी सुशीलाको मूल्यांकन कसरी गर्ने ? धेरै यहींनेर चुक्छन् । किनभने प्राय: उनको क्रियाशीलतालाई हेरेर मूल्यांकन गर्छन् । जो अब विगतको कुरा भइसक्यो । खासमा उनको मूल्यांकन भनेको उनले न्याय क्षेत्रमा के भ्यालु थपिन् भन्ने नै हो । यसको मूल्यांकन हुन सक्यो भने त्यो नै उनको सही मूल्यांकन हुन सक्छ । किनभने यिनले जुन आँट, साहस, निर्भीकता र इमानदारी प्रकट गरेर उचाइ बढाइन्, त्यो नै यिनको बल हो । पदमा रहँदा कसले कति उछलकुद गर्यो भन्ने कुरा गौण हुने रहेछ । उसले पछिसम्म सम्झनलायक योगदान के दियो भन्ने नै महत्वपूर्ण हुने रहेछ । पदमा रहँदाको सक्रियताको कुरा गर्ने हो भने सबैभन्दा सशक्त त यो देशमा खुमबहादुर खड्का, वामदेव गौतम, गोविन्दराज जोशीहरू नै थिए नि ! तर उनीहरूको योगदान ? उनीहरूले मुलुकमा के र कुन 'भ्यालु' स्थापना गरे ? जगजाहेर छ । सुशीलाले एक वर्षको प्रधानन्यायाधीशको कार्यकाल ठूलो अवधि होइन । तर यसबीच उनले के गरिन् ? कुन मूल्य मान्यताबाट उनी अगाडि बढिन् र केके स्थापित गराइन् ? यसरी एउटा प्रक्रियाबाट उनको कार्यकाल हेर्ने हो भने उनले गरेका कामलाई पाँच भागमा विभाजन गरेर हेर्दा निम्न विषयवस्तु छर्लंग हुन सक्यो ।पहिलो, न्यायपालिकामा चलिरहेको सेटिङ, ढिलाचाँडो, पैसावालको पहुँच र धन खर्च गरेपछि जे पनि हुन सक्छ र कसलाई जिताउने र कसलाई हराउने भन्ने निर्धारण पनि त्यसैबाट हुन सक्छ भन्ने मान्यता र विश्वासलाई यी प्रथम महिला प्रधानन्यायाधीश कार्कीले 'ब्रेक थ्रु' नै गरिन् । प्रधानन्यायाधीश भएको दिनदेखि नै यिनले कार्यकालभर यति मुद्दा किनारा लगाइन्, कसैले सोचेकै थिएन कि मुद्दाको थुप्रो यसरी पनि घट्न सक्छ । समयमा मुद्दा पर्घेलिनु साह्रै शक्तिशाली काम हो । जिल्लादेखि सर्वोच्च अदालतसम्म यसअघिका नेतृत्वको ध्यान नै थिएन । उनीहरूको ध्यान समयमा न्याय दिनेपट्टि थिएन । कुस्त कमाइ, सुखपूर्ण जीवनयापनपट्टि थियो । न्यायको 'पर्पस' पट्टि अधिकांशको ध्यान गएको थिएन । तर सुशीला कार्कीले आफ्नो पहिलो र मूल ध्यान नै समयमा मुद्दा किनारा गर्नु हो भन्ने स्थापित नै गरिन् । दोस्रो, सुशीलाले प्रधानन्यायाधीशलाई न्यायालयको त्यो मियोको रूपमा स्थापित गराउन प्रयत्न गरिन्, जो स्वतन्त्र, निर्भय, निस्फिक्री, निरपेक्ष रूपमा काम गर्छ । न्यायालयको आधार त्यो संरचना र आधार हो भन्ने स्थापित गर्न लागिन् । त्यसको लागि प्रधानन्यायाधीशको टिम, संरचना र भएका न्यायाधीशलाई नै विश्वासमा लिएर काम अगाडि बढाइन् । यही संरचना र यही मानवीय शक्ति नै मेरो आधारआकार हो र यहींबाट, यहींभित्रै र मभन्दा तलकासँग मिलेर मैले काम थाल्नुपर्छ भनेर सुरुआत गरिन् । यसबीच जति पनि निर्णय दिइन् र फैसला गरिन्, त्यसबाट समाजका मानिस छक्क परेर भन्न थाले, ओहो अदालतले पनि यस्तो गर्न सक्छ र ? तर सुशीलाले आफ्नो नेतृत्वमा त्यही गरेर देखाइन् ! दण्डित गर्नुपर्नेलाई उन्मुक्ति दिनु हुन्न भन्नेमा अडिग र अविचलित रूपमा अगाडि बढिन् । भ्रष्टाचारविरुद्ध जेहाद छोडिन्। अख्तियारका प्रमुख लोकमानसिंह कार्कीलाई पदमुक्त पार्नहोस् कि पुलिसका तीनजना आईजीपीहरूलाई कैद र जरिवाना गरेर भ्रष्टाचारीको दाल नगल्ने सन्देश देशव्यापी रूपमा दिइन् । यसले गर्दा न्यायालयमा सुशीला मात्र होइन, उनीजस्ता अरू पनि महिला हुन् वा पुरुष श्रीमान् निस्कन सक्छन् भन्ने पदचाप आमजनलाई सुनाइदिइन् । तेस्रो, प्रधानन्यायाधीश कार्कीले छोटो कार्यकालमा पनि मुद्दा हेरेर छिटोभन्दा छिटो सम्बोधन गर्नुपर्छ भन्ने सन्देश पनि जबर्जस्त रूपमा दिइन् । न्यायालय निरपेक्ष नै हुनुपर्छ भन्नेमा उनले सदा जोड दिइरहिन् । अदालतमा पहुँच नभएका व्यक्तिका मुद्दाहरू त्यत्तिकै थन्केर बसेका घेरै छन्, तर आईजीपी नियुक्तिमा सिलवालको केसमा जुन सुनुवाइ भयो, त्यसले के सन्देश दियो भने आईजीपी मात्र होइन, हेडकन्स्टेबलको मुद्दालाई पनि अदालतले उत्तिकै र बराबर प्राथमिकता दिन्छ । चौथो, बार र बेन्चको सम्बन्धमा यिनी पेसागत भएन भने बार पनि नांगिन्छ भन्ने अडानमा रहिरहिन् यिनी । जबकि यिनी आफैं वकिलको तर्फबाट अदालतमा प्रवेश गरेकी हुन् । बार बेन्च सम्बन्ध खानपान, लाभ बाँडफाँट, लेनदेनमा होइन भनेर कार्यकालभर अडान लिएर मूल्य, मान्यता र नियमकानुनअनुसार चल्नुपर्छ भनेर अपवित्र लेनदेन, पार्टीपार्टीको पाल्सी चलखेल र त्यसैमा सम्झौता गरेर अल्मल्याइरहने र व्यक्तिविशेषले फाइदा उठाउने संस्कृतिलाई पनि ब्रेक थ्रु गर्न लागिन् । भित्री बाहिरी सम्बन्ध तोडेर नयाँ संस्कृति कायम गराउने कोसिस गरिरहिन् । यसमा उनको कूटनीतिक चाल झगडिया बोक्ने वकिलहरूले बल्ल आएर बुझ्न थालेका छन् । पाँचौं, प्रधानन्यायाधीशको पदबाट जाँदाजाँदै सुशीला कार्कीले नेपाल साप्ताहिकमा अन्तर्वार्ता दिएर सरकार प्रमुख, शक्ति केन्द्रहरू, स्थापित स्रोतसाधनसम्पन्न व्यक्तिहरूले सामान्य जीवनशैली बिताउने असामान्य प्रधानन्यायाधीशलाई कस्तो टर्चर दिँदा रहेछन्, कसरी प्रभाव पार्न खोज्दा रहेछन् र कसरी बन्धक बनाउनेसम्मको प्रयत्न हुने रहेछन् भन्ने छर्लंग पारेकी छन् । कार्यकालमा पाएका दु:ख, छटपटी र मनमा रहेसहेको तुष अन्तर्वार्तामा सार्वजनिक गरिन् । यसलाई एउटा न्यायमूर्तिले प्राण छोड्दै गर्दाको सत्यको पटाक्षेप भनेर बुझ्न सक्यो भने उनको अभिव्यक्ति सही रूपमा बुझिनेछ । सुशीलाको सन्देश प्रधानन्यायाधीश 'ग्लेमरस' पद होइन । यो 'पपुलर' पद पनि होइन । वास्तवमा प्रधानन्यायाधीशन्यायाधीशहरू आफैं सन्तुलनमा बसेर व्यवस्थापिका र कार्यपालिकालाई सन्तुलन गर्ने निकाय हो । न्याय सन्तुलित भयो भने मात्र कार्यपालिका र व्यवस्थापिका पनि सन्तुलित रहने हो । राजनीतिशास्त्रका एक प्राध्यापकले भने, तिनलाई सन्तुलन गर्न न्यायालयले निर्णय गर्ने होइन । न्यायाधीशलाई न्यायमूर्ति त्यत्तिकै भनिएको होइन । न्यायको तराजु लिएको मूर्ति चल्दैन । मूर्तिमा प्राण पनि छैन तर आकृति र आकार छ । न्यायकी देवीको मूर्तिले आँखामा पट्टी बाँधेको छ । यसले दिन खोजेको सन्देश हो, मैले न्याय दिन गरेको मेरो यो कर्ममा मेरो स्वार्थ छैन भन्ने नै हो । न्यायको तराजुले यता थप, उता हाल, त्यता नहाल पनि भन्दैन । जे हो त्यही यथार्थ देखाइदिन्छ । मापन गरिदिन्छ । कार्यान्वयन पनि न्यायालय आफूले गर्दैन।"
मेसीको स्टाइलमा गोल गर्ने,"उदाहरण १ २०६३ मा नेपाली काँग्रेस र माओवादीबीच काँग्रेसका तत्कालीन सभापति गिरिजाप्रसाद कोइरालालाई राष्ट्रपति बनाउने मौखिक सहमति भएको थियो । तर, ०६५ मा राष्ट्रपति चुनाव हुँदा माओवादीले रामराजा प्रसाद सिंहलाई अगाडि सार्यो । इमान र बेइमानका विषयमा दुवै पक्षका आआफ्ना तर्क थिए । र, केही अन्तराष्ट्रिय चासो पनि । उदाहरण २ २०६५ साउन ३२ गते माओवादी अध्यक्ष प्रचण्डलाई प्रधानमन्त्री बनाउन एमालेमाओवादी गठबन्धन बन्यो । गठबन्धनमा संविधान जारी नहुञ्जेल कायम राख्ने भन्ने सहतिमा थियो । तर, २०६६ बैशाखमा २० गते सरकारले तत्कालीन प्रधानसेनापति रुक्माङ्गद कटवाललाई बर्खास्त गरेपछि गठबन्धन तोडियो । एमाले सरकारबाट बाहिर आयो । पहिला कारवाहीका लागि अगाडि बढ्न एमालेले ग्रीन सिंग्नल दिएको थियो । पछि एमाले निवेदन बोकेर काँग्रेसका पछाडि लागेर शीतलनिवासमा पुग्यो । यो खेलपनि माओवादीलाई सरकार बाहिर पठाउने पर्दा भित्रको गुप्त योजनाको नाटकीय अभ्यास मात्र थियो । उदाहरण ३ एमालेका तत्कालीन अध्यक्ष झलनाथ खनालले प्रधानमन्त्री बन्नका लागि २०६७ माघ १८ गते माअोवादीसँग समीकरण बनाएका थिए । यसका लागि दुई पार्टीबीच सहकार्यको योजना पनि थियो । यद्यपी यसमा काँग्रेसएमाले गठबन्धन भत्काउने प्रचण्डको योजना पनि थियो । तर, साउन २०६८ मा माअोवादीले समर्थन फिर्ता लियो । खनाल प्रधानमन्त्रीबाट हटे । पार्टीभित्रको केपी ओली र माधव नेपाल समूहको असहयोग पनि खनालको राजीनामाको एउटा कारण थियो । उदाहरण ४ २०७० को संविधानसभा निर्वाचनपछि काँग्रेस र एमालेबीच सत्ता गठबन्धन भयो । जस अनुसार संविधान जारी नहुन्जेल सुशील कोइराला प्रधानमन्त्री रहने र त्यसपछि एमाले अध्यक्ष केपी ओलीलाई हस्तान्तरण गर्ने भन्ने सहमति थियो । तर, सहमति अनुसार ओलीलाई प्रधानमन्त्री बन्न काँग्रेसले गरेन । बरु, संसदमा आफु विरुद्ध उम्मेदवार भएका कोइरालालाई हराएर ओली माओवादीकै समर्थनमा प्रधानमन्त्री भए । तत्कालीन काँग्रेस सभापति सुशीलले अरुको चाहनामा प्रधानमन्त्रीका लागि चुनाव लडेको बताएका थिए, जुन आलोचनाको विषय बन्यो । अरु भनेर उनले दक्षिणी छिमेकीतर्फ संकेत गरेका थिए । अर्थात भद्र सहमति लागु नहुँनुमा सुशीलको भन्दा दक्षिण छिमेकीको भूमिका थियो भन्ने सन्देश बाहिर आयो । उदारण ५ २०७२ असोज २४ गते एमाले अध्यक्ष केपी ओलीलाई प्रधानमन्त्री बनाउन एमालेमाअोवादी गठबन्धन बन्यो । बजेटपछि माअोवादीलाई नेतृत्व हस्तान्तरणको सहमति बनेको थियो । ओलीले राजीनामा गरेर बाटो नखोलेको भन्दै माओवादीले समर्थन फिर्ता लियो । यो भद्र सहमति पनि लागु भएन । माओादीको समर्थन फिर्तापछि ओली २०७४ साउन ९ गते राजीनामा दिन बाध्य भए । बेइजिङ दुई बामपन्थी शक्तिबीचको सहकार्यसहित ओलीको निरन्तरताको पक्षमा थियो । तर, सहमति अनुसार सत्ता छाड्न आलटाल गरेपछि प्रचण्डले सरकारलाई दिएको समर्थन फिर्ता लिए । एकतर्फी कुटनीतिक प्रयोग ओलीका लागि महंगो सावित भयो । उदाहरण ६ २०७३ साउन १९ मा काँग्रेसको समर्थनमा माओवादी अध्यक्ष प्रचण्ड प्रधानमन्त्री बने । काँग्रेस माअोवादी गठबन्धन अनुसार २०७३ चैत्रसम्म स्थानीय तहको चुनाव गर्ने र त्यसपछि नेतृत्व हस्तान्तरण गर्ने भद्र सहमति बनेको थियो, कतिपय नेताका अनुसार यो लिखित नै थियो । संविधान संशोधन लगायतका विवादले चैत्रसम्म स्थानीय तहको चुनाव हुन सकेन । प्रचण्डको नेतृत्वको सरकारको आयु लम्बियो । बैशाख ३१ र जेठ ३१ मा दुई चरणमा स्थानीय तहको चुनाव घोषणा भयो । पहिलो चरणको चुनाव बैशाख ३१ मा सम्पन्न भयो । दोस्रो चरणको चुनाव चाहीँ सर्दैसर्दै असार १४ मा पुगेको छ । काँग्रेससँगको भद्र सहति अनुसार प्रधानमन्त्री प्रचण्डले जेठ ९ गते राजीनामा गरे । प्रचण्डले राजीनामा गरेपछि काँग्रेस सभापति शेरबहादुर देउवा जेठ २१ गते प्रधानमन्त्री भएका छन् । नेपालको इतिहासमा भद्र सहमति लागु भएर यसरी प्रधानमन्त्री बन्ने देउवा एक मात्र नेता भएका छन् । अव दोस्रो चरणको स्थानीय तहको चुनाव, प्रदेश सभाको चुनाव र संघीय चुनाव गराएर मात्र देउवाले बालुवाटार छाड्ने छन् । अर्थात, ०७४ माघसम्म देउवा देशमा प्रधानमन्त्री बनिरहने छन् । मैले यी उदारण यहाँ किन दिएको हो भने नेपालको राजनीतिमा नयाँ प्रयोग शुरु भएको छ । अनेकौ सम्भावना हुँदाहुँदै पनि राजनीतिमा इमान्दारिता प्रर्दशन गर्न सकिन्छ भन्ने गतिलो उदारण प्रचण्डले दिएका छन् । प्रचण्ड प्रधानमन्त्री हुँदा उनको नजिक रहेर काम गरिरहेका केही नेताको कुरा मान्ने हो भने काँग्रेससँगको गठबन्धन भत्काउन तयार भए, एमाले प्रचण्डलाई प्रधानमन्त्रीका रुपमा स्वीकारेर अगाडि बढ्न तयार थियो । तर, १० महिनाको सफल कार्यकालपछि प्रचण्डले एमालेको ललिपप मा आँखा लगाएनन् । राजीनामा गरेर देउवाका लागि बाटो खुला गरिदिए । अनि, आफै प्रस्तावक भएर संसदबाट देउवालाई प्रधानमन्त्रीमा निर्वाचित गरे । धेरै तथाकथित राजनीतिक पण्डितलाई प्रचण्डको कदम अप्रत्याशित लाग्यो, किनभने शुरुदेखि नै उनीहरु प्रचण्डको इमान्दारीतामा शंकाको नजरले मात्र हेर्थे । प्रचण्डले राजीनामा गरे, सहमति अनुसार देउवालाई प्रधानमन्त्री पनि बनाए । अव प्रचण्डको भूमिका कस्तो हुनुपर्छ ? यो नेपालको भावी राजनीतिक दिशा तयका लागि धेरै अर्थपूर्ण हुन्छ। हुन त, प्रधानमन्त्रीको सरकारी निवास बालुवाटार र पूर्वप्रधानमन्त्री एवं माओवादी केन्द्रका अध्यक्ष प्रचण्डको निवास लाजिम्पाटबीच लामो दुरी छैन। रातोवत्तीमा हिड्नेहरुका लागि यो दुईचार मिनेटको मात्र बाटो हो । तर, यो बसाईसराईपछि प्रचण्डले खेल्ने भूमिकाले राष्ट्रिय राजनीतिका महत्वपूर्ण काम र देउवा सरकारको सफलताअसफलता निर्धारण गर्नेछ । माथिका उदारणको कुरा किन यहाँ राखेको भने एक पटक नैतिकता देखाए भनेर प्रचण्डलाई सुतेर बस्ने सुविधा छैन । बरु, राजनेताको छवि बनाउने प्रयासलाई थप अगाडि बढाउनुपर्छ । आफु प्रधानमन्त्री हुँदा जसरी दैनिक १५१६ घण्टा काममा खटेर भएपनि स्थानीय तहको चुनाव गराउने वातवरण बनाएका थिए,त्यहीँ स्तरको खटनपटन बालुवाटारबाट लाजिम्पाट सरेका प्रचण्डले निभाउनु पर्नेछ । त्यसो गर्दा मात्र देउवा सरकारको कार्यभार ठीक तरिकाले अगाडि बढ्न सक्छन् । प्रचण्डले आफ्नो सरकारले गरेका चुनाव, आर्थिक बृद्धिदर, लोडसेडिङको अन्त्य, सन्तुलित परराष्ट्रनीति र पहिलो चरणको स्थानीय तहको चुनावको काम प्रचार गरेर मात्र पुग्ने अबस्था छैन । ०७४ माघ ७ सम्म तीन वटै चुनाव दोस्रो चरणको स्थानीय तहको, प्रदेशको र संघीय चुनाव गराउने बातवरण बनाउन पुरै बल लगाउनुपर्ने अबस्था छ । यहाँ पनि बालुवाटार बाहिरका प्रचण्डको महत्वपूर्ण भूमिका छ । ढुक्क भएर बस्ने राजनीतिक परिस्थिति अझै बनेको छैन् । सम्भावित खतराहरुलाई कसरी रोक्ने भन्ने कुरामा प्रचण्डको ध्यान जानुपर्छ । एकातिर राष्ट्रिय राजनीतिका महत्वपूर्ण कार्यभार पुरा गराउन प्रचण्डले भूमिका खेल्नुपर्ने दायित्व छ भने अर्कोतिर पार्टी अध्यक्षको हैसियतमा माओवादीको संगठन विस्तार गर्दै प्रदेश र संघीय चुनावमा माओवादीलाई पहिलो वा दोस्रो शक्तिका रुपमा उठाउनुपर्ने छ, जुन काम प्रचण्डका लागि कठिनपूर्ण छ । पार्टीभित्र अवसरवादीहरुको भिड, काम नगर्नेहरुको ठूलो जमात र लेनदेनमा रमाउने गिरोहबाट पार्टीलाई बचाउनुपर्ने प्रचण्डका अगाडि ठूलो दायित्व छ । थाहा छैन, यो परीक्षामा प्रचण्ड पास वा फेल के हुने हुन् । यो भविष्यकै जिम्मा छाडनुपर्ने हुन्छ । तर, विद्रोही नेता प्रचण्ड अतिबेला संसदीय राजनीतिक खेलमा पनि पोख्त भएकाले अव कम गल्ती होलान भन्ने अपेक्षा चाहीँ गर्न सकिन्छ । नेता दुरदर्शी हुनुपर्छ भन्ने मान्यता छ । अर्थात नेताले टाढाको कुरा देख्नुपर्छ । टाढाको कुरा देख्ने मामलामा ओलीजस्तो उल्टो बुद्धि पनि चलाउन हुन्न । ओलीको सोच जति पछाडि गयो उति टाँढा देखिन्छ भन्ने छ । यो दुरदर्शीता होइन । नेताले त अगाडि बढ्दै भविष्य देख्दै जानुपर्छ । त्यसकारण बालुवाटारबाट लाजिम्पाट सरेका प्रचण्डले कम्तीमा पनि टाढा देख्ने कोशिस गरिरहनुपर्छ, ताकि त्यसको फाइदा सिंगो देश र जनता तथा माओवादी पार्टी र कार्यकर्ताले महसुस गर्न सकुन् । स्थानीय तहको पहिलो चरणको चुनावमा झण्डै १७ प्रतिशत जित निकालेर माओवादी कार्यकर्तालाई अक्सिजन प्राप्त भएको छ । यहीँ मौकामा ती कार्यकर्तामा उर्जा भर्ने काम प्रचण्डको हो । यसकारण बालुवाटारमा सीमित नेताकार्यकर्ताको पहुँच र घेरा भएपनि लाजिम्पाट निवास सवै नेताकार्यकर्ताका लागि खुला गर्न प्रचण्डले कञ्जुस्याइ गर्न हुँदैन् । पार्टीभित्र कठोर अनुशासन लागु गराउने मामलामा प्रचण्ड चुके भने माओवादीका लागि थप संकट आउन सक्छन् किनभने पार्टीभित्र विभिन्न तहमा रहेका प्रतिपक्षहरुले प्रचण्डलाई असहयोग गरिरहेका छन् । प्रचण्डले आफ्नो पार्टीले हारेपनि चुनाव गराउनुलाई बिजय मानेका छन् । यो बिजय सवै कार्यकर्ताले त्यति बेला मान्न सक्छन्, जतिबेला पार्टीलाई २०६४ को ठाँउमा पुर्राउन सक्छन् । विभिन्न धारामा विभाजित माओवादीहरुबीचको एकता प्रचण्ड बालुवाटार पसेपछि सेलाएको थियो । अव लाजिम्पाटबाट प्रचण्डले यो कोर्स अगाडि बढाउन सक्छन् । यो कोर्स प्रचण्डका लागि मात्र होइन, चित्रहादुर केसीको जनमोर्चा भन्दा सानो पार्टी भएको मोहन वैद्यका लागि पनि खाँचो छ । सत्ता साझेदारीको नारासहित एकीकृत क्रान्तिको कुरा गरेका विप्लवका लागि पनि आबश्यक छ । र, पहिलो चरणमा ३४ जिल्लामा भएको स्थानीय चुनावमा चार जिल्लाबाहेक ३० जिल्लामा शुन्य नतिजा पाएका बाबुरामका लागि जरुरी छ । बरु, यो मोर्चाबन्दीका लागि प्रचण्डको सघन पहलको खाँचो छ । यो सम्भव हुन सक्छ । प्रचण्डले सहरी र मध्यमबर्गीय मतादाताबीच पार्टीलाई कसरी स्थापित गराउने भनेर धेरै पटक सोच्नुपर्ने छ । बालुवाटारको भीडभाडमा सोच्ने समय नभएपनि प्रचण्डले लाजिम्पाटबाट सोच्नुपर्छ । ताकि, अर्को चुनावमा कोही सर्वोत्तम डंगोल नबनोस् । अवसरहरुको भरपूर प्रयोग गर्ने यो तप्कालाई कुन बुटी पिलाउनु पर्ने हो, प्रचण्डले परामर्श र अध्ययन गर्न खाँचो भैसकेको छ । परम्परागत पार्टी नेतृत्वको ठाँउमा नयाँ र यूवाहरुको टिम बनाएर सहरी क्षेत्रमा राजनीतिक झण्डा अगाडि बढाउने एउटा विकल्प हुन सक्छ । तर, अन्तिम निर्णय प्रचण्डकै काँधमा छ । तर, यो चाहीँ सत्य हो कि आफुलाई भाई प्रचण्ड भन्ने र प्रचण्डको गाला चम्काउनेहरुबाट चाहीँ यो अलि असम्भव हुन सक्छ । बालुवाटार लाजिम्पाट आवत जावत राजनीतिक जीवनमा प्रचण्डका नियमित काम भए । अवको सरोकार ढुक्कसँग चुनाव लडन सक्ने निर्वाचन क्षेत्र निर्माणको पनि हो । किनभने अवका ८१० महिनामा संघीय चुनाव हुँदैछ, जहाँ प्रचण्डले अहिले देखि नै भन्न सकुन कि मेरो निर्वाचन क्षेत्र यहाँ । पटकपटक निर्वाचन क्षेत्र परिवर्तन र हरेक निर्वाचनमा जोखिम प्रचण्डजस्ता नेताका लागि अव नसुहाउँन सक्छ । इमान्दारीताको पोस्चरले मात्र चुनाव अनुकुल नहुन सक्छ, अनुकल कसरी बनाउने लाजिम्पाटको बसाईमा प्रचण्डले सोच्नुपर्छ र ढिला नगरी सोच्नुपर्छ । प्रचण्डले काँग्रेस सभापति शेरबहादुर देउवाको प्रधानमन्त्री उम्मेदवारीमा प्रस्तावक भएपछि मिडियालाई प्रतिक्रिया दिएका थिए, मैले सत्ता हस्तान्तरणको कुरा राजीनामाबाट शुरु गरेको हो । नयाँ राजनीतिक संस्कृत बसाल्नुपर्ने छ । राजनीतिक स्थिरता र आर्थिक समृद्धितिर देशलाई लैजानुपर्ने छ । कसै न कसैल रेकर्ड बनाउनु पर्ने थियो । इतिहासले मलाई जिम्मा दियो । मैले त्यो जिम्मा पुरा गरेँ। अब यो इमान्दारीतालाई भोटमा रुपान्तरण गरेर जानु नै प्रचण्डको अवको राजनीतिक भविष्यको लागि सुखद पक्ष हुन सक्छ । त्यसकारण मेसी स्टाइलमा गोल गरेका प्रचण्डले अव रेफ्री भूमिका निभाउनुपर्छ । देशका सवै राजनीतिक खेलाडीलाईसँगै लैजानुपर्छ । तव, मात्र नेताबाट राजनेता बन्ने अवसर प्राप्त हुन्छ । लेखक माअोवादी निटक विद्यार्थी संगठन अखिल क्रान्तिकारीका सचवि हुन्।"
भरतपुर घटना नदोहोरियोस्,"भरतपुर महानगरपालिकाको वडा नं १९ मा मतगणनाका क्रममा कांग्रेस माओवादी गठबन्धनकी मेयर उम्मेदवार रेणु दाहालका प्रतिनिधिले मतपत्र च्यातेपछि छानबिन समितिले दिएको प्रतिवेदनअनुसार सबै मतपत्र अवैध घोषित गर्दै पुन: मतदान गर्ने निर्णय निर्वाचन आयोगले गरेको छ, तर पुन: मतगणनाको मागसहित परेको रिटमा सर्वोच्च अदालतका न्यायाधीश चोलेन्द्रशमशेर राणाको एकल इजलासले जेठ २८ गतेसम्म निर्णय कार्यान्वयन नगर्न अन्तरिम आदेश दिएको छ । जेठ २८ गते रिट निवेदक, विपक्षी निर्वाचन आयोग र चितवनका मुख्य निर्वाचन अधिकृतसहित सबैलाई छलफलको लागि बोलाइएको छ र संयुक्त इजलासमा हुने सुनुवाइको आधारमा भरतपुरमा पुन: मतदान गर्ने वा नगर्ने भन्ने विषयमा निर्णय गरिनेछ । च्यातिएका मतलाई बदर गरेर बाँकी मतगणना हुनुपर्ने माग राख्दै आएको प्रमुख विपक्षी दल एमालेले पुन: मतदान गर्ने निर्णय दुर्भाग्यपूर्ण र अस्वीकार्य भन्दै संसद् चल्न नदिने पुरानै हठ दोहोर्याएको थियो । अहिले दलहरूबीच संसद् अवरोध अन्त्य गर्ने सहमति भइसकेको छ तर भविष्यमा भरतपुर काण्ड नदोहोरियोस् भन्नको लागि सर्वोच्च अदालतले ऐनमा कडा प्रावधान राखी आवश्यक संशोधन गर्न आदेश दिनुपर्छ । अत्यन्त कडा नियमावली भएको अवस्थामा मात्र आपराधिक मानसिकताका प्रतिनिधि पठाउने र हार्ने अवस्थामा मतपत्र च्यात्न लगाउने घिनलाग्दो खेलको अन्त्य हुनेछ । हार्ने अवस्थामा पुगेपछि मतपत्र च्यातिएको घटनाबाट कांग्रेस र माओवादीका कतिपय इमानदार नेता, कार्यकर्ता र समर्थकहरूको शिर झुकेको छ, तर नैतिक पतन भएकाहरू भने पुन: मतदानमा जित्ने विश्वासमा विजयको खुसीयाली मनाइरहेका छन् । कुनै कथानक चलचित्रमा जस्तै लाग्ने घटनाक्रम देखेर सामान्य जनता भने आजित भएका छन् । दोस्रो कार्यकालमा २० वर्षपछि पहिलो चरणको स्थानीय तहको निर्वाचन गराउने, लोडसेडिङ घटाउने, आर्थिक वृद्धिदर बढाउनेलगायतका विषयमा जस लिएका अनि भद्र सहमति पालना गरेर जालझेलको राजनीति अन्त्यको थालनी गरेको दाबी गर्ने प्रचण्ड आफ्नै कमीकमजोरीका कारण गिरेको साख जोगाउन अलिकति सफल भएका थिए तर प्रधानन्यायाधीशमाथिको महाभियोग र भरतपुर काण्डमा उनी नमज्जाले चुकेका छन् । धृतराष्टको पुत्रमोहले जस्तै प्रचण्डको पुत्रीमोहले ठूलो संकट निम्त्याउन सक्छ । हिंसाको जगबाट आएको अनि विगतमा पनि चुनाव हार्दा मतपरिणाम नै मान्दिनँ भन्नेसम्मको गैरलोकतान्त्रिक चरित्र देखाएको माओवादीले प्रचण्डपुत्री जिताउन मतपत्र च्यात्नु धेरै ठूलो आश्चर्यको विषय होइन । तर आफूलाई सबैभन्दा पुरानो र प्रजातान्त्रिक दल मान्ने कांग्रेसले बीपी र गणेशमानको पनि घोर अपमान हुने गरी गलत कुराको विरोध नगर्नु दुर्भाग्यपूर्ण हो । यथाशीघ्र निर्णयमा पुनर्विचार नगरिए कांगे्रसलाई दीर्घकालमा ठूलो घाटा हुने निश्चित छ । पुन: मतदान भएको अवस्थामा अग्रता कायम गरेका एमालेका देवी ज्ञवाली वा कांग्रेस माओवादी गठबन्धनकी रेणु दाहालमध्ये जसले जिते पनि सामान्य नागरिकलाई धेरै फरक पर्दैन, तर फेरि पनि दाहालले हार्ने संकेत पाउनेबित्तिकै अथवा हार्ने अवस्था देखिएमा विगतका कमीकमजोरीबाट सिकेको पाठ एमालेले बिर्सिएर मतगणनामा अवरोध पुर्याए भने कहिलेसम्म निर्वाचन गराइराख्ने भन्ने अत्यन्त गम्भीर प्रश्न छ । माथिको आदेशबिना माओवादीका प्रतिनिधिले मतपत्र च्यातेको भए गत हप्ता नैतिकताको वकालत गर्दै राजीनामा दिने प्रचण्डले आफ्ना मिडिया प्रयोग गरेर भ्रम उत्पन्न गर्न नभई दोषीलाई हदैसम्म कारबाही गराउन, च्यातिएका मतमत्र बदर गरी बाँकी मतगणना जारी गराउन निर्वाचन आयोगसँग पहल गर्ने थिए । विडम्बना केही वडामा आफ्नो पक्षमा निर्णय पल्टिने आशा निराशामा बदलिने संकेत पाएपछि ऐनको लुप होललाई प्रयोग गर्ने सुनियोजित उद्देश्यले भरतपुर काण्ड गराइएको घटनाक्रमले पुष्टि गरेको छ । यद्यपि फेरि पनि मत दिने त जनताले नै हो र जनताबाट पटकपटक हराइएकी दाहाल पुन: मतदानमा पनि हारनजिक पुगिन् भने फेरि मतपत्र च्यातिँदैन भन्ने ग्यारेन्टी कसले लिन्छ ? कुकुरले टोक्यो भन्दैमा आफूले पनि कुकुरलाई टोक्ने गलत प्रवृत्ति एमालेले पनि त्याग्नुपर्छ । अर्थात् सदन चल्न नदिने वा बन्दहड्ताल गर्नेजस्ता क्रियाकलाप नभई पुन: मतदान निर्विकल्प भएको अवस्थामा आफ्नो पक्षमा मत मागेर फेरि पनि जित्ने सहज र लोकतान्त्रिक बाटो चयन गर्नुपर्छ । पुन: मतदानबाट आउने नतिजालाई सहज रूपले ग्रहण गर्नुपर्छ अनि फेरि पनि हारलाई स्वाभाविक रूपमा लिन नसक्नेले मतगणनामा अवरोध गर्ने दुस्साहस नगरून् भन्नको लागि ऐनमा भएका लुप होल परिवर्तन गर्न पहल गर्नुपर्छ । सिसी क्यामेरा जडित हलमा जति नै कडा सुरक्षा दिएर मतगणना गर्दा पनि बदनियतले मतपत्र च्यात्ने उम्मेदवार वा उसको प्रतिनिधिलाई रोक्न सकिँदैन र भरतपुरमा पुन: मतदान भएका खण्डमा उक्त नजिरलाई आधार मान्दै बारम्बार चुनाव गराउनुपर्ने हुन सक्छ । प्रश्न कांग्रेस, एमाले, माओवादी वा ठूला दलको मात्र होइन र साना दल अथवा स्वतन्त्र उम्मेदवार वा उनीहरूको प्रतिनिधिले मतगणनामा अवरोध पुर्याएको अवस्थामा के गर्ने ? प्रमाणित भ्रष्टाचारी र गुन्डाहरूलाई जस्तै मतपत्र च्यातेर कुनै दललाई हराउने वा जिताउने मतियार बन्नेलाई जेलबाट बाहिरिँदा फूलमाला र अबिरले स्वागत गर्ने लाजमर्दो अवस्था रह्यो भने दलहरू मात्र हार्दैनन्, लोकतन्त्र र देश पनि हार्छ । तसर्थ भविष्यमा मतदान वा मतगणनामा अवरोध पुर्याउनेलाई हदैसम्मको दण्डजरिवाना हुने, पुन: चुनाव गराउँदा लाग्ने सम्पूर्ण खर्च दोषी वा उसले प्रतिनिधित्व गर्ने उम्मेदवार वा दलबाट उठाइनुपर्ने र उक्त दलका वा स्वतन्त्र उम्मेदवार स्वत: प्रतिस्पर्धाबाट बाहिरिने प्रावधान राख्नुपर्छ, अन्यथा हार्ने अवस्थामा मतपत्र च्यात्दै पुन: निर्वाचन गराउन स्थानीय तह निर्वाचन ऐनको मतगणना स्थल अनधिकृत रूपमा कब्जा भएको पुष्टि भएमा पुन: मतदान गरिनेछ भन्ने प्रावधानको गलत प्रयोगले जरा गाड्नेछ । भरतपुरमा च्यातिएको भनिएको ९० मत मात्र होइन, एक मत पनि हारजितको लागि महत्वपूर्ण हुन्छ र जेठ २८ गते सर्वोच्च अदालतले के गर्ने भनेर फैसला गर्नेछ, तर ९० मतलाई बदर गरेर बाँकी मतगणना गरी अन्तिम निर्णय निकाल्ने, ९० मतान्तरभन्दा कमबाट हारजित हुने अवस्था आएमा मात्र पुन: निर्वाचन गराउने र पुन: निर्वाचन गर्नैपर्ने अवस्थामा फेरि झेली नहुने गरी बन्दोबस्त गर्ने तीन विकल्प सतहमा देखिएका छन् । कतिपयले हिजो एमालेले पनि मतपत्र च्यातेको उदाहरण दिएर भरतपुर काण्डलाई चोख्याउने दुस्प्रयास गरिरहेका छन् । निसन्देह कांग्रेस, एमाले र माओवादीले विभिन्न कालखण्डमा बुथ कब्जा गर्ने, मतगणनामा अवरोध पुर्याउने मात्र नभई मान्छे पनि च्यातेको दु:खद इतिहास हाम्रोसामु छ अनि यी दलहरूको झन्डाबाहेक प्रवृत्ति एउटै रहेकाले वैकल्पिक शक्तिको आवश्यकता महसुस भएको छ, तर २०७४ सालमा पनि उही प्रवृत्ति दोहोर्याउने छुट कसैलाई पनि छैन । केहीले हिजो एमालेले जित्ने थियो भने फेरि पनि जित्छ भन्ने कुतर्क गर्दै एकदमै हलुका टिप्पणी गरिरहेका छन् तर एमालेले हार्ला भन्ने नभई भरतपुरलाई नजिर मान्दै सबै हार्नेले पुन: मतदानमा पनि जितेर देखाऊ भन्दै मतपत्र च्यात्न थाले भने के गर्ने भन्ने डर हो । अनुसन्धान गर्नेगराउनेहरू आफैं धामी आफैं बोक्सीको रूपमा छैनन् भन्ने व्यवहारबाट पुष्टि हुनुपर्छ । तसर्थ निर्वाचन आयोग स्वतन्त्र निकाय हो र आयोगका आयुक्तहरू र निर्वाचन अधिकृत पनि स्वतन्त्र छन् भन्ने प्रमाणित उसले गर्नुपर्छ । खराब नियत भएकाले मतपत्र च्यात्ने मात्र नभई विद्युतीय मतदानमा जाँदा पनि मेसिन नै बिगार्न वा जलाउन पनि सक्ने भएकाले दोषीलाई हदैसम्मको सजाय दिलाउन अनि ऐनका लुप होलहरूलाई संशोधन गर्न आयोगले पहल गर्नुपर्छ । अत्यन्त कडा नियमावली भएको अवस्थामा मात्र आपराधिक मानसिकताका प्रतिनिधि पठाउने र हार्ने अवस्थामा मतपत्र च्यात्न लगाउने घिनलाग्दो खेलको अन्त्य हुनेछ । स्थानीय तह निर्वाचन ऐन, २०७३ को धारा ५० मा कसैले बल प्रयोग गरी वा डर त्रास देखाई वा धम्की दिई मतगणनास्थललाई आफ्नो कब्जामा लिई मतगणना कार्यमा प्रभाव पारेमा र अनधिकृत तवरले कब्जा भएको भन्ने ठहर भएमा त्यसरी कब्जाबाट असर परेको मतदान केन्द्रहरूका सम्पूर्ण मतपत्रहरू अवैध घोषित गरी मतदान रद्द गरी पुन: मतदान गर्नुपर्ने प्रावधान छ । दफा ५१ को ग बमोजिम मत संकेत चिन्ह नबुझिने गरी लत्पतिएको वा च्यातिएको मत बदर हुने प्रावधान छ । भरतपुरमा अनधिकृत व्यक्तिबाट नभई उम्मेदवारका प्रतिनिधिले मतगणना स्थल कब्जा जमाएका नभई ९० मतपत्र च्यातेकाले दफा ५१ बमोजिम उक्त मतपत्रलाई बदर मानी बाँकी गणना गर्न सकिने अथवा मतगणनामा अवरोध पुर्याउने उद्देश्यले मतपत्र च्यातिएकाले दफा ५० बमोजिम सम्पूर्ण मतपत्र अवैध घोषित गरी पुन: मतदान गर्न सकिने दुई विकल्प देखिएका छन् । अब कानुनलाई आफू अनुकूल व्याख्या गर्ने परिपाटी भएकाले सर्वोच्च अदालतको निर्णयसम्म कुर्नुपर्ने हुन्छ र उक्त निर्णयलाई सबैले स्वीकार गर्नुको विकल्प छैन । निर्वाचन (कसुर तथा सजाय) ऐन, २०७३ को दफा ४ बमोजिम रहेको कसैले पनि निर्वाचनमा प्रयोग गरिने वा प्रयोग गरिएको मतपत्र, मतपेटिका वा अन्य सामग्री खोस्न, लुट्न, चोर्न, कब्जामा लिन, खोल्न, नष्ट गर्न वा निर्वाचनमा प्रयोग हुन नदिन कुनै किसिमले रोकावट वा हस्तक्षेप गरेमा एक लाख रुपैयाँसम्म जरिवाना वा दुई वर्षसम्म कैद वा दुवै सजाय हुने अनि दफा १५ बमोजिम उम्मेदवार वा निर्वाचन प्रतिनिधि वा मतगणना प्रतिनिधि वा आयोगबाट अनुमति प्राप्त व्यक्तिबाहेक अन्य कुनै पनि व्यक्ति मतगणनास्थलमा प्रवेश गरे १५ हजार रुपैयाँसम्म जरिबाना गर्न सकिने प्रावधान अत्यन्त फितलो भएकाले मतदान वा मतगणनामा अवरोध गर्ने कार्यलाई मानिस हत्यासरहको गम्भीर अपराधको रूपमा लिइनुपर्छ ।"
युगकै पहिलो चुनाव,"स्थानीय तह र स्थानीय निकाय भनेको धेरै फरक विषय हो । स्थानीय निकाय भनेको केन्द्र मातहतका निकाय जो विकेन्द्रीकरणको सिद्धान्तअनुरूप ऐननियमबाट गठन भएको हुन्छ । तह भन्नाले मुलुकको समग्र राज्यशक्तिको संरचनागत एक तह हो । यो संवैधानिक हुन्छ वा संविधानले नै यसलाई राज्यको संरचनाभित्रको एक तहको मान्यता दिएको हुन्छ । नेपालका संविधानमध्ये संविधानसभाबाट जारी भएको संविधान हो । त्यसैले यो संविधानको नाममा साल लेखिएको छैन । किनकि यस प्रकारको संविधान पहिलो हो, जसले नेपालमा पहिलोपटक स्थानीय तहको व्यवस्था गर्यो । यसअगाडिको संविधानले स्थानीय तहको स्थापना गरेको थिएन । २०१५ सालको संविधानले स्थानीय निकाय झन् कमजोर खालको बनाएको थियो । २०४७ को संविधानले पनि स्थानीय निकाय केन्द्रमातहत अधिकारविहीन बनाएको थियो । हालसम्मका सबै संविधानले स्थानीय निकायको रूपमा राखेर केन्द्रबाट शासित रूपमा राखिएका थिए । पञ्चायती संविधानले नाम मात्रको रूपमा संविधानमा गाउँ पञ्चायतको व्यवस्था गरेको थियो । यतिसम्म पनि २०४७ को संविधानले व्यवस्था गरेको थिएन । नेपालको संविधानले पहिलोपटक नेपालमा स्थानीय तहको व्यवस्था गरेको छ । भारतमा पनि यस्तो स्थानीय तहको व्यवस्था छैन । नाम मात्रको ग्राम पञ्चायत छ । जो अधिकारविहीन छन् । स्विट्जरल्यान्डको व्यवस्था भने स्थानीय तहलाई अधिकार दिएको छ । युरोपेली कैयौं देशमा नगरपालिकाको अधिकार बढी दिएको पाइन्छ, तर संवैधानिक हैसियतसहितको स्थानीय तहलाई स्थानीय सरकारको हैसियतमा कमै मुलुकमा राखिएका छन्, जसमध्ये नेपालको संविधानले स्थानीय सरकारको हैसियतमा स्थानीय तहलाई राखेको छ । अब सामान्यत: मुलुकको सरकार खोज्न नेपालको सिंहदरबार धाउनु पर्दैन । आफ्नै गाउँ र नगरमा स्थानीय सरकार फेला पर्छ । राज्यको संरचनामा नै तीन तहको सरकारको व्यवस्था गरिएको छ संघ, प्रदेश र स्थानीय तह । संविधानको व्यवस्थाअनुरूप स्थानीय तह भनेको स्थानीय राज्य हो । स्थानीय तहमा कार्यपालिका, व्यवस्थापिका र न्यायपालिकाको व्यवस्था गरिएको छ । त्यसैले नेपालले यो नयाँ व्यवस्था ल्याएको छ । यो स्थानीय निकाय वा यसभन्दा अगाडिको गाविस, नगरपालिका, जिविसको निरन्तरता होइन । यो बिल्कुल नयाँ युग हो र नयाँ व्यवस्था हो । स्थानीय जनताले आर्थिक, राजनीतिक तथा न्यायिक अधिकार प्राप्त गरेको पहिलो अवसर हो । यसअगाडिका स्थानीय निकाय र राज्यको संरचनगत यो स्थानीय तहबीच कुनै पनि साइनो छैन । यो कुरालाइ संविधानको भाग ५ अध्ययन गर्दा देखिन्छ । जसनुसार राज्यशक्ति नै बाँडफाँट गरिएको छ । संघ, प्रदेश र स्थानीय तहलाई राज्यको अधिकार बाँडफाँट गरिएको छ । स्थानीय तहले आफ्नो अधिकार क्षेत्रभित्रको विषयमा कानुन बनाउने, बजेट बनाउने, नीति र योजना तय गर्ने र कार्यान्वयन गर्ने गर्न सक्नेछन् । स्थानीय स्रोतको रोयल्टी स्थानीय समुदायले समन्यायिक ढंगबाट प्राप्त गर्नेछन् । प्राकृतिक स्रोत र साधनको उपयोग गर्न स्थानीय समुदायले लगानी गरी सो आधारमा प्रतिफल लिन प्राथमिकता पाउनेछन् । राज्य शक्तिको प्रयोग स्थानीय तहले पनि गर्न सक्नेछ । संविधानले लिएको उद्देश्य र राज्यका निर्देशक सिद्धान्त एवं नीतिहरू स्थानीय तहले पनि संरक्षण र पालना गर्न गराउन संघ, प्रदेशजस्तै स्थानीय तहले पनि जिम्मेवारी पाएको छ । संविधानको अनुसूची ८ र ९ मा स्थानीय तहको अधिकार र साझा अधिकारहरूको सूची नै किटान गरिएको छ । राजस्वको स्रोत र बाँटफाँट पनि संविधानले नै किटान गरेको छ । राजस्व वितरण गर्ने व्यवस्था पनि संविधानको धारा ६० ले नेपाल सरकारलाई बाध्यात्मक रूपमा कर्तव्य तोकेको छ । नेपाल सरकारको दयाले होइन, समानीकरणको आधारमा अनुदान वितरण गर्नुपर्ने व्यवस्था गरेको छ । मुलुकको राजस्व र सञ्चित कोषको बाँडफाँट पनि सन्तुलित र पारदर्शी रूपमा गर्ने व्यवस्थाको ग्यारेन्टी संविधानमै गरिएको छ । कुनै पनि समुदाय वा वर्गलाई वञ्चितीकरण गर्न वा क्षेत्रीय रूपमा असन्तुलन गर्न पाइने छैन । गरिबी र असमानताको न्यूनीकरण गर्न तिनै तहले ध्यान दिएर वा संघीय कानुन बनाउँदा पनि यी कुरालाई ध्यान दिनुपर्ने आवश्यकता किटान गरिएको छ । यसरी राज्यलाई तीन तहमा संरचना गरिएको छ । स्थानीय तह पनि एक संरचना हो । यसले आफ्नो क्षेत्रभित्र राज्य हैसियतले काम गर्ने कुरा निश्चित गरिएको छ । संघ, प्रदेश र स्थानीय तहको सम्बन्ध पनि संविधानले सहअस्तित्व र समन्वयको सिद्धान्तमा आधारित हुने कुरा किटान गरी तीन तहको राज्य सरकारको ग्यारेन्टी गरेको छ । स्थानीय तह कसैको मातहतको निकाय होइन भन्ने स्पष्ट गरेको छ । यी नै सिद्धान्त र संवैधानिक व्यवस्थाअनुरूप स्थानीय तह स्वायत्त, प्रभावशाली एवं शक्ति सम्पन्न छन् । त्यसैले यो चुनाव पनि नयाँ हो । यो संगठन पनि नयाँ हो । यो व्यवस्था पनि नयाँ हो । यो स्थानीय निकायको निरन्तरता होइन । यो निरन्तरताको क्रमभंग हो । यो जनयुद्ध, जनआन्दोलको फल हो । यो माओवादीको उद्देश्यअनुरूप आएको छ । यो समाजवादउन्मुख राज्य बनाउने उद्देश्यअनुरूप जान खोजेको छ । जसरी यो संविधान आयो त्यसको पृष्ठभूमि सबैले अवगत गरेकै कुरा हो । त्यसलाई यहाँ उल्लेख नगरिए पनि सबैले स्मरण गर्न आवश्यक छ । केन्द्रीय सरकार, प्रान्तीय सरकारजस्तै शक्तिशाली स्थानीय सरकारको व्यवस्था संविधानले गरेकाले अब गाउँमा जनताले चुनेका प्रतिनिधिले सरकार चलाउँछ । यो केन्द्रीय वा प्रान्तीय सरकारको शक्ति विकेन्द्रीकरण जस्तो हँदै हैन । आफैंले कानुन बनाउने, आफैंले न्यायिक कार्य गर्ने र आफैंले कार्यपालिकाको काम गर्ने काम स्थानीय तहको सरकारले गर्छ । स्थानीय तहमा नै जनताको सबैजसो काम सम्पन्न गर्ने निकाय हुन्छन् । जनताको नागरिकता, लालपुर्जा, पासपोर्ट स्थानीय तहबाटै जारी हुन्छ । प्रशासन, अदालत, विकास बजेट स्थानीय तहमै हुन्छन् । एक गाउँपालिकामा करिब एक सयजना कर्मचारी हुन्छन् । नगरपालिकामा वडैपिच्छे विभिन्न कार्यालय सञ्चालित हुन्छन् । गाउँपालिकामा पनि आवश्यकतानुसार कार्यालय रहनेछन् । वडा केन्द्र हुनेछ । नेपालमा पहिलोपटक स्थानीय जनताले धेरै अधिकार पाउने गरी यो स्थानीय तह बनाइएको छ । यी गाउँपालिका, नगरपालिकाका अध्यक्ष, उपाध्यक्ष, प्रमुख उपप्रमुखले राष्ट्रिय सभाका सदस्यको मतदाता भएर राष्ट्रिय राजनीति र संघीय संसद्मा आफ्नो वर्चस्व कायम गर्छन् । यो निर्वाचनपछि संघ (केन्द्र) ले योजनाका बजेट सोझै गाउँपालिका र नगरपालिकामा पठाउने व्यवस्था हुन्छ । केही सरकारी कार्यालयबाहेक प्राय: सबै सरकारी कार्यालयका काम गाउँ वा नगरपालिकाबाट हुन्छन् । जिल्लास्तरका कार्यालय सामान्यत: हट्नेछन् । जिल्ला अदालत, सरकारी वकिलको कार्यालय जस्ता केही कार्यालय मात्र रहनेछन् । कयौं कार्यालय प्रदेश स्तरमा रहनेछन् । अहिलेको नेपालको संविधानले भने स्थानीय तहलाई स्थानीय सरकारको रूपमा राखी यसलाई विधायिकी अधिकार, न्यायिक अधिकारसमेत प्रदान गरिएको छ । भारतमा पनि ग्राम पञ्चायतलाई अधिकार दिएको छैन । त्यहाँ नाम मात्रको संघीयता वा स्थानीय तह राखिएको छ । सामन्त र पुँजीपतिलाई नेता बनाउन मात्र राज्यको पुनर्संरचना गरिएको नेपाल र भारतको व्यवस्था हेरेर खासगरी मधेसका जनता दिक्क भएका थिए । अब नेपालको संविधानले स्थानीय जनतालाई स्थानीय स्रोतमा मालिक बनाएको छ । अब विकासको बजेट केन्द्रसँग अनुरोध गर्ने माग गर्ने होइन । यो अधिकारको कुरा भएको छ, स्वत: उपलब्ध हुन्छ । आफ्नो लागि कानुन पनि बनाउन पाउने अधिकार स्थानीय जनताले पाएका छन् । प्रदेश सरकार, संघीय सरकारसँग आफू सरकार नै भएर साझा काम गर्ने हैसियत प्राप्त गरेका छन् । अब सामान्यत: मुलुकको सरकार खोज्न नेपालको सिंहदरबार धाउनु पर्दैन । आफ्नै गाउँ र नगरमा स्थानीय सरकार फेला पर्छ । नेपालको संविधानले नै पहिलोपटक स्थानीय तहलाई अधिकार किटान गरिदिएको छ । जस्तै: नगरमा आफ्नै अधिकारसम्पन्न प्रहरी हुन्छन् । सहकारी संस्थाहरू स्थानीय तहले नै नियमन गर्छ । प्रदेश र संघको कुनै पनि हस्तक्षेप हुन सक्दैन । आफ्नो कानुन आफैं बनाउँछन् । विभिन्न कर संकलन र लागू पनि यही स्थानीयले गर्छन् । विकास आयोजना पनि आफैं तय गर्छन् । माध्यमिक शिक्षा सञ्चालन पनि स्थानीय तह आफैंले गर्छन् । स्थानीय सडक, सिँचाइ पनि आफैंले तय गर्छन् । केन्द्रसँग योजना माग गरिरहनु पर्दैन । खानेपानी, साना जलविद्युत्, वैकल्पिक ऊर्जा विषय पनि स्थानीय तहबाटै हुन्छ ।"
अतिवादविरुद्धको संघर्ष,"यतिबेला पश्चिमी सभ्यता र विकासको केन्द्र मानिएको युरोप र आफूलाई पूर्वीय सभ्यताको केन्द्रको रूपमा दाबी गर्ने भारत दुवै अशान्तिको केन्द्रस्थलको रूपमा देखा पर्दै गएका छन् । विगत केही वर्षयता युरोप मुस्लिम अतिवादीहरूको प्रहारको केन्द्र बनिरहेको छ । छोटै समयभित्र मुस्लिम अतिवादीहरूले युरोपका बेल्जियम, फ्रान्स, जर्मनी र बेलायतजस्ता देशहरूलाई पटकपटक आक्रमणको केन्द्र बनाएका छन् । जसले गर्दा गरिब एवं अविकसित मुलुकहरू मात्र हिंसा र आतंकको केन्द्रभूमि हुने गर्छन् । विकसित र धनी मुलुकहरूलाई त्यसले केही प्रभाव पार्दैन भन्दै गरिब मुलुकहरूको आन्तरिक विषय व्यवस्थापनमा निर्णायक बन्ने पश्चिमाहरूको मान्यता अब झूटो साबित हुन पुगेको छ । उनीहरू आफैं असुरक्षाको भावनाद्वारा नराम्रोसँग ग्रस्त हुन पुगेका छन् । उनीहरूले अब अतिवादविरुद्ध विश्वका सबै राष्ट्रहरू एकजुट हुनुपर्ने आवाज उठाउन थालेका छन् । यसै क्रममा हाम्रो दक्षिणको छिमेकी मुलुक भारत पनि कश्मिरी पृथकतावादीहरूको अतिवादी व्यवहारबाट अतालिन पुगेको छ । उसले छिमेकी पाकिस्तानमाथि आफूप्रशासित कश्मीरका पृथकतावादीलाई उक्साएको र आफ्नो भूभागमा आतंककारीहरूको घूसपैठ गराएको भन्ने दोषारोपण गर्दै आएको छ । उसले पाकिस्तानले आफ्नो आन्तरिक मामिलामा दखल दिने कार्य गरेकाले आफूले कहिले पाकिस्तानको सीमा क्षेत्रभित्र प्रवेश गरेर सर्जिकल स्ट्राइक गर्ने त कहिले पाकिस्तानी सेनाका बंकरहरू ध्वस्त पार्ने कार्य गरेको भन्ने जस्ता कुरा जोडतोडले प्रसार गरिरहेको छ । यस क्रममा भारतले पाकिस्तानमाथि आफ्नो भूभागमा अतिवादीहरूको घूसपैठ गराएको मात्र नभई ती क्षेत्रमा प्रहरी एवं सैन्य बलमाथि ढुंगा हिर्काउने र युवालाई उक्साउने कार्य गरेको आरोपसमेत लगाउने गरेको छ । यसले भारत यतिबेला अतिवादबाट युरोपजत्तिकै आतंकित भएको देखाउँछ । भारत नेपालका केही राष्ट्र एवं जनविरोधी पात्रहरूलाई च्यापेर नेपालको आन्तरिक मामिलामा हस्तक्षेप गर्दै आएको छ । उसले अब नेपालका केही अंगीकृत नागरिकताधारी व्यक्तिहरूमार्फत देशको भूभाग नै टुक्य्राइदिनेसम्मका धम्कीहरू दिन थालेको छ । भारतीय दूतावासको भूमिका भनेकै दुई देशबीचको कूटनीतिक सम्बन्ध सञ्चालन नभएर नेपालमाथि आफ्नो हस्तक्षेप सुदृढ तुल्याउने मात्रै हुने गरेको छ । निश्चय पनि अतिवाद र आतंकवाद जुनसुकै रूपको भए पनि मानवताविरोधी क्रियाकलापहरू हुन् । विश्व जनमतले त्यस किसिमको प्रवृत्तिको एक स्वरमा विरोध र एकजुट भएर प्रतिकार गर्नुपर्छ । तर विश्व जनमत के कुरामा पनि प्रस्ट हुनुपर्छ भने, बलियो र सम्पन्नलाई जे पनि गर्न छुट हुने, कमजोर र विपन्नले ती कुराहरू त्यत्तिकै सहेर बस्नुपर्ने भन्ने कदापि उचित हुन सक्दैन । त्यसैगरी कसैले आफूले भनेबमोजिम गर्यो भने जतिसुकै खराब कार्य पनि ठीक, तर आफ्नो चाहनाअनुरूप भएन भने त्यही कार्य आतंकवादी हुने भन्ने पनि सही होइन । तर अहिले विश्वमा त्यही भइरहेको छ । विश्व व्यवस्था न्याय र विवेकबाट नभई शक्ति र हठबाट परिचालित भइरहेको छ। इराकी राष्ट्रपति सद्दाम हुसेन र लिबियाका नेता कर्नेल गद्दाफीहरू निरंकुश शासक थिए होलान्, आतंकवादी थिएनन् । तिनीहरूको दोष अमेरिका र उसका पक्षधरहरूले भनेजस्तो नगर्नु मात्र थियो । त्यसबापत उनीहरूले अमानवीय एवं गैरकानुनी रूपमा मारिनुपर्यो । विचार गरौं त, ती दुई शासकले जुन रूपमा मारिनुपर्यो, त्यही गति अमेरिका, बेलायत वा तिनका समर्थक राष्ट्रका शासकहरूले भोग्नुपरेको भए ती राष्ट्रहरूको कस्तो प्रतिक्रिया हुने थियो होला ? के त्यो कार्य आतंकवादी कार्य होइन ? यसैगरी यतिबेला सिरियामा जे भइरहेको छ, के त्यसको लागि सिरियाली राष्ट्रपति मात्र दोषी छन् ? सिरियाको वर्तमान अवस्थाको लागि सिरियाली राष्ट्रपतिभन्दा बढी दोषी शक्ति राष्ट्रहरू छन् । जुन कारणले गर्दा यतिबेला लाखौं निर्दोष सिरियाली नागरिकले अनाहकमा ज्यान गुमाउनु परिरहेको छ । आफ्नो मुलुकबाट विस्थापित हुनु परिरहेको छ । यस सिलसिलामा हाम्रो छिमेकी राष्ट्र भारतका गतिविधिबारे पनि ध्यान जानु आवश्यक छ । आफ्नो छिमेकी राष्ट्र श्रीलंकामा एलटीटीई नामक संगठनलाई उक्साउने, आ श्रय, तालिम र हतियार उपलब्ध गराउने राष्ट्र भारत नै थियो । तर पछि गएर उसले त्यसै शक्तिलाई दमन गर्न सेना पठाउने काम गर्यो । यस किसिमको आत्मघाती कार्यको परिणामस्वरूप प्रधानमन्त्री राजीव गान्धीले ज्यान गुमाउनुपर्यो । भारतको यसै किसिमको व्यवहार र कार्यशैलीका कारण यतिबेला भुटान र अफगानिस्तानबाहेक दक्षिण एसिया क्षेत्रका कुनै पनि राष्ट्रसँग उसको सुमधुर सम्बन्ध रहेको पाइँदैन । यसरी विश्वमा देखा परिरहेको अतिवाद र आतंकवादको विकासका पछाडि शक्तिशाली, समृद्ध र विकसित भनिने राष्ट्रहरू नै बढी जिम्मेवार रहेको पाइन्छ । जुन कुरोले कमजोर र गरिब राष्ट्रहरू त पीडित हुने गरेकै थिए, अब आएर ठूला, शक्तिशाली र सम्पन्न राष्ट्रहरूसमेत प्रभावित हुन थालेका छन्। यतिबेला विश्वको प्रभुत्वशाली शक्ति अमेरिकाका सहयोगी युरोपेली राष्ट्रहरूसमेत एकपछि अर्को गर्दै अतिवाद र आतंकवादको चपेटामा पर्दै जानुको पछाडिको मूल कारण आतंकवादीहरूको चेत फेरिनु हो । अर्थात् यसअघि आतंकवादीहरूको काम आतंक फैलाउनु मात्र हुने गर्दथ्यो । तर अब उनीहरूले निशाना पहिल्याएर आतंकवादी क्रियाकलाप गर्न थालेको देखिन्छ । यसले आतंकवादीको कार्य आतंक गराउनु मात्र नभएर उनीहरूको पनि कुनै ध्येय हुन्छ भन्ने देखाउँछ । निश्चय पनि, आतंकवाद विश्व शान्तिको लागि प्रमुख खतरा हो । विश्व शान्तिलाई कमजोर तुल्याउने सबै क्रियाकलाप आतंकवादी नहुन सक्ने भए पनि शान्तिविरोधी अन्य क्रियाकलापलाई पनि सामान्य ठान्ने भूल गर्नु हुँदैन । भारतकै व्यवहार हेर्दा उसले कश्मीरको विषयलाई लिएर पाकिस्तानको तर्फबाट हुने सबै क्रियाकलापलाई आतंकवादी एवं घूसपैठ बताउने गरेको छ । तर ऊ आफैंले छिमेकीविरुद्ध गरेका त्यसै किसिमका क्रियाकलापलाई भने उचित र जायज भन्ने दाबी गर्छ । भारतले पाकिस्तान एवं चीनसँग बेलाबखत सीमा क्षेत्रका भूभागलाई लिएर विवाद सिर्जना गर्ने, अर्को राष्ट्रको सीमातर्फ फायरिङ गर्ने, आफूले आणविक शक्तिको विकास गरेको कुरालाई प्रचारप्रसार गरेर धम्क्याउने जस्ता कार्य गरिरहन्छ । यसरी आफूले आफ्नो राष्ट्रको सीमा क्षेत्रको सुरक्षार्थ यी हदसम्मका कार्यहरू गर्ने भारतले नेपालको सीमामा भने निरन्तर अतिक्रमण गरिरहन्छ । समयसमयमा भारतीय सीमा सुरक्षा बल एवं प्रहरीहरू नेपालको भूभागमा अनधिकृत रूपमा प्रवेश गर्दै नेपालको सार्वभौमसत्ताको अतिक्रमण गरिरहन्छन् । भारत नेपालका केही राष्ट्र एवं जनविरोधी पात्रहरूलाई च्यापेर यहाँको आन्तरिक मामिलामा हस्तक्षेप गरिरहन्छ । त्यति मात्र नभएर उसले अब नेपालका केही अंगीकृत नागरिकताधारी व्यक्तिहरूमार्फत देशको भूभाग नै टुक्य्राइदिनेसम्मका धम्कीहरू दिन थालेको छ । भारतले यस किसिमको कार्य परोक्ष नभएर खुलारूपमै गरिरहेको छ । यतिखेर भारतीय दूतावासको भूमिका भनेकै दुई देशबीचको कूटनीतिक सम्बन्ध सञ्चालन नभएर नेपालमाथि आफ्नो हस्तक्षेप सुदृढ तुल्याउने मात्रै हुने गरेको छ । अन्यथा विचार गरौं त, भारतले यहाँका केही बिकाउ र मधेसी नामधारी नेताहरूलाई बोक्दै नेपालविरुद्ध गरेका क्रियाकलाप ठीक हुन् भने उसले कश्मीरमा मिरवाइज, गिलानी र सब्बीरहरूले गरेका क्रियाकलापलाई कसरी राष्ट्रद्रोही भन्न सक्छ ? भारतले बर्सेनि सार्वभौम मुलुक नेपालको सीमा मिच्ने गरेका कार्यहरू उचित छन् भने उसले पाकिस्तानले कश्मीर हाम्रो भूभाग हो भनी गरेका दाबी कसरी झूटो भन्न सक्छ ? अझ पाकिस्तानको कश्मीरमाथिको दाबी भारत विभाजन कालदेखिकै र आजसम्म समाधान हुन नसकेको विषय हो । त्यसैगरी पटकपटक नेपाली भूभागमा अनधिकृत रूपमा हुने गरेको भारतीय सुरक्षाकर्मीहरूको प्रवेश जायज हो भने भारतले भन्ने गरेजस्तो कश्मीरलगायतका भारतीय भूभागहरूमा हुने गरेको पाकिस्तानी घूसपैठ कसरी नाजायज हुन सक्छ? अनि भारतीय सुरक्षाकर्मीहरूले नेपाली सीमा क्षेत्रका भूभागमा प्रवेश गरी नेपाली नागरिकको सम्पत्ति लुटपिट, उनीहरूमाथि कुटपिट र गोली प्रहार गरी हत्या गर्ने गरेको घटनालाई सामान्य मान्ने हो भने पाकिस्तानका तर्फबाट घूसपैठ गराइएका आतंकीहरूले भारतीय सीमा सुरक्षा बलका सदस्यहरूमाथि गरेको भनिएको त्यसै किसिमको कार्यलाई कुन रूपमा हेर्ने ? के भारतले नेपालमाथि गरिरहने यी ज्यादतीपूर्ण कार्यहरूबाट अन्तर्राष्ट्रिय कानुनको उल्लंघन भइरहेको छैन ? के यी कार्य आतंकवादी क्रियाकलापको श्रेणीमा पर्दैनन् ? यस प्रसंगमा अझ विचारणीय कुरा त के छ भने भारतले पाकिस्तानका तर्फबाट आफूविरुद्ध गरेका भनिएका क्रियाकलाप तेस्रो पक्षद्वारा गरिएका छन् । तर नेपालविरुद्ध भारतको तर्फबाट हुने क्रियाकलाप सरकारी तहबाट हुने गरेका छन्। यद्यपि भारतका नेपालविरोधी क्रियाकलापहरूमा यहाँका राष्ट्र एवं जनविरोधी सरकार र दलीय नेतृत्वबाट प्रतिवाद हुन सकेको छैन । तर राष्ट्रवादी नेपाली जनताले यस किसिमका कार्यहरूको निरन्तर विरोध र प्रतिवाद गर्दै आएका छन् । के भारतीयहरूसँग यी कुराको प्रतिवाद गर्ने कुनै तर्कपूर्ण एवं नैतिक आधार छ ? अहँ छैन । उनीहरू एकोहोरो शक्ति र बलमिच्याइँबाट छिमेकीहरूलाई नियन्त्रणमा राख्न चाहन्छन् । जसले गर्दा दक्षिण एसिया नै एउटा अशान्त क्षेत्रमा परिणत हुन पुगेको छ । विगतमा नेपालद्वारा प्रस्तुत शान्ति क्षेत्र प्रस्तावको विरोध भारतले यसै ध्येय प्राप्तिको लागि गरेको थियो भन्ने स्पष्ट भएको छ । यसबाट भारत दक्षिण एसियाकै नम्बर एक आतंककारी शक्ति भएको प्रस्टिन्छ । भारतको यस किसिमको व्यवहारमा सुधार नआएसम्म दक्षिण एसियामा आतंकवादी क्रियाकलापमा कमीको त कुरै छोडौं, यसले अझै प्र श्रय पाइरहनेछ । यद्यपि युरोपेलीहरूले यतिबेला एकपछि अर्को गर्दै आतंकवादी आक्रमण व्यहोरिरहेका छन् । त्यसप्रति दुःख व्यक्त गर्नुपर्छ । ती कार्यहरूको निन्दा गर्नुपर्छ । यसो भनिरहँदा के पनि बिर्सनु हुँदैन भने युरोपेलीहरूको नेपालप्रतिको पछिल्लो समयमा प्रस्तुत व्यवहार भारतको भन्दा फरक छैन । यद्यपि केही युरोपियन मुलुकहरूले लामो समयदेखि नेपालको विकासमा आर्थिक एवं अन्य सहयोग पुर्याइरहेका छन् । यो कुरा सकारात्मक नै भए पनि उनीहरूको जोड नेपालमा जातीय द्वन्द्व चर्काउने र त्यसकै आधारमा इसाईकरणको प्रवद्र्धन गर्नु रहेको पाइन्छ । यसबाट युरोपेलीहरूले नेपाललाई गरेको सहयोग निस्वार्थ थिएन भन्ने कुरा त प्रमाणित हुन्छ नै, यससँगै उनीहरूले पनि भारतीयहरूले जस्तै नेपाललाई सक्षम र सबल होइन, कमजोर तुल्याउन चाहेको देखिन्छ । कूटनीति र मित्रताको नाममा युरोपेली र भारतीयहरूले नेपालको आन्तरिक मामिलामा खेल्ने गरेको यस किसिमको फोहोरी खेल एउटा मित्रले अर्को मित्रसँग गर्ने व्यवहारभित्र पर्दैन । यसबाट कतै युरोपेलीहरूले नेपालसँग राष्ट्रनिर्माता पृथ्वीनारायणको पालाको रिस त फेरिरहेका छैनन् ? प्रश्नहरू उठ्ने गरेका छन् । यतिबेला युरोपेली मुलुकहरू एवं भारतीयहरू एकातिर आफूहरू अतिवाद र आतंकवादबाट पीडित भइरहेको र यसबाट मुक्तिको लागि विश्व जनमतले आफूहरूलाई सघाउनुपर्छ भन्दै रोदन गरिरहेका छन् भने अर्कोतिर उनीहरूले नेपालजस्ता मुलुकहरूको आन्तरिक मामिलामा विभिन्न स्वरूपमा हस्तक्षेप गर्ने र तिनलाई कमजोर तुल्याउने कार्य पनि गरिरहेका छन् । ती पात्रहरूको यस किसिमको व्यवहारबाट नेपालले निकै नोक्सानी सहनुपरेको त छँदैछ, त्यसभन्दा बढी यसले ती मुलुकको अन्तर्राष्ट्रिय विश्वसनीयतामा समेत प्रश्न उठाएको छ । हुन त एकपटकको साम्राज्यवादी युरोप र तिनै साम्राज्यवादीहरूको सेवक बन्ने अवसर पाएको भारतको मानसिकता त्यस किसिमको हुनु कुनै अनौठो भएन । तापनि तिनीहरूले ख्याल राख्नुपर्छ, आफ्नो व्यवहारमा सुधार नल्याई अरूबाट सहयोगको अपेक्षा गर्नु कुनै अर्थमा युक्तिसंगत हुन सक्दैन ।"
मैदानमै फुटबलरको निधन,"लन्डन : इङ्लिस प्रिमियर लिग क्लब न्यु क्यासल युनाइटेडका पूर्वफुटबलर एवं आइभरी कोस्टका मिडफिल्डर चेक टिजोटको अभ्यासका क्रममा निधन भएको छ । चिनियाँ क्लब बेइजिङ इन्टरप्राइज टोलीबाट मैदानमा प्रशिक्षण गर्दा गर्दै हृदयाघात भएपछि टिजोटको निधन भएको हो । ३० वर्षीय टिजोट चार महिनाअघि चिनियाँ क्लबमा आबद्ध भएका थिए । एजेन्ट इमानुयल पल्लाडिनोले हृदयाघातका कारण टिजोटको निधनको पुष्टि गरेका छन् । 'टिजोट अब हामीमाझ छैनन् । यस दुःखद् घडीमा पारिवारिक गोप्यतालाई कायम राख्दै थप केही भन्न चाहन्न । यस मुस्किल घडीमा परिवारप्रति समवेदना व्यक्त गर्न चाहन्छु', पल्लाडिनोले भने । न्यु क्यासलका व्यवस्थापक राफेल बेनिटेजले पनि टिजोटको निधनमा दुःख व्यक्त गरेका छन् । 'उनको निधनको समाचारले मलाई निकै दुःख लागेको छ', बेनिटेजले न्यु क्यासलको वेबसाइटलाई भनेका छन् । निकै विपन्न परिवारमा जन्मिएका टिजोटले १५ वर्षको उमेरदेखि फुटबल खेल्न सुरु गरेका थिए । प्रारम्भिक दिनमा उनीसँग फुटबल खेल्ने जुत्तासम्म थिएन् । उनी खाली खुट्टाले फुटबल खेल्थे । टिजोट सन् २०१० मा डच क्लब एफसी ट्वान्टीबाट न्यु क्यासलमा अनुबन्धित भएका थिए । उनले आइभरी कोस्टको राष्ट्रिय टोलीबाट ५२ खेल खेलेका छन् । उनी सन् २०१० र सन् २०१४ को विश्वकप टोलीमा पनि समावेश थिए । टिजोटले बेल्जियमको एन्डरलेच्ट, डच क्लब रोडा जेसी केरक्राडेबाट पनि व्यावसायिक फुटबल खेलेका थिए। यसैबीच, टोट्टनहामका पूर्वकप्तान ग्यारी माबुटलाई पनि हृदयाघात भएपछि अस्पताल भर्ना गरिएको छ । उनको मुटुको शल्यक्रिया गर्नुपर्ने चिकित्सकले जनाएका छन् । ५५ वर्षीय माबुटलाई छातीमा पीडा र श्वासप्रश्वासमा समस्या देखिएपछि मंगलबार अस्पताल भर्ना गरिएको थियो । मिडफिल्डर माबुटले इङ्ल्यान्डको राष्ट्रिय टोलीबाट १६ खेल खेलेका थिए ।"
