शीर्षक,विवरण
न्यायिक नेतृत्व परिवर्तन,"प्रधानन्यायाधीश सुशीला कार्कीको अवकाश र महाभियोग प्रस्ताव फिर्ताले महाभियोग प्रकरण अन्त्य भयो । नयाँ नेतृत्वको नियुक्तिको बेला छ । यसैबीच पूर्व प्रधानन्यायाधीशले एक साप्ताहिकलाई दिएको अन्तर्वार्ताबाट सर्वोच्च अदालतमा न्याय सम्पादन गर्ने कार्यमा प्रशासकीय बन्दोबस्ती प्रकृतिको ढाँचाको थुप्रै वाधाअड्चन, समस्या, कमजोरी, व्यवधान, गुटबन्दी आदि छ भन्ने देखिन्छ । अन्तर्वार्ताका क्रममा देखिएको 'न्यायाधीशहरूमै पनि समस्या होला कि ? ' भन्ने र 'अरू न्यायाधीशचाहिँ तपाईंजस्तो किन भएनन् त ? ' भन्ने प्रश्नको जवाफबाट अदालतमा प्रशासनिक मात्र होइन, न्यायिक कार्य सम्पादन क्षमतामा पनि प्रश्न देखिन्छ । एक पर्यवेक्षकको हैसियतले हेर्दा २०४८ सालसम्म जिल्ला र अञ्चल अदालतका न्यायाधीशहरू निजामती कर्मचारी थिए । निजामती सेवा ऐन, २०१३ सेवा सर्तसम्बन्धी कानुन थियो । सर्वोच्च अदालत नै पनि स्वतन्त्र थिएन भने तल्ला अदालतहरू स्वतन्त्र हुने कुरै भएन । २०१९ सालको संविधानको धारा २०(२) मा कार्यकारी विद्यायिकी र न्यायसम्बन्धी सबै अधिकारको स्रोत नै राजा भएकाले न्यायिक अधिकार पनि राजामा निहित थियो। धारा ९० मा राजामा संविधानमा लेखिएको बाहेक पनि अवशिष्ट अधिकार थिए । त्यसैअन्तर्गत सर्वोच्च अदालतबाट अन्तिम भएर बसेको मुद्दा पनि दोहोरिने गर्दथ्यो । राजाबाट प्रत्यायोजित अधिकारअन्तर्गत अदालतबाट न्याय सम्पादन हुने भए पनि त्यतिबेला नियुक्ति तथा न्याय सम्पादन विवादित भएन । तर अब वर्तमान संविधानको धारा १२६ अनुसार न्यायिक अधिकारको स्रोत संविधान भएकाले न्यायसम्बन्धी अधिकार न्यायपालिकामा छ र अदालतबाट ती अधिकार प्रयोग हुन्छ । 'संस्थागत न्यायपालिकीय स्वतन्त्रता' नरहे प्रजातन्त्र रहन नसक्ने र प्रजातन्त्र नरहे संस्थागत न्यायपालिकीय स्वतन्त्रता रहन नसक्ने हुनाले धारा ११८(ख), १३०(४), १३१(ख)(ग) द्वारा संस्थागत न्यायपालिकीय स्वतन्त्रताको ग्यारेन्टी गरिएको छ । अब्बल अर्थात् उत्तम 'स्टर्लिङ क्वालिटी' को व्यक्तिलाई न्यायाधीश बनाउन न्यायपरिषद् व्यवस्था भएको छ । भाग्यवश संविधान र कानुनबमोजिम स्थापित प्रक्रिया उल्लंघनका यस्ता स्पष्ट घटना महाभियोग प्रकरणको आरोपमा परेन । संस्थागत न्यायपालिकीय स्वतन्त्रता मर्यादित हुने काम गर्नुपर्छ । निष्ठावान्, विवादमुक्त, भ्रष्टाचारशून्य, स्वच्छ, इमानदार, आचरसंहिता पालना गर्ने, अध्ययनशील, अनुशासित, राजनीतिक नेता र शक्ति केन्द्रबाट टाढा रहने, अवकाशपछि अर्को पदको लालचा नहुने, आफ्नो शपथ र संविधानलाई आआफ्नो धर्मअनुसार गीता, बाइबल, कुरान मान्ने, न्यायाधीशको इम्प्लायर नहुने संविधान र शपथप्रति मात्र आफू एकाउन्टेबल हुने र न्यायाधीशहरूको पद जागिर र आफैं जागिरे होइन भनी बुझ्ने अब्बल 'स्वतन्त्र न्यायाधीश' को योग्यता हो । यस्तै आन्तरिक, बाहिरी, पारिवारिक, सामाजिक पेसागत राजनीतिक, प्रशासनिकलगायतका सबेै प्रकारका प्रभाव र दबाब विरोध र प्रतिकार गर्ने क्षमता अब्बल स्वतन्त्र न्यायाधीशको योग्यता हो । यी गुण न्यायकी देवी लोगोमा छ, न्यायकी देवी सक्षम र स्वतन्त्र न्यायाधीश हो । देवीका आँखा बन्द छन् र कान खुला छन् । एउटा हातमा तराजु छ । अर्को हातमा तरबार छ । आँखा बन्द किन छन् भने स्वतन्त्र न्यायाधीशले मुद्दाको पक्ष हेर्दैन । कान किन खुला छन् भने स्वतन्त्र न्यायाधीशले मुद्दाका सबै पक्षहरूका कुरा धैर्य गरेर राम्ररी सुन्छन्, हतार गर्दैनन् । तराजु किन छ भने कुरा सुनिसकेपछि प्रमाण कतापट्टि छ, तौलन्छ । तौलबाट जसको पक्षमा प्रमाण देख्छ, उसैको पक्षमा तरबाररूपी कलमले फैसला गर्दछ । यी गुणसम्पन्न व्यक्ति स्वतन्त्र न्यायाधीश हुन्छ । संस्थागत न्यायपालिकीय स्वतन्त्रता नभए पनि न्यायाधीशले आफूलाई स्वतन्त्र न्यायाधीश ठान्ने हो भने स्वच्छ न्याय, कानुनी शासन सम्भव हुन सक्ला । संस्थागत न्यायपालिकीय स्वतन्त्रता छ तर न्यायाधीश स्वतन्त्र न्यायाधीश छैनन् भने संस्थागत न्यायपालिकीय स्वतन्त्रता स्वतन्त्र रहन सक्दैन । हामीकहाँ संस्थागत न्यायपालिकीय स्वतन्त्रता भए पनि प्रधानन्यायाधीशको अन्तर्वार्ताबाट केही न्यायाधीश स्वतन्त्र न्यायाधीश नभएको संकेत गर्दछ । संस्थागत न्यायपालिकीय स्वतन्त्रता संविधान र कानुनले गर्दछ । तर स्वतन्त्र न्यायाधीश संविधान र कानुनले ग्यारेन्टी गर्न सक्दैन । स्वतन्त्र न्यायाधीशको आधार आफैंले बनाएको न्यायाधीशहरूको आचारसंहिता आफैंले व्याख्या गरी स्थापित नजिरको पालना आफैंले लिएको शपथ र संविधानको पालना हो ।सिद्धान्ततः हेर्दा पञ्चायती व्यवस्थामा पनि नेपालमा तीनै तहको अदालतको व्यवस्था भएकै हो र आज २५ वर्ष पार गर्दा त संविधानले कल्पना गरेजस्तो न्यायपालिका हुनुपर्ने हो, तर पूर्व प्रधानन्यायाधीशको अन्तरवार्ताबाट संस्थागत न्यायपालिकीय स्वतन्त्रता स्थापित भएको आज २५ वर्ष पार गरे पनि न्यायिक क्षमता संविधान सँगसँगै अगाडि बढ्न सकेको रहेनछ भन्ने देखिन्छ। तलैदेखि उठेका न्याय परिषद्को सिफारिस र संसदीय सुनुवाइबाट समेत पारित भएर नियुक्ति भएको करियर न्यायाधीशहरूको कार्यक्षमता सार्वजनिक हुँदा न्यायपालिकाप्रति जनआस्था कम हुन सक्छ । सर्वोच्च अदालतलाई नेपालको संविधानको धारा १३३(१) ले ६०१ जना (हाललाई) सांसदले बनाएको संविधानसँग बाझिएको कानुनलाई तीनजनाको इजलासले असंवैधानिक घोषणा गर्न सक्ने अधिकार दिएको छ । सार्वजनिक सरोकारका जुनसुकै विवादमा संवैधानिक वा कानुनी प्रश्न समावेश छ भने सर्वोच्च अदालतलाई पूर्ण न्याय प्रदान गर्न जस्तोसुकै आदेश जारी गर्ने अधिकार छ । सार्वजनिक सरोकारको विवादमा हो, कार्यकारी अधिकार र न्यायपालिकीय अधिकारको माकुराको जालोजस्तो आँखाले देख्न नसकिने झीनो लक्ष्मण रेखामा विवाद हुने । यस्तै विवादमा हो 'शक्ति पृथकीकरण' को प्रश्न उठ्ने, यस्तै विवादमा हो कार्यपालिका र न्यायपलिकाबीच 'तु तु मै मै' हुने, जुन हालसालै भयो । शक्ति पृथकीकरणअन्तर्गत यस्तो नहुन अमेरिकी सर्वोच्च अदालतले 'भोलुन्टरी सेल्फ रेस्टेन्ट' न्यायपालिकामा हुनुपर्छ भनेर व्याख्या गरेको छ । धारा १३३(२) अर्थात् सर्वोच्च अदालतको असाधारण अधिकारको सीमाको एक शब्दमा व्याख्या गर्न पर्यो भने 'स्काई इज द लिमिट' भने हुन्छ । न्यायिक क्षमताको प्रश्न सार्वजनिक हुँदा यत्रो महत्वपूर्ण बृहत् संवैधानिक जिम्मेवारी बोकेको सर्वोच्च अदालतप्रति जनआस्था कम होला भन्ने खतरा देखिन्छ भने २०४७ सालदेखि निरन्तरता पाएको नेपालको 'संस्थागत न्यायपालिकीय स्वतन्त्रता' संविधानले कल्पना गरेजस्तो सक्षम बन्न अझै सकेको देखिँदैन । अदालतको बलियो आधार फैसलाप्रतिको विश्वास हो । फैसलाको आधार न्यायमूर्तिहरू हुन् । न्यायमूर्तिको कार्यक्षमताको प्रश्न महाभियोग प्रस्तावमा छलफल हुँदाबाहेक अन्यत्र उठ्नु र छलफलको विषय बन्नु उचित हुँदैन । अदालतले आफ्नो न्यायाधीशको क्षमताबारेमा चर्चालाई अनुमति दिँदैन । भारतमा सन् २०१५ मा संसद्ले एनजेएसी ऐन पारित गर्यो । उक्त ऐनले सन् १९९३ को सर्वोच्च अदालतको व्याख्याद्वारा गठित न्यायाधीश नियुक्ति गर्ने ६ सदस्यीय कलेजियमलाई खारेज गर्ने थियो । उक्त ऐनविरुद्ध मुद्दा पर्यो । उक्त मुद्दा एक प्रकारले कार्यपालिका र व्यवस्थापिका एकातिर अर्कोतर्फ न्यायपालिका थियो । उक्त ऐनको बचाउको सिलसिलामा महान्यायाधिवक्ताले कलेजियमले ठीक न्यायाधीश नियुक्ति नगरेको त्यसले एनजेएसी (अर्थात् हाम्रो न्यायपरिषद्जस्तो निकाय) आवश्यक छ भन्ने आफ्नो तर्क प्रमाणित गर्न एउटा अभिलेख प्रस्तुत गर्नुभयो, जसमा न्यायाधीशको कार्यक्षमताबारेमा थियो । महान्यायाधिवक्ताले एकजना न्यायाधीश (लेखक नाम उल्लेख गर्न चाहँदैन । हेर्नुहोस्, २१ जुन २०१५ को द टाइम्स अफ इन्डिया) ले ८९ वटा फैसला गरेको ८९ फैसलाको कुल ११५ पेजको मात्र भएको । त्यसमा पनि केवल दुईवटा मात्र फैसला भएको अरू फिर्ता लिएको र माग पूरा भइसकेकाले निरर्थकको आदेश मात्र गरेको, त्यसमा पनि खास न्यायाधीशको आफ्नो कुनै राय नभई अरूको राय सदर मात्र गरेको कुरा पेस गर्दा अदालतले अरू कुरा नखोल्न रोक्दै अन्य बुँदामा जान अनुरोध गर्यो । हामीकहाँ मात्र होइन, अन्यत्र पनि सबै एकै प्रकारका न्यायाधीश हुँदैनन् । त्यसैले अमेरिकाको सर्वोच्च अदालतको जस्तो नौजना 'इन बैंक' इजलास गठन हुनेबाहेक अन्यत्र ३, ५ वा ७ को इजलास तोक्ने अधिकार प्रधानन्यायाधीशमा रहने कारण नै न्यायमूर्तिको विशेषता हेरेर इजलास गठन गर्ने गरिन्छ ।न्यायमूर्ति सबै एकै प्रकारका हुँदैनन् । अमेरिकामा प्राध्यापकबाट पनि न्यायाधीश नियुक्ति गरिन्छ । प्राध्यापकले पढाएको हुने तर फैसला लेखेको नहुनाले फेडेरल जुडिसियल टेनिङ सेन्टरबाट न्यायाधीशलई फैसला लेख्ने कलासमेत सिकाइन्छ । यस्ता कुरा सामान्य हुन् र करियर न्यायाधीशहरू मात्र सक्षम नहुने सोच राख्न हुन्न । महाभियोग प्रस्तावमा लगाएका आरोपहरू धारा १३६ न्याय प्रशासनलाई प्रभावकारी बनाउने प्रधानन्यायाधीशको कर्तव्यको विषयसँग सम्बन्धित खालको देखिन्छ । पूर्व प्रधानन्यायाधीशले दिएको अन्तर्वार्तामा पनि अदालतको आन्तरिक प्रशासन विभिन्न कारणले स्मुथली चल्न नसकेको देखिन्छ । सुधार नियमित प्रक्रिया हो । सुधार गर्ने हो भने विरोधलाई सुन्ने बानी गनुपर्छ । भनिन्छ तारिफमा स्वार्थ, चाकडी र चाप्लुसी हुन्छ, विरोधमा स्वार्थ हुँदैन । पूर्व प्रधानन्यायाधीशले भित्रका बन्दोबस्तीसम्बन्धी समस्या विकृति सार्वजनिक गर्नुभयो । अनुपराज शर्मा प्रधानन्यायाधीश भएपछि उहाँले पनि समिति गठन गरी विकृतिको अध्ययन गराउनुभयो । पंक्तिकार त्यहाँ कार्यरत हुँदा न्यायपालिकामा भ्रष्टाचार छ, सुधार गर्नुपर्छ भनी विकल्पसहित विभिन्न मिडियाबाट बोल्दा भ्रष्टाचार शब्द न्यायाधीशको मुखबाट निकाल्न नहुने मानसिकता महसुस गर्नुपरेको थियो । एक प्रकारले एक्लिनुपरेको थियो । महाभियोग प्रकरणले प्रस्तावक र लक्षित व्यक्ति दुवै (लक्षित त अवकाश हुनुभयो) भावी नेतृत्वले यसलाई एउटा आई ओपनरको रूपमा लिनुपर्छ ।प्रस्तावकले कानुनी शासनमा अदालतको फैसला मन नपरे पनि असहमति जनाउनु हुन्छ, तर यसलाई महाभियोगको विषय बनाउन नहुने । शक्ति पृथकीकरणको व्याख्याको विज्ञ अदालतलाई मान्नुपर्ने । नेपालमा फौजदारी मुद्दामा प्रहरीले सामान्य अपराधमा कडा सजाय माग गरेजस्तो महाभियोगको लागि धेरै आरोप आवश्यक पर्दैन भन्ने महसुस गर्नुपर्छ । ब्राजिलका राष्ट्रपति डिलमा रोसेफलाई भ्रष्टाचारको आरोप थिएन । खस्केको अर्थतन्त्रलाई बजेटद्वारा ठीक छ भन्ने देखिएको एक मात्र आरोप थियो । अमेरिकी राष्ट्रपति विल क्लिन्टनमाथि मोनिका लेबिन्स्की एक मात्र काण्डको आरोप लागेको थियो । साउथ अफ्रिकाका राष्ट्रपति ज्याकब जुमालाई सरकारी रकमले घर मर्मत गरेको तर फिर्ता नगरेको एउटै आरोप थियो । आधार छ भने एउटै आरोप काफी हुन्छ भन्ने बुझ्नुपर्छ । भावी नेतृत्वले पनि भ्रष्टाचारलाई शून्य सहनशीलता र न्यूनतम योग्यता मानी 'अदालतले कानुनद्वारा स्थापित प्रक्रिया' बमोजिम न्याय प्रदान गर्नुपर्छ । कानुनद्वारा स्थापित प्रक्रिया उल्लंघन गर्नु हुँदैन भन्ने महसुस गर्नुपर्छ । भ्रष्टाचारमा शून्य सहनशीलता मात्र न्याय सम्पादन होइन । भारतको सर्वोच्च अदालतले भनेको छ, 'भ्रष्टाचारमा शून्य सहनशीलता न्यायाधीशको न्यूनतम योग्यता हो' ठूलो कुरो होइन । नेपालमा कानुनी शासन, न्याय, मौलिक हक संविधानद्वारा ग्यारेन्टी गरिएको छ । 'कानुनद्वारा स्थापित प्रक्रियाबमोजिमको न्याय हो' न्यायाधीशको स्वविवेकबमोजिमको न्याय होइन । कानुनद्वारा स्थापित प्रक्रियाभित्र कानुन व्यवसायीको पूर्ण प्रतिनिधित्व, न्यायाधीशले कन्फ्लिट अफ इन्ट्रेस्टको ख्याल गर्ने, फौजदारी अपराधबाहेक कार्यपालिकीय निर्णयहरूसम्बन्धी विवादमा राज्यबाट कार्यपालिकाले निवेदकसरह समान व्यवहार पाउने अधिकार, स्वच्छ सुनुवाइ सबै पर्दछ । एक कार्यक्रममा प्रहरी महानिरीक्षकको पूरक मुद्दामा पेसीमै नचढी अन्तरिम आदेश भएको रे भन्ने सार्वजनिक भयो । लोकमानसिंह कार्कीको मुद्दामा लागू नै नभएको ऐनको आधारमा निस्सा प्रदान भएको सार्वजनिक भयो, जसको खण्डन भएको छैन । संवैधानिक इजलास गठन हुन सकेन, कारण देखाऊ आदेशलाई मात्रै महिनौं लाग्ने भन्ने अवस्था सार्वजनिक हुनु, वरिष्ठतम सदस्य हुँदा पाँचजना मात्र भएर गठन हुने न्यायपरिषद्लाई अघिल्लो अध्ययनले तीनजनामा झारी अपांग बनाएकोमा विरोध नजनाई नियुक्तिमा सहभागी मात्र होइन, आफैंले अध्यक्षता गर्दा दुई सदस्य बाहिरिएपछि समान अधिकारवाला सदस्यलाई वास्ता नगरी निर्णय गर्ने कार्य सबै कानुनद्वारा स्थापित प्रक्रियाविपरीत कार्यहरू हुन् । यस्ता हरेक कार्यमा संविधान र कानुन उल्लंघन भएको हुन्छ । देशको भावी प्रधानन्यायाधीशजस्तो पदमा एक महिनाअगाडि पाँचजनाको पूर्ण परिषद्ले सिफारिस पठाउनुपर्नेमा परिषद् नै बसाल्न नसकी एक्लो अध्यक्षले मात्र सिफारिस पठाउने कार्यहरू पनि कानुनबमोजिम स्थापित प्रक्रियाविपरीत हुन् । संवैधानिक इजलास गठन सम्बन्धमा आफूले न्यायाधीशको हैसियतले अरूलाई जारी गर्ने परमादेश आफैंविरुद्ध जारी भयो । स्मरणीय छ, 'पब्लिक लिगल ड्युटी' पालना नगर्नेविरुद्ध परमादेशको आदेश जारी हुन्छ । कानुनबमोजिमको न्यायमा 'कानुनबमोजिम स्थापित प्रक्रिया नअपनाएकाले यी अवस्था उत्पन्न भएका हुन् ।' धारा १२८(४) अनुसारको नजिर पालना गर्नु सर्वोच्च अदालत नमुना बन्नुपर्छ । प्रशासनिक अधिकार प्रयोग गर्ने न्यायपरिषद्ले नेकाप २०६७ अंक ७ मा प्रकाशित लोक सेवा आयोगमा नियुक्तिसम्बन्धी नजिर उल्लंघन गर्नु पनि कानुनद्वारा स्थापित प्रक्रियाभित्र पर्दैन । भाग्यवश संविधान र कानुनबमोजिम स्थापित प्रक्रिया उल्लंघनका यस्ता स्पष्ट घटना महाभियोग प्रकरणको आरोपमा परेन । अब भावी नेतृत्वले यस्ता घटनालाई वेक अप कल मान्नुपर्छ । साथै 'संस्थागत न्यायपालिकीय स्वतन्त्रता' मर्यादित हुने काम गर्नुपर्छ । केसी पूर्व न्यायाधीश हुन् ।"
अतिवादको चेपमा न्यायपालिका,"सर्वोच्च अदालत विवादबाट मुक्त हुन सकेको छैन । प्रधानन्यायाधीश पदबाट सुशीला कार्कीको अवकाश र त्यसपछि उहाँका सार्वजनिक अभिव्यक्तिले एकातिर सर्वोच्च अदालतमा 'न्याय र निसाफको लागि उचित तथा वस्तुनिष्ठ वातावरण नभएको पुष्टि भएको छ भने अर्कोतिर न्यायपालिकाको सदस्यमा न्यायाधीशहरूको निष्पक्षता, चरित्र र योग्यताबारे प्रश्न उठाउनुभएको छ । आफूले चाहेजस्तो र चाहेजसरी काम गर्न नसक्नुमा उहाँले मुख्यरूपमा राजनीतिक नेतृत्व र एटर्नी जनरल (रमण श्रेष्ठ) को हस्तक्षेपलाई दोष लगाउनुभएको छ । यो समग्र प्रकरणमा कार्कीले आफूलगायत पूर्व प्रधानन्यायाधीशहरू रामप्रसाद श्रेष्ठ र कल्याण श्रेष्ठलाई अब्बल दर्जाको न्यायमूर्तिका रूपमा प्रस्तुत गर्नुभएको छ । राजनीतिक हस्तक्षेप खासगरी इजलास तोक्न या राजनीतिक महत्वका मुद्दा नसुन्नमा हुने गरेको बताउनुभएको छ कार्र्कीले । उहाँको अन्तर्वार्ताको सेरोफेरोमा धेरै बुझ्न र गर्न सकिन्छ यदि सर्वोच्च अदालत र न्यायपालिकाको विश्वसनीयता तथा निष्पक्षता स्थापित गर्ने हो भने । पहिलो न्यायपालिकाको नेतृत्व त्यसको योग्यता र चरित्रबाटै विश्लेषणा सुरु गर्नु आवश्यक छ । कुशल र चरित्रवान् नेतृत्वले सधैं असफलताको दोष आफू लिन्छ र बिरलै अर्काको टाउकोमा खन्याउँछ । रामप्रसाद श्रेष्ठ र कल्याण श्रेष्ठ जस्ता अब्बल पूर्ववर्तीहरूको विरासत काँधमा लिएकी कार्कीको नेतृत्वसम्म आइपुग्दा यी 'हस्तक्षेप' को वातावरण कसरी ह्वात्तै बढ्यो त ? प्रधानमन्त्री या कार्यकारी प्रमुखले बोलाउँदैमा लुरुलुरु कुनै प्रधानन्यायाधीश उनको घरमा जाँदैनन्, सामाजिक अवसरमा बाहेक । तर प्रधानन्यायाधीश कार्की तीनतीनपटक जानुभयो । प्रधानमन्त्री निवासमा अनि दिक्क भएर फर्कनुभयो, अदालतको विचाराधीन मुद्दामा प्रधानमन्त्रीले हस्तक्षेप' गर्नुभएकोमा । उच्च न्यायालयमा ८० जना न्यायाधीश नियुक्तिको क्रममा माओवादी नेता वर्षमान पुनसँगको छलफल (प्रधानन्यायाधीश निवासमा) भएको बारे कुनै उल्लेख आएन पूर्व प्रधानन्यायाधीशको । मुख्य कुरा हो आचारसंहिता र निष्पक्षताको कार्यान्वयन । आचारसंहिताको उल्लंघन नेपालमा न्यायाधीशको लागि सामान्य व्यवहार बन्न पुगेको छ । सचेत र सामान्य नागरिकको ठूलो हिस्सा न्यायपालिकाको स्वच्छ, निष्पक्ष र संविधान तथा न्यायसम्मत छवि बन्नुपर्छ भन्ने मान्यता राख्छ, तर न्यायालयका हरेक गतिविधिलाई नागरिक समाज र सञ्चारका हिसाबले बुझ्नुपर्ने परिस्थितिमा उसको निष्कर्ष पनि सतही हुन पुग्छ । प्रधानमन्त्री र वर्षमान पुनसँगै विचाराधीन मुद्दाका सरोकारी पक्षसँग उहाँको भेटघाट अपवाद थिएनन् । त्यस्तै विचाराधीन (आईजी प्रकरण) मुद्दामा उहाँको टिप्पणी अनपेक्षित थियो । तर कार्की अपवाद हैनन् यो मामिलामा । कार्की महाभियोगविरुद्ध अर्का पूर्व प्रधानन्यायाधीश कल्याण श्रेष्ठले त सडक नै तताउनुभयो । 'पाप धुरीबाट कराउँछ भन्ने नैतिक उपदेश महाभियोग पक्षधरलाई सुनाउनुभयो उहाँले सार्वजनिक थलोबाट । तर न्यायाधीश नियुक्तिमा आफैंले महत्वपूर्ण योगदान खेली न्यायाधीश बनेकाहरूलाई इजलासबाट पक्षपात नगर्नु, आर्थिक मामिलामा चोखो रहनु जस्ता उपदेश उहाँले दिनुभयो कि दिनुभएन ? किनकि अदालत दलीय राजनीतिमा धु्रवीकृत भई न्याय तुहिएमा या न्याय अन्यायमा परिणत भएमा न्यायाधीशमाथि लाग्ने पहिलो आरोप हो, 'उसले घूस खायो ।' हुन सक्छ त्यो उसको आंशका या मान्यता मात्र हो, तर के वर्तमान न्यायाधीशहरूमाथि त्यस्तो आरोप लागेमा जनताले नपत्याउलान् त ? वास्तवमा न्यायपालिकामा राजनीतिक र दलीय हस्तक्षेपले संस्थागत रूप संसदीय सुनुवाइमार्फत पायो भने राजनीतिक बिल्ला भिरेर नेताजीहरू 'पुनरावेदन' अदालतमा सामूहिक रूपमा छिरेपछि त्यसले न्यायिक विचलन अपवाद हैन नियमित कुप्रथाको शृंखला बन्ने खतराको ढोका खोल्यो । नेपालको सर्वोच्च न्यायपालिका अहिले त्यो खतरामै च्यापिएको छ र वर्तमान र भावी नेतृत्वले त्यो खतरालाई कसरी सम्बोधन गर्छ, त्यसले न्यायपालिकाको गरिमालाई 'गजुर' को रूपमा स्थापित गर्छ या पाताल पुर्याउँछ ? हेर्न बाँकी छ । कार्कीले इजलास गठनमा देखाएको पूर्वाग्रहलाई भोलि 'नियत' सँग पनि जोडिनेछ । अवकाशपछिको उहाँको अन्तर्वार्ताले त्यसको सम्भावना बढाएको छ । अदालतको यो बेथिति एकातिर र अर्कोतिर कार्कीको नेतृत्वमा न्यायालयमा 'सत्ययुग' थियो भन्ने नियतपूर्ण प्रचारले सम्भवतः उहाँलाई व्यक्तिनिष्ठ तरिकाले अदालती र न्यायिक बन्दोबस्तीमा सुर्यायो । नेपालमा नागरिक समाज र सञ्चारमाध्यमले अक्सर एउटा त्रुटिपूर्ण 'प्रोजेक्सन' गर्दै आएका छन्, व्यक्तिलाई प्रवृत्तिको पर्याय मान्ने । हिजो लोकमानसिंह कार्कीलाई भ्रष्टाचार र गैरसंवैधानिक आचरणको पर्याय मानियो । अख्तियार प्रमुखमा उहाँको नियुक्तिविरुद्ध उभिएकाहरू 'भ्रष्टाचारविरोधी' देवदूतहरू बने । सुशीला कार्कीलाई न्याय र निडरताको प्रतीक मानियो र इजलास र अभिव्यक्तिबाट उहाँले देखाउनुभएका विचलन तथा आपत्तिजनक व्यवहारको विरोध गर्नेहरूलाई 'भ्रष्ट' र 'न्यायिक स्वतन्त्रता' का विरोधीको कित्तामा धकेलियो । न्यायपालिकालाई राजनीतिक अभीष्ट र महत्वांकाक्षाको मञ्च बनाउँदै प्रायोजित 'बृहत्पूर्ण इजलासमार्फत' न्यायपरिषद्मा पकड जमाउने खेलको समेत सराहना भयो । प्रधानन्यायाधीशको अधिनायकवादी भूमिका स्वीकार्य हुँदैन प्रजातन्त्रमा । तर कुनै हिसाबले आफ्नो तात्कालिक अभीष्ट पूरा भएको ठान्ने सञ्चार र नागरिक समाजले त्यस्ता कदमहरूलाई अन्धरूपमा सर्याए । न्यायपालिकालाई स्वच्छन्द हुन मद्दत पुर्याए, खबरदारी नगरेर । सचेत र सामान्य नागरिकको ठूलो हिस्सा न्यायपालिकाको स्वच्छ, निष्पक्ष र संविधान तथा न्यायसम्मत छवि बन्नुपर्छ भन्ने मान्यता राख्छ, तर न्यायालयका हरेक गतिविधिलाई नागरिक समाज र सञ्चारका हिसाबले बुझ्नुपर्ने परिस्थितिमा उसको निष्कर्ष पनि सतही हुन पुग्छ । न्यायपालिकाले न्याय दिँदा ऊ 'निष्पक्ष' हुनुपर्छ भन्ने मान्यता सर्वत्र हुन्छ । ऊ निष्पक्ष न्यायकर्ता संस्था हो, न्यायको लागि न्यायालय पुगेका विविध या कुनै समूहसँग आबद्ध पक्ष हैन ऊ । हाम्रो न्यायपालिका या सर्वोच्च अदातलको 'सत्य' डग्नुको पछाडिको कारण यही हो, केही संवेदनशील मुद्दामा ऊ पक्ष बनेको छ, पक्षजसरी प्रस्तुत भएको छ । जाँदाजाँदै न्यायपरिषद्को अध्यक्षको निजी हैसियतमा प्रधानन्यायाधीश कार्कीले आफ्ना उत्तराधिकारी छनोटमा आफ्नै शैली अपनाउनुभयो । गोपाल पराजुलीको उमेर 'तजविजी' हिसाबले घोषित गर्नुभयो । त्यस्तै गर्नुभयो अर्का उच्च न्यायालयका न्यायाधीश सुरेन्द्र बस्न्यातको उमेर प्रकरणमा पनि । उहाँको अवकाशपछि यी दुवै मामिलालाई फरक हिसाबले सम्बोधन गरियो । यो 'सम्बोधन' ले न्यायपालिकाभित्रका केही मामिलासँग सम्बन्धित ' श्रीमान्' हरूले न्याय पाएको अनुभूति उहाँहरूले गर्न सक्नुहुन्छ । तर 'पब्लिक इन्टेरेस्ट लिटिगेसन' अधिकारको दुरुपयोग या अन्य तरिकाबाट केही महत्वपूर्ण मामिलामा पुनरावलोकन नलागोस् भनी सुनिश्चित गर्न सर्वोच्च नेतृत्वले केही अन्यायपूर्ण फैसला दिएको छ, पूर्वका फैसला उल्टाएर । ती मामिलालाई कसरी सम्बोधन गर्ला वर्तमान नेतृत्वले ? त्यो पनि हेरिनेछ आउँदा दिनमा। वर्तमान न्यायपालिकाले, खासगरी त्यसको नेतृत्वले एउटा महत्वपूर्ण तथ्यलाई अस्वीकार गर्न मिल्दैन ः न्यायालय या सर्वोच्च अदालत स्वयं नै न्यायको 'कठघरा' मा छ । पूर्व प्रधानन्यायाधीश कार्कीकै दाबी मान्ने हो भने त्यो स्वतः सिद्ध हुनेछ, यद्यपि उहाँको अभिव्यक्तिमा देखिएका 'दम्भ' र 'तथ्य' बीचको विरोधाभास केलाउनैपर्छ ।"
दार्जिलिङ मोडेल नै फेल भयो,"दार्जिलिङमा फेरि गोर्खाल्यान्डको आन्दोलन सुरु भयो । सन् १९८० को दशकमा गोर्खा राष्ट्रिय मुक्ति मोर्चा (जीएनएलएफ) ले भीषण आन्दोलन सुरु गरेको थियो । लगभग तीन वर्षको आन्दोलनपछि सन् १९८८ मा भारत सरकार, पश्चिम बंगाल सरकार र जीएनएलएफबीचको त्रिपक्षीय सम्झौतापछि दार्जिलिङलाई एउटा स्वायत्त विकास संस्था 'दार्जिलिङ गोर्खा पार्वतीय परिषद्' दिइयो । त्यसपछि आन्दोलन समाप्तिको घोषणा गरियो । जीएनएलएफले लगभग दुई दशक नै परिषद् चलायो । केही गतिलो विकास भएन । दार्जिलिङका संस्थाहरू एकएक गरी भत्काइए । अंग्रेजले बनाएका र छोडेर गएका विकास र प्रशासनिक प्रणालीसँगसँगै भारत स्वतन्त्र भएपछि लागू गराइएका नियमकानुन सबै उजाड भएर गए । आन्दोलन सकेर पनि हत्याहिंसा सकेन । अनेकौं मान्छेहरू हत्याका सिकार भए, प्रायः सबै पहाडवासी र गोर्खाहरू नै । बंगाल सरकारले सम्पूर्ण विकासको अभिभारा जीएनएलएफलाई दियो, तर अभिभारासँगै दिनुपर्ने विकास कोष, साधन, संस्था, प्रशासनिक स्वायत्तता र नियमकानुनचाहिँ आफूसँगै राख्यो । सम्पूर्ण विभागहरू हस्तान्तरण गर्दै लामो सूची जारी गर्यो, तर विभाग नै दिएन । सरकारी विभागले गर्ने कतिपय कामकाजचाहिँ स्वायत्तताको नाममा दागोपापलाई दिइटोपल्यो । दागोपापका नेताले कहिल्यै सरकारी संस्था चलाएको थिएन । अलिकति केही पाउँदा पनि खुसी भएर केही ठूलो कुरो पाएजस्तै बाहिर देखायो र हल्ला पिट्यो । बंगाल सरकार यही चाहन्थ्यो, विकास र फोस्रो स्वायत्तताको नाममा गोर्खाल्यान्डको माग सदैवको लागि स्वाहा पार्न । बंगाल सरकारले अचम्मको नै काम गर्यो । पहिलो गोर्खाल्यान्ड आन्दोलनलाई राष्ट्रविरोधीको नामकरण गरिदियो । दोस्रो पहाड क्षेत्रमा सुरक्षा दलहरू पठाई भयानक रूपमा मानवअधिकार हनन गर्यो । तेस्रो कसरी हुन्छ गोर्खाहरूलाई विदेशीको डोकोमा हाल्ने कोसिस गर्योे र अन्त्यतिर समाधानको रूपमा खोक्रो दागोपाप दिएर सबैको मुख नै बुच्चाइदियो । जीएनएलएफका नेताहरू राजासरह नै भए अनि अलिकति पाएको विकास कोष पनि दुरुपयोग गरी कमान बस्ती, भीर, पखेरा, गाउँघर, समुदाय समाजलाई उजाड बनाइदिए । पश्चिम बंगाल सरकार दार्जिलिङडुबर्सको विकासको निम्ति साँच्चै प्रतिबद्ध र कटिबद्ध छन् भने अब टुक्रे विकासको सोच राजनीतिक लुछाचुँडीको चालबाज र दिएको जस्तो मात्रै गर्ने प्रवृत्ति त्याग्नुपर्छ । त्यति मात्रै कहाँ हो र, पहाडबाट त्रिस्तरीय पञ्चायती व्यवस्थासमेत जरैबाट उखेलेर फ्याँकिदिए । उता बंगाल सरकारले सिलिगुडी, एउटा जाबो महकुमालाई सम्पूर्ण जिल्ला पञ्चायतले पाउने विकास कोष र प्रशासनिक क्षमता प्रदान गर्यो । जीएनएलएफले अर्को ठूलो भूल के गर्यो भने डुबर्स र मधेस क्षेत्रलाई आन्दोलनभरि हतियार नै बनाए पनि त्रिपक्षीय सम्झौता केवल दार्जिलिङ पहाडका तीन महकुमामा दागोपाप सीमित राखिदियो । गोर्खाल्यान्डको मानचित्र यसरी एकै खेपमा घटेर आधाभन्दा पनि कम भयो । बंगाललाई भविष्यको आन्दोलन दबाउन यसरी बाटो खोलिदियो । दागोपापले के गर्ने ? न पैसा, न कोही ठूलो सोच्ने व्यक्ति, न संस्थाहरू, न अनुभव भएका राजनीतिज्ञ, न विकास योजना, न कुनै दूरदर्शी सोच । केही थिएन दुई दशकसम्म । बंगालले अस्पताल दियो, तर अस्पताल चलाउने प्रमुख अधिकारी आफूसँगै राख्यो । पर्यटन विभाग दियो, तर पैसा आउने पर्यटन निगम आफूसँगै राख्यो । जंगल विभाग दियो, तर बनजंगल आफूसँगै राख्यो । अधकल्चो नै बनाइदियो, दागोपाप र यसलाई चलाउने व्यक्तिहरूलाई । दागोपाप एउटा म्युनिसिपलिटी जस्तै भयो । पछिपछि त दागोपापको निम्ति चुनाव पनि हुन छोड्यो । गोर्खा नेताहरू आधारहीन भए । विकास पनि भएन, गोर्खाल्यान्ड पनि पाएन । अब के गर्ने ?यही सन्दर्भ र स्थितिमा गोर्खाल्यान्ड परित्याग गरी नेताहरूले संविधानको छैटौं अनुसूची दार्जिलिङमा पनि लागू गरिनुपर्छ भनी माग उठाउन थाले । उत्तरपूर्वी क्षेत्रका जनजाति क्षेत्रहरूमा अंग्रेज सरकारको समयदेखि नै विशेष प्रकारका प्रावधानहरू राखी एउटा छुट्टै प्रशासनिक व्यवस्था लागू गरिएको थियो । पछि भारत स्वतन्त्र भएपछि पनि यस व्यवस्थालाई कायम राखियो । यस संवैधानिक प्रावधानको सबैभन्दा आकर्षण नै यस प्रावधानभित्र पसेका जनजाति क्षेत्रहरूलाई संवैधानिक र भारत सरकारको प्रत्यक्ष रूपमा सुरक्षा र विकास कोष प्राप्त हुँदैछ । दागोपाप संविधानभित्र कहिल्यै पसेन । बंगाल सरकारले एउटा जाबो गेजेट नोटिफिकेसनद्वारा स्थापित गरिएको दागोपापलाई बंगाल सरकारले जहिले चाहे पनि भंग गर्नसक्ने थियो । यसैको भयले दागोपापका नेताले बंगाल सरकारसँग दुई दशकसम्म टक्कर नै लिएन । बंगाल सरकारले जे भन्यो, त्यही मान्यो । बंगाल सरकारले पनि नेतालाई खल्तीमा राखेपछि जनता त जतासुकै गए पनि भो । गोरामुमोका नेताले छैटौं अनुसूचीमा दागोपापलाई हाल्न बंगाल, भारत सरकार र आफू मिली अर्को सम्झौतामा हस्ताक्षर गरे । तर जनताले जब यस हस्ताक्षर गरेको दस्ताबेजको कापी पाए, जनता रिसले चुर भए । व्यापक परिचर्चा भयो यो विषयमा । कारण यस सम्झौतामा केही ठोस कुरो थिएन । दार्जिलिङलाई भीरको चिन्डो बनाउने अर्को जमर्को गरियो । गोर्खाल्यान्ड छुट्टै राज्यको मागलाई अझै एकदुई दशक टार्ने यो एउटा खेल नै थियो । यसले गोर्खा नेतालाई नेताको रूपमा बचाइराख्ने र बंगाल सरकार पनि शान्तिमा डुबिरहन सक्ने एउटा मञ्च तयार मात्रै गर्ने थियो । घनघोर विरोध गरियो यो सम्झौताको भारतीय संसद्मा । यस विषयमा ल्याइएको बिललाई एउटा विशेष संसदीय समितिलाई फेरि जाँच गर्न दिइयो । न फेरि त्यो बिल संसद्मा वापस आयो, न नेता नै दार्जिलिङमा रहन सक्यो, न बंगाल सरकारले नै केही पाइला अघि सार्यो । सबै चुप बसे नेता । लगभग दुई दशकपछि दार्जिलिङबाट भाग्नुपर्यो । यही थियो दार्जिलिङ मोडेल फेल भएको पहिलो उदाहरण । अभाग्यवश दुई दशकसम्म साधारण मान्छेको भविष्यसँग खेलेपछि मात्रै यो मोडेल फेल भएको घोषणा गरियो । दागोपापको अन्त्य यसरी भयो । मान्छे मारिए, घर, सन्तान, समुदाय, समाज सबै भत्कियो । चियाबारी, कुलैनबारी सुकेर गए, युवा पुस्ता नै दिशाहीन भयो र पहाडकी रानी दार्जिलिङ लथालिंगै भए । दागोपाप थाप्ने, चलाउने र मुजा गर्नेहरू भाले बास्दा भूतप्रोत भागे झैं कहाँ, कता, कुनातिर उछिटिए र लुक्न गए । गोर्खाल्यान्ड आन्दोलनको निम्ति यसरी दोस्रो अध्यायको बिहानी भयो । अर्को राजनीतिक दल आयो । नेताले गोर्खाल्यान्ड ल्याउन सकिनँ भने गोली ठोकेर मर्छु भने । दिनांक र वर्षसम्म तोक्यो । गोर्खाहरू फेरि आन्दोलनमा उत्रिए । कतिपय हामीले चर्चा पनि गर्यौं । जीएनएलएफको गोर्खाल्यान्ड आन्दोलनले आफूले केही नपाए पनि झारखण्ड, उत्तराखण्ड र छत्तीसगढ जस्ता तीनतीनवटा राज्यहरू भारतमा जन्मिए, यो नयाँ आन्दोलनले केही पनि नल्याए पनि अर्को ठाउँमा अर्को राज्य त जन्माउला । नभन्दै यो नयाँ पार्टी गोर्खा जनमुक्ति मोर्चाले सन् २००७ मा आन्दोलन सुरु गरी सन् २०१२ मा फेरि अर्को त्रिपक्षीय सम्झौता गरी 'गोर्खाल्यान्ड टेरिटोरियल एडमिनिस्ट्रेसन (जीटीए) थाप्यो । गोर्खाल्यान्ड राज्य फेरि पाएन तर अर्को राज्य तल दक्षिणमा तेलेंगना भने बन्न गयो । अगुल्टोले हानेको कुकुर बिजुली चम्किँदा तर्सिन्छ भने झैं राम्रोसँग आन्दोलनलाई हातेमालो नै नगरी जीटीए थापियो । किनकि बंगाल सरकार गर्जन थाल्यो, अर्को बंगाल सरकार आउने भयो, उसले त गोर्खाल्यान्डको नामसमेत सुन्न नमान्ने भयो । बंगालमा नयाँ मुख्यमन्त्री आए । दार्जिलिङ फेरि शान्त भो । जीटीए त हेलिकप्टरभित्र ट्र्याक्टरको इन्जिन लगाएजस्तै भयो । सुरुमा नै चलेन । कहिल्यै जाती नै नहुने गाढेघाउ लागेको हातखुट्टा, ज्वरोले व्याप्त फोक्सो र नशाले विक्षिप्त आँखा र शिर भएको व्यक्ति र संस्था नै भयो जीटीए । दागोपापले 'गोर्खा' शब्द जोड्यो परिषद्मा र गोजुमुमोले 'गोर्खा ल्यान्ड' शब्द जोड्यो एडमिनिस्ट्रेसनअघि । एउटा पार्टीले गोर्खा ल्यायो, अर्को पार्टीले गोर्खाल्यान्ड ल्यायो । तर संविधान र भारतीय संसद्ले दिने छुट्टै राज्य भने दुवै पार्टीेले आधा बाटोमा नै माटो खनी दबाएर राखिदिए । कसरी चल्ने जीटीए । दागोपाप चलाउँदा बंगाल सरकारले गोर्खा नेताहरूको आन्द्राभुँडी सबै केलाए, शिर र मुटु दुइटै खोतलेर दिसा र सोेचसम्म थाहा पायो । त जीटीएका पनि त्यस्तै नेता, त्यस्तै पार्टीले त मागेको हो भनी दागोपापले पाएको स्वायत्ततासमेत खोीयो । खुट्टा दियो, औंला कति दियो, आँखा दियो, दृष्टि बन्द गरिदियो । मुटु दियो, धड्कन रोकिदियो । बंगाल सरकारले जीटीएको अधोगति बनाइदियो, र चलाउने व्यक्तिहरूलाई देउराली डाँडामा बाँसमा अल्झिएको ध्वजा नै बनाइदियो । यति मात्रै कहाँ हो र, गोर्खाहरूलाई गोर्खाले नै भत्काउनुपर्छ भन्ने मन्त्र बंगाल सरकारले अघि ल्यायो । नयाँ नेता जन्माइदियो, पुरानो नेतालाई फेरि पैसाको प्रलोभनमा चुर्लम्म डुबाइदियो । 'आफ्नो जाति भत्काऊ' अभियानअन्तर्गत कहिल्यै नसोचेको जात र जातिगत विकास बोर्ड फटाफट बनाइदियो । हिजो गोर्खा थियो आज तामाङ, राई, शेर्पा, गुरुङ, क्षेत्री भए । हिजो एउटै थलोमा थिए, आज लेप्चा, भोटे बनाइदियो । सबैलाई मुछेर विकासको नाममा दक्षिणा दियो । विकासको भोक र सरसुविधा नपाएर तिर्खाएका पहाडबासीहरू केही त पाएँ भन्दै बंगाल सरकारले दिएको बोर्ड थाप्न होडबाजीमा तल्लीन भए । जीटीएको अन्त्य यसरी भयो । केही थिएन जीटीएमा, केवल पैसा थियो, त्यही पनि ढलीमली गर्नेले गाग्रोभरि लुकाए, मरीमरी खानेले एक छाक पनि जुटाउन सकेन । दार्जिलिङ मोडेल दोस्रोपटक फेल भयो । अब सायद तेस्रोपटक मोडेल खोजिँदैछ । यसरी समाप्त हुन्छ दुईतीन पुस्ता दार्जिलिङमा । यसरी दबाइन्छ छुट्टै राज्यको आवाज बंगालमा अनि यसरी घोलिन्छ गोर्खाहरूको चिनारी त्यो फोहोर राजनीतिक भुमरीमा ।अब के गर्ने ? तेस्रो मोडेलको किन कुरा र चर्चा गर्ने ? अब एकैसँग तेस्रो, चौथो, पाँचौं र छैटौं मोडेल फ्याँक्नुपर्छ दार्जिलिङमा । जनताको भविष्य बचाउन, भारतीय गोर्खाहरूको राष्ट्रिय चिनारी कायम राख्न र छुट्टै राज्यको अन्तिम मागलाई अन्तिम टुंगोमा पुर्याउन । तेस्रो मोडेल हो छुट्टै राज्य, गोर्खा, बंगाली, मारबाडी, कोचेमेचे, भोटे, लाप्चे, बिहारी, मुसलमान, क्रिस्तान, दार्जिलिङ र डुबर्समा बसोबास गरेका सबैका लागि । जिल्लाको भूभाग अझै ठूलो गर्न इस्लामपुर र चोपडासमेतलाई ल्याइनुपर्छ । कारण यी दुवै क्षेत्र दार्जिलिङ संसदीय क्षेत्रमा पर्छन् । एक सय २० वर्षभन्दा पुरानो यो छुट्टै राज्यको मागमा विकास, चिनारी, राष्ट्रिय सुरक्षा, संस्कृति, इतिहास, स्वतन्त्रता संग्राम, प्राकृतिक सम्पदा सबैसबै जोडिएका छन् । केवल मागको इतिहासको सन्दर्भमा मात्रै पनि दार्जिलिङ, डुबर्स छुट्टै राज्य हुनुपर्ने हो । तीसौं राज्य भारतीय संविधानमा यही क्षेत्र नै हुनुपर्छ । यसले एउटा सांस्कृतिक, राजनीतिक, राष्ट्रिय सुरक्षासित सम्बन्धित समस्यालाई दीर्घकालीन समाधान दिनेछ । छुट्टै राज्य हुनुमा समय नपाकेसम्म दार्जिलिङ डुबर्सलाई केन्द्रशासित प्रदेशको (युनियन टेरिटोरी) को दर्जा दिनुपर्छ र भारत सरकारले नै यस प्रदेशलाई प्रशासित र परिचालित गर्नुपर्छ । भोटाङ, नेपाल, बंगलादेश र अलिक माथि चीनसँग सिमाना भएको यो क्षेत्र र भारतको उत्तरपूर्वी क्षेत्रसँग जोडिने साँघुरो बाटो 'चिकन नेक करिडर' मा अवस्थित यस दार्जिलिङडुबर्स इलाका अति नै महत्वपूर्ण भौगोलिक स्थितिमा रहिआएको छ । राष्ट्रिय सुरक्षाको दृष्टिकोणले मात्रै पनि यसलाई केन्द्रशासित प्रदेश घोषणा गरिनुपर्छ । केन्द्रले शासन गर्नु भनेको बंगालबाट छुटिनु भनेको होइन, केवल प्रशासन र कानुन केन्द्रको लागू हुनेछ यहाँ । यो चौथो मोडेल हो, त्यहाँ स्थायी शान्ति फर्काउन । पाँचौं मोडेल हो अबोप्रान्त दार्जिलिङ र डुबर्सको विकास सीधै भारत सरकारको नीति आयोग (पहिलेको योजना आयोग) ले गर्नुपर्ने । नीति आयोगले नै एउटा विकास बोर्ड बनाई सम्पूर्ण विकासको अभिभारा लिनेछ । यस बोर्डमा दार्जिलिङका संसद् सदस्य, विधानसभा सदस्य, राजनीतिक दलका प्रतिनिधि र विशेष विशेषज्ञ रहनेछन् । छैटौं मोडेलमा बंगाल अहं भूमिकामा बाँच्छ । यदि पश्चिम बंगाल सरकार दार्जिलिङडुबर्सको विकासको निम्ति साँच्चै प्रतिबद्ध र कटिबद्ध छन् भने अबोप्रान्त अहिलेसम्मका टुक्रे विकासको सोच राजनीतिक लुछाचुँडीको चालबाज र दिएको जस्तो मात्रै गर्ने प्रवृत्ति त्याग्नुपर्छ । बंगाल सरकारले सबैलाई अँगाल्ने, सबैसँग मिल्ने र सबैको कल्याणको लागि दार्जिलिङडुबर्स क्षेत्रको निम्ति एउटा अलग्गै विकास आयोग बनाउनुपर्छ । विकास आयोगको अध्यक्ष बंगालका मुख्यमन्त्री र उपाध्यक्ष पहाडको व्यक्ति हुनुपर्छ । उपाध्यक्षलाई उपमुख्यमन्त्रीको पद दिनुपर्छ । दार्जिलिङमा स्थापित गरिएको यो आयोगमा चारपाँचजना विकासका विशिष्ट विशेषज्ञहरू हुनुपर्छ । यससँगसँगै दार्जिलिङ, कालिम्पोङ जिल्ला र डुबर्समा त्रिस्तरीय पञ्चायत व्यवस्था हुनुपर्छ । यस आयोगले भारत र विश्वका जानेमाने संस्थाहरू वल्र्ड बैंक, एसियन डेभलपमेन्ट बैंक र विदेशी पुँजी निवेशकर्ताहरूलाई निम्त्याउन सक्नुपर्छ । चियो, बनजंगल, पानी, कुलैनबारी, कृषि, पर्यटनको लागि पर्याप्त विकास कोष अघि राख्नुपर्छ । एउटा सुनियोजित योजना र दूरगामी दृष्टिसँग यस आयोगले काम गर्नुपर्छ । कुनै कुरोको लागि पनि आयोगका सदस्य कलकत्ता जानुनपर्ने हुन्छ । जमिन आदि पनि आयोगको नै छत्रछायामा रहनेछ र रोजगार व्यवस्था पनि आयोगले नै हेर्नेछ ।"
रंगशाला अभावमा खुम्चिए दर्शक,"काठमाडौं : किलागलका ६१ वर्षीय श्रवण महर्जन नेपाली फुटबलका सदावहार फ्यान हुन् । बाल्यकालमा टुँडिखेलमा फुटबल खेलेर हुर्किएका महर्जन विस्तारै व्यापार व्यवसायमा लागे ।'टुँडिखेलमा धुलो होस् वा हिलो बच्चामा खुब फुटबल खेलिन्थ्यो । ठूला प्रतियोगिता भने दशरथ रंगशालमा हुन्थे । हुर्किंदै गएपछि परिवारले खेलभन्दा पढाइ र व्यवसायमा लाग्न प्रेरित गरे । मैले खेल्न छाडे पनि दर्शकका रूपमा फुटबल छाडिनँ । दशरथ रंगशालामा हुने ठूला प्रतियोगिता हेर्न पाइनँ भने खल्लो लाग्छ । म सधँै पैसा तिरेर फुटबल हेर्ने दर्शक हुँ', महर्जन भन्छन् । यमन र नेपालबीच मंगलबार भएको एसिया कप छनोट हेर्न एक हजार रुपैयाँ शुल्क तिरेर एपीएफ मैदान हल्चोक पुगेका महर्जनलाई नेपालको खेल राम्रो लाग्यो रे ! त्यहाँ दर्शकको कमीले भने उनलाई निराश बनाएको रहेछ । नेपालमा आयोजना भएका कुनै पनि ठूला प्रतियोगितामध्ये महर्जनले हल्चोकमा देखेको सबैभन्दा कम संख्याको दर्शक थियो । 'ठूलो रंगशाला र दर्शकको हुटिङ भएन भने फुटबल खेलको आकर्षण नै रहन्न । यही स्तरको खेल दशरथ रंगशालामा भइदिएको भए, कस्तो हुन्थ्यो होला ? दशरथ रंगशालामा प्रतियोगिता नहुँदा खल्लो लाग्छ', महर्जनले गुनासो पोखे ।  सन् २०१८ सम्म एसिया कप छनोटका धेरै खेल सञ्चालन हुनेछन् ।  सन् २०१२ मा एएफसी च्यालेन्ज कपमा दर्शकबाट पाँच करोड उठ्यो ।  रंगशाला अभावमा दर्शकको उत्साह टेलिभिजनको पर्दामा सीमित ।  दशरथ रंगशालाको विशिष्ट प्यारापिट पुनर्निर्माणको जिम्मा सेनालाई ।  हल्चोकमा नेपाली समर्थकले चाहेर पनि खेल हेर्न पाएनन् । महर्जन नेपाली फुटबलका प्रतिनिधिपात्र मात्र हुन् । उनीजस्तै हजारौं नेपाली दर्शक पछिल्लो समय फुटबल खेलको आनन्द लिन वञ्चित छन् । कारण एउटै हो, नेपालमा स्तरीय फुटबल रंगशालाको अभाव । लामो समयपछि नेपालमा यमन र नेपालबीच अन्तर्राष्ट्रिय प्रतियोगिता भयो । तर, आयोजक अखिल नेपाल फुटबल संघ (एन्फा)ले रंगशालाको अभावमा सात सयको संख्यामा मात्र दर्शकलाई प्रवेश गरायो । कम दर्शक क्षमताको हल्चोक मैदानमा नेपाली समर्थकले चाहेर पनि नेपालको खेल हेर्न पाएनन् । नगण्य दर्शक पनि घरको छ त र वरपरको खाली स्थानमा बसेर खेल हेर्न बाध्य भए । देशको एउटा मात्र अन्तर्राष्ट्रियस्तरको दशरथ रंगशालामा ०७० सालदेखि फुटबल गतिविधि ठप्प छ । त्यतिबेला साधारण प्यारापिट रेट्रो फिटिङ गर्ने, प्यारापिटमा छानो हाल्ने र प्लास्टिकको कुर्सी राख्ने भन्दै निर्माण सुरु गरिएको थियो । राष्ट्रिय खेलकुद परिषद् (राखेप)का तत्कालीन सदस्यसचिव युवराज लामाको पहलमा थालिएको रेट्रो फिटिङ त पूरा भयो तर एक वर्षमा सम्पन्न हुने भनिएको अन्य कामले भने चार वर्ष बितिसक्दा पनि पूर्णता पाउन सकेन । भूकम्प आउनुअघि नै सम्पन्न भइसक्नुपर्ने रंगशालाको निर्माण अहिले भूकम्पको बहानामा टर्दै गएको छ । दशरथ रंगशालाको निर्माण कार्यले कहिले पूर्णता पाउँछ भन्ने प्रश्नको जवाफ अहिले पनि अनुत्तरित छ । राखेपअन्तर्गत पूवार्धार निर्माण तथा मर्मत शाखाका प्रमुख अरुण उपाध्याय भन्छन्, 'खेलकुदको संरचना कस्तो बन्ने र कहिलेसम्म बनिसक्ने भन्ने विषय राखेप नेतृत्वको इच्छाशक्तिमा पनि भर पर्छ ।'राखेपले दशरथ रंगशालाको विशिष्ट प्यारापिट पुनर्निर्माणको जिम्मा नेपाली सेनालाई दिएको छ । सेनाको अगुवाइमा अहिले विशिष्ट प्यारापिट भत्काउने काम सुरु गरिएको छ । एन्फाका अध्यक्ष नरेन्द श्रेष्ठ रंगशालाको अभावका कारण पछिल्लो समय नेपालले चाहेर पनि ठूला स्तरका प्रतियोगिता सञ्चालन गर्न नसकेको बताउँछन् । 'मैदान र रंगशाला अभावमा कारण दर्शकको चाहनामा चोट लागेको छ । दर्शकबाट आउने करोडौं रुपैयाँसमेत गुमेको छ । रंगशाला भएको भए दर्शकबाट आउने पैसालाई फुटबल खेलकै विकासमा लगानी गर्न सकिन्थ्यो । खेलाडीको तयारी, वैदेशिक प्रशिक्षण र अन्तर्राष्ट्रिय सहभागितासमेत यही पैसाबाट चल्थ्यो', श्रेष्ठ भन्छन् । एन्फाले चाहेर मात्र फुटबलको रंगशाला बनाउन असम्भव भएकाले सरकारले यसतर्फ ध्यान दिनु आवश्यक रहेको श्रेष्ठले बताए । उनका अनुसार हल्चोकमा गरिएको प्रतियोगिता १८ हजार दर्शक क्षमताको दशरथ रंगशालामा गर्न पाएको भए प्रतिदर्शक सात सय रुपैयाँ शुल्क लिए पनि सवा करोड रुपैयाँ एउटै खेलबाट आउने थियो । सन् २०१८ सम्म यमन र नेपालको जस्तै एसिया कप छनोटका धेरै खेल सञ्चालन हुनेछन् । एन्फाको आयोजनमा सन् २०१२ मा नेपालमा भएको एएफसी च्यालेन्ज कपमा एन्फाले दर्शक शुल्कबाट मात्र पाँच करोड रुपैयाँभन्दा बढी उठाएको थियो । त्यसपछि सन् २०१३ मा दशरथ रंगशालामै आयोजना भएको साफ च्याम्पियनसिप फुटबलमा पनि एन्फाले दर्शकबाट ठूलो रकम आम्दानी गरेको थियो । अहिले रंगशालाको अभावमा दर्शकको उत्साह टेलिभिजनको पर्दामा मात्र सीमित बनेको छ ।"
धरानमा सुविधासम्पन्न ब्याडमिन्टन हल,"धरान: धरानमा सुविधा सम्पन्न ब्याडमिन्टन हल निर्माण गरिएको छ । अमर सेवा समाजले धरान उपमहानगरपालिका १३ स्थित अमरहाटमा ब्याडमिन्टन हल निर्माण गरेको हो । निजी क्षेत्रबाट एक करोड ५० लाख रुपैयाँभन्दा बढीको लगानीमा निर्माण गरिएको उक्त ब्याडमिन्टन हल सम्पन्न भएसँगै ब्याडमिन्टनका खेलाडी उत्साही भएका छन् । साथै धरानमा राष्ट्रिय तथा अन्तर्राष्ट्रिय स्तरका ठूला प्रतियोगिता आयोजना गर्न सहज भएको छ । एक सय १३ फिट लम्बाइ, ५४ फिट चौडाइ र ४८ फिट अग्लो ब्याडमिन्टन हलमा चारवटा ब्याडमिन्टन कोर्ट तयार पारिएको छ । एक सय दर्शकले एकै पटक खेल अवलोकन गर्न मिल्ने सुविधासम्पन्न प्यारापिटसमेत निर्माण गरिएको छ । अमर सेवा समाजका अध्यक्ष हरिबहादुर लिम्बूले यो ब्याडमिन्टन हल देशकै ठूलो र सुविधा सम्पन्न भएको दाबी गरेका छन् । धरान १३ का दुई सय ६० घरपरिवारबाट आर्थिक सहयोग संकलन गरी निर्माण थालिएको बहुउद्देश्य ब्याडमिन्टन हलका लागि हङकङ, सिंगापुर र बु्रनाईमा बसोबास गर्ने समाजमा आबद्ध व्यक्तिहरूबाट ५० लाख आर्थिक सहयोग प्राप्त भएको निर्माण समितिका गणेशबहादुर खड्काले जानकारी दिए । साथै धरान उपमहानगरपालिकाले दुई लाख, सुनसरी क्षेत्र नम्बर १ का सांसद कृष्णकुमार राईको संसदीय कोषबाट १५ लाख र खेलकुद मन्त्रालयबाट ४० लाख रुपैयाँ सहयोग प्राप्त भएको पनि खड्काले जानकारी दिए । योजनाअनुसार ब्याडमिन्टन हलको निर्णय पूरा भएसँगै स्थानीय खेलकर्मी र निर्माण अभियन्ताहरूमा पनि उत्साह थपिएको छ । निर्माण अभियन्तामध्येका जनक बस्नेतले पाँच सय दर्शक अट्ने प्यारापिटसहितको ब्याडमिन्टन हललाई अझ व्यवस्थित बनाइने बताए । नेपाल ब्याडमिन्टन संघका केन्द्रीय उपाध्यक्ष चन्दशेखर लामाले निजी क्षेत्रबाट धमाधम ब्याडमिन्टन हल निर्माण हुँदा पूर्वमा खेलकुदको सहर भनेर चिनिने धरानलाई ब्याडमिन्टनको सहरका रूपमा चिनाउन पनि मद्दत पुग्ने बताए । धरानमा अञ्चल प्रहरी कार्यालयमा पनि ब्याडमिन्टन हल रहेको छ । यसैगरी इलाका प्रहरी कार्यालय धरान, उदय सामुदायिक वन, सुनसरी खेलकुद विकास समिति र आरके ब्याडमिन्टन क्लब गरी अन्य पाँचवटा ब्याडमिन्टन हल पनि छन् । यी ब्याडमिन्टन हलमा प्रत्येक दिन व्यवसायीका साथै अन्य खेलाडीहरूको घुइँचो लाग्ने गर्छ ।"
