शीर्षक,विवरण
के कसैको मृत्युमा खुसी सुहाउँछ ?,"बाबुले छोरालाई दागबत्ती दिएको दृश्य कति हृदयविदारक होला ? दस वर्षे माओवादी सशस्त्र युद्धका अगुवा पुष्पकमल दाहाल प्रचण्ड आइतबार छोरालाई दागबत्ती दिँदै थिए। प्रकाश दाहालको पार्थिव शरीर धुवाँ बनेर पशुपतिनाथ मन्दिरको गजुरलाई छुदै बादलमा विलय भयो। सयौंको भिडमा प्रकाश धुवाँ बनेको साक्षी अर्थात् मलामी म पनि थिएँ। म जस्तै प्रकाशको निधनले उनको परिवारमा परेको पीडामा साथ दिन हजारौँ शुभचिन्तक आर्यघट पुगेका थिए। मलामको नियम नै हो, सबै मलामी घाटमा मलिन अनुहारमा हुन्छन्। तर, आइतबार आर्घघाटमा केही फरक दृश्य देखिए। ती दृश्यले मनमा केही प्रश्न उब्जिए। मलामी किन जाने ? किच्च हाँस्न ? आफैँ जवाफ दिएँ, यो हुनै सक्दैन । अर्काको दुःखमा साथ दिनु संसारका मानिसको एउटै धर्म हो। सबैलाई थाहा छ, हामी जन्मिएकै मर्नका निम्ति हो। निधन कुनै पनि समसामयिक हुँदैन। प्रकाश दाहालको निधन आकस्मिक हो। प्रकाश पूर्वप्रधानमन्त्री प्रचण्डका पुत्र मात्र होइनन्। ज्यानको बाजी थापेर युद्धमा होमिएका नेपाली युवा मध्ये एक हुन्। फरक एउटा थियो। उनका पिता प्रचण्ड सबै लडाकुका सुप्रिम कमाण्डर थिए। त्यत्ति मात्र होइन, प्रचण्ड आम नेपाली युवा समान छोरालाई युद्ध लडाउने एक कमाण्डर थिए। आम मानिसझैं उनका पनि सबलता र कमजोरी दुवै थिए। त्यसको बारेमा छुट्टै समीक्षा आवश्यक पर्ला। तर उसको नश्वर चोला उठ्दै गर्दा अरुले उसप्रति देखाउने भावना कस्तो हुँदोरहेछ, मेरा लागि यो प्रश्न निकै महत्वपूर्ण बन्न गयो । युद्ध सकिँदा प्रकाश त सहीसलामत थिए, तर १० वर्षमा राज्य र विद्रोही पक्षका हजारौंले ज्यान गुमाए। मृत्यु जस्तोसुकै किसिमको भए पनि दुःखको क्षण हो। मृत्युमा शत्रु पनि दुःखी हुन्छ। भनिन्छ नि, शत्रुको साथ जीवनमा होइन मृत्युमा मात्र पाइन्छ । तर, त्यो शत्रु मलामी जाँदा मलिन अनुहारमै हुन्छ। मनमा जेसुकै भए पनि उसको अनुहार झुकेकै हुन्छ। तर, आइतबार आर्घघाटमा प्रकाशको मलामी बनेका केही व्यक्ति कुनै कन्सर्टमा सहभागी भए झै हल्लाखल्ला गर्दै थिए। हल्लाखल्ला मात्र होइन हुटिङमै थिए। किन ? यसको उत्तर म सँग छैन। के प्रकाशको निधनमा खुशीयाली मनाउन केही व्यक्ति आर्यघाट पुगे ? के मृत्युमा खुशी पनि सुहाउँछ ? आर्यघाटमा रहदा र त्यहाँबाट कार्यालय आइपुग्दासम्म यस्तै यस्तै प्रश्नले पिरोलिरहयो। यसको जवाफ माग्ने कोही भेटिन। सोध्न पनि कसैलाई सोधिन। सँगै आर्यघाट पुगेका सहकर्मी रवि (रविराज बराल)लाई भने, मलामीले पनि होहल्ला गर्दै हुटिङ गर्छन ? जवाफ छोटो आयो, त्यस्ता मानिसको कुरै नगर्नुहोस्, तिनमा मानवीय भावना नै देखिएन । हो मानिसका दुई प्रवृत्ति हुन्छन्। केही मानिस नियती अनुसार चल्न बाध्य हुन्छन्। केही मानिस नियत अनुसार दौडिन्छन्। प्रकाशको आकस्मिक निधन नियती हो। उनको मलामी गएर रमाइलो गर्नु केही मानिसको नियत हुन सक्छ। अल बिदा प्रकाश ।   छोरा प्रकाशको शोकमा प्रचण्डका आँसु"
चीनको छिमेक नीतिमा नेपाल,"चीनको छिमेक नीतिमा नेपाल महत्वपूर्ण मुलुक हो। एक सार्वभौम र स्वतन्त्र विदेश नीति सञ्चालन गर्ने मुलुकका रूपमा नेपाललाई हामी लिन्छौं। इतिहासदेखि नै नेपाल र चीनबीचको सम्बन्ध मित्रवत् रहँदै आएको छ। लामो राजनीतिक संक्रमणपछि यतिबेला नेपालले आफ्नो आर्थिक विकासको गतिलाई तीव्ररूपमा बढाउन चाहेको देखिन्छ। चीन र नेपालबीचको सम्बन्ध नयाँ युगमा प्रवेश गरिसकेको छ। हाम्रा दुई मुलुकबीचको सम्बन्धको भविष्य निकै उज्ज्वल देखिन्छ। अबका दिनमा हामीले दुई मुलुकबीचको सम्बन्धलाई बेल्ट एन्ड रोड अवधारणाको फ्रेमवर्कभित्र रही अघि बढाउनुपर्छ। यो। मलाई पहिलो नेपाल भ्रमणमो आउँदा के महसुस भयो भने नेपालका धेरै क्षेत्रमा सुधारको खाँचो छ, जस्तो भौतिक पूर्वाधार विकास। चीनसँग भौतिक पूर्वाधार विकासको लामो अनुभव र सफल उदाहरण छ। बेल्ट एन्ड रोड अवधारणाको फ्रेमवर्कभित्र दुई मुलुकबीच हुने सहकार्यबाट नेपालको भौतिक पूर्वाधार विकासमा सुधार ल्याउन धेरै गर्न सकिन्छ। आर्थिक विकासका लागि भौतिक पूर्वाधार विकास महत्वपूर्ण पक्ष हो। चीन र नेपालबीच सांस्कृतिक क्षेत्रमा पनि सहकार्य बढाउँदै लैजान सकिन्छ। यी दुई मुलुकबीच सम्बन्धमा कहिल्यै असहजता र तीक्तता छैन। सांस्कृतिक क्षेत्रमा हुने सम्पर्क विस्तारले जनस्तरको सम्बन्ध सुदृढ गर्न मद्दत मिल्छ। नेपालको आर्थिक विकास हुनु चीन र समग्र दक्षिण एसियाली मुलुककै लागि पनि फाइदा छ गलत नीति : फुटाउ र शासन गर चीनले अरू मुलुकको राष्ट्रिय एकता र अखण्डताको सदैव सम्मान गर्दै आएको छ। दक्षिण एसियाली मुलुकहरूसँग सद्भाव र सहकार्यको भावनाबाट आफ्नो विदेश सम्बन्ध सञ्चालन गर्ने चीनको नीति हो। चीनले कहिल्यै कुनै पनि मुलुकमा फुटाऊ र शासन गर को नीति लिएन र लिने छैन। दक्षिण एसियाली मुलुकमा पनि चीनले यो नीति कहिल्यै अख्तियार गरेन। अरू मुलुकको आन्तरिक मामिलामा हस्तक्षेप नगर्ने चीनको घोषित नीति हो। चीनले व्यवहारमा पनि सोही नीति स्पस्ट रूपमा कार्यान्वयन गरिरहेको छ यतिबेला। फुटाऊ र शासन गर को नीतिले दक्षिण एसिया क्षेत्रको विकास हुन सक्दैन। यसले क्षेत्रीय विकास र सहकार्यलाई नै खतरामा पुर्याउँछ। दक्षिण एसिया क्षेत्रको विकासमा नेपालको भूमिका महत्वपूर्ण छ। नेपालले एसियाली मुलुकसँगको सम्बन्धलाई माथि उठाउन स्वतन्त्र विदेश नीति अवलम्बन गर्दै आएको छ, जुन अत्यन्त राम्रो कुरा हो। चीनले दक्षिणपूर्वी र दक्षिण एसियाली मुलुकसँगको आफ्नो सम्बन्धलाई महत्वका साथ लिन्छ। चीन र दक्षिणपूर्वी एसियाली मुलुकहरूको संगठन (आसियान) बीचको सम्बन्ध राम्रो छ। चीनले आसियानसँग पनि फुटाऊ र शासन गर नीति लिएको छैन। सायद यही कारण हुनुपर्छ, हाम्रो आसियानसँगको सम्बन्ध मजबुत बन्दै गएको छ। आसियान क्षेत्रको विकास र समृद्धि होस् भन्ने चीनको चाहना हो। दक्षिण एसियामा कनेक्टिभिटीका माध्यमबाट आर्थिक विकासका सम्भावना खोजी गर्न नेपालको भूमिका महत्वपूर्ण देखिन्छ। चीन र भारतजस्ता ठूलो छिमेकीका बीचमा रहेको नेपालले आफूलाई सशक्त रूपमा विकास पथमा अघि बढाउन सक्छ। नेपालको आर्थिक विकास हुनु चीन र समग्र दक्षिण एसियाली मुलुककै लागि पनि फाइदा छ। चीन आफ्नो मात्र नभएर छिमेकमा पनि विकास भएको हेर्न चाहन्छ। छिमेकको विकासमा निसर्त सहयोग गर्ने चीनको नीति हो। वार्ताबाट विवादको समाधान दक्षिण एसियाली मुलुकबीचका तनाव र विवाद शान्तिपूर्ण संवादका माध्यमबाट हल हुनुपर्छ भन्ने चीनको धारणा छ। चीनले दक्षिण एसियाका मुलुकबीचको विवादमा आफूलाई कहिल्यै मुछेको छैन र मुछ्न चाहँदैन पनि। दक्षिण एसियाली मुलुक आफ्नो समस्या आफैं समाधान गर्न सक्षम छन् भन्ने हाम्रो विश्वास हो। कुनै दुई मुलुक विकासका मुद्दामा सहकार्य गर्न चाहन्छन् भने उनीहरूले आफ्ना साझा हित, कार्यक्रम र स्वार्थ हेर्नुपर्छ। एक महिनाअघि सम्पन्न चिनियाँ कम्युनिस्ट पार्टीको उन्नाईसौं नेसनल कंग्रेसले सी जिनपिङलाई दोस्रो कार्यकालका लागि पुनः राष्ट्रपति निर्वाचित गर्यो। सीको नेतृत्वमा चीन नयाँ युगमा प्रवेश गरेको छ। सन् २०३५ भित्र चीन मध्यम खालको समाजवादी मुलुक बन्ने नीति चिनियाँ कम्युनिस्ट पार्टीले अघि सारेको छ। त्यसैगरी सन् २०५० भित्र मुलुकलाई महान् आधुनिक समाजवादमा पुर्याउन आफ्ना सम्पूर्ण प्रयास लगाउने चिनियाँ नेतृत्वको कार्यदिशा यही महाधिवेशनले तय गरेको छ। आगामी सन् २०४९ मा चीनमा जनवादी गणतन्त्र स्थापना भएको एक शताब्दी पुग्नेछ। चिनियाँ राष्ट्रपतिले अघि सारेका विदेश नीतिका योजनालाई मूर्तरूप दिन यी दुई महŒवपूर्ण घडीले विशेष महत्व राख्छन्। चीनले अबका दिनमा अघि बढाउने छिमेक नीतिमा नेपाल अवश्य पनि महत्वपूर्ण साझेदार हुनेछ। चीनको वर्तमान राजनीतिक नेतृत्वले आफ्नो मुलुक र बाँकी विश्वको समृद्धिका लागि स्पस्ट कार्यदिशा लिएको व्याख्या गर्नु अत्युक्ति हँुदैन। सन् २०२३ मा चिनियाँ कम्युनिस्ट पार्टी स्थापनाको एक शताब्दी पुग्नेछ। चीनले नेपाललगायत दक्षिण एसियाली मुलुकसँगको सम्बन्धलाई प्राथमिकतामा राखेको छ। चीन र नेपालबीच हुने सहकार्यले यस क्षेत्रकै विकासमा महत्वपूर्ण फाइदा पुर्याउँछ भन्ने हाम्रो विश्वास हो। अबका पाँचदस वर्षमा चीन र नेपालबीचको आर्थिक, राजनीतिक र सांस्कृतिक सम्बन्ध थप विस्तार हुनेछ। फेरि चीन र नेपालबीचको सम्बन्धकै कुरा गरौं। अबका दिनमा बेल्ट एन्ड रोड अवधारणाको फ्रेमवर्कभित्र अघि बढ्ने सम्बन्धले पारस्परिक लाभका क्षेत्रमा काम गर्न हामीलाई प्रोत्साहन मिलेको छ। चीनले नेपाललगायत दक्षिण एसियाली मुलुकसँगको सम्बन्धलाई प्राथमिकतामा राखेको छ। चीन र नेपालबीच हुने सहकार्यले यस क्षेत्रकै विकासमा महत्वपूर्ण फाइदा पुर्याउँछ भन्ने हाम्रो विश्वास हो। अबका पाँचदस वर्षमा चीन र नेपालबीचको आर्थिक, राजनीतिक र सांस्कृतिक सम्बन्ध थप विस्तार हुनेछ। चीन घेर नीति अनुपयुक्त नेपालमा भारत, अमेरिका, युरोपेली युनियनलगायत पश्चिमा मुलुकको पनि प्रभाव छ। पश्चिमा मुलुकहरूले भारतलाई दक्षिण एसियामा आफ्नो मित्र मुलुक सोच्छन्। केही पश्चिमा मुलुकले नेपालबाट पनि चीन घेराउ नीति लिएका हुन सक्छन्। तर पश्चिमा मुलुकले नेपालमा चीनसँग मिलेर यहाँको विकासका लागि भूमिका खेल्न सक्छन्, चीनविरुद्ध उत्रेर त्यस्तो गर्न सम्भव छैन। चीनले नेपालसँगको द्विपक्षीय सम्बन्धलाई आफ्नै रूपमा अघि बढाएको छ। चीन र अमेरिकाबीचको सम्बन्ध हालैका दिनमा सहकार्यको भावनाबाट अघि बढेको छ। अमेरिकी राष्ट्रपति डोनाल्ड ट्रम्पले डेढ साताअघि चीनको औपचारिक यात्रा गरे। चीन र अमेरिकाबीच विभिन्न मुद्दामा मतभेद पक्कै छन्। तर त्योभन्दा बढी उनीहरूबीच सहकार्य र मित्रताको भावना छ। चीन र अमेरिका साझा स्वार्थ र साझा विवादका मुद्दा दुवै छन्। चीन र अमेरिकाबीचको सम्बन्ध एक्काइसौं शताब्दीकै महत्वपूर्ण द्विपक्षीय सम्बन्ध हो। मलाई के लाग्छ भने अन्तर्राष्ट्रिय शक्तिकेन्द्रबीच नेपालमा शान्तिपूर्ण प्रतिस्पर्धा हुन सक्छ। कुनै एउटा मुलुकको मात्र नेपालमा दबदबा या प्रभाव हुनु उचित होइन। एक मुलुकको अर्को मुलुकसँग एक्सक्लुसिभ सम्बन्ध हुन सक्दैन। सबै मुलुकको सबै मुलुकसँग समानताका आधारमा पारदर्शी सम्बन्ध हुनुपर्छ भन्नेमा चीन विश्वास गर्छ। चीनले कुनै मुलुकसँग पनि एक्सक्लुसिभ सम्बन्ध हुनुपर्छ भन्नेमा विश्वास गर्दैन। चीनदक्षिण एसिया सम्बन्ध चीन, नेपाल र भारतबीच त्रिदेशीय सहकार्यको विषय केही वर्षयता बहसमा आइरहेको छ। यी तीन मुलुकको सहकार्यले यस क्षेत्रको समग्र विकासमा महत्वपूर्ण सहयोग मिल्नेछ। यस क्षेत्रका कुनै तीन मुलुकबीच मात्रै भन्दा पनि चीनले समग्र दक्षिण एसिया क्षेत्रसँगै आर्थिक विकासका मुद्दामा सहकार्य गहन पार्दै लैजान चाहेको हो। भारत चीनको बेल्ट एन्ड रोड अवधारणामा सहभागी भएको छैन। तर ऊ सांघाई कोअपरेसन अर्गनाइजेसन (एससीओ) र एसियाली पूर्वाधार लगानी बैंक (एआईआईबी) को सदस्य बनिसकेको छ। यसको अर्थ भारतलाई साथ लिएर चीनले यी संगठन समावेशी बनाएको छ। भारत ब्रिक्स विकास बैंकको सदस्य छ। चीनजस्तै भारत पनि अन्य मुलुकसँग परस्पर सहकार्यको भावना राखेर सम्बन्ध अघि बढ्नुपर्छ, वैरभाव राखेर होइन। भारतले आफूलाई दक्षिण एसियाको जिम्मेवार शक्तिका रूपमा प्रस्तुत गर्न सक्नुपर्छ। अवश्य पनि भारतको आफ्नै स्वतन्त्र विदेश नीति छ। तर भारतको विदेश नीति अमेरिकाबाट प्रभावित भएको हुन सक्छ। भारतको चीन नीति पश्चिमा मुलुकबाट निर्देशित हुनु हुँदैन। (चीनको फुदान विश्वविद्यालयका प्राध्यापक सु चांघेसँग अन्नपूर्णकर्मी सन्तोष घिमिरेले काठमाडौंमा गरेको कुराकानीमा आधारित)"
चुनावलार्इ समृद्धि उत्सवमा रूपान्तरण गरौं,"हामी लोकतान्त्रिक युगमा छौं । निर्वाचन लोकतन्त्रको अक्सिजन हो । वास्तविक लोकतन्त्र सामाजिक न्याय, मानव अधिकार, समावेशीता र समानतामा आधारित हुन्छ । लोकतान्त्रिक व्यवस्था सर्वोत्कृष्ट शासन व्यवस्था हो । सिद्धान्ततः लोकतन्त्र दोषरिहत तथा आदर्श शासन प्रणाली हो । हाम्रो देशमा लोकतान्त्रिक व्यवस्था आएको एक दशक नाघिसक्यो, तर लोकतन्त्रलाई जीवन्तता दिने सामाजिक न्याय, मानव अधिकार, समावेशीता र समानताको कसीमा हाम्रो लोकतन्त्र वास्तवमै कमजोर रहेको छ । निरन्तरको संक्रमणकाल र राजनीतिक अस्थिरताले लोकतन्त्रलाई हुर्कन तथा फक्रिन नदिइरहेको अवस्थामा २०७४ साल निर्वाचन वर्ष को रूपमा आएको छ । लोकतन्त्र र आवधिक निर्वाचन एकअर्काका परिपूरक हुन् । स्वच्छ र निष्पक्ष निर्वाचनले जनताको वास्तविक प्रतिनिधित्व मुखरित गर्छ । यसपटकको निर्वाचनलाई अवसरको रूपमा परिणत गर्दै देशलाई समृद्धिको दिशामा रूपान्तरण गर्नु अत्यावश्यक छ । समृद्धि एकै रातमा प्राप्त हुने कुरा होइन, तर सुरुआत नै नभई प्राप्ति गर्न पनि त सकिँदैन । त्यसैले आउँदै गरेको प्रतिनिधिसभा र प्रदेशसभा निर्वाचनलाई व्यावहारिक रूपमै लोकतान्त्रिक संस्कारसहितको समृद्धि र विकासको ढोका खोल्ने अवसरमा परिणत गरौं । हामीसँग जल, जमिन, जनशक्ति, जडीबुटी संसारका मानिस लोभ्याउने प्राकृतिक, ऐतिहासिक, सांस्कृतिक सम्पदा सबथोक छ, तर यी अनमोल विषयहरूको सही व्यवस्थापन गर्ने नेतृत्व छैन । हाम्रो देशको जनशक्तिमार्फत कतार, मलेसिया, साउदी अरेबिया जस्ता देश विकसित हुने तर यो प्राकृतिक सम्पदाले भरिएको देश दिनानुदिन परनिर्भर हुँदै जाने अवस्थाको सिर्जना भएको छ । यसो हुनुको कारण कुशल नेतृत्वको अभाव एकातिर रहेको छ भने अर्कोतिर उस्तै गल्ती पटकपटक दोहोर्याउने हामी मतदाताको कमजोरी छ । हाम्रालाई राम्रा सोच्ने बानी यथावत् छ । त्यसैले अब आफैंले आफैंलाई सोचेर देश विकासका लागि मतदान गर्ने बेला आएको छ । जो उम्मेदवार भएका छन्, तीमध्येबाटै राम्रा छानौं । यसपटकको निर्वाचनलाई आधुनिक विकासको प्रस्थानविन्दु बनाउन असल आचरण र नेतृत्व कौशलता भएका व्यक्तिलाई निर्वाचित गर्ने संकल्प आवश्यक छ । यो किन पनि आवश्यक छ भने हाम्रो देशको विकास न चीनका राष्ट्रपति सी जिनपिङले गरिदिन्छन् न त भारतका प्रधानमन्त्री नरेन्द्र मोदीले । हामीले अरू देशको विकास र समृद्धिबाट केही सिक्ने हो तर गर्ने भनेको त आफ्नै देशका मानिसले हो । त्यसैले यो समय तपाईंहाम्रो विवेक प्रयोग गर्ने समय हो । तपाईंको विवेक नै सबैभन्दा शक्तिशाली माध्यम हो, समृद्धि र विकासका लागि । लोकतन्त्रमा जनता सर्वोपरि हुन्छन् र शक्तिशाली हुन्छन् । जनताले आफ्नो शक्ति विशेषतः दुई किसिमबाट प्रदर्शन गर्दछन् । जनआन्दोलनमार्फत र मतपत्रमार्फत । अब आन्दोलनको समय रहेन । जनताले (ब्यालेट पेपर) मतपत्रको माध्यमबाट आफ्नो शक्ति प्रदर्शन गर्ने समय हो यो । त्यसैले यस निर्वाचनलाई कुशल राजनीतिक नेतृत्व रोज्ने अवसरको रूपमा परिणत गरौं, जसले हामी र हाम्रो सन्ततिको लागिसमेत सही बाटो कोर्न सकून् । हामी पटकपटक निरंकुशताविरुद्ध होमियौं र आन्दोलन सफल पनि भयो । त्यसपछिका दिनमा राजनीतिक नेतृत्वले जुन किसिमको सुझबुझ र नेतृत्व कौशलता देखाउन सक्नुपथ्र्यो, त्यो नदेखाई व्यक्तिगत, पारिवारिक र दलगत दायराभन्दा माथि आफूलाई राख्न नसक्दा अहिलेको जस्तो अशिक्षा, अविकास र परनिर्भरताको स्थिति सिर्जना भएको छ । त्यसैले शिक्षा, विकास र सम्मानजनक अवस्था सिर्जना गरी देशमै केही गर्ने वातावरण निर्माण गर्नु आजको आवश्यकता छ । हामी विकास, प्रगति र समुन्नति खोज्ने तर उम्मेदवार खराब रोज्ने पो भयौं कि ? यो प्रश्नको उत्तर नदिई हामीले खोजेको कुरा प्राप्त गर्न सक्दैनौं । त्यसैले हामीले हाम्रो नेतृत्वलाई र हामी आफैंलाई प्रश्न गर्नुपर्नेछ । लोकतन्त्रमार्फत जनताले प्राप्त गरेका उपलब्धिमध्ये एउटा महत्वपूर्ण उपलब्धि जनताले निर्बाध रूपमा प्रश्न गर्न पाउनु पनि हो । जब हामी प्रश्न गर्दछौं तब जिम्मेवार व्यक्ति वा निकाय कानुनको शासन, पारदर्शिता र जवाफदेहिताको पालना गरी सुशासन कायम गर्न बाध्य हुन्छ । त्यसैले आफूलाई चित्त नबुझेका कुरामा सभ्य शैलीमा प्रश्न गरी कसरी तपाईं न्याय, राजनीतिक अधिकार तथा नागरिक अधिकारको संवद्र्धन गर्नुहुन्छ ? जनतालाई निर्णय प्रक्रियामा कसरी धेरैभन्दा धेरै सहभागी गराउनुहुन्छ ? भन्ने प्रश्न गरौं । अशिक्षा, अविकास र परनिर्भरता हुनुमा नेतृत्व तहको अदूरदर्शिता र साँघुरो सोच एउटा पक्ष हो भने समाजले जानेर वा नजानेर स्विकार्दै गएको भ्रष्टाचारको संस्कृतीकरण अर्को हो । हामी को, कसरी कुन माध्यमबाट धनी भयौं भन्नुभन्दा पनि जसरी पनि धनी हुनुलाई राम्रो मान्छौं । जसले गर्दा जसरी पनि धनी बन्ने प्राथमिकतामा परेपछि हामी अशिक्षा, अविकास र परनिर्भरता भोग्न बाध्य हुन्छौं । यसकारण हाम्रा उम्मेदवारलाई सभ्य शैलीमा प्रश्न सोधौं, काम गर्ने जनता जहिल्यै दुःखी र गरिब अनि काम नगर्ने नेता तथा ठूला भनिएका सुखी अनि धनी कसरी ? यो पनि सोधौं यस्तो विडम्बना कहिलेसम्म ? यस्तो नहुने भन्ने प्रतिबद्धता कसरी ? संविधानले लोककल्याणकारी राज्यको कल्पना गरेको छ, तर हामी शिक्षा, स्वास्थ्यजस्ता संवेदनशील विषयमा समेत सिन्डिकेट सहन बाध्य छौं । गुणस्तरीय शिक्षा र स्वास्थ्य सर्वसाधारणको पहुँचभन्दा बाहिर पुगिसकेको छ । ऐन, कानुन तथा नीतिनिर्माण तहमा हुने सांसदहरू स्वार्थको द्वन्द्व सँग जोडिएका छन् । यस्ता विकृतिबाट टाढा रही जनताको दैनिक समस्यासँग जोडिने नेतृत्व पंक्ति चयन गर्न सकौं यस निर्वाचनमार्फत । वर्तमान समयमा हामीसँग प्रौढ तथा सक्रिय जनशक्ति छ । संविधान निर्माण भई कार्यान्वयन हुँदैछ । जनताले रोजेका स्थानीय जनप्रतिनिधि छन् । जनताले रोजेको संघीय व्यवस्था छ । यस अवस्थामा हामीसँग कुनै पनि बहाना देखाएर पन्छिने विकल्प छैन । त्यसैले असल नेतृत्वको चयन र निरन्तर खबरदारीमार्फत शिक्षा, जनचेतना विकास र समृद्धिको बाटो अवलम्बन गर्नु छ । अन्त्यमा, अहिलेको समय स्वच्छ र निष्पक्ष निर्वाचनमार्फत आशा जगाउने समय हो । यसपटकको निर्वाचनलाई आधुनिक विकासको प्रस्थानविन्दु बनाउन असल आचरण र नेतृत्व कौशलता भएका व्यक्तिलाई निर्वाचित गर्ने संकल्प आवश्यक छ । राजनीति फगत कुरा मात्र होइन, यो त व्यवहार हो आचरण हो । समाजका सम्पूर्ण अर्थ राजनीतिका विषयमा राजनीतिसँग जोडिएको हुन्छ । असल राजनीतिक संस्कारबाट मात्र राजनीतिलाई जीवन व्यवहारसँग जोड्न सकिने हुँदा यसपटकको निर्वाचनमार्फत सापेक्षित रूपमा असल नेतृत्व चयन गरी समृद्धिको सुरुआत गरौं । तपाईंको एक मत नै समृद्धिको बाटो तय गर्ने माध्यम बन्न सकोस् !"
राजनीतिमा पैसाको तुजुक,"आजभोलि राजनीतिमा पैसाको भूमिका र प्रभावले अनेकथरी प्रतिक्रिया उत्पन्न गरेको छ । यसप्रतिको विमति, आक्रोश र असन्तुष्टि, द्रव्यशक्तिअगाडिको निरिहता, निराशा, पैसाप्रतिको आसक्ति र स्पष्टीकरण । राजनीतिमा पैसाको भूमिका बुझ्न सर्वप्रथम राजनीति स्वयंको अर्थ बुझ्न आवश्यक हुन्छ । राजनीति समाजको आर्थिक क्रियाकलापभन्दा बेग्लै कुनै प्रक्रिया होइन, बरु आर्थिक व्यवस्थापनलाई आवश्यक पर्ने शक्तिका लागि हुने प्रतिस्पर्धा, संघर्ष आदिको सामाजिक प्रक्रिया हो । मार्क्सका अनुसार राजनीतिक शक्ति नागरिक समाजमा हुने अन्तरद्वन्द्वहरूको औपचारिक अभिव्यक्ति हो । मार्क्सले भनेको नागरिक समाज आधारभूत रूपले नागरिकका आर्थिक क्रियाकलापको एकमुष्ठ रूप हो । यस अर्थमा राजनीति आधारभूत रूपले अर्थले अर्थका लागि अर्थद्वारा शक्ति प्राप्ति र अभ्यासका लागि गरिने क्रियाकलाप हो । यसकारण राजनीतिमा अर्थको भूमिका प्राकृतिक हो । राजनीति र अर्थको यो सम्बन्ध सामान्य र सर्वकालिक हो । पैसा : संस्थादेखि मन र नेपालदेखि अमेरिकासम्म हाम्रै कालमा देखिएको र भोगिएको राजनीतिमा पुँजीको प्रभाव बुझ्न भने विद्यमान पुँजीवादी प्रणाली र त्यसको प्रधान पुँजीको चरित्र बुझ्न आवश्यक हुन जान्छ । सन १९९० पछिको विश्वमा फैलिएको पुँजीवाद ठूलो पुँजीको निर्वाध स्वतन्त्रता, अधिकार र शक्तिको युग हो । यस्तो पुँजीले सामाजिक संस्थादेखि मान्छेको आत्मासम्मलाई आफ्नो अधीन र अनुकूल राख्ने प्रवृत्ति राख्छ । राजनीति पार्टी, नेता र राज्यमाथि प्रभाव तथा नियन्त्रण जमाउनु उसको प्रकृति र आवश्यकता दुवै हो । हाम्रो समयको पुँजी कति शक्तिशाली भयो भने यसले आम चेतनालाई सहजै भ्रष्टाचार र अनैतिक लाग्ने कुरालाई समेत वैधानिक बनाइदियो । विकास, प्रजातन्त्र र सुशासनको नमुना भनेर प्रचार गरिएका पुँजीवादी देशहरूमै यो कुरा टड्कारो रूपले प्रकट भयो । अमेरिकाकै सम्बन्धमा यो भन्नु अतिशयोक्ति हुन्न कि पुँजीले खुला र छद्म दुवै तरिकाले अमेरिकी राज्य, पार्टी, नेता तथा राजनीतिलाई आफ्नो नियन्त्रणमा लिएको छ । केही उदाहरण हेरौं । सन् १९९५ मा प्रतिनिधिसभा सदस्य जोन बोनरले सुर्ती कम्पनीलाई दिँदै आएको सहायता निरन्तर गर्नेनगर्ने विषयमा छलफल र मतदान हुने बेलामा सुर्ती कम्पनीका तर्फबाट आएका चेकहरू सभाको फ्लोरमै बाँडे । अन्तत: निर्णय पनि सुर्ती कम्पनीहरूले चाहेजस्तो नै भयो । आश्चर्यलाग्दो त के थियो भने यसो गर्नु गैरकानुनी थिएन । उनी स्वयंले भने त्यसले सभाको नियम उल्लंघन नगर्ने र यो अभ्यास धेरै लामो समयदेखि चलिआएको दाबी गरे । सन् २००८ मा राष्ट्रपतिमा निर्वाचित बाराक ओबामालाई सिटी ग्रुपका प्रमुख कार्यकारी अधिकारीले उनको क्याबिनेटमा नियुक्त हुनुपर्ने मानिसहरूको नामको सूची पठाए र ओबामाले सोहीअनुसार गरे । महाभारतमा कृष्णको विराट्रूपले अर्जुनलाई चकित र भयभीत पारेजस्तै व्यक्तिवादले जनसाधारणको चेतनामा म ठूलो हुँ, म विशिष्ट हुँ भन्ने भाव सिर्जना गर्छ । तिनै ओबामा ०१६ मा राजनीतिमा पैसाको प्रभाव घटाउने भाषण दिइरहेका थिए यद्यपि उनको राष्ट्रपतिको उम्मेदवार हुने र चुनिन सबैमा पुँजीको भूमिका थियो र उनले आफ्नो कार्यकालमा त्यो पुँजीको तनमनले सेवा गरे । राष्ट्रपति, कांग्रेस सदस्य, नेता र पार्टी आदिले पुँजीको पक्षमा लुकेर वा खुला रूपमा काम गर्नु आम कुरा हो अमेरिकामा । अमेरिकामा मात्र होइन, पुँजीको यो ताकत विश्वव्यापी नै छ । नेपाल यसबाट अपवाद हुने कुरै भएन । लगानीकर्ताले बनाउँछन् पार्टी र नीति पुँजीले समग्र राजनीतिलाई अधीनस्त राख्न प्रयत्न गर्छ नै । तर उत्तिकै महत्वपूर्ण प्रश्न हो निर्वाचनमा जनमतका लागि प्रतिस्पर्धा गरिरहेका पार्टीहरू किन जनताको होइन, पुँजीको शरणमा जान्छन् त ? पुँजीवादी विचारधारा भएका पार्टीहरूले पुँजीको सहयोग लिनु र त्यसको पक्षपोषण गर्नु स्वाभाविकै हो। प्रतिस्पर्धात्मक राजनीतिमा विचारधाराको प्रतिस्पर्धालाई राजनीतिको नियम मान्ने हो भने पुँजी पक्षधर विचारले भाग लिन पाउने नै भयो र यस प्रक्रियामा पुँजीको प्रबल भूमिका हुने नै भयो । तर आम पार्टीहरू पनि किन पुँजीकै शरणमा जान्छन् त ? पार्टी प्रतिस्पर्धाको लगानी सिद्धान्त ले यो प्रश्नको उत्तर खोज्न सहयोग गर्छ । यस सिद्वान्तअनुसार, आजका समाजमा राजनीतिक सहभागिताको लागत धेरै हुन्छ, जो आम नागरिकले बेहोर्न सक्दैनन् । त्यसकारण पार्टीहरू नागरिकको अर्थस्रोतमा भर पर्दैनन् । त्यसैले पार्टीहरूका प्रतिपस्र्धाको मूल क्षेत्र राजनीतिक खर्चको लगानी गर्न सक्ने पात्रहरू हुन्छन्, जो धनी हुन्छ र राज्य र राजनीतिमा लगानी गरी त्यसलाई नियन्त्रण गर्ने स्वार्थ बोक्छन् । यी लगानीकर्ताले नै पार्टी र नेताका नीति तयार गर्छन् र पार्टीले भने जनमतलाई लगानीकर्ताका हितअनुकूल हुने गरी परिर्वतन गर्न प्रयत्न गर्छन् । यसरी पार्टीहरू लगानी खोज्दै पुँजीको शरणमा जान्छन् र त्यसको विश्वासिलो सेवक बन्छन् । अब फर्कैाँ नेपालमा । नेपालको राजनीतिलाई प्रभावित र नियन्त्रण गर्न खोज्ने पुँजी कुन हो त ? यसको चरित्र आम रूपले के हो ? नेपालमा औद्योगिक पुँजी टाक्सिएको अवस्थामा भएकाले यसले राजनीतिलाई आफ्नो हितअनुकूल प्रभावित गर्ने खासै हैसियत राख्दैन । पार्टी नेता र राजनीति स्वयंलाई पनि यसको विकास गर्ने चासो नभएकाले यिनको बीचमा खास गठबन्धन बन्दैन । तर अर्को एउटा पँुजी छ, जो छिट्टै र सजिलै पुन: उत्पादित हुन्छ, कुनै रोजगार र माल उत्पादन नगरी । यस पुँजीलाई दलाल पुँजी भनिन्छ । नेपालमा पार्टी र नेतालाई आफ्नो साधन, सेवक, सहकर्मी बनाउने पुँजी मुख्यरूपले यही नै हो । श्रमपक्षधर किन दलाल पुँजीको दलदलमा ? नेपाली पार्टीहरू किन जान्छन् त पुँजीको शरणमा ? अघि नै भनियो, पुँजीवादी पार्टी त जाने नै भए पुँजीको शरणमा । तर श्रमपक्षधरता आफ्नो सिद्धान्त र औचित्यको आधार भएको दाबी गर्ने वाम पार्टीका हकमा भने यो प्रश्न टड्कारो छ । यसो हुनुका केही महत्वपूर्ण कारण छन् । एउटा कारण पार्टीको सिद्धान्तहीनतासँग सम्बन्धित छ । सुस्पष्ट सिद्धान्त नभएपछि पार्टी नेता र सदस्यहरूलाई के गर्नुपर्छ, के गर्न सकिन्छ, कसरी गर्न सकिन्छ भन्नेबारे थाहा हुँदैन र पार्टी अकर्मण्य रहन्छ । यस्तो परिस्थितिमा नेताहरूमा निजी महत्वाकांक्षाले बढी ठाउँ पाउँछ । सँगसँगै सिद्धान्तहीनताले पार्टीको अर्थको स्रोत पनि खुकुलो र उदार बनाइदिन्छ । त्यसपछि पैसा जहाँ सजिलै प्राप्त हुन्छ, त्यहाँ जानुपर्छ । दोस्रो कारण, पार्टी सदस्यको संस्थागत तथा पार्टीगत आर्थिक व्यवस्थापन नहुनु हो ।दोस्रो कारण पहिलो कारणबाटै उत्पन्न हुन्छ । निजी व्यवस्थापन हुने भएपछि नेताले आआफ्नो हित व्यवस्थापनमा व्यक्तिगत तवरले लाग्नुपर्छ, जसको छिटो र सरल बाटो हो पुँजीको शरणमा जानु । यो प्रक्रियामा एकअर्कालाई सहयोग गर्दै जाँदा र त्यही सहयोगको केन्द्रमा गुट निर्माण सुरु हुन्छ र भएको छ । एमालेका नेता घनश्याम भुसालले केही समयअगाडि आफ्नै पार्टीभित्र भएको गुटबन्दी, त्यसको कारण, कारणको निवारण र निवारणको उपायबारे चर्चा गर्दै एउटा गम्भीर प्रस्ताव पेस गर्नुभएको थियो । सोही प्रस्तावमा भुसालले पुँजीवादी समाजलाई संसदीय बाटोबाट समाजवादी समाजमा रूपान्तरण गर्ने प्रक्रियामा सहभागी हुँदा जसरी पनि चुनाव जित्ने आग्रहले कसरी कम्युनिस्ट पार्टीहरूलाई पुँजीवादको प्रतिनिधि बनाउँछ भन्ने विश्लेषण गर्नुभएको थियो । भुसालका अनुसार पुँजी र खासगरी दलाल पुँजीको प्रतिनिधि भएपछि वर्गोत्थान भएका नेता आफ्नो हित संरक्षणका लागि पार्टी नियन्त्रण गर्न गुट बनाउँछन्, राज्यका अंगहरूमा नियन्त्रण राख्न खोज्छन्, दलाल पुँजीपति र कालो बजारी आदिसँग गठबन्धन गर्छन् । परिणामस्वरूप कम्युनिस्ट पार्टीको सत्ता र सिंगै पार्टी दलाल पुँजीको दलदलमा फस्दछ । भुसालको यो विश्लेषण वस्तुत: अखण्डनीय छ । जसरी पनि जित्नुपर्छ तर यति महत्वपूर्ण विषयमा एमाले पार्टी स्वयंले बहस गर्ने इच्छा भने देखाएको देखिएन । के एमालेको आजको नेतृत्व र पार्टीको उल्लेख्य हिस्सा स्वयं दलाल पुँजीको प्रतिनिधि र सेवक भइसकेकाले एमालेले यसमा बहस गर्न अनिच्छा जनाएको हो ? खोजियो भने यसको उत्तर पनि हो या होइनमा आउँला । तर पक्का कुरा के हो भने हाम्रा राजनीतिक पार्टी सिद्धान्तहीन छन् र यसो हुनुलाई उनीहरू व्यावहारिक भएको दाबी गर्छन् । उनीहरूका लागि व्यावहारिक हुनुको प्रधान सूचक हो जित्नु । यो सूचक कति खतरनाक छ भने यसले जित्नुपर्छ भन्ने ठाउँबाट जसरी पनि जित्नुपर्छ भन्ने ठाउँमा सजिलै उडान लगाइदिन्छ । यस उडानको सबभन्दा सजिलो बाटो हुन्छ पुँजीको शरणमा जानु अनि गइन्छ । यसले सिद्धान्तनिष्ठ नीति तथा कार्यक्रमको प्रचार, छलफल र कार्यान्वयनद्वारा जित्नुपर्छ भन्ने मतलाई किनारा लगाउँछ किनकि यो मत दलाल पुँजीसँग गठबन्धन गर्न चाहने र गरिसकेको नेतृत्व र पार्टी पंक्तिको स्वार्थको प्रत्यक्ष प्रतिकूल हुन्छ । कृष्णको विराट् रूप र व्यक्तिवाद अब एकछिन कुरा गरौं निर्वाचनमा खर्चको । धेरैको आक्रोश छ : किन हुन्छन् निर्वाचन यति धेरै खर्चिला ? यसमा केही अन्तरसम्बन्धित कारण छन् । पहिलो, पार्टी नेता वा उम्मेदवार सिद्धान्तहीन भएपछि नागरिकद्वारा देखिने र सुनिने हुन भडकिलो र खर्चिलो होहल्ला उपयागी हुन्छ । यो सजिलो पनि छ किनकि पैसा भए यसो गर्न गाह्रो छैन । सिद्धान्तहीनताले जसले धेरै र साह्रो कराउँछ त्यसले चुनाव जित्छ भन्ने मनोविज्ञान स्थापित गर्न खोज्छ । तडकभडकलाई झन् जोडदार बनाउने अर्को प्रवृत्ति हो व्यक्तिवाद, जो सिद्धान्तहीनतामा नै जन्मिन्छ, हुर्किन्छ र बढ्छ । व्यक्तिवादमा व्यक्तिलाई असाधारण र अप्राकृतिक अनुपातमा ठूलो देखाइनुपर्छ । महाभारतमा कृष्णको विराट् रूपले अर्जुनलाई चकित र भयभीत पारेजस्तै जनसाधारणको चेतनामा म ठूलो हुँ, म विशिष्ट हुँ भन्ने भाव सिर्जना गर्नुपर्ने हुन्छ । उम्मेदवारको सार्वजनिक प्रस्तुति र प्रचारबाजी यसरी नै व्यवस्थित गरिन्छ । आफूले थाम्नै नसक्ने गरी माला लगाउनु, लगाउने चाहना हुनु या लगाउन बाध्य हुनु यस प्रक्रियाका प्रतिनिधि प्रतीक हुन् । माल्यार्पणलाई केही नेता र उम्मेदवारले आफ्नो मानमर्यादाको सूचक ठान्छन् भने माल्यार्पकमध्ये केहीलाई चाकडीको अवसर मिल्दो हो । आम नागरिकले त नीति, कार्यक्रम र योजना र तीप्रतिको प्रतिबद्धता खोजेको हुन्छ, खोज्नुपर्छ लोकतन्त्रमा । निसन्देह: संस्थागत र संगठित संवाद गरिरहने र नागरिकबीच निरन्तर काम गरिरहेका पार्टीलाई चुनाव लड्न पैसाको तडकभडक प्रयोग र प्रदर्शन आवश्यक हुँदैन । भारतको विहारमा भारतीय कम्युनिस्ट पार्टीका अजित सरकारले सन् १९८० देखि १९९८ मा हत्या नहुँदासम्म लगातार चुनाव जितिरहनु, हालका वर्षहरूमा पुँजीले सिर्जना गरेको प्रतिकूलता र स्वतन्त्र मिडियाको पुँजी पक्षधरता हुँदाहुँदै बेलायतमा जेरोमी कोर्विन र अमेरिकामा वर्नी सेन्डरले प्राप्त गरेका लोकप्रियता यसका प्रमाण र प्रेरणा हुन् । चुनावमा तामझामको अर्को कारण पुँजी स्वयंको अन्तरनिहित चरित्र र स्वार्थसँग सम्बन्धित छ । उम्मेदवारका स्टाइल र ठूला र्यालीका चर्चा पुँजीको पुनर्उत्पादन र अस्तित्व त्यसको तडकभडक प्रदर्शनमा निर्भर गर्छ । पुँजीले आफ्नो प्रतिनिधित्व पनि त्यस्तै खोज्छ । पुँजी र पुँजी पक्षधर शक्तिलाई सिद्धान्त र अन्तरवस्तुहीन भडकिला प्रदर्शनीमार्फत समाजका उत्पादन, वितरण, पर्यावरण, न्याय आदि अहं महत्वका विषयलाई किनारा लगाउन या हल्काफुल्का बनाउन सहज हुन्छ । सन् ०१४ को भारतीय आमनिर्वाचनमा भारतको असमानता गरिबी, पर्यावरण, अशिक्षा आदि विषयले मिडियामा छलफलका लागि स्थान पाएनन्, स्थान पाए र्याली, त्यसका आकार, उम्मेदवारका स्टाइल, कपडा आदिले । त्यसबीचमा विकासको रित्तो नारा र दाबीले धेरै मान्छेलाई झुक्यायो । त्यस्तै ०१६ को अमेरिकी राष्ट्रपति निर्वाचनमा पनि ठोस नीतिगत मुद्दाहरूले मिडियामा लगभग शून्यबराबरको समय पाए भन्ने कुरा हार्वर्ड विश्वविद्यालयको अध्ययनले देखायो । नेपालको चालु निर्वाचन अभियानमा पनि ठूलाठूला प्रतिज्ञा र दाबी अनि एकअर्काप्रतिका व्यक्तिगत टिप्पणीबाहेक हाम्रा आजका समस्या र तिनको समाधानसम्बन्धी गम्भीर र ठोस बहस विरलै भएका होलान् । समाधान के ? यसो भए अब के गर्ने त ? के छ त उपाय ? यो अकाट्य हो कि राजनीति एउटा सामाजिक प्रक्रिया हो, जसलाई साधन स्रोत चाहिन्छ । पुँजीवादी सिद्धान्त भएको पार्टी या राजनीतिक शक्तिले ठूलो पुँजीको सहायता लिनु त्यसलाई प्रवद्र्धन गर्नु प्रतिस्पर्धात्मक राजनीतिमा स्वाभाविक हो । तर श्रमपक्षधर राजनीतिक शक्तिको आर्थिक स्रोत के हुनुपर्छ त ? यो निश्चय पनि त्यही जन नै हुनपर्छ, जसको प्रतिनिधित्व गरेको दाबी त्यो पार्टीले गर्छ । जनताको बलिदान, योगदान र सहभागिताले समाजवाद निर्माण गर्न सकिन्छ भन्ने सिद्धान्तमा विश्वास गर्नेले उक्त निर्णय प्रक्रियामा आवश्यक पार्टी खर्च जनताले जुटाउन सक्दैनन् भनेर भन्न सक्दैनन् । स्रोत कसरी जुटाउने भन्ने कुरा राजनीतिको लक्ष्य के हो भन्नेमा भर पर्छ । साध्यले साधनको छनोट गर्नुपर्छ, जनबाट उठाएको स्रोतद्वारा सञ्चालित राजनीतिले मात्र जनको हित गर्न सक्छ । यसो गर्दा साध्य र साधन एकाकार हुन्छन् । ठूलो पुँजीको सहयोग र कृपामा निर्भर राजनीति पार्टीले श्रम पक्षधरता राख्न किमार्थ सक्दैन । यसो गर्न सकिन्छ भन्नु या पुँजीलाई धोका दिनु हो या श्रमलाई झुक्याउनु । कसैकसैलाई के लाग्छ भने साधारणबाट सानोसानो रकम लिएर पार्टी चलाउन सम्भव नै छैन । यस धारणप्रति केही टिप्पणी राखौं । एक, केही मानिसलाई पार्टीलाई जति धेरै पैसा चाहिन्छ जस्तो लाग्छ, त्यति धेरै पैसा चाहिँदैन । नेता र तिनका राजनीतिक आफन्त का विलासी चाहना पूरा नगर्नुपर्ने भए आजभोलि गरिने खर्चभन्दा धेरै कम खर्चमा पार्टीका काम प्रभावकारी ढंगले गर्न सकिन्छ । दुई, जुन पार्टीको स्रोतसाधनमा जनको स्वामित्व हुँदैन, त्यो पार्टी स्वयंमा जनको हुँदैन । स्रोतमा स्वामित्व जसको हुन्छ, नियन्त्रण उसैको हुन्छ । यो मानव जीवनको सर्वकालिक सत्य हो । कि त भन्नुपर्यो जनताको स्वामित्व भएको पार्टी निर्माण गर्न सम्भव छैन । तर त्यसो गर्न सम्भव छ । साधारण जनका स्रोतबाट पार्टी निर्माण मात्र होइन, ठूलो पुँजी र त्यसको राजनीतिक शक्तिसँग सफलताका साथ प्रतिस्पर्धा गर्न पनि सम्भव छ । हालै बेलायतमा लेबर पार्टीका जेरमी कोर्विन र अमेरिकामा वर्नी स्यान्डरले ठ्याक्कै त्यही गरे । अर्थात् उनीहरूले साधारण नागरिकबाट उठाएको ससानो रकम संकलनबाट जुटेको स्रोत प्रयोग गरी ठूलोठूलो पुँजी र त्यसका प्रतिनिधि पात्र र शक्तिलाई चुनौती दिए । त्यसबाट पनि बुझिन्छ जनकै स्रोत र साधानद्वारा पार्टीको आर्थिक व्यवस्थापन हुनु श्रमपक्षधर जनताको पार्टी निर्माणको महत्वपूर्ण सर्त हो । प्रसाईंले द स्टेट युनिभर्सिटी अफ न्युयोर्क अमेरिकाबाट दर्शनशास्त्रमा विद्यावारिधि गरेका छन् ।"
"बार्सिलोनाको शानदार जित, रियल मड्रिडलाई धक्का",काठमाडौं : स्पेनिस ला लिगा फुटबल अन्तरगत शनिबार राति भएको खेलमा शीर्ष स्थानमा रहेको बार्सिलोनाले शानदार जित दर्ता गरेको छ । उता गत सिजनको विजेता रियल मड्रिड बराबरीमा रोकिन पुग्दा उपाधि दौडमा धक्का लागेको छ । बार्सिलोनाले लेगानेसलाई ३० ले पराजित गर्दा उपाधि होडमा पछि परिरहेको रियल मड्रिड यथ्लेटिको मड्रिडसँग गोलरहित बराबरीमा रोकियो । बार्सिलोनाको जितका लागि सुआरेजले खेलको २८ औं र ६० मिनेटमा गरी २ गोल गरे भने पाउलिन्होले ९० मिनेटमा एक गोल गरे । उता यस सिजनको सुरुदेखि नै पछि परिरहेको रियल मड्रिड एथ्लेटिको मड्रिडसँग अंक बाड्न बाध्य भयो । १२ खेल खेलेको बार्सिलोना ३४ अंकसहित तालिकाको शीर्ष स्थानमा कायम रहेको छ । ११ खेल मात्रै खेलेको भ्यालेन्सिया २७ अंक जोडी दोस्रो स्थानमा रहेको छ भने । १२ खेलबाट समान २४२४ अंक रहेका रियल मड्रिड र एथ्थेटिको मड्रिड क्रमशः तेस्रो र चौथो स्थानमा रहेका छन् ।
