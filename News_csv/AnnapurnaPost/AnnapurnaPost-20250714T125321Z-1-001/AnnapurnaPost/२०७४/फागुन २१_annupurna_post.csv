शीर्षक,विवरण
"ओली ब्रान्ड, सपना र वास्तविकता","जनता किन भोकै मर्छन् ? किनकि शासकहरूले करको सबै पैसा खान्छन् त्यसैले उनीहरू भोकै मर्छन्। जनता किन विद्रोही हुन्छन् ? किनकि शासकहरूले ज्यादा हस्तक्षेप गर्छन् त्यसैले उनीहरू विद्रोही हुन्छन्। जनता किन जीवनका बारेमा कम सोच्छन् ? किनकि शासकहरू जीवनको धेरै मोह गर्छन् त्यसैले उनीहरू जीवनका बारेमा कम सोच्छन्। उनीहरूका लागि जीवनको मूल्यभन्दा जिउनुको महत्व ज्यादा हुन्छ। छैटौं शताब्दीका प्रख्यात चिनियाँ दार्शनिक लाओत्सुद्वारा तत्कालीन राजनीति र शासकका विरुद्धमा लेखिएको यो सन्देशमूलक कविता हाम्रो देशको समकालीन राजनीतिक प्रणाली र त्यसका नेतृत्वकर्ताको सवालमा अझै पनि सान्दर्भिक छ। विभिन्न कालखण्डमा ठूला परिवर्तन भए। व्यवस्था बदलियो तर व्यवस्थापन बदलिएन, शासन बदलियो तर शासन पद्धति बदलिएन, शासक बदलिए तर तिनका प्रवृत्ति बदलिएन। राजसंस्थाको शेषपछि जनप्रतिनिधिका हातमा सत्ताको बागडोर आयो, तैपनि परम्परागत सत्तालाई बदल्नेभन्दा पनि सत्ताले उनीहरूलाई बदल्दै गयो। शासकहरूको चाहनामुखी जीवनशैलीले उनीहरू जनताको सारथिभन्दा पनि सत्ता र सुविधाभोगी जीवनयापनको पारखी बन्दै गए। आम जनतासँग सिटामोल खाने पैसा नभए पनि नेतालाई विदेश गएर उपचार गर्ने पैसाको अभाव भएन। जनता दैनिक गुजराका लागि आवश्यकतामुखी बन्दै जानु र नेता चाहनामुखी हुँदै जानु विगत केही दशकयता व्याप्त राजनीतिक अस्थिरता र त्यसले ल्याएको विकृतिले सिकाएको पाठ हो। एक दशकको द्वन्द्व र एक दशकभन्दा बढी अवधिको संक्रमणकालपछि मुलुकले स्थिर सरकार पाएको छ। वाम गठबन्धनले पाएको जनमत उनीहरूको घोषणापत्रमा व्यक्त गरिएका प्रतिबद्धता तथा माक्र्सवाद, लेनिनवाद, माओवाद या जनताको बहुदलीय जनवाद आदि इत्यादिको सिद्धान्तलाई भन्दा पनि स्थिरताका लागि हो। पहिलो र तेस्रो मिल्दा पक्कै पनि ठूलो हुन्छ र राजनीतिक स्थिरता कायम हुन्छ भन्ने जनताले सोझो हिसाब गरेका हुन्। एक अर्थमा यो गरिदेऊ भन्दा पनि गरिखान देऊ भन्ने पक्षमा आएको जनमत हो। पहिलो संविधानसभामा माओवादीका पक्षमा आएको जनमत उसले उठाएका मुद्दाहरूका कारणभन्दा पनि उसले पैदा गरेको डरको पक्षमा थियो। उसलाई जिताएपछि जंगल फर्कंदैन भन्ने निक्र्योल जनताको जनमतले व्यक्त गरेको थियो। कुनै समय एकअर्काको कटु आलोचकका रूपमा देखिएका प्रधानमन्त्री ओली र पूर्वप्रधानमन्त्री प्रचण्डलाई समयले एक ठाउँमा ल्याइदिएको छ। निर्वाचनअघिको गठबन्धन अनौपचारिक रूपमा पार्टी एकतामा परिणत भइसकेको छ। उनीहरूको एकताका पछाडि बाध्यता, विवशता या बाह्य प्रभाव जेसुकै भए पनि यो एकताले जनतामा एक खालको ऊर्जा पैदा गरेको छ। अब त केही हुन्छ कि भन्ने आशा जगाएको छ। निर्वाचनमा स्पष्ट बहुमत ल्याएको वाम गठबन्धनले झन्डै तीन महिनापछि किस्ताबन्दीमा सरकार निर्माण प्रक्रिया सुरु गरेको छ। पूर्ण आकारको सरकार गठनमा ढिलाइ भए पनि संघीय समाजवादी फोरमसहितको दुईतिहाइ बहुमतको शक्तिशाली सरकार निर्माण गर्नेतर्फ ओली र प्रचण्ड लागेका छन्। सरकारमा फोरमको सहभागिता क्षेत्रीय राजनीतिक सन्तुलन, मधेसका उचित मुद्दाहरूको सम्बोधन र प्रादेशिक प्रतिनिधित्वका हिसाबले पनि महत्वपूर्ण छ। निर्वाचनअघि वाम गठबन्धनले स्थायी सरकारलाई ब्रान्ड तथा विकास र समृद्धिलाई त्यसको प्रोडक्टका रूपमा प्रचार गर्यो। गठबन्धनले स्पष्ट बहुमत ल्याएपछि केपी ओलीले सत्ताको बागडोर सम्हाल्ने मौका पाएका छन्। अबका दिनमा उनी र उनको नेतृत्वको सरकारको ब्रान्ड भ्यालु निश्चय नै यसले जनतालाई प्रदान गर्ने गुणस्तरीय सेवामा निर्भर रहनेछ। ब्रान्डको भ्यालु चर्चाले भन्दा पनि प्रोडक्टको गुणस्तरले निर्धारण गर्छ। कुनै समय डा बाबुराम भट्टराईको नाम आफैंमा एक ब्रान्ड थियो। २०६८ साल भदौ महिनामा प्रधानमन्त्री हुँदा उनीप्रति उनको पार्टी तत्कालीन नेकपा माओवादीको मात्र नभएर सारा जनताले ठूलो अपेक्षा गरेका थिए। संविधान जारी गर्ने अभिभारासहित सत्ता सम्हालेका उनी संविधान जारी नगरी संविधानसभा तुहाएर १८ महिनामा सत्ताबाट बाहिरिए। अन्तर्राष्ट्रिय र राष्ट्रिय चर्चामा रहेको उनको ब्रान्ड भ्यालु हाल गोरखाको क्षेत्र नं १ मा मात्रै सीमित हुन पुगेको छ। कतिपयले सही मान्छे गलत समयमा प्रधानमन्त्री भएर असफल भए भन्ने निष्कर्ष निकाले तर विषम परिस्थितिमा सही काम गरेर उचित परिणाम निकाल्नु नै व्यक्तिको सफलता हो, त्यो अवसर उनले गुमाए। ओली नेतृत्वको सरकार पनि त्यस्तै नहोला भन्न सकिँदैन तैपनि यसले शंकाको लाभ प्राप्त गर्छ। यो सरकारले अबका दिनमा विद्यमान चुनौतीहरूलाई कसरी अवसरमा परिणत गर्छ, त्यसले उसका सफलता र असफलताको मापन गर्नेछ। किसानलाई प्रोत्साहन दिएर कृषि उत्पादनमा जोड दिने र आन्तरिक र बाह्य पर्यटनलाई प्रभावकारी ढंगले प्रवद्र्धन गर्न सकियो भने पनि जनताको आर्थिक अवस्था र समग्र देशको अर्थतन्त्रमा सकारात्मक प्रभाव पर्नेछ। स्थिर सरकारको गठनसँगै जनता आशावादी भइरहँदा वाम गठबन्धन, सरकार र संघीयताका विषयमा विभिन्न टीकाटिप्पणी गरिएका छन्। सरकारका प्रारम्भिक निर्णयहरूप्रति कटाक्ष गर्दै प्रतिपक्षले देश अधिनायकवादतर्फ बढ्ने खतरा रहेको टिप्पणी गरेको छ। केही बौद्धिक वर्गले संघीयताका कारण देश सोमालिया र सुडानजस्तो हुने भयावह तस्बिरहरू पनि प्रस्तुत गरेका छन् भने कतिपय वाम बुद्धिजीवीहरू वाम विर्सजनप्रति चिन्ता व्यक्त गरिरहेका छन्। विशेषगरी प्रचण्डले एमालेसँग पार्टी एकता गर्ने निर्णय गरेपछि उनका सहकर्मी, शुभचिन्तक तथा युद्ध लडेका कार्यकर्ताले उनीप्रति विभिन्न टीकाटिप्पणी गरेका छन्। उनका कतिपय नेताहरूले पार्टी परित्याग गरेर माओवादी पार्टीको पुनर्गठन गर्न लागेका छन् भने कतिपयले पार्टीलाई एमालेमा विलय गराएर गद्दारी गरेको आरोप लगाएका छन्। प्रचण्ड कमरेड के हामीले यसैका लागि लडेका थियौं त ? भन्दै उनका कार्यकर्ताले उनीतर्फ प्रश्न तेर्स्याएका छन्। उनका नेता तथा कार्यकर्ताले लगाएको आरोपलाई खण्डन गर्न पर्याप्त जवाफ प्रचण्डसँग छैन। उनीतिर प्रश्न तेस्र्याउनेहरूसँग पनि अबको गन्तव्य कहाँ हो भन्ने यथेष्ठ आधार छैनन्। १५ हजारभन्दा बढीको ज्यान जाने गरी भएको क्रान्तिभन्दा ठूलो अब कुन क्रान्ति हुन सक्छ ? त्यसलाई जनताले कतिको आत्मासात गर्छन् र देशले थेग्न सक्छ कि सक्दैन भन्ने प्रश्नको जवाफ उनीहरूसँग पनि छैन। वैद्य, विप्लव र आहुतिहरूको वैकल्पिक वामपन्थी बाटोको गन्तव्यप्रति जनता कति विश्वस्त हुन्छन्, जुन आफैंमा प्रतिप्रश्नको विषय हो। अर्को कुरा क्रान्ति र आन्दोलन परिवर्तनका लागि हुन्। क्रान्तिले ल्याएको परिवर्तन र त्यसबाट प्राप्त उपलब्धिहरूलाई संस्थागत गर्नु क्रान्तिपछिको अर्को चरण हो। सात सालको क्रान्ति र ०४६ सालको जनआन्दोलनले परिवर्तन त ल्यायो तर त्यतिबेलाको परिवर्तनले मुलुक रूपान्तरण हुन सकेन। त्यसको प्रमुख कारण क्रान्ति र आन्दोलनबाट आएको परिवर्तनसँगै प्राप्त उपलब्धिहरू संस्थागत हुन सकेनन् र नेतृत्वले त्यसको व्यवस्थापन गर्न सकेन। माओवादीको दसबर्से सशस्त्र संघर्ष र ०६२६३ को जनआन्दोलनले ल्याएको परिवर्तन र त्यसबाट प्राप्त उपलब्धिहरू संविधानसभामार्फत जारी संविधानले संस्थागत गरेको छ र त्यसको कार्यान्वयनले मुलुकलाई रूपान्तरणको दिशातर्फ लैजानेछ। भलै संविधानमार्फत आफूले चाहेजति कसैले पनि पाएका छैनन् तर सबैले केही न केही अवश्य पाएका छन् र संविधानले प्रदान गरेको हक र अधिकारको उपभोग गर्न पाउने सुनिश्चितता र त्यसको अभ्यास अबको बाटो हो। घरघरमा ग्यास पाइप जोड्ने, हावाबाट बिजुली निकाल्ने, हिन्द महासागरमा नेपाली झन्डासहितको पानीजहाज तैरिने र चिनियाँ रेल गुडाउने आदि ओलीले आफ्नो अघिल्लो कार्यकालमा बाँडेका सपना हुन्। वाम गठबन्धनको निर्वाचन घोषणापत्रमा व्यक्त गरिएका प्रतिबद्धताहरू पनि कम महत्वाकांक्षी छैनन्। जनतालाई बाँडिएका उधारो सपनाको पहाड एकातिर छ भने अर्कोतिर रित्तो ढुकुटी। यो बीचको खाडल कसरी पुर्ने ? सुस्ताएको पुँजीगत खर्च र अकासिएको चालु खर्च, त्यसमाथि संघीय संरचनाका कारण थपिएको व्ययभार व्यवस्थापन गर्न सरकारका लागि चुनौतीपूर्ण हुनेछ। मुलुकको हालको अर्थतन्त्रलाई मध्यनजर गर्दा ओलीले बाँडेका सपना र वाम गठबन्धनले अघि सारेका महत्वाकांक्षी योजनाहरू अस्वाभाविक लाग्छन्, तर असम्भव भने छैनन्। बुस प्रशासनका अमेरिकी पूर्वविदेशमन्त्री कोलिन पावलले सपनाका बारेमा भनेका छन्, सपना जादुमय ढंगले यथार्थमा बदलिँदैन, यसका लागि पसिना, दृढ संकल्प र मेहनत चाहिन्छ। राजनीतिक नेतृत्वले दृढ संकल्पका साथ देशभित्र अवसरहरूको सिर्जना गर्ने र जनताले अवसरको सदुपयोग गरी मेहनत गर्न सकेमा सपनाहरू यथार्थमा परिणत हुनेछन्। हामीले अहिले विश्व बजारमा श्रम बेचिरहेका छौं र रेमिट्यान्स भित्र्याइरहेका छौं। युवाशक्तिको विदेश पलायनले गाउँघरको जग्गाजमिन बाँझो रहने, सहरउन्मुख ठाउँमा खेतीयोग्य जमिनलाई प्लटिङ गरी घडेरी बनाउनले कृषि उत्पादनमा ह्रास आउनका साथै आयतमुखी तथा खपतउन्मुख अर्थव्यवस्थालाई बढावा दिएको छ। चुनौतीको रूपमा लिइएको विकास र बेरोजगार नै अवसर हुन्। बेरोजगारलाई विकाससँग जोड्न सकिएमा मात्र समृद्धि सम्भव छ। मुलुक केन्द्रीकृत एकात्मक राज्य प्रणालीबाट संघीयतामा विधिवत् प्रवेश गरेपछिको पहिलो सरकार हो यो। संघीयताको व्यवस्थापन गर्न र त्यसअनुरूप अभ्यस्त हुन नै समय लाग्नेछ। संघीय संरचनाअन्र्तगत राजनीतिक, प्रशासनिक र स्रोतको विकेन्द्रीकरण गरी अधिकार, सेवा र स्रोत परिचालन जनमुखी बनाउने कार्य सरकारको पहिलो दायित्व हुनेछ। संघीयताअन्तर्गत सिंहदरबारको सरकार गाउँ पुग्यो भनिएको छ। प्रदेश र स्थानीय सरकार भ्रष्टाचार नियन्त्रण, सुशासन कायम र विकासमा समतामूलक सहभागितालाई प्रवद्र्धन गर्ने संस्था बन्छन् या भ्रष्टाचार, कुशासन, नातावाद, कृपावाद डनवाद र धनवादलाई संस्थागत गर्नेछन् तिनका गतिविधिले सरकार र संघीयता दुवैको परीक्षण गर्नेछ। यो सरकारले आगामी पाँच वर्षभित्र मुलुकको कायपलट गर्नेछ भनेर अपेक्षा राख्नु वास्तविकताविपरीतको महŒवाकांक्षा हो। अहिलेसम्म सरकार र नेताबाट जनताले विकास धेरै सुनेका छन्, तर देखेका छैनन्। प्रधानमन्त्री ओलीले देखेका सपनाहरू साकार भए भने कुनै समय देख्लान् तर समय लाग्नेछ। जनतालाई तत्कालै केही फरक अनुभूति हुने विकास चाहिएको छ। त्यो भौतिक पूर्वाधार विकास मात्र नभएर सुरक्षित व्यवसाय र लगानीमैत्री वातवरण पनि हो। कमसेकम बन्दहडताल सदाका लागि बन्द भयो भने पनि जनताले ठूलो राहत महसुस गर्नेछन्। एउटा किसानले सहकारीबाट ऋण लिएर उत्पादन गरेको तरकारी र दूधले बजार पाउनुपर्छ। विदेशमा आर्जेको सम्पत्तिले स्वदेश फर्केर आयमूलक व्यवसाय सञ्चालन गर्ने वातावरण बन्नुपर्छ। किसानलाई प्रोत्साहन दिएर कृषि उत्पादनमा जोड दिने र आन्तरिक र बाह्य पर्यटनलाई प्रभावकारी ढंगले प्रवद्र्धन गर्न सकियो भने पनि जनताको आर्थिक अवस्था र समग्र देशको अर्थतन्त्रमा सकारात्मक प्रभाव पर्नेछ। जुन प्रभावले वैदेशिक लगानी भित्रनेछन्, विकास र रोजगार सँगसँगै जानेछन् र देश समृद्धिउन्मुख दिशामा अघि बढ्नेछ। अन्त्यमा, विकासका सम्बन्धमा लाओ त्सुले भनेका छन्, जनताको बीचमा जाऊ। उनीहरूसँग बस, उनीहरूबाट सिक, उनीहरूसँग जे छ, त्यहींबाट सुरु गर। असल नेतृत्वसँग मिलेर काम गर। जब काम सकिन्छ र लक्ष्य हासिल गरिन्छ, उनीहरूले भन्नेछन् हामीले हाम्रो काम हामी आफैले गर्यौं। स्थानीय ज्ञान, सीप, स्रोतको परिचालन तथा जनसहभागितामा गरिने विकास दिगो हुन्छ र जनताले अपनत्व ग्रहण गर्छन्। चिनियाँ विकासको मोडेल त्यसैको उदहारण हो।"
देउवा नेतृत्वमा कांग्रेसको दुर्दशा,"आज अपरान्हसम्ममा संसद्को प्रमुख प्रतिपक्ष दल नेपाली कांग्रेसको संसदीय दलको नेता चयन हुनेछ। पार्टी सभापति एवं चारपटक प्रधानमन्त्री भइसकेका शेरबहादुर देउवा संसदीय दलको नेता बन्ने होडमा छन्। कुनै ठूलो चमत्कारविना उनले उक्त पद छोड्ने सम्भावना क्षीण छ। अभिभावकको अन्ध महत्वाकांक्षाको सिकार उनका सन्तानहरू हरेक युगमा भइरहेका हुन्छन्। आजको मितिमा पार्टी सभापति देउवा कांग्रेस पार्टीको सर्वोच्च अभिभावक छन्। कांग्रेसको चुनावी पराजयको लक्षित गरेर पार्टीको विगत, वर्तमान र आगतका बारेमा अनेका टीकाटिप्पणी भइरहेका छन्। पार्टीभित्र महासमिति बैठक र विशेष महाधिवेशनको माग चलिरहेको छ। देउवालाई नैतिकताका आधारमा नयाँ नेतृत्वलाई मार्गप्रशस्त गर्न आह्वान भइरहेको छ। २४० क्षेत्रका महाधिवेशन प्रतिनिधि अब १६५ क्षेत्रका भएका छन्। पुरानै प्रतिनिधिले नयाँ नेतृत्व चयन गर्ने सम्भावना कम हुन्छ। त्यसैले देउवालाई केका आधारमा पार्टीको सत्ता छोड्ने भन्ने लाग्दो होला। देउवालाई पार्टी सभापति कार्यकर्ताले बनाएका हुन्, जनताले हैन। तर जनताले देउवाको नेतृत्वलाई आम चुनावमा अस्वीकृत गरेका हुन्, अविश्वास गरेका हुन्। त्यसको सोझो अर्थ कम्तीमा पार्टीको संसदीय फाँटको नेतृत्व अरू कसैलाई सुम्पिदेऊ भन्ने हो। पार्टी नेतृत्वले चुनावमार्फत जनताबाट आफू स्वयं र पार्टीलाई पनि बहुमतसहित अनुमोदित गराउनु मार्टी नेतृत्वको दायित्व हो। जनताबाट पार्टीलाई अनुमोदित गराउन नसकेपछि पार्टी नेतृत्वले त्यसलाई आफ्नो असफलताका रूपमा बुझ्नुपर्छ र नयाँ नेतृत्वलाई अवसर दिनुपर्छ। संसदीय राजनीतिक प्रणालीमा विश्वास गर्ने राजनीतिक पार्टीहरूको सञ्चालनको यो नीतिलाई आधारस्तम्भ मानिन्छ। २०४८ सालमा गणेशमान सिंह र कृष्णप्रसाद भट्टराईले पाएको म्यान्डेटका आधारमा गिरिजाप्रसाद कोइराला प्रधानमन्त्री भएका थिए। २०४८ सालमा गिरिजाप्रसादको नेतृत्वलाई स्वीकार गरेर त्यो म्यान्डेट दिएको थिएन। २०५१ सम्म आइपुग्दा पार्टीको आन्तरिक विग्रहलाई व्यवस्थापन गर्न नसक्दा गिरिजाप्रसादले मध्यावधि निर्वाचन आह्वान गरे र निर्वाचन परिणाममा कांग्रेस दोस्रो पार्टी बन्न पुग्यो। पार्टीको हुँदाखाँदाको बहुमतलाई अल्पमतमा पुर्याएकाले गिरिजाप्रसादले त्यो गल्तीको नैतिक जिम्मेवारी लिँदै पार्टी संसदीय दलको पद तत्कालीन अवस्थामा युवा पुस्ताका देउवालाई सुम्पिएका थिए। गिरिजाप्रसाद आफैं प्रधानमन्त्री भएर गराएको ०५६ को आमनिर्वाचनमा गिरिजाप्रसादले आफूलाई भावी प्रधानमन्त्री घोषणा नगरी कृष्णप्रसाद भट्टराईलाई भावी प्रधानमन्त्री घोषणा गर्दै निर्वाचनमा गए। यसरी कृष्णप्रसादको नेतृत्वलाई जनताले अनुमोदन गरेका थिए। २०६४ को आमनिर्वाचनमा पनि गिरिजाप्रसादको नेतृत्व जनताबाट अनुमोदित भएन। यसरी हेर्दा गिरिजाप्रसादको संसदीय नेतृत्वलाई जनताले अस्वीकार गरेको देखिन्छ। गिरिजाप्रसादलाई इतिहासमा उनी प्रधानमन्त्री हुँदा गरेका कार्यभन्दा सशस्त्र हिंसा गरेका माओवादीसँग शान्ति सम्झौता गर्दा देखाएको आँटको कारणले जनताले सम्झिन्छन्। शेरबहादुर देउवा चारपटक प्रधानमन्त्री त बने तर एकपटक पनि उनले जनताबाट प्रत्यक्ष रूपमा आफ्नो लागि प्रधानमन्त्रीको म्यान्डेट पाएका थिएनन्। संयोगको कुरा के छ भने देउवा चारपटक प्रधानमन्त्री त बने तर एकपटक पनि उनले जनताबाट प्रत्यक्ष रूपमा आफ्नो लागि प्रधानमन्त्रीको म्यान्डेट पाएका थिएनन्। २०५१ मा गिरिजाप्रसादलाई अस्वीकृत गरिएको म्यान्डेट थियो। २०५६ मा कृष्णप्रसादलाई स्वीकृत गरिएको म्यान्डेट थियो भने २०७० को म्यान्डेट सुशील कोइरालाको अनुमोदनको म्यान्डेट थियो। २०७४ को चुनावमा देउवाले ज्योतिषीको हवला दिँदै आफूलाई प्रधानमन्त्रीको उम्मेदवारको रूपमा पेस गरेका थिए। परिणाम कांग्रेसले इतिहासकै शर्मनाक पराजय बेहोर्नुपर्यो। देउवा के मानेमा भाग्यमानी हुन् भने २०४८ को आमनिर्वाचनलगत्तै गठित सरकारमा गृहमन्त्री भए। २०५२ मा त प्रधानमन्त्री नै बने। यसरी नै बहुदलको आगमनपश्चात् चाँडो स्थायी सरकारको अंग बने। डडेलधुराबाट संसदीय निर्वाचनमा उनको दोहोरो ह्याट्रिक त्यही कारण सम्भव भएको हो। स्थायी सत्ताको सोपान यति सजिलै चढ्ने अवसर इतिहासमा थोरैले मात्र पाउँछन्। इतिहासमा कीर्तिमान कायम राख्न पार्टी सभापति बनिरहन, लामो समय सत्तामा बसिरहन र धेरैपटक प्रधानमन्त्री बन्न जरुरी हुँदैन। उदाहरणका लागि बीपी कोइराला १८ महिनाको छोटो अवधिको लागि प्रधानमन्त्री बन्न पाएका थिए। गणेशमान सिंह त कहिले पार्टी सभापति पनि भएनन् र प्रधानमन्त्री पनि भएनन्, तर उनलाई लौहपुरुषको नामले चिनिन्छ। कृष्णप्रसादले सत्तामा बसिरहने लोभ कहिल्यै देखाएनन्। उनीहरूलाई जनताले आफ्नो मनमा राखेका छन्। देउवाले माथि उल्लिखित सबै अवसर पाए। त्यसकारणले गर्दा देउवाले नयाँ संसद्मा सर्वसहमतिबाट पाए पनि दलको नेताको पद लिनु हुँदैन। संसदीय दलको नेता नबन्दैमा देउवाको कद होचो हुने हैन, त्यसै पनि वर्तमान संसद्मा सबैभन्दा धेरैपटक सांसद र प्रधानमन्त्री भएको अग्लो व्यक्तित्व उनकै छ। संसदीय दलको नेता अरूलाई दिन नचाहे आफ्नै गुटका ज्ञानेन्द्रबहादुर कार्की, प्रदीप गिरी जसलाई दिए पनि हुन्छ, जसले गर्दा उनको केही साख भने बचाउन मद्दत गर्नेछ। पार्टी जनतामाझका सबै मोर्चामा स्थानीय, प्रादेशिक र केन्द्रीय संसद् सबै तहमा पराजित हुँदा पनि चेत नखुलेका शेरबहादुर देउवा कुन विशेष अवसर पर्खेर बसेका हुन्, बुझिनसक्नुको पहेली बनेको छ। त्यागबाट आर्जन हुने नैतिक शक्तिले राजनीतिमा सफल बनाउन सक्छ। देउवाले त्यागको महŒव नबुझुन्जेल कांग्रेसको दुर्दशा अझै बढिरहनेछ। ट्विटर"
कार र मोटरसाइकल आयातमा पुनर्विचार गर्ने कि ?,"काठमाडौंका सडकमा सवारीसाधनको व्यवस्थापन दिनप्रतिदिन कठिन हुँदै गएको छ। अधिकांश चोकहरूमा हुने जामका कारण सार्वजनिक यातायातका साधनमा होस् वा निजी होस्, गन्तव्यमा पुग्न निकै लामो समय लाग्ने गरेको छ। एकातर्फ धुलोको प्रकोप बढी छ भने अर्कोतर्फ सडकमा गुड्ने बढ्दो सवारी साधनको संख्याका कारण निस्कने धुवाँ हाम्रो स्वास्थ्यका लागि हानिकारक छ। पछिल्ला दिनमा खानेपानीका पाइप बिछ्याइसकिएका ठाउँहरूमा कालोपत्र गर्न थालिएको छ। चाबहिल चोकबाट धोबीखोलातर्फ, चाबहिल चोकबाट गौशालातर्फ, केही लम्बाइ चाबहिल चोकबाट चुच्चेपाटीतर्फ र गौशालाबाट पश्चिम रातोपुलतर्फ पनि कालोपत्र गरिएको छ। यी ठाउँमा हाल खानेपानी वितरण भइरहेका पाइपबाट पानी चुहावट अत्यधिक हुने र पाइप पुरानो भएका कारणबाट जति मर्मत गरे पनि चुहावट नियन्त्रण हुन कठिन हुने देखिए पनि हजारौं सवारी साधन गुड्न सहज होस् र हजारौं पैदलयात्रुको जनस्वास्थ्यमा कम असर होस् भन्ने सोच राखेर कालोपत्र गरिएको छ। त्यो कालोपत्र गरिएको सडकमुनि खानेपानीको पाइपबाट पानी चुहिएर जमिन गल्ने र सडकमा सवारीको चापको कारण त्यो कालोपत्र कुनै पनि समयमा बिग्रन सक्ने सम्भावना छ। तथापि यतिखेर कालोपत्र भएपछि सवारी तथा पैदलत्रात्रुका लागि धरै राहत महसुस भएको खबर आएका छन्। यति गर्दागर्दै पनि अन्यत्रबाट आएको धुलोका कारण ती सडक पूर्णरूपमा सफा हुन भने सकेका छैनन्। त्रिपुरेश्वरदेखि टेकुसम्मको सडकलाई पनि कालोपत्र गर्न थालिएको छ। महाराजगन्ज चोक र बाँसबारीतर्फ, पानीपोखरीको घुम्ती, त्रिपुरेश्वर चोक, जमल चोक, थापाथली माइतीघर, तीनकुने एयरपोर्ट गौशालामा कालोपत्र गरिएको छ। यसैगरी लैनचौरलाजिम्पाट महाराजगन्ज खण्डमा पनि कालोपत्र गरिएको छ। कति सडकहरूमा अझै पाइप बिछ्याउन बाँकी छ भने धेरै ठाउँमा भल्ब च्याम्बरहरू बन्न तथा पाइपलाइनको चेकजाँच बाँकी देखिन्छन्। यसले गर्दा हाम्रा धेरै सडकहरूमा यतिखेर हामीले खोजेजस्तो यातायात सहज हुन सकेको छैन भने पैदलयात्रुहरूले पनि अझै कष्टकर यात्रा गरिरहेको अवस्था छ। त्यसकारण पनि सवारी साधन र पैदलयात्रुहरूलाई आवागमन सहज तुल्याउनु चुनौतीपूर्ण छ। यसबाहेक अन्य सडकहरूमा विस्तारको लागि ठेक्का लागेका तर प्रगति हुन नसकेर अलपत्र रहेका सडकमा पनि सवारी साधनको व्यवस्थापन र पैदलयात्रु हिँड्नका लागि यात्रुमैत्री हुन सकेको छैन। पुराना खानेपानीका पाइप विस्थापित गरेर हाल बिछ्याइँदै गरेको मेलम्चीको नयाँ पाइपबाट पानी वितरण गर्ने तथा सबै सडकको कालोपत्र र फुटपाथ सम्पन्न नगरुन्जेल यतिखेर गरिएको हाम्रो सानो प्रयासले काठमाडौं उपत्यकाका सबै सडकमा तत्कालै धुलो र धुवाँ पूर्णरूपमा हट्नसक्ने स्थिति देखिँदैन। सडकको लम्बाइ सडकको लम्बाइ र सवारी साधनको संख्या आपसमा सम्बन्धित छन्। काठमाडौं उपत्यकाका तीन जिल्ला काठमाडौं, ललितपुर र भक्तपुरभित्र राष्ट्रिय राजमार्ग, सहायक मार्ग, जिल्ला तथा ग्रामीण र सहरी सडक गरी जम्मा २०१४ किमि सडक रहेको तथ्यांक छ। यसमध्यै १०९२ किमि सडकमा बाह्रै मास यातायात हुन सक्ने देखिन्छ। राष्ट्रिय राजमार्ग ६१ किमि, सहायक मार्ग ४८८ किमि, विस्तारमा रहेका सहरी सडक १५८ किमि र अन्य सडक ३८५ किमिमा हाल यातायात सञ्चालन हुँदै आएको छ। आजको दिनसम्म सडक विभागले राष्ट्रिय राजमार्ग, सहायक मार्ग र मुख्य सहरी सडक गरी जम्मा ७०७ किमि सडकमा काम गर्दै आएको छ भने बाँकी सडक अन्य निकायबाट काम हुँदै आएको छ। हामीकहाँ गुड्ने सबै प्रकारका सवारी साधनलाई सडकमा मिलाएर राख्दा कति सवारी साधन सडकमा अटाउँछन् र त्यो सडकको क्षमता कति हो भन्ने विषय अध्ययन गर्न अब ढिलाइ गर्नु हुँदैन। उपत्यकाभित्रका सडकको अध्ययन गर्दा चार लेनका सडक १९३ किमि दुई लेनका सडक २३९ किमि र एक लेनका सडक ६६० किमि देखिन्छ। अर्थात् यी सडकमा एक लेनको चौडाइ ३५ मिटर हिसाब गर्ने हो भने चार लेनको सडक २७,०२,००० वमि दुई लेनको सडक १६,७३,००० वमि र एक लेनको सडक २३,१०,००० वमि गरी जम्मा सडकको क्षेत्रफल ६६,८५,००० वमि देखिन्छ। यो क्षेत्रफल काठमाडौं उपत्यकाको क्षेत्रफल ५७० वर्ग किमिको झन्डै १२ प्रतिशत मात्र हो। सबै सडक बाह्रै महिना चल्ने तथा सरकारले सुरु गरेको सडक विस्तारको काम सम्पन्न भएपछि यो प्रतिशतमा केही बढी हुने आकलन गर्न सकिन्छ। सवारी संख्या बढ्दो जनघनत्व तथा सहरीकरणले काठमाडौंमा सार्वजनिक यातायातका साधनको आयात बढी छ। सहजै अनुमान गर्न सकिने विषय के हो भने काठमाडौं र देशभरि नै मोटरसाइकलको चाप अत्यधिक छ। अन्य सवारीका साधनहरूको चाप पनि दिनप्रतिदिन बढ्दै गरेको अवस्था छ। हामीकहाँ गुड्ने सबै प्रकारका सवारी साधनलाई सडकमा मिलाएर राख्दा कति सवारी साधन सडकमा अटाउँछन् र त्यो सडकको क्षमता कति हो भन्ने विषय अध्ययन गर्न अब ढिलाइ गर्नु हुँदैन। यातायात व्यवस्था विभाग बागमतीमा आव २०७३७४ सम्म दर्ता भएका सवारी साधनको संख्या धेरै छ। बस, मिनीबस २३,७५१ वटा, ट्रक तथा मिनीट्रक २०,७७८ वटा, हेभी मेसिन जम्मा ११,४३४ वटा दर्ता भएको देखिन्छ भने कार, भ्यान, जिप जस्तै सवारीका साधन जम्मा १,६९,४१९ वटा र मोटरसाइकल ८,१७,४७३ वटा गरी जम्मा १०,४२,८५६ वटा सवारीका साधन दर्ता भएको तथ्यांक छ। स्वाभाविक रूपमा दर्ता भएका सवारी साधनमा मोटरसाइकलको संख्याले अत्यधिक भार लिएको देखिन्छ। पछिल्ला वर्षमा मोटरसाइकल खरिद वृद्धि आव २०७२७३ मा ६४,९२७ संख्या दर्ता भएकोमा आव २०७३७४ मा ९४,७५१ संख्या दर्ता भएको तथ्यांक छ, जुन अघिल्लो वर्षको तुलनामा ३० प्रतिशतले बढी हो। आव २०७१७२ मा ९,९४५ कार जिपको संख्या दर्ता भएकोमा आव २०७२७३ मा २१,६४७ संख्या दर्ता भएको देखिन्छ भने आव २०७३७४ मा १४,५४२ संख्या दर्ता भएको तथ्यांक छ। हेभी मेसिन उपकरणको दर्ता संख्या पनि आव २०७१७२ मा ७९८ देखिन्छ भने आव २०७२७३ मा १,६५८ र आव २०७३७४ मा १,९९१ दर्ता भएको देखिन्छ। यसले के संकेत गर्छ भने हाम्रा सडकहरूमा सवारीको चाप बढी छ र यो क्रम बढ्दो छ। हामीले हरेक वर्ष बढाउने सडकको लम्बाइको गति र वर्षभरि दर्ता हुने सवारी साधनको स्थिति बिल्कुलै फरक छ। यो भिन्नता ज्यादै ठूलो छ। फेरि निर्माण भएका सबै सडकमा एकै हिसाबले सवारी साधन चल्दैनन्। थोरै लम्बाइमा मात्र दिनमा दस हजारभन्दा बढी सवारी साधन चल्छन्। हुन त छिमेकी मुलुक भारतमा तीन लाख किमिभन्दा बढी लम्बाइ भएको ठाउँमा पनि दुई प्रतिशत सडकको लम्बाइमा ४० प्रतिशतभन्दा बढी सवारी साधन गुड्ने गरेको तथ्यांक छ। यसबाट के सिद्ध हुन्छ भने जबसम्म देशको मुख्यमुख्य ठाउँमा आर्थिक गतिविधिको विकास हुँदैन तबसम्म सवारी साधनहरूको घनत्व पनि समान रूपले बढ्दैन। उदाहरणका लागि काठमाडौं वीरगन्ज रुटमा व्यापार व्यवसायको कारण सवारी साधनको चाप बढी छ भने काठमाडौं पोखरा रुटमा पर्यटन व्यवसायका कारण सवारी साधनको चाप बढी छ भनेर भन्न सकिन्छ। अन्त्यमा सडक विभागबाट प्रकाशित नेपाल सडक मापदण्ड २०७० का अनुसार दर्ता भएका सबै सवारी साधनलाई यात्रु कार एकाइमा परिणत गर्ने हो भने बागमतीमा मात्रै ७,४६,०४४ यात्रु कार एकाइ संख्या देखिन आउँछ। यसको अलावा काठमाडौंबाहिर दर्ता भएका तर काठमाडौंमा गुड्ने सवारी साधनको संख्या पनि उल्लेख्य मात्रामा देखिन्छन्। त्यो संख्या बागमतीमा दर्ता भएको संख्याको दस प्रतिशत मात्रै मान्ने हो भने पनि काठमाडौं उपत्यकामा यात्रु कार एकाइ संख्या ८,२०,६४८ वटा हुन आउँछ। एउटा यात्रु कार एकाइको क्षेत्रफल १५ वर्ग मिटर मान्ने हो भने पनि हामीसँग उपलब्ध सडकको ६६,८५,००० वर्ग मिटर क्षेत्रफलमा यस्ता सवारी साधन सडकमा टम्म मिलाएर राख्दा जम्मा ४,४५,६६७ वटा मात्र अट्ने देखिन्छ। जबकि हामीकहाँ ८,२०,६४८ वटा यात्रु कार एकाइ संख्या भएको तथ्यांक देखिएको छ। केही सवारीका साधन अन्य सडकमा चल्न सक्छन् भनेर मान्ने हो भने पनि सबै सवारीका साधन एकैपटक सडकमा निस्के भने चल्ने ठाउँ नै देखिँदैन। यस्तो अवस्थामा कार र मोटरसाइकल आयातमा पुनर्विचार गर्नुपर्ने हो कि ? ठूला सडकमा चल्ने ठूला सवारीका साधनहरू व्यवस्थित रूपमा चलाउने र ती साधनको संख्या बढाउँदा सर्वसाधारण यात्रुलाई सहज हुने देखिन्छ। सापकोटा मध्यमाञ्चल क्षेत्रीय सडक निर्देशनालयका निर्देशक हुन्।"
देउवालाई साथीको चिठी,"आदरणीय सभापतिजी, २०२० सालमा त्रिचन्द्र कलेजमा पढ्दादेखि नै तपाईंसँग मेरो परिचय भएको हो। त्यसबेलादेखि आजपर्यन्त अविच्छिन्न रूपमा हामी सहयात्री रह्यो। विद्यार्थी आन्दोलनदेखि नेपाली कांग्रेसका राजनीतिक गतिविधिमा हामी साथसाथ लड्यौं। करिब एकदशक जति जेलनेल साथसाथै भुक्तान गर्यौं। हाम्रै कैयन् साथीहरूले प्रजातान्त्रिक आन्दोलनमा सहादत प्राप्त गरे। संयोगले हामी बोनस जीवन बाँचिरहेका छौं। राजनीतिक आरोहअवरोहका क्रममा तपाईं चारचारपटक देशको प्रधानमन्त्री बन्नुभयो। कांग्रेसको सभापति पदमा आसीन हुनुहुन्छ। म भने छोटो समयका लागि सिटामोल मन्त्रीसम्म भएँ। मैले यसलाई नियतिको खेलका रूपमा लिएको छु। तपार्इंले दोस्रोपटक प्रधानमन्त्री हुँदा संसद् विघटन मात्र गर्नुभएन, कांग्रेस विभाजन गर्नुभयो। ०५८ साउनदेखि ०६४ असोज ८ गतेसम्म मैले तपाईंलाई साथ दिन सकिनँ। ०६४ को पहिलो संविधानसभा निर्वाचनको सँघारमा दुवै कांग्रेस एकीकरण भयो। ०६७ र ०७२ का महाधिवेशनमा सभापतिको उम्मेदवारका रूपमा मैले तपाईंलाई सहयोग गरें। यस नाताले पनि म तपाईंलाई केही तीतामीठा कुरा भन्न प्राधिकार राख्छु। यही सिलसिलामा ऐतिहासिक घटनापरिघटनातर्फ तपाईंको ध्यानाकर्षण गर्न चाहन्छु। भारतको स्वतन्त्रता संग्राम महात्मा गान्धीको नेतृत्वमा सफल भयो। ०४७ मा भारत र पाकिस्तान विभाजन भयो। गान्धीले अखण्ड भारत राख्न प्रयत्न गर्नुभयो। पण्डित जवाहरलाल नेहरू र जिन्नाको राजनीतिक महत्वाकांक्षाले सो सम्भव भएन। गान्धीले चाहनुभएको भए उहाँ स्वतन्त्र भारतको पहिलो प्रधानमन्त्री बन्न सक्नुहुन्थ्यो, तर बन्नुभएन। जिन्ना र नेहरूभन्दा गान्धी पुजनीय हुनुहुन्न र ? नेपालको सन्दर्भमा ००३ सालमा बीपी कोइरालाको प्रयासमा नेपाली राष्ट्रिय कांग्रेस स्थापना भयो। गणेशमानजीको आग्रहमा नेपालको जेलमा ०९७ साल काण्डमा जेल परेका टंकप्रसाद आचार्यलाई पहिलो सभापति स्विकार्नुभयो र पनि राष्ट्रिय कांग्रेसको संस्थापक बीपीलाई मानिन्छ, टंकप्रसादलाई मानिँदैन। ००६ सालमा सुवर्णजीको नेपाल प्रजातन्त्र कांग्रेस र बीपी नेतृत्वको नेपाली कांग्रेस एकीकरण हुँदा बीपी नै संस्थापक सभापति हुने लगभग पक्का थियो। तर भारतका प्रधानमन्त्री बीपीको पक्षमा थिएनन्। सूर्यप्रसाद उपाध्याय र महेन्द्र शाहका कारण मातृकाप्रसाद कोइराला सभापति बन्नुभयो। तर ००७ साल जनक्रान्तिका नायक बीपी कोइराला मानिनुहुन्छ। २०१५ सालको आमनिर्वाचनमा कांग्रेसले दुईतिहाइ बहुमत ल्यायो। भारतीय प्रधानमन्त्री नेहरू र राजा महेन्द्र सुवर्णशमशेरको पक्षमा थिए। तर सुवर्णजीकै प्रस्तावमा बीपी प्रधानमन्त्री बन्नुभयो। ०१५ सालको ऐतिहासिक आमनिर्वाचन सम्पन्न गर्ने मन्त्रिपरिषद्का अध्यक्ष सुवर्णशमशेर हुनुहुन्थ्यो। प्रधानमन्त्री पदको त्यागले सुवर्णजीलाई अझ महान् बनायो। ०१७ साल पुस १ गतेको राजनीतिक दुर्घटनापछि सुवर्णजी र बीपीको नेतृत्वमा आलोपालो पञ्चायती व्यवस्थाविरुद्ध सशस्त्र प्रतिकार आन्दोलन भए। बीपी वा सुवर्णले चाहानुभएको भए आजीवन प्रधानमन्त्री बन्न सक्नुहुन्थ्यो। उहाँहरूले प्रजातान्त्रिक निष्ठाका लागि आफ्नो जीवन उत्सर्ग गर्नुभयो। सत्तालाई महŒव दिनुभएन। ०४६ सालको ऐतिहासिक जनआन्दोलन सफल भएपछि राजा वीरेन्द्रले आन्दोलनका कमान्डर गणेशमानजीलाई प्रधानमन्त्री बन्न आग्रह गर्दा गणेशमानजीले आफ्ना सहयात्री कृष्णप्रसाद भट्टराईलाई प्रधानमन्त्री बनाउन भन्नुभयो। आन्तरिक सरकारका प्रधानमन्त्री भट्टराईजी बन्नुभयो। प्रधानमन्त्री पदको त्यागले गणेशमान सिंहलाई अझ महान् बनायो। उहाँको राजनीतिक कदलाई अझ माथि उठायो। ०७ सालको राणा सरकारविरुद्धको सशस्त्र क्रान्ति जुन कांग्रेसको नेतृत्वमा सञ्चालित थियो, राजा त्रिभुवन सपरिवार भारतीय दूतावासमा शरण लिएर कात्तिक २६ गते दिल्ली प्रस्थान गरे। श्रीपेचको बाजी लगाएर राजा त्रिभुवनले जुन साहस देखाए, जनताका पक्षमा उभिएर राजगद्दी त्याग गरे। राणाहरूले उनको ठाउँमा नाबालक ज्ञानेन्द्रलाई राजगद्दीमा राखे। दिल्ली सम्झौताअनुसार राजा त्रिभुवनको फिर्ती हुँदा जनताले अपूर्व स्वागत गरे, जुन चिरस्मरणीय छ। तर त्रिभुवनले फागुन ७ गतेको प्रजातन्त्रको घोषणामा उल्लेख गरेअनुसार संविधानसभा निर्वाचन गर्न आलटाल गर्दै गए। सम्पूर्ण राजकीय अधिकार लिँदै गए। आलोचनाको पात्र बन्दै गए। जब राजा महेन्द्रले दिएको ०१५ सालको नेपालको संविधानअनुसार आमनिर्वाचन सम्पन्न भई निर्वाचित नेपाली कांग्रेसको सरकार विघटन गरी सम्पूर्ण सत्ता आफ्नो हातमा लिए र प्रजातन्त्रविरोधी राजाका रूपमा इतिहास अंकित छन्। पञ्चायती शासनविरुद्ध कांग्रेसको सर्वोच्च नेता गणेशमान सिंहको नेतृत्व ०४६ सालको ऐतिहासिक जनआन्दोलनको फलस्वरूप राजा वीरेन्द्रले पञ्चायती व्यवस्था विघटन गरी प्रजातान्त्रिक व्यवस्थाको घोषणा गरे। आन्दोलनकारीको अपेक्षाभन्दा बढी दिए, तर बाह्य शक्तिसँग झुकेनन्। यस त्यागले उनलाई अझ लोकप्रिय राजाका रूपमा स्थापित गर्यो। ०५८ साल जेठ १९ गते उनको सवंश हत्या हुँदा नेपाली जनमानस द्रवीभूत भयो। सम्पूर्ण देश शोकाकूल भयो। जनताको मनमष्तिस्कको सिंहासनमा रहन उनी सफल भए। आफूलाई गणतन्त्रवादी भन्न रुचाउने वामपन्थीहरूले समेत शोकमा सामेल हुन केशसम्म मुण्डन गर्न पछि परेनन्। उनी पछि अपुताली गद्दीमा अधिराजकुमार ज्ञानेन्द्रको राज्यारोहण भयो। क्रमशः अधिकार आफैं लिँदै गए। निर्वाचन सरकार भंग गरी एकपछि अर्को सरकार गठन गर्दै गए। तपाईंको सानो त्यागले नेपाली कांग्रेसभित्र नयाँ रक्तसञ्चार हुन्छ भने, पार्टीमा नयाँ, जोस, उत्साह थपिन्छ भने, युवापुस्तामा नयाँ सम्भावनाको मार्ग प्रशस्त हुन्छ भने तपाईंले नै पहलकदमी किन नलिने ? ०६१ माघ १९ गते सम्पूर्ण राजकीय अधिकार आफैंले लिए। राजतन्त्रविरोधी भावभूमि तयार हुँदै गयो। ०६२०६३ को सफल जनआन्दोलनको उपलब्धिस्वरूप प्रतिनिधिसभा पुनर्स्थापना भएपछि गिरिजाप्रसाद कोइरालाको लोकप्रियता चरमोत्कर्षमा थियो। झन् माओवादीसँग बाह्रबुँदे सम्झौता गरी दसबर्से द्वन्द्वलाई शान्तिपूर्ण अवतरण गराएपछि उहाँले राजनीतिक वि श्राम लिएको भए उहाँको राजनीतिक उचाइ अझ बढ्ने थियो। ०७२ साल असोज ३ गते नेपालको संविधान जारी भएपछि प्रधानमन्त्री सुशील कोइरालाले भद्र सहमतिअनुसार एमालेलाई सत्ता हस्तान्तरणले उहाँको राजनीतिक साख जति उच्च थियो, प्रधानमन्त्री पदका लागि पुनः प्रतिस्पर्धाले अपेक्षित पराजयले उहाँको लोकप्रियताको ग्राफ स्वात्तै गिरायो। उहाँको एकमात्र मिसन बाह्य दबाब र प्रभाव हुँदाहुँदै पनि संविधान जारी गर्नु थियो। त्यो पूरा भएपछि किन उहाँमा सत्तालिप्सा जाग्यो। यसका बाह्य तथा आन्तरिक कारण के थिए ? तर उहाँको आत्मघाती निर्णयले नेपाली कांग्रेसले ठूलो क्षति बेहोर्नुपर्यो। ०७२ माघ २५ नै उहाँको निधन भयो। आदरणीय सभापतिजी, तपाईंको चारपटकका प्रधानमन्त्रीत्वकाल विवादास्पद नै रह्यो, त्यति सुखद रहेन। पहिलो कार्यकाल सांसद सुविधाको प्राडो, पजेरो, सांसद किनबेचको कुराले विवादास्पद रह्यो। ०५८ को दोस्रो कार्यकाल संसद् विघटन र पार्टी विभाजनमा टुंगियो। ०६१ को तेस्रो कार्यकाल राजाको खटनपटनमा बित्यो। चौथो कार्यकाल ओली सरकारको पतनपछि माओवादी केन्द्रका अध्यक्ष प्रचण्ड र तपाईंबीच आलोपालो प्रधानमन्त्री बन्ने सहमतिले कांग्रेसले अपूरणीय क्षति बेहोर्नुपर्यो। सत्ताका लागि माओवादी केन्द्रसँगको असैद्धान्तिक गठबन्धन प्रत्युत्पादक बन्यो। चञ्चल र अति राजनीतिक महत्वाकांक्षी प्रचण्डसँगको सहयात्रा आमनिर्वाचनसम्म पनि टिक्न सकेन। एमाले र माओवादी केन्द्रबीचको चुनावी गठबन्धनले कांग्रेसको आमनिर्वाचनमा लज्जाजनक पराजय भयो। स्थानीय तह, प्रादेशिक तथा संघीय निर्वाचन जो तपाईंको नेतृत्वमा सम्पन्न भयो, तर कांग्रेसले पाइला टेक्नेसम्म ठाउँ पाएन। कांग्रेसको केन्द्रीय समिति कथित संसदीय बोर्ड यस पराजयप्रति जिम्मेवार छन्। तर पार्टी सभापति र प्रधानमन्त्रीको हैसियतले तपाईंको बढी जिम्मेवारी हुनु स्वाभाविक हो। तर तपाईंहरू कसैले पनि पराजयको नैतिक जिम्मेवारी लिने कर्तव्य ठान्नुभएन, साहस गर्नुभएन। चुनाव पराजय सम्बन्धमा समीक्षा बैठक आजसम्म बस्न सकेन। प्रधानन्यायाधीशविरुद्ध महाभियोग लगाउनु र पछि फिर्ता लिनु, राजदूत र आईजीपी नियुक्ति प्रकरण, जम्मा चौसट्ठी सदस्यीय मन्त्रिपरिषद्, उग्र वादपन्थी र उग्र दक्षिणपन्थीसँगको चुनावी तालमेल, मधेसवादी दलसँगको लचकता चुनाव पराजयका कारण हुन्। यी कुरा आत्मसात गर्दै एकले अर्कोलाई दोषारोपण गर्नुको सट्टा कांग्रेसको संगठन आगामी पाँच वर्ष कसरी मजबुत बनाउने, नयाँ संरचनाअनुसार पार्टी संगठन गर्ने, सबै तहमा सशक्त प्रतिपक्षको भूमिका कसरी खेल्ने (?) यसतर्फ विचार गर्न अब ढिलाइ गर्नु हुँदैन। राजनीतिमा जय र पराजय हुन्छ। जनताको अभिमतको सम्मान गर्नु प्रजातान्त्रिक संस्कार हो। कांग्रेसमा नेतृत्व परिवर्तनको प्रसंग जोडतोडले उठिरहेको छ। कांग्रेसका शुभचिन्तकहरू चिन्तित छन्। अहिलेसम्म कांग्रेसको विकल्पमा अर्को वैकल्पिक प्रजातान्त्रिक पार्टी बन्न सकेको छैन। कांग्रेसको विकल्प अझ सुध्रिएको स्वच्छ छवि भएको संस्थागत निर्णय प्रक्रिया अँगालेको जनताका घरआँगनमा पुग्न सक्ने सुखदुःखमा साथ रहने संगठित कांग्रेस बनाउनु नै हो। पार्टीको नेतृत्व आगामी महाधिवेशनले तय गर्ने नै छ। जहाँसम्म संसदीय दलको नेता को हुने ? भन्ने प्रश्न छ, कांग्रेसको संघीय संसद्मा जम्मा ६३ जना सभासद् छन् बहुमत सभापतिजीकै पक्षमा छ। यो हुनु स्वाभाविक हो। प्रत्यक्ष र समानुपातिक उम्मेदवारहरूको चयनमा सभापतिजीकै निर्णायक भूमिका रह्यो। बोर्डकै सदस्यहरूले कोको उम्मेदवार रहे, सूची हेर्न पाइएन भन्ने गुनासो पनि सुनिएको छ। यसको कसले जिम्मेवारी लिने ? त्यो आफ्नै ठाउँमा होला। मेरो आग्रह सभापतिजीलाई के छ भने अब कांग्रेसले तपाईंलाई के दिन बाँकी छ ? पार्टी सभापति बनायो। प्रधानमन्त्री बनायो। संसदीय दलको नेता बनाउन पनि तपार्इंको बहुमत छ हुनुहोला। तपाईंले पार्टीलाई केही दिनुपर्दैन ? खालि लिने मात्र ? अब संसदीय दलको नेता हुँदा ०५१ मा जस्तो प्रधानमन्त्री हुने सम्भावना पनि छैन। आगामी पाँच वर्षसम्म विपक्षमा नै बस्ने हो। दलमा नयाँ नेतृत्वको विकास गर्ने यो सुनौलो अवसर किन गुमाउने ? त्यागले तपाईंको उचाइ अझ बढ्छ। अर्को कुरा तपाईं सिंगो पार्टीको नेता बन्ने अवसर किन गुमाइरहनुभएको छ। अहिले पनि एउटा गुटको मात्र नेता किन हुनु चाहनुहुन्छ ? तपाईंको सानो त्यागले कांग्रेसभित्र नयाँ रक्तसञ्चार हुन्छ भने, पार्टीमा नयाँ, जोस, उत्साह थपिन्छ भने, युवा पुस्तामा नयाँ सम्भावनाको मार्गप्रशस्त हुन्छ भने तपाईंले नै पहलकदमी किन नलिने ? मौका आउँछ। फेरिफेरि आउँदैन। त्यागले महान् बनाउँछ। आफैंले मात्र लिन खोज्दा पद त पाइएला, तर सम्मान गुम्ने खतरातर्फ सोच्ने कि ?"
प्रेम र यामीलाई उपाधि,"काठमाडौं : दोस्रो बीआईए ह्विलचेयर म्याराथनको उपाधि प्रेमबहादुर विक र यामी झाँक्री मगरले जितेका छन्। बीआईए फाउन्डेसनका संस्थापक अर्ध्य छोग्याल रोम्पोछेको जन्मदिनको अवसरमा आयोजना गरिएको म्याराथनको पुरुषतर्फ विक र महिलामा मगरले उपाधि जितेका हुन्। काठमाडौंको भृकुटीमण्डपबाट सुरु भएको म्याराथनको पुरुषमा रमेश खत्री दोस्रो तथा पवन गुरुङले तेस्रो स्थान हात पारे। त्यसैगरी महिलामा रजनी राई दोस्रो र लाली तामाङ तेस्रो भए। प्रतियोगितामा पहिलो, दोस्रो र तेस्रो हुनेले क्रमशः २५ हजार, १५ हजार र १० हजार प्राप्त गरे। विजेतालाई जनसंख्या तथा वातावरणमन्त्री लालबाबु पण्डित, ट्राफिक महाशाखाका प्रमुख डीआईजी सर्वेन्द्र खनाल बीआईएका अध्यक्ष छोग्याल रोम्पोछेलगायतले पुरस्कार वितरण गरेका थिए। भृकुटीमण्डपबाट सुरु भएको ह्विलचेयर म्याराथन टुँडिखेल, कमलादी, पुतलीसडक हँुदै पुनः भृकुटीमण्डपमा पुगेर सम्पन्न भएको थियो। चार किलोमिटरको म्याराथनमा करिब दुई सय ह्विलचेयरकर्ताको सहभागिता रहेको आयोजकले जनायो। बीआईएले विभिन्न ११ विधामा अपांगता भएका एक सय ५० जनालाई विभिन्न तालिम तथा सीपमूलक कार्यक्रम सञ्चालन गरिरहेको छ।"
मिमुरा कपको उपाधि सहिद स्मारकलाई,"काठमाडौं : अखिल (क्रान्तिकारी) कृषि तथा वनविज्ञान विश्व विद्यालय चितवनले सहिद सप्ताहको अवसरमा सहिद मित्रमणि आचार्य, मुकुन्द न्यौपाने र रामबहादुर खड्काको स्मृतिमा आयोजित मिमुरा कप अन्तर कलेज फुटबल प्रतियोगिता आयोजना गरेको छ । कार्यक्रममा सहिद स्मारक कलेजले उपाधि हात पारेको छ। सोमवार साँँझ सम्पन्न फाइनल खेलमा सहिद स्मारक कलेजले सहिद स्मारक कलेजलाई टाई ब्रेकरले हराएको हो । सहिद स्मारक कलेजका खेलाडीले उपाधिसँगै नगद ५५ हजार पाँचसय प्राप्त गरेका छन्। प्रतियोगितामा सहिद स्मारक कलेजकै सहिद स्मारक टिम उपविजेता बनेको छ । उपविजेता खेलाडीले नगद ३३ हजार तीन सय तेत्तिस हात पारे । प्रतियोगितामा विजयी खेलाडीलाई अखिल (क्रान्तिकारी) उपाध्यक्ष दिपेश पुनले नगद, प्रमाणपत्र र मेटल प्रदान गर्दै बधाई मन्तव्य दिएका थिए। म्यान अफ द म्याचसहिद स्मारक कलेजका रविन्द्र श्रेष्ठ भए । त्यसैगरी हाइस्कोरर सात गोलसहिद स्मारकका विमल तामाङ र बेस्ट प्लेयर स्मारक कलेजका अस्विन पाख्रिन भए । यस्तै बेस्ट किपर आयोजक टिमबाट सुवोघ पोख्रेल भएका छन् । अखिल क्रान्तिकारी कृषि तथा वन विश्वविद्यालय चितवनले सहिद सप्ताहको अवसरमा आयोजना गरेको प्रतियोगितामा कुल १६ कलेज सहभागी थिए ।"
झापा गोल्डकप : पुलिस अन्तिम आठमा,बिर्तामोड : रेजिन सुब्बाको एकमात्र गोलको मद्दतमा नेपाल पुलिस क्लब तेस्रो झापा गोल्डकपको क्वार्टरफाइनलमा प्रवेश गरेको छ। रूपन्देही११ र नेपाल पुलिस क्लबबीच आइतबार भएको खेलमा एकमात्र निर्णायक गोलका लागि ८१ मिनेटसम्म पर्खनु परेको हो। ८१औं मिनेटमा सुमन लामाको पासलाई सदुपयोग गर्दै सुब्बाले बललाई पोस्टको दिशा दिएका थिए। रूपन्देही११ का गोलकिपर सोजित गुरुङ बिट भइसकेको अवस्थामा डी एरियाभित्र रहेका सुब्बाले गोल गरेका थिए। खेलको १८औं मिनेटमा पुलिसका सुमन लामाको प्रहार पोस्टमा लागेर फर्किएको थियो। २५औं मिनेटमा पुलिसका रेजिन सुब्बाले गोलकिपर बिट भइसकेपछि गरेको प्रहार रूपन्देहीका डिफेन्डर गौरव बुढाथोकीले गोललाइनबाट बचाएका थिए। ७२औं मिनेटमा पुलिसका रवि पासवानको प्रहार रूपन्देहीका गोलकिपर सोजित गुरुङले बचाएका थिए। खेलपछि पुलिसका प्रशिक्षक अनन्त थापाले नेपालकै स्तरीय र प्रतिष्ठित प्रतियोगिताको उपाधि रक्षा गर्ने रणनीति अनुरूप खेलेको बताए। उनले आगामी खेलमा अझ सुधारिएको प्रदर्शन गर्ने बताए। रूपन्देहीका प्रशिक्षक दयाराम सापकोटाले खप्तड गोल्डकपपछि आफ्ना खेलाडी आराममा रहेकोले पुलिससँग दोस्रो रोजाइका खेलाडी उतारेका कारण पराजित भएको बताए। खेलको म्यान अफ दी म्याच नेपाल पुलिसका सुमन लामा घोषित भए। उनले नगर २५ हजार पुरस्कार पाए। सोमबार सशस्त्र प्रहरी बलको एपीएफ र थ्रीस्टार क्लबबीच खेल हुनेछ। गोल्डकपको विजेताले नगद १२ लाख ५१ हजार प्राप्त गर्नेछन्।
