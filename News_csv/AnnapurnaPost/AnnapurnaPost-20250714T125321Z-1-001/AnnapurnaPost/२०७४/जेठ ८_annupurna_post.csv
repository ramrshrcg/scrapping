शीर्षक,विवरण
लुगा नलाएको सरकार,"नेपालको सर्वाधिक पुरानो अखबार (१९५८ सालमा स्थापित) गोरखापत्रले २०३३ साल चैत ९ गते मंगलबार छापेको एउटा सामान्य खबर थियो'काठमाडौंमा एबी र बी समूहको रगतको अत्याधिक माग रहेको छ ।' सातआठ दिनमा हुलाकबाट गाउँको स्कुलमा पुग्ने पत्रिका पढेर किशोर साथीहरूसँग मैले ठट्टा गरेको थिएँ 'ए भनेको अमेरिका र बी भनेको भारत ' आज झन्डै चालीस वर्षपछि नेपाली राजनीतिमा ती दुई रक्तसमूहमा चीनको 'सी' र डेनमार्कतिरका इभानजेलिकल क्रिश्चियन मिसन मिसिँदा 'डी' पनि थपियो र केही वर्षयता युरोपियनको 'ई' पनि मिसिएको छ । अर्थात राजनीतिको 'एबीसीडीई' रक्त समूह र 'सेरोलोजी' (रक्त छुट्याउने मेडिकल विधि) बुझेपछि मात्र नेपाली राजनीति बुझ्न सकिन्छ । नेपालमा राजनीति जातीयकरणमा बदलिँदैछ । त्यसैले समाजको पनि अपव्याख्या गरिँदैछ । उदाहरणका लागि, थापा थरका नेवार छन् भक्तपुरमा र सोही थरका उपाध्याय बाहुन छन्, धौलागिरितिर । स्वर्गद्वारी नजिकको प्युठानका गाउँमा कार्की बाहुनहरू छन् । तसर्थ त्यो थर वा जात प्राचीनकालमा पद थियो भन्ने बुझिन्छ । सुनुवारलाई मुखिया, लिम्बूलाई सुब्बा र किराँतीलाई राई भनिएको पदकै आधारमा हो । त्यस्तै, मधेसमा बस्ने 'मधिसे' र पहाडमा बस्ने भूगोलका आधारमा 'पहाडे' भए । पहाडका बाहुनभन्दा तराईका रैथाने मधेसी झा, मि श्र बाहुनहरू कडा नियम पालना गर्छन् । काला पौडेल र गोरा पौडेल, चार जाते र सोह्र जाते गुरुङ, लामपाखे र नयाँघरे सुवेदी तथा सिरपाली, खुलाल र खबतरी बस्नेत आदि बीचमै लाप्पा खेलाउने समाजशास्त्र (सोसिओलोजी) पढेका नेपालका धेरै विद्वानविदुषीले भत्काउने र बिगार्ने विद्या त सिके तर राष्ट्रिय एकताको कुरा सिक्नै चाहेनन् । यो पीडादायक देखिन्छ । राजनीति आज कृत्रिम बन्दै गएको छ र समाजशास्त्र पनि उल्टो दिशामा घुमिरहेको छ । रसुवाका अधिवक्ता फुर्पा तामाङको गुनासो छ 'गाउँ तहसम्म पनि धेरै पैसा खर्च गर्नेले चुनाव जित्ने भए । त्यस्तैलाई मात्र पार्टीले टिकट दिने भए । यसो गर्दा शिक्षित, इमान्दार र सभ्य मानिसहरू आर्थिक कारणले नै राजनीतिबाट टाढा बस्नुपर्ने अवस्था आउन सक्छ ।' वास्तवमा राजनीतिमा धनीहरूको वर्चस्व बढिरहेको छ । ठगेर, लुटेर कुनै दलका नेतालाई पचाससाठी लाख रुपैयाँ बुझाएपछि सांसद र मन्त्री बन्न बेर लाग्दैन । सिद्धात, नीति, आदर्श, दर्शन तथा स्पष्ट मार्गचित्रबिना दलहरू हिँडे पनि प्रवल वैकल्पिक शक्तिको अभ्युदय हुन नसक्दा राजनीति झन् प्रदूषित बन्दै गएको देखिन्छ । काठमाडौंमा अत्याधुनिक मोटरगाडी र विमानमा समेत बोका काटेर बलि दिएझैं विदेशीले लाखौं डलर, भारु र युरो दाइजो वा पेवा दिएपछि मात्र दलहरूको गाडी चल्छ । यसरी दिनप्रतिदिन आत्मविश्वास हराइरहेको छ । दलहरूको मादल बज्नुभन्दा हजारौं वर्ष पहिले निर्माण भएको हो नेपाल राष्ट्र । त्यसैले जात, दल, क्षेत्र, प्रदेश होइन, राष्ट्र शिरोधार्य हुन्छ । राष्ट्र नै सर्वोच्च हुन्छ । सरकार निर्वस्त्र भएपनि राष्ट्रको इज्जत रहनुपर्छ । काठमाडौंमा 'किचकन्नी' (कीचक्नीख्याः) नामकी सुन्दरी भूतको कथा सुनाउँछन् बुढाबुढीहरू । युवालाई प्रेममा मोहित गराएर उन्मुक्त सम्भोगसुखसमेत दिनसक्ने किचकन्नी जस्तै हुन्, आजका अन्तर्राष्ट्रिय गैरसरकारी संस्थाहरू । उनीहरूका सामु प्रधानमन्त्री, मन्त्री, सांसद, नेतागणलगायत प्रायः सबै निर्वस्त्र बन्छन् । सरकार हतारहतार लुगा फुकाल्छ । उनीहरूकै इच्छामा सरकार चल्छ । कैलालीमा नाबलकसहित सात प्रहरी अधिकृत र जवानको हत्या गर्नेहरूको मुद्दा फिर्ता लिने अनि चौधपन्ध्र करोड रुपैयाँ पीडकलाई नै क्षतिपूर्ति दिने निर्णय सरकारले गरेको कुरा सञ्चारमाध्यममा आएको छ । यस्तो निर्णय विदेशीको दबाबमा भएको विश्लेषण गरिँदैछ । अन्तर्राष्ट्रिय किचकन्नीहरू विभिन्न कूटनीतिक पहिरनमा सक्रिय छन् भन्ने स्पष्ट देखिएको छ । कैलालीको घटनामा पुष्पकमल दाहाल, शेरबहादुर देउवा वा विमलेन्द्र निधिका पत्नी वा छोराछोरी मारिएको भए के उनीहरूले त्यस्ता जघन्य अपराधका मुद्दा फिर्ता लिन्थे ? माओवादीले हजारौं निर्दोषलाई मार्दा कांगे्रसएमालेलगायतका दलका नेताका पत्नी वा छोराछोरी समेत मारेको भए दिल्लीमा बाह्रबुँदे समझदारी (सम्झौता) हुन्थ्यो ? पञ्चतन्त्रमा वर्णित भारन्ड नामक दुईमुखे चराको कथा झैं माओवादी र कांग्रेसको पेट आज एउटै बनेको छ अर्थात उनीहरू मिलेर खाइरहेका छन् । तर त्यो अवस्था भारन्ड चराको जस्तै छ । तसर्थ जुन मुखले विष खाएपनि मर्ने त त्यही चरा हो । दुवै दलले राष्ट्रघातको प्रयत्न गर्दै विषपान गरिरहेका छन् । तसर्थ यिनीहरूको आयु लामो देखिँदैन । स्थानीय तहको पहिलो चरणको निर्वाचनले पनि यही संकेत गरिसकेको छ । गोरा भूतहरूको सन्त्रासले सरकार नै थर्थरी भएपछि दक्षिण दिशाको हाकु ख्या (कालोभूत) चकित भएको छ । पुराना थाङ्ना बेरेर हिँड्ने भ्वाठग्वारा ख्याः (थाङ्ने भूत) लाई समेत दरिद्रबाट अर्बपति बनाइदिने युरोप र अमेरिकाका आईएनजीओहरू उच्च पदस्थ व्यक्तिहरूका भाग्यविधाता बनेका छन् । त्यसैले हिजोसम्म कट्टर राष्ट्रवादी भनेर प्रचार गर्ने श्लेषमान्तक वनका सुविधाभोगी बाँदरहरू पशुपतिनाथसँगै पौंठेजोरी खेल्न थालेपछि भोलेनाथ पनि के कम, आफ्ना प्रतापले उनीहरूलाई धुलो चटाइदिए । राजनीतिको सर्वाधिकार आज नेपालका कुनै पनि नेतामा छैन । प्रधानमन्त्री समेत विदेशी खटनपटनमा चलेको संकेत पाइन्छ । कार्यपालिका, न्यायपालिका र व्यवस्थापिका मूल्यहीन हुँदै जानु दुर्भाग्य हो । राजतन्त्रकालमा मन्त्रीहरूलाई दिइने नियुक्ति पत्रमा लेखिएको हुन्थ्यो ' नेपालको संविधानप्रति पूर्णतया बफादार रही हामीबाट सुम्पीबक्सेको मन्त्री पदको प्रशासकीय अख्तियारलाई प्रचलित नेपाल कानुनमुताविक प्रयोग गरी हाम्रो र मुलुकको सोझो चिताई कामकाज गर्ने गराउने काम गर ।' तर मुलुकको सोझो चिताउनेहरू आज किनाराका साक्षी भएका छन् । राष्ट्रघातका दृश्यहरू टुलुटुलु हेर्न वाध्य देखिन्छन् । झन्डै पचास वर्ष पहिले मन्त्री भएकामध्ये कतिपय व्यक्ति जीवित नै छन् । उनीहरू भन्छन् 'विदेशीले अवैध तवरले आर्थिक प्रलोभनमा पार्ने प्रयास त्यसबेला पनि गर्थे तर राष्ट्रघाती काम गरेर फाइदा लिनु भनेको आमाको रगत खानुजस्तै हो भन्ने मान्यता थियो ।' २०३२ सालतिर ध्यानबहादुर राई (भोजपुर) जलस्रोत मन्त्री भएका बेला उनका निजी सचिवले भारतीय दूतावासलाई गोप्य कागजपत्र बेचेको प्रमाणित भएपछि ती कर्मचारी तत्काल जेल परे । भ्रष्टाचारलगायतका मुद्दामा दोषी ठहर भएपछि आईजीपी डीबी लामा जेल परे । सेनाका उच्चपदस्थ अधिकृतहरूले समेत कोर्ट मार्सलको सामना गर्नुपर्यो । आफ्नै कान्छा काका वसुन्धराविक्रम शाहले दरबारछेउमा अग्लो महल बनाउन खोज्दा राजा वीरेन्द्रले 'नियम सबैले मान्नुपर्छ' भनेर स्वीकृति दिएनन् । त्यसबेला दरबारवरिपरी ४५ फिट भन्दा अग्लो घर बनाउन नपाइने नियम थियो । नेपालमा अवाञ्छित गतिविधि गर्ने कैयन् विदेशी कूटनीतिज्ञलाई 'पर्सोना नन् ग्राता' भनेर देश निकाला गरेका उदाहरण धेरै छन् । राजा महेन्द्रले अरनिको राजमार्ग बनाउन चीनसँग सहमति गर्दा उनलाई चीनपरस्त भनेर लेख्ने भारतीय पत्रकार प्रकाशचन्द्र टण्डनलाई २४ घन्टाभित्र देश छोड्ने आदेश दिइएको थियो । गैरकानुनी र कूटनीतिक हस्तक्षेप हुने काम कसैले गरे भने क्षमा दिने चलन थिएन । किनभने त्यो कालखण्डमा नेपाल स्वविवेक र आत्मनिर्णयले चलेको रहेछ । प्रमुख मुख्तियार (प्रधानमन्त्री) दामोदर पाँडे राजाभन्दा शक्तिशाली हुन खोज्दैछन् भनेर काठमाडौंस्थित अंग्रेज (ब्रिटिस) दूतले राजा रणबहादुर शाहलाई पोल लगाएपछि भीमसेन थापा समेतको सहमतिमा पाँडेले भद्रकाली (लुँमडीदेवी) मन्दिरछेउमा मृत्युदण्ड पाए । सो घटनामा उनीसँगै मृत्युदण्ड पाउन लागेका प्रवल राना मगर दिशापिसाव गर्ने निहुँले भागेर बनारस पुगे । बाबु दामोदर पाँडे मारिँदा रणजंग पाँडे सानै थिए । ठूलो भएपछि उनले बाबुको हत्याको बदला लिन खोजे । १८९६ सालमा आफू प्रधानमन्त्री हुनासाथ रणजंगले बाबुको हत्या गराउने भीमसेन थापालाई जेल हाले । ३३ वर्ष प्रधानमन्त्री भएका भीमसेन त सजायँ भोग्नुपर्ने अवस्थामा पुगे भने पुष्पकमल दाहाल, बाबुराम भट्टराईलगायतका व्यक्ति हजारौंको हत्यामा जिम्मेवार भएकाले एकदिन उनीहरूले अवश्य कठोर सजायँ पाउनेछन् । अन्तर्राष्ट्रिय शक्तिहरूले उनीहरूलाई बचाउन अनेक प्रयत्न गरेपनि सफल हुने छैनन् । किनभने विधिको शासन स्थापित हुनुपर्छ भन्ने चेतना भएको युवा पुस्ता अगाडि आउँदैछ । स्थानीय चुनावमा मतपत्र (ब्यालेट) प्रयोग गरेर पहिलो पल्ट मतदान गर्ने लाखौं युवकयुवतीले भ्रष्ट व्यक्ति र माओवादीप्रति चरम घृणा व्यक्त गरिरहेका छन् । भोलि शासन गर्ने उनै हुन् । सहरका लाखौं सभ्य मानिसले माओवादी भन्नासाथ घर भाडामा दिन समेत रुचाउँदैनन् । सभ्य समाज उनीहरूलाई क्रुर दैत्य ठान्छ । विदेशीका सामु निर्वस्त्र भएर सहवास गर्ने इसाई फौज (माओवादी) आज जनताबाट बढारिँदै गएको छ । अवसरवादी, ठग, फटाहा, लुटेरा आदिलाई संरक्षण गर्नेदेखि सिद्धान्तच्युत दलहरूको हविगत के हुन्छ भन्ने कुरा निर्वाचन परिणामले देखाइरहेको छ । समय गतिशील छ । पाँच वर्षभित्रैमा अपराधी, पत्रु, निरंकुश र दासहरू राजनीतिबाट विस्तारै बढारिन सक्छन् । तर त्यसका लागि जनता नै सचेत हुनुपर्छ । बालकृष्ण समले लेखेका छन्  'कमाएँ नाम जो भन्छ, त्यो वैरत्व कमाउँछ, कमाएँ दाम जो भन्छ, आफ्नै खाल्टो ऊ खन्दछ ।' वास्तवमा अवैध, असत्य, अनुचित, अवास्तविक र अप्राकृतिक तरिकाले स्थापित शक्ति दिगो हुनै सक्दैन । दिल्लीमा गरिएको बाह्रबुँदे नाटकले नेपालको सार्वभौमसत्ता कमजोर मात्र होइन, धुलिसात बनाइरहेको छ । त्यसैले पाइलापाइलामा विदेशी षडयन्त्र बढ्दै गएको देखिन्छ । यो यथार्थ युवावर्गले बुझ्न थालेको पाइन्छ । त्यसकारण राजनीतिमा अब 'भ्रष्ट र अनैतिक पुस्ता' टिक्न सक्दैन । काठमाडौंस्थित ब्रिटिस र अमेरिकी राजदूतले पहिलो चरणको स्थानीय चुनावमा ३४ जिल्लामा पर्यवेक्षक बन्न नदिएको भन्दै गुनासो गरेका छन् । जेठ ३१ गते ४१ जिल्लामा हुने भनिएको दोस्रो चरणको चुनावमा उनीहरूले पर्यवेक्षणको अनुमति पाउने सम्भावना छ । वडातहसम्म सुक्ष्म निरीक्षण गर्न चाहने ब्रिटेनले तराईमा शान्ति र द्वन्द्वको अध्ययन, अनुगमन एवं अनुसन्धान गर्न छुट्टै जनशक्ति परिचालन गर्ने भएको छ । सेनाका गुल्म र गणझैं जिल्लाजिल्लामा शक्तिशाली दूतावासहरू फैलिने क्रममा छन् । 'गोर्खा कल्याण' भन्दै भारतीय दूतावास धेरै जिल्लामा कार्यालय खोलेर बसेको छ । भोलि चीनले पनि कुनै वहानामा त्यस्तो सुविधा खोज्यो भने दिने कि नदिने ? प्रश्न अनुत्तरित छ । अरू राष्ट्रलाई पनि वडावडामा गएर राजनीति गर्न छुट हुन्छ कि हुँदैन ? वरिष्ठ पत्रकार तथा लेखक आदित्यमान श्रेष्ठले एउटा लेखमा दोस्रो विश्वयुद्धको चर्चा गर्दै भनेका छन् 'रुजबेल्टले बेलायती उपनिवेश देशहरू स्वतन्त्र गर्ने प्रस्ताव राखेका थिए । तर प्रधानमन्त्री चर्चिलले ज्यान गए मानेनन् । त्यस्तो यस्तो अवस्था थियो, जुन बेला उनीहरू तीनजनाले सहमति गरे संसारमा जे पनि गर्न सक्थे ।' श्रेष्ठको तर्क छ 'नेपालमा पनि अहिले बाह्य शक्तिले त्यस्तै खेल खेलेर बाँडफाँट गरिरहेका छन् । जसरी याल्टाले गरेको निर्णय असफल भयो र संसारमा द्वन्द्व बढ्दै गयो, उसरी नै नेपालमा नेपाली नेताहरूले गरेको कामले द्वन्द्व बढ्दै गएको छ ।' याल्टा भन्ने ठाउँमा भएको वार्तालापले इजरायल नामक नयाँ देश बनाइएपनि आजसम्म समस्या समाधान नभएझैं अन्तर्राष्ट्रिय शक्तिले छलकपट गरेर नेपालको द्वन्द्व समाधान नहुने उनको विश्लेषण छ । नेपाल द्वन्द्वको नयाँ चरणमा प्रवेश गर्दैछ भन्ने श्रेष्ठ जस्ता धेरै विद्वानहरूले स्वीकार गरेका छन् । दलका कैयन् नेता विदेशीका आज्ञाकारी सेवक मात्र बनिरहेको अवस्था देखिन्छ भने सरकारलाई त कर्तव्य र अकर्तव्यको सामान्य ज्ञानसमेत छैन । २०७३ फागुन २३ गते सप्तरीमा जसलाई सरकारले गोली हानेर मार्यो, त्यही सरकारले उनीहरूलाई सहिद घोषणा गर्यो । सहिद हुन योग्य थिए भने सरकारले किन मार्यो ? र उग्रवादी शैलीका थिए भने किन सहिद घोषणा गर्यो ? अन्य मुलुकमा नदेखिने र नसुनिने यस्तो अर्थहीन निर्णयका कारण सरकार अरू बद्नाम बनेको छ । यति नांगो सरकार संसारमा कतै देखिँदैन । मन्त्रीहरूले लुगा लगाए पनि सरकार नांगै छ । वास्तवमा पीडा, दुःख, कष्ट र अभाव भोगिरहेका जनतालाई थाहा छ, परिवर्तनका नाममा ठगहरूले राजनीतिको अभिनय गरिरहेका छन् । हिन्दीका प्रसिद्ध कवि धुमिलले लेखेका छन् 'लोहेका स्वाद क्या होता है, लोहार से मत पुछो । उस घोडे से पुछो, जिस की मुँह मे लगाम है ।' (फलामको स्वाद कस्तो हुन्छ, लोहारलाई नसोध । त्यो घोडालाई सोध, जसको मुखमा लगाम छ । देशमा सरकार नामको क्लब छ । तर सरकारले भ्रष्टाचार, महँगी, ढिलासुस्ती र अन्यायबाट पीडितसँग कहिले के दुःख छ भनेर किन सोध्दैन ? किन गरिबका लाखौं छोराछोरीले स्कुल जान पाउँदैनन् अथवा चारपाँच कक्षामा पुगेर पढाइ परित्याग गर्छन् ? महँगो न्यायपद्धतिबाट गरिबले कति पीडा भोग्नुपर्छ भनेर सरकारले किन सोध्दैन ? चालीस लाखभन्दा धेरै युवकयुवती आँसुले भिजेर विदेसिँदा 'नजाऊ छाडी यो देश आमालाई रुवाएर' भन्दै सरकारले युवा शक्तिलाई किन स्वदेशमै काम दिन सक्दैन ? के कुरामा गर्व गर्ने सरकारले ? र, हरेक आठदस महिनामा जन्मिने नयाँ प्रधानमन्त्रीबाट नयाँ पुस्ताले के आशा गर्ने ? भोटो सिउँदासिउँदै सरकार फेरिन्छ र च्याहाँच्याहाँ गर्दागर्दै मर्छ । राष्ट्रले परिवर्तन खोजेको छ तर केही अगुवाहरू संक्रमणकालमै राष्ट्रलाई पक्षघातको रोगी बनाएर लुटपाट गरिरहेका छन् । लोकतन्त्र यही हो भने के नयाँ पुस्ताले मौनधारणा गरिरहला ? आजको ज्वलन्त प्रश्न यही हो । समाजले आडम्बरहीन, देशप्रेमी, सरल, सच्चा र इमानदार व्यक्तिलाई मात्र प्रोत्साहन गर्नुपर्छ । राष्ट्र र जनताको सम्मान, उद्धार, एकता एवं समृद्धिमा हृदयदेखि समर्पित हुन चाहनेहरूलाई बचाउनुपर्छ । अमर सिंह, भक्ति थापा र वीर बलभद्र कुँवरका अतुल्य योगदानको इतिहास पढ्दा हामी रोमाञ्चित बन्छौं । आँसु छचल्किएर आउँछ । तर स्कुल, कलेज र विश्वविद्यालयबाट इतिहास विषय उन्मूलन गरिँदैछ । ठूल्ठूला विद्वानविदुषी यसमा मौन छन् । कतिपय मूर्ख पण्डितहरू भन्छन्'छु मतलब ? इतिहास पढेर को धनी भा'छ ? जागिर नपाइने विद्या किन पढ्नु ? ' पंक्तिकार प्रतिप्रश्न गर्न चाहन्छ 'इतिहास, धर्म, संस्कृति, परम्परा तथा सभ्यता मासेर ल्याइने परिवर्तनको के अर्थ हुन्छ ? ' यो राष्ट्र कसैले उपहार, बकस, दाइजो वा सित्तैमा दिएका होइनन् । राजा, जनता र सेना मिलेर राष्ट्र निर्माण गरेका हुन् । उनीहरूले नै स्वतन्त्रता, एकता, अखण्डता र सार्वभौमसत्ता बचाएका हुन् । दलहरूको मादल बज्नुभन्दा हजारौं वर्ष पहिले निर्माण भएको हो नेपाल राष्ट्र । त्यसैले जात, दल, क्षेत्र, प्रदेश होइन, राष्ट्र शिरोधार्य हुन्छ । राष्ट्र नै सर्वोच्च हुन्छ । सरकार निर्वस्त्र भएपनि राष्ट्रको इज्जत रहनुपर्छ । हामी संकटमा छौं र अझ गहिरो संकटमा फसिरहेका छौं । तर राष्ट्र बेच्न खोज्नेहरूलाई राजनीतिका पुजारी मानिरहने हो भने लुगा नलाएका नेता र सरकारले राष्ट्रलाई अरू नांगो बनाउने छन् ।"
"अधिकार घरआँगनमा, वास्तविकता र भ्रम","'सिंहदरबारको अधिकार घरआँगनमा' भन्ने नाराको आधारभूमि संविधानको अनुसूची ८ र ९ हो । कसैकसैले धारा २१४(३) को 'यो संविधान र अन्य कानुनको अधीनमा रही गाउँपालिका र नगरपालिकाको शासन व्यवस्थाको सामान्य निर्देशन, नियन्त्रण र सञ्चालन गर्ने अभिभारा गाउँ कार्यपालिका र नगर कार्यपालिकाको हुनेछ' भन्ने वाक्यलाई केन्द्रको अधिकार स्थानीय तहमा आएको तर्क गर्छन् । यो संविधान र अन्य कानुनको अधीन भन्ने वाक्यांशले दिएको दायरा यिनै दुई अनुसूचीले निर्धारण गर्छन् । यो अभिभारा पञ्चायतको बेलामा पनि कानुनद्वारा व्यवस्थित हुने गरी पञ्चायतले अभ्यास गरिसकेको हो । बहुदलले संविधानमा गाविस, नपा आदिलाई सम्बोधन गर्न छुटाए पनि 'स्थानीय स्वायत्त शासन ऐन' मार्पत अधिकार दिएको नै हो । माओवादीले जनसरकार गठन गरेर समानान्तर सरकार चलाउने क्रममा स्थानीय निर्वाचन अनि भंग गरेको प्रतिनिधिसभा निर्वाचन गर्न सरकार अक्षम भएकाले त्यो अधिकारको प्रयोगकर्ता सरकारी कर्मचारी अनि दलले भाग लगाएका टिकेले उपभोग गरेका हुन् । विकासका नाममा घरवारविहीन भएकाहरू यसै ऐनका सिकार हुन् । यो ढलीमलीमा व्यवधान आउने देखेर शाहीकालमा सम्पन्न भएको नगर निर्वाचन बिथोल्न आपूलाई अनुरोध गरिएको दाबी गर्ने प्रचण्ड वर्तमानमा सरकार प्रमुख छन् । उनको यो दाबीलाई कसैले चुनौती दिएको पनि छैन । अनुसूची ८ ले स्थानीय तहको अधिकार निश्चित गर्छ भने अनुसूची ९ ले संघ, प्रदेश र स्थानीय तहले साझा रूपमा प्रयोग गर्न पाउने अधिकार निश्चित गर्दछ । अधिकार भनिए पनि यी सूचीमा धेरै दायित्वमा पर्नुपर्ने कुरा परेका छन् । अनुसूची ८ का २२ कुरा र अनुसूची ९ का १५ कुरामा दोहोरिन पुगेका पनि छन् । यी दोहोरिएका कुराले तीन तहबीच पाइने कुरा मेरो र गर्नुपर्ने कुरा तेरो भन्ने किसिमको अन्योल पैदा हुन सक्छ । स्थानीय तह, प्रदेश र केन्द्रमा अलगअलग दल भए भने त्यहाँ विकास हैन, विवाद हुने आधारभूमि तयार छ । यस्तो विवाद काल्पनिक हैन, नेपालीले हमेसा देख्दैभोग्दै आएको हो । सिंहदरबारको अधिकार साँच्चै घरआँगनमा आएको हो भने त्यो निर्वाचित प्रतिनिधिले शपथ गरेको समयदेखि नै जनताले प्रयोग गर्न पाउनुपर्छ । यसो भएमा त्यो वास्तविकता हुनेछ नत्र भ्रम । भ्रम निक्लेको खण्डमा ताता बालुवामा पसिना सुकाएर उज्ज्वल भविष्यको सपना देखेको नेपालीले त्यसै छोड्ने छैन । स्थानीय तह विपद् व्यवस्थापनको जिम्मा लगाएर संघ र प्रदेश भारमुक्त हुन खोजेको जस्तो लाग्छ । फेरि यही विपद् व्यवस्थापन संघ प्रदेश र स्थानीय तहको साझा सूचीमा पनि राख्दा जटिलता पैदा हुन सक्छ । विनाशकारी भुइँचालोको बेलामा 'माछा देख्दा दुला हात, सर्प देख्दा पाखा हात' गरेको देखेको अनुभव छ नेपालीलाई । यस प्रकारको व्यवस्थाले केही गरी विपद् आइलाग्यो भने त्यसको व्यवस्थापनको निवेदन बोकेर स्थानीय तहदेखि केन्द्रसम्म चक्कर काट्नुपर्ने सम्भावना देखिन्छ । मोटामोटी प्रकारले किसिम वा प्रकृति तोकेर अधिकार र दायित्वको बाँडफाँट भएको भए समय र परिस्थितिअनुसार समायोजन गर्दै जान सकिने थियो । यही तरिका यसभन्दा पहिलेका संविधानले अपनाएका थिए । सैद्धान्तिक कुरा संविधानमा राखेर दिशानिर्देश भएको भए समय र परिस्थितिअनुसार काम गर्न सकिने थियो । तर यी कुरा संविधानमै उल्लेख भएकाले अरू त अरू पूर्णविराम, अल्पविराम आदि मात्र बदल्न पनि संशोधन नै गर्नुपर्ने हुन्छ । विगतका संविधानभन्दा यो संविधान संशोधन असम्भव प्रायः छ । भाग ३३ को संक्रमणकालीन व्यवस्थाको अपव्याख्या गरेर ७४ माघ ७ गते पहिलासम्म संशोधन गरिए पनि त्यो अधुरो नै हुन्छ । भाग ३१ का प्रतिबन्धात्मक कुरा संशोधन नै गरे पनि त्यो संशोधन भने त्यही प्रतिबन्धअनुसार पारित हुनुपर्ने हुन्छ । यसो नभएमा पैदा हुने संवैधानिक विवादले जन्मने द्वन्द्वको प्रकृति भयावह हुन्छ । यो संविधान संशोधन कति जटिल हो भन्ने दोस्रो संशोधनको विवादमा नेपालीले साह्रै पीडाजनक तरिकाले जानिसकेका छन् । त्यसैले सिंहदरबारको अधिकार घरआँगनमा आएको हो वा हैन, त्यसमा विवेचना हुन आवश्यक छ । संविधान लागू भएको मुलुकमा सबै कुरा त्यसैअन्तर्गत रहने भएकाले संवैधानिक हुन्छन् । संवैधानिक सर्वोच्चता भीडतन्त्रले, विभिन्न क्षेत्रका प्रख्यातजनका (विशेषतः राजनीतिक क्षेत्रका) कुलिनतन्त्रले कुल्चिन सक्दैन । कुनै काल र परिस्थितिविशेषमा संवैधानिक सर्वोच्चता निरिह जस्तो लागे पनि त्यो अस्थायी हुन्छ । आफूलाई अंकुश लगाउने धारा नै संशोधन वा खारेज गर्ने अन्तरिम संविधानताकाको अभ्यास अब भुल्नुपर्छ । त्यसै पनि युवा जमातले विस्तारै दलीय व्यवस्था निरंकुशता हो भन्न थालिसकेका छन् । उनीहरूको यो धारणा परिवर्तन गर्न परिणाममुखी परिवर्तन देखाउनुपर्छ । नेता तथा बुद्धिजीवीहरूले लगातार भनेर मगजमा घुसाएको 'घरमा आएको सिंहदरबार' रकमी तरिकाले देखाएर हुन्न, महसुस गर्न पाउनुपर्छ । यस्तोमा सरकारी कार्यालय, सेवा केन्द्रहरू थपिएको देखाएर पुग्दैन । किनभने यो क्रम त ४७ को संविधानताका नै आरम्भ भएको हो बरु यो क्रम अन्तरिम संविधानताका सुस्त भएको थियो । सुस्त भएको वा पहिले भएकोलाई बीचमा बाधा गरेर फेरि फुकुवा गर्दा त्यो थप हैन । त्यसैले अनुसूची ८ र ९ का थपिएका कुरा हेर्ने प्रयत्न गरिएको छ । स्थानीय तहमा थपिएका कुरा (अनुसूची ८) सहकारी संस्था, एफएम सञ्चालन, जग्गा रजिस्ट्रेसन शुल्क, पर्यटन शुल्क, विज्ञापन कर, मनोरञ्जन कर, घरजग्गा धनी पुर्जा वितरण, बेरोजगारको तथ्यांक संकलन, खानेपानी, साना जलविद्युत् आयोजना, वैकल्पिक ऊर्जा। संघ र प्रदेशसँग साझेदारी गर्नुपर्ने कुरा (अनुसूची ९) प्राकृतिक स्रोतबाट प्राप्त रोयल्टी, पर्यटन शुल्क, वन, जंगल, वन्यजन्तु, चराचुरुंगी, जलउपयोग, वातावरण, पर्यावरण तथा जैविक विविधता, खानी तथा खनिज, विपद् व्यवस्थापन, सामाजिक सुरक्षा र गरिबी निवारण, पुरातत्व, प्राचीन स्मारक र संग्रहालय, सुकुम्बासी व्यवस्थापन, प्राकृतिक स्रोतबाट प्राप्त रोयल्टी, सवारी साधन अनुमति । संविधानमा उल्लिखित दफाहरू अनि अनुसूचीहरूमा भएका व्यवस्था समग्रमा यिनै हुन् । कति नेपालीले विगत साठी वर्षदेखि नैसर्गिकरूपमा प्रयोग गर्दै आएका अधिकारहरूलाई संविधानमा लेख्ने काम भएको छ । यस्तो अवस्थामा प्रयोग गरिँदै आएको तर संविधानमा लिपिबद्ध गर्दा नसमेटिएको अधिकार बाँकी छ कि हरण भयो भन्ने प्रश्न कसैले उठाएको अवस्थामा के होला ? यो कुरा त्यति चिन्तको विषय हैन किनभने यस्तो अवस्थामा सर्वोच्च अदालतले व्याख्या गर्ने नै छ । हुन त एक न्यायाधीशले गरेको फैसला अर्कोले निकालेर उल्टाउने चलन पनि सुरु भएको छ । संविधानमा लेखेर सुरक्षित भन्नेहरूले जवाफ दिनुपर्ने हुन्छ 'के अब भात पकाएर खान पाउनेछन्' भनेर पनि संविधानमा लेखिनुपर्ने हो र ? सिंहदरबारको अधिकार साँच्चै घरआँगनमा आएको हो भने त्यो निर्वाचित प्रतिनिधिले शपथ गरेको समयदेखि नै जनताले प्रयोग गर्न पाउनुपर्छ । यसो भएमा त्यो वास्तविकता हुनेछ नत्र भ्रम । भ्रम निक्लेको खण्डमा ताता बालुवामा पसिना सुकाएर उज्ज्वल भविष्यको सपना देखेको नेपालीले त्यसै छोड्ने छैन । किनभने उसले त्यो तातो मरुभूमिबाट रगत सुकाएर कमाएको पैसा पनि दलहरूलाई 'लेभी' तिरेको छ ।"
विश्वकै महँगो मुद्रा बिटक्वाइन,"विश्व मुद्रा बजारमा ८ वर्षअघि अस्तित्वमा आएको बिटक्वाइन अहिले विश्वको सर्वाधिक महँगो मुद्रा बनेको छ । धेरै जनालाई लाग्ला विश्वको महँगो मुद्रा अमेरिकी डलर, पाउण्ड स्ट्रलिङ र युरोमध्ये हुने गर्दछन् । तर अहिले (२० मे २०१७) १ बिटक्वाइन बराबर करिब २ हजार अमेरिकी डलर (नेपाली २ लाख रुपैयाँ) सटही दर कायम भएको छ । नेपालमा स्थानीय तहको चुनावले गर्दा अन्तर्राष्ट्रिय समाचारतर्फ धेरैको ध्यान पुगेन । २०१७ को मे १५ अर्थात नेपालमा चुनावको दिन विश्वका ९९ मुलुकका लाखौं कम्प्युटर ह्याकरको निसानामा परेका थिए । अमेरिका, बेलायत, रुसलगायत मुलुकमा कम्युटरका फाइल खोल्न नसक्ने अवस्थामा पुगी अस्पताल, बस, रेल, एयरलाइन्सको सेवा बन्द भए । ह्याकरले ३०० डलरबराबर फिरौती लिएर मात्र कम्प्युटरमाथिको नियन्त्रण छोडिदिएका थिए । उनीहरूले फिरौती रकम बिटक्वाइनमा मागेका थिए । त्यो दिनको सटही दर १ हजार ७ सय डलर थियो । के हो बिटक्वाइन ? नेरु, भारु, डलर भौतिक मुद्रा हुन् भने बिटक्वाइन भर्चुअल (अभौतिक) मुद्रा हो । भौतिक मुद्रा देशका सरकारहरूले निर्माण गर्दछन् । बिटक्वाइन विश्वको जोकोही सर्वसाधारणले बनाउन सक्दछन् । यो ओपनसोर्स सफ्टवेयरमा आधारित हुन्छ । यसलाई क्रिप्टोकरेन्सी भनिन्छ । बिटक्वाइन आफैंले बनाउन वा बजारबाट डलर, सुन जस्तै किन्न सकिन्छ । नेपालमा नेरु र भारुले मात्र सरसामान किन्न पाइन्छ । तर बिटक्वाइन भने विश्वका अधिकांश मुलुकमा चल्दछ । कहाँ राख्ने बिटक्वाइन ? भौतिक मुद्रा पर्समा राखिन्छ । भौतिक मुद्रा बैंकमा राखेर एटीएम, मोबाइल र इन्टरनेट बैंकिङबाट पनि चलाउन सकिन्छ । बिटक्वाइन भने मोबाइल वा कम्प्युटरमा मात्र राख्न मिल्दछ । आइक्लाउड (इन्टरनेट) बाट एप्लिकेसन डाउनलोड गरी मोबाइल वा कम्प्युटरमा इन्स्टल गरेर त्यसमा बिटक्वाइन राख्नुपर्छ । भौतिक मुद्रा बैंकमा राखेर एटीएम, मोबाइल र इन्टरनेट बैंकिङबाट पनि चलाउन सकिन्छ । बिटक्वाइन भने मोबाइल वा कम्प्युटरमा मात्र राख्न मिल्दछ । आइक्लाउड (इन्टरनेट) बाट एप्लिकेसन डाउनलोड गरी मोबाइल वा कम्प्युटरमा इन्स्टल गरेर त्यसमा बिटक्वाइन राख्नुपर्छ । कहाँबाट आउँछ बिटक्वाइन ? आफ्नो देशको चलनचल्तीको मुद्राले बिटक्वाइन किन्न पाइन्छ । यहाँ दरबारमार्गमा मनी एक्सचेन्जरले विदेशी मुद्रा साटेजस्तो अन्य मुलुकमा बिटक्वाइन पनि किन्न र बेच्न पाइन्छ । बिट क्वाइन एटीएम मेसिनहरू पनि राखिएका हुन्छन् । त्यहाँ अन्य मुद्रा छिराएर त्यसबराबरको बिटक्वाइन आफ्नो वालेटमा प्राप्त गर्न र आफूसँग भएको बिटक्वाइन अनलाइनबाट तिरेर अन्य मुद्रा झिक्न पनि सकिन्छ । अनलाइनबाट सामान किनेजस्तै विश्वभरबाट बिटक्वाइन किन्न पाइन्छ । बिटक्वाइन सुरुमा निर्माण भएको पद्धतिलाई माइनिङ भनिन्छ । माइनिङ गरेर अझै पनि बिटक्वाइन प्राप्त गर्न सकिन्छ । तर पहिलेजस्तो धेरै बिटक्वाइन अहिले माइनिङबाट आउँदैन । माइनिङबाट धेरै समय लगाएर थोरै बिटक्वाइन आउने हुँदा सबैका लागि फाइदा नहुन सक्छ । के हो माइनिङ ? बिटक्वाइन मनखुसी जति पनि सिर्जना गर्न सकिँदैन । यसमा नियम लागू हुन्छ । दुई व्यक्तिबीच बिटक्वाइनको कारोबार हुँदा बिटक्वाइन पठाउनेले वास्तविक बिटक्वाइन पठाएको हो कि होइन भनेर परीक्षण गर्ने कार्यलाई माइनिङ भनिन्छ । जसरी आफ्नो खातामा भएकोभन्दा बढी रकम कसैलाई पठाउन सकिँदैन, त्यस्तै आफूसँग भएको वास्तविक बिटक्वाइन मात्र कसैलाई पठाउन सकिन्छ । सबै व्यक्तिसँग भएको बिटक्वाइनको रेकर्ड ब्लकचेनमा रहेको हुन्छ । ब्लकचेनमा भएको बिटक्वाइन कारोबार गर्न खोजेको हो भन्ने पुष्टि गर्ने कार्य माइनिङ हो । माइनिङ सफ्टवेयर डाउनलोड गरेर जोकोहीले माइनिङ गर्न सक्छ । मानौं क व्यक्तिले ख व्यक्तिलाई १ बिटक्वाइन पठाउँदैछ भने ब्लकचेनबाट कन्फरमेसन आएपछि मात्र त्यो कारोबार सफल हुन्छ । यसका लागि १० मिनेट समय लाग्छ । विश्वका विभिन्न ठाउँबाट धेरै व्यक्तिहरूले माइनिङ गरिरहेका हुन्छन् । १० मिनटमा जम्माजम्मी नयाँ १२५ बिटक्वाइन सिर्जना हुन्छ । त्यो बिटक्वाइन माइनिङ गर्नेलाई अटोमेटिक बाँडिएर खातामा प्राप्त हुन्छ । ब्लकचेन कहाँ स्टोर हुन्छ ? बैंक खाताधनीको कारोबारको विवरण बैंकले राख्छ । फेसबुक प्रयोगकर्ताको विवरण फेसबुक कर्पोरेसनले राख्छ । सबै बिटक्वाइन धनीको कारोबारको रेकर्ड ब्लकचेनमा थपिँदै जान्छ । यसको डाटाबेस कुनै व्यक्ति कम्पनीले राखेको हुँदैन । विश्वभर जतिजनाले माइनिङ एप्लिकेसन प्रयोग गर्दछन् । ती सबैको कम्प्युटरमा यो रेकर्ड रहेको हुन्छ । त्यसैले यसको रेकर्ड हराउने वा नष्ट हुने सम्भावना हुँदैन । यसको नियम कसैले बदल्न सक्दैन । कसरी सुरु भयो ? यसको आविस्कार कसले गर्यो भन्ने थाहा छैन । सतोषी नाकामतो भन्ने छदम नाम राखेका व्यक्तिले यो सफ्टवेयर लन्च गरेका हुन् । उनले सन् २००९ मा यो लन्च गरे । सुरुमा उनले ५० बिटक्वाइन भिन्दै तरिकाले सिर्जना गरे । त्यसपछि ती बिटक्वाइनलाई एकअर्कामा आदानप्रदान गरेर माइनिङलाई तीव्रता दिए । व्यक्ति व्यक्ति हुँदै यो फैलियो । सुरुमा यसलाई अनलाइनमा गेम खेल्ने, अनलाइनमा काम गरेर पैसा कमाउने व्यक्तिहरूले रमाइलो र अनुभवका लागि कारोबार गर्ने तथा माइनिङ गर्दै गए । यो भर्चुअल मुद्रा हो, भविष्यमा यसको मूल्य हुन्छ, अब कागजको नोट वा धातुको ढ्याकको साटो यस्तो मुद्रा चल्नेछ भन्ने समाचार व्यक्ति व्यक्तिमा फैलियो । पछि काम लाग्दछ भन्दै मानिसहरूले बिटक्वाइन सञ्चित गर्न थाले । बजारमा उपलब्धता थोरै तर माग धेरै भएपछि मानिसहरूले पैसा तिरेर बिटक्वाइन किन्न थाले । क्रमशः फैलिँदै यसले विश्वव्यापी मुद्राको रूप लियो । बिटक्वाइनको प्रोटोकल सुरुवातमा माइनिङबाट १० मिनटमा ५० बिटक्वाइन निस्कन्थ्यो । हरेक चार वर्षमा प्रति १० मिनेटमा सिर्जना हुने बिटक्वाइनको संख्या आधा हुँदै जान्छ । दोस्रो चार वर्षमा यो प्रति १० मिनट २५ बिटक्वाइन थियो भने अहिले प्रति १० मिनेट १२५ बिटक्वाइनमा झरेको छ । विश्वमा २ करोड १० लाख बिट क्वाइन सिर्जना भएपछि नयाँ बिटक्वाइन सिर्जना हुन बन्द हुनेछ । त्यो समय आउन अझ १२५ वर्ष बाँकी छ । अहिलेसम्म कुल बिटक्वाइनको ७५ प्रतिशत सिर्जना भइसकेको छ । बिटक्वाइन सिर्जना बन्द भएपछि माइनिङ कसले गर्दछ ? हामीले कारोबार गर्दा बैंक, क्लियरिङ कम्पनी, मनी ट्रान्सफर आदिलाई कमिसन दिन्छौं । तर अहिले बिटक्वाइनको कारोबार गर्दा कसैलाई कमिसन दिनु पर्दैन । जब माइनिङ गरेबापत नयाँ बिटक्वाइन सिर्जना हुन छोड्दछ, तब कसले भेरिफाइ गरिदेला भन्ने प्रश्न उठ्छ । त्यसका लागि कारोबारमा संलग्न व्यक्तिले केही कमिसन माइनिङ गर्नेलाई दिनुपर्ने नियम रहेको छ । बिटक्वाइनको मूल्य बिटक्वाइन चलनचल्तीमा आउँदा मानिसहरू ००९ डलरमा १ बिटक्वाइन किनेको सुनाउँछन् । यही २०१७ मार्च ३१ मा यसको सटही दर १ बिट क्वाइन बराबर एक हजार डलर थियो । कहिलेकाहीं यसको मूल्य घटे पनि तीव्र गतिमा बढिरहेको छ । पछिल्लो गतिमा बढेको दरको आधारमा सन् २०१८ मा १० हजार डलर पुग्ने अनुमान सार्वजनिक गरिएका छन् । त्यसैले विश्वभर बिटक्वाइनमा लगानी तीव्र रूपमा बढिरहेको छ । यद्यपि सट्टे बजारका यस्ता प्रक्षेपण मिल्छन् नै भन्ने हुँदैन । बिटक्वाइनको निकै सानो एकाइ बनाइएको छ । १० करोड सतोषीको एक बिट क्वाइन हुन्छ । अहिले विश्वमा हुने कारोबारमध्ये हप्तामा १ ट्रिलियन डलरबराबर बिटक्वाइनबाट कारोबार हुन्छ । सबै मुद्रा हप्तामा ७० ट्रिलियन डलर कारोबार हुन्छ । वैधताको प्रश्न सरकारहरूले असीमित रूपमा मुद्रा छाप्दैनन् । देशको वस्तु तथा सेवा उत्पादन र मुद्रा स्फ्रीतिलाई सन्तुलन राख्ने गरी सरकारहरूले मुद्रा जारी गर्ने गर्दछन् । बिटक्वाइन व्यक्ति व्यक्तिले सिर्जना गर्ने हुँदा यसको वैधताको प्रश्न सुरुदेखि नै आयो । मुद्राको लागि अति आवश्यक तत्व सीमितता बिटक्वाइनमा पनि छ । बिटक्वाइन विश्वभर जनताहरूले प्रचलनमा ल्याए । बिटक्वाइन एक्सचेन्ज कम्पनी, माइनिङ कम्पनी, प्रवद्र्धन गर्ने कम्पनीलगायतमा अर्बौं डलर लगानी भइसकेको छ । कम्तीमा ४८ मुलुकमा बिटक्वाइन एक्सचेञ्जमार्फत हुने पुँजीगत नाफामा सरकारले पुँजीगत कर लिने गरेको छ । खुला बजारको सम्बन्धमा धेरै देशले अमेरिकी नीति हेरेर आन्तरिक नीति बनाउने गर्दछन् । अमेरिकामा बिटक्वाइनमा पुँजीगत लाभकर लिइन्छ । विश्वका सरकारहरूले कसरी नियमन गर्ने भन्ने सोचिरहेका छन् । अमेरिकाले कुनै निर्णय नलिएका कारण अरू कसैले ठोस निर्णय लिन नसकेको देखिन्छ ।"
पहिलेको कानुन पढ्दा,"तीन महिनाअघि कैलालीबाट फुपूकी छोरीले एउटा पुरानो किताब देखाइन् । छालाको गाता भएको त्यो किताब डँडेलधुराको एउटा गाउँमा फेला परेको थियो रे । त्यो किताबको ८३ वर्षअघि प्रकाशित भएको मुलुकी ऐन रहेछ । त्यो किताब हाम्रो लागि विशेष महत्व राख्ने कारण त्यसका सम्पादक हाम्रो बाजे मुरलीधर शर्मा रहेछन् । हामी जन्मिँदा त बाजेको मृत्यु भइसकेको थियो तर राणाको दरबारमा उनी सुब्बा भएकाले सबैले उनलाई सुब्बा बाजे भन्थे र हामीलाई सुब्बा बाजेका नातिनी भन्ने गर्थे । सानो छँदा त्यस्तो सुन्दा खुसी लाग्थ्यो । त्यति पहिलेको समयमै एलएलबी गरेका बाजेको नाम मुरलीधर सुब्बाको नाम गरेको किताबमा छापिएको देखेर हामी नाति, नातिनी, पनाति र पनातिनीहरू मिलेर बाजेको नाममा केही स्रोत जम्मा गरेर उक्त पैसाले सुदूरपश्चिममा वकालत पढ्न चाहने सीमान्तकृत व्यक्तिलाई केही सहयोग गर्ने विचार गरेको छौं । यो काम धेरै ठूलो नभए पनि आफ्नो बाजेबराजुलाई सम्झेर सम्झने उनीप्रति श्रद्धा व्यक्त गर्ने एउटा उपाय हो । तर कति रकम जम्मा गर्ने, कतिजनालाई पढ्न सहायता गर्न सकिन्छ भनेर छलफल चल्दैछ । अहिले म मुलुकी ऐनको यो पुरानो किताब हेरे उहिलेको समाज कसरी कानुनमा प्रतिविम्बित भएको रहेछ भनेर हेर्दैछु । त्यो हेर्दा पहिलेको र अहिलेको यो समाज कति ठूलो अन्तर आइसकेछ भन्ने पनि स्पष्ट थाहा पाइन्छ ।मुलुकी ऐन यो किताबमा हेर्दा हाम्रा दैनिक जीवन सुचारु गराउने कसरी सहज हुन्छ भन्ने आशा राखेर यसका नियम बनाइएका थिए कि त छन् भन्ने लाग्यो । कमैया र कमलरी एक प्रकारको दास प्रथा नै थियो । अहिले त्यो हटे पनि कुनै न कुनै रूपमा कमलरी प्रथा रहिआएको छ । कानुनले मात्र यस्तो सामाजिक विकृति कम गर्न सक्दैन । तर विकृतिविरुद्ध कानुन नबनाई हुँदैन । गरिबको लागि राज्यबाटै व्यवस्था मिलाइने नियम बनाएको रहेछ । यो शीर्षकअन्तर्गत लेखिएको छ । 'आफन्त नभएको बालबालिकालाई अदालतमा ल्याइदिनु र अदालतले तीन वर्षसम्म धाइलाई पाल्न दिनु, दिनदिनै खर्च गर्न हुन्डी दिनु, १६ वर्षपछि काममा लगाइदिनु, बालिका छिन् भने ११ वर्षको उमेर भएपछि २५ देखि ३० रुपैयाँसम्म खर्च गरी जात मिल्दासँग विवाह गराउनु, यसो नगर्नेलाई जरिबाना गर्नु ।' ११ वर्षकी बालिकालाई विवाह गरिदिनु र १६ वर्षको बालकलाई काममा लगाइदिने कार्य सरकारको दायित्व हो र यसो नगर्नेलाई जरिबाना गर्नु भनेर मुलुकी ऐन लेखिएको पढ्दा त्यस बेलामा राज्यले आफ्नो उत्तरदायित्व कति बुझेको रहेछ भन्ने देखिन्छ । हुन त ११ वर्षकी बालिकाको विवाह गर्ने बालविवाह नै हो, तर त्यस बेलाको सामाजिक चलन नै त्यही थियो । मेरी आमा, ठूलीआमाको विवाह ९ देखि १२ वर्षमै सकेको थियो ।महारोग (सायद कुष्ठ रोग होला) भएका मानिसलाई पनि राज्यले हेर्नुपर्ने र यसको दायित्व पूरा नगर्ने कारिन्दालाई सजाय गर्ने भनेर लेखिएको पढ्दा त्यसबेलामा राज्य गरिब, असहाय र रोगिव्यक्तिप्रति संवेदनशील थियो भन्ने झल्काउँछ । 'सबैले आफ्नो इच्छानुसार इलम गर्न पाउँछन्' भन्ने पनि इलम रोजीको शीर्षकअन्तर्गत लेखिएको रहेछ । 'सरकारबाट रोकिएको कुराबाहेक चरा वर्ण छत्तीसै जातले सबै कुराको इलम बन्द व्यापार गरी आफ्नो जात बनाई जीविका गर्नु हुन्छ । यो जातले यो इलम बन्द व्यापार गर्न हुँदैन भन्ने र गरे भनी जातपानी काट्न हुँदैन' भनेर लेखिएको रहेछ । मुलुकी ऐनमा नै विभिन्न जातका मानिसले विभिन्न काम गर्दा हुन्छ भनेर स्विकारेको स्पष्ट छ । 'जथाभावी रुख काट्न हुँदैन सरकारी पुँजी नलिई रुख काटेमा सजाय हुन्छ, रुख जथाभावी काटेर विराना मुलुकमा नपठाउनु, पुँजी लिएर आफ्नै वनको रुख काट्दा पनि सुकेका छिपिएका बुटा रुखहरू काट्नु' भन्ने लेखिएको कुरा पढेपछि मलाई लाग्यो कि वातावरणको सुरक्षा गर्ने काममा त आजभन्दा ८० वर्षअघिकै सरकार बढी जागरुक रहेछ । तराई, पहाडमा कुन रुख काट्दा जथाभावी गर्ने कति सजाय गर्ने भन्ने पनि लेखिएको रहेछ । जथाभावी तरिकाले रुख काटेर ट्रकमा हालेर बाहिर पठाउनेलाई अहिलेको सरकारले केही गर्दैन, पहिलेको कानुनले सजाय भने दिने गर्दा रहेछन् ।गल्ली र घरबाहिर पनि सफा राख्नुपर्छ भने धारणाअनुसार त्यतिबेला नै कसैले 'घरवरिपरि फोहोर गरिदियो भने त्यसबाट एक आना पैसा लिई घरधनीले सफा गराउनु' भन्ने लेखिएको छ । गल्ली फोहोर गर्नेलाई सजाय गर्दा मानिस ठाउँ औकात हेरी दुईआनादेखि ५० रुपैयाँसम्म जरिवाना हर हिसाबले गर्नु भनेर लेखिएको पढ्दा त्यति वर्षअगाडि नै फोहोर गर्नेलाई सजाय हुनुपर्छ भन्ने भावना रहेछ भन्ने देखियो । लोग्नेस्वास्नी र परिवारबीचको झगडा र नालिसकबारेमा पनि लेखिएको रहेछ । 'स्वास्नीको लोग्नेविरुद्ध नालिस हाल्यो भने ऐनबमोजिम दर्ता गरी सोहीबमोजिम गरी छिनिदिनु' भनेर लेखिएको पढ्दा त्यो बेलामा पनि लोग्नेविरुद्ध नालिस हाल्ने काम भएकैले त्यसको लागि नै कानुन बनाइएको रहेछ भन्ने थाहा भयो । हामी अहिले महिलाले सम्बन्धविच्छेद गर्न लागे, पहिले गर्दैनथे भनेर भन्छौं । तर ८४ वर्षअघि प्रकाशित भएको मुलुकी ऐनमा नै कुनकुन अवस्थामा पारपाचुके हुन सक्छ भनेर कानुन लेखिएबाट थाहा हुन्छ कि पारपाचुके महिलाले पहिले पनि गर्थे । अहिले आर्थिक अधिकार पनि भएकाले लोग्नेलाई देउता मानेर महिला बस्दैनन् । मान्छे बेच्नेको महलअन्र्तगत १९८२ सालमै कमाराकमारीको चलन खत्तम भइसकेकाले 'करिया गराई राख्न किन्न बेच्न व्यवहारसमेत गर्नु हुँदैन, कसैले गर्यो भने सो गर्नेलाई किनबेच गरेको थैलीजफत गरी जनही ७ वर्ष कैद गर्नु र बारम्बार यस्ता अपराध गर्यो भने २० वर्षसम्म कैद गर्नु' भनी लेखिएको छ । यही महलअन्तर्गत लेखिएको छ, 'आफ्नी स्वास्नी आफैंले बिक्री गरिसकेको भए यसै महलको ४ नम्बर ऐनबमोजिम गर्नु बिक्री गरी नसकेको लगे पठाएकोसम्म रहेछ भने ७ वर्षसम्म कैद गर्नु' ४ नम्बरको महलमा लेखिएको छ 'जारी खतको सजायलाग्ने स्वास्नी बेचेको भए ऐनबमोजिम सर्र्वश्व गर्नु जार दान नहुनेले स्वास्नी बेचेको भए भने यसै महलको १ नम्बरमा ऐनबमोजिम सजाय गर्नु ।' यसबाट त्यो बेलमा पनि स्वास्नी बिक्री गर्ने चलन रहेछ भन्ने देखिन्छ र त्यो चलन अहिलेसम्म पनि चलिरहेको छ । त्यो बेलामा देखि अहिलेसम्म आफ्नी छोरी, श्रीमती, बहिनी, भतिजी बेच्ने, फकाएर, फुलाएर लैजाने र देहव्यापारमा लगाइदिने चलन रहिरहनुले महिलाको स्थिति त्यो बेला र अहिले पनि दयनीय छ भन्ने देखाउँछ । कमाराकमारी राख्न नपाउने भने पनि कमैया र कमलरी राख्ने चलन नेपालमा २०५५ सालसम्म रह्यो । कमैया र कमलरी एक प्रकारको दास प्रथा नै थियो । अहिले त्यो हटे पनि कुनै न कुनै रूपमा कमलरी प्रथा रहिआएको छ । कानुनले मात्र यस्तो सामाजिक विकृति कम गर्न सक्दैन । तर विकृतिविरुद्ध कानुन नबनाई हुँदैन । यसरी यो मुलुकी ऐनमा लेखिएका अन्य विभिन्न कुरा पढ्दा मलाई मेरा बाजेले त्यसबेलाको समाजअनुसार महत्वपूर्ण योगदान दिएका रहेछन् भन्ने थाहा पाएर गर्व पनि लागेको छ । हामीले यो किताब सुरक्षित रहोस् भन्ने उद्देश्य राखेर कुनै पुस्तकालयलाई हस्तान्तरण गर्ने निर्णय पनि गरिसकेका छौं।"
आईपीइएल२०१७ को उपाधि मुम्बई इन्डियनलाई,"हैदराबाद : इन्डियन प्रिमियर लिग (आईपीएल) टीट्वेन्टी क्रिकेट प्रतियोगिताको दशौं संस्करणको उपाधि मुम्बई इन्डियन्सले जितेको छ । मुम्बईले आइतबार राति खेलिएको फाइनलमा राइजिङ पुने सुपरजाइन्टमाथि एक रनको रोमाञ्चक जित हासिल गर्यो । मुम्बईले आईपीएलको उपाधि जितेको यो तेस्रोपटक हो । टस जिती पहिले ब्याटिङको निर्णय लिएको मुम्बईले निर्धारित ओभरमा आठ विकेट गुमाएर एक सय २९ रन बनायो । जवाफी ब्याटिङमा ओर्लिएको पुनेले भने निर्धारित ओभरमा ६ विकेट गुमाएर एक सय २८ रनमात्र बनाउन सक्यो । अनुभवी बलर मिचेल जोन्सनले अन्तिम ओभरमा महत्वपूर्ण दुई विकेट लिएपछि मुम्बईको जित सम्भव भएको थियो । अन्तिम ओभरको दोस्रो बलमा जोन्सनले मनोज तिवारी (सात रन) लाई पोलार्डद्वारा लङ अनमा क्याच गराए । त्यसलगत्तै अर्को बलमा उनले क्रिजमा जमिसकेका पुनेका कप्तान स्टिभन स्मिथलाई पनि रायडुद्वारा क्याच गराए । त्यतिबेला स्मिथ ५१ रनमा खेल्दै थिए । उनले ५० बलको सामना गरी दुई छक्का र दुई चौका प्रहार गरे । पुनेलाई अन्तिम बलमा जितका लागि चार रन आवश्यक थियो । जोन्सनको अन्तिम बललाई पुनेका ब्याट्सम्यान ड्यानियल क्रिस्टियनले डिप स्क्वायर लेगमा खेलेका थिए । त्यसपछि पुनेले दुई रन लियो तर तेस्रो रन लिन दौडिएका क्रिस्टियन रनआउट हुन पुगेपछि नतिजा मुम्बईको पोल्टामा गएको थियो । पुनेका ओपनर ब्याट्सम्यान अजिन्क्या राहानेको विकेट पनि जोन्सनले नै लिएका थिए । राहानेलाई ४४ रनको व्यक्तिगत स्कोरमा जोन्सनले पोलार्डद्वारा क्याच गराएका थिए । राहानेले ३८ बलको सामना गरी पाँच चौका प्रहार गरे । महेन्द्रसिंह धोनी १० रनमा आउट भए भने पुनेका अन्य ब्याट्सम्यान क्रिजमा जम्न सकेनन् । मुम्बईका बलर जसप्रीत बुमराहले पनि दुई विकेट लिए । यसअघि पहिले ब्याटिङ गरेको मुम्बईका लागि क्रुणाल पाण्डेयले सर्वाधिक ४७ रन बनाएका थिए । सुरुमै दुबै ओपनरलाई गुमाएपछि दबावमा आएको मुम्बईका लागि क्रुणालले जिम्मेवारीपूर्ण पालि खेल्दै ३८ बलमा दुई छक्का र तीन चौका प्रहार गरे । कप्तान रोहित शर्माले २२ बलको सामना गरी चार चौकाको मद्दतले २४ रन बनाएका थिए । ओपनर ब्याट्सम्यान लेन्डल सिमोन्स तीन रनमै पेभेलियन फर्किए भने पार्थिव पटेल पनि चार रनभन्दा अगाडि बढ्न सकेनन् । मुम्बईको खातामा अम्बाटी रायडुले १२ रन थपे । काइरन पोलार्ड सात रनमै पेभेलियन फर्किए भने हार्दिक पाण्डेयले पनि १० रनमात्र जोड्न सके । कर्ण शर्मा एक रनकै व्यक्तिगत स्कोरमा रनआउट भए भने मिचेल जोन्सनले अविजित १३ रन बनाए । सुरुदेखि नै मुम्बईलाई दबावमा राखेका पुनेका बलर जयदेव उनादकट, एड्म जाम्पा र ड्यानियल क्रिस्टियनले दुईदुई विकेट हात पारे । सन् २००८ देखि सुरु भएको आईपीएल क्रिकेटमा मुम्बईले यसअघि दुईपटक उपाधि जितेको थियो । मुम्बईले सन् २०१३ र सन् २०१५ को उपाधि हात पारेको थियो । नवौं संस्करणको उपाधि भने सनराइजर्स हैदराबादले हात पारेको थियो । पहिलो संस्करणमा राजस्थान रोयल्स, दोस्रोमा डेक्कन चार्जर्स, तेस्रो र चौथोमा चेन्नई सुपर किंग्स, पाँचौंमा कोलकाता नाइट राइडर्स, छैटौंमा मुम्बई, सातौंमा कोलकाता तथा आठौं संस्करणमा मुम्बई च्याम्पियन बनेका थिए । यसपटक लिग चरणको खेलपछि मुम्बई पहिलो, पुने दोस्रो, हैदराबाद तेस्रो र कोलकाता चौथो हुँदै प्लेअफ चरणमा पुगेका थिए । प्रतियोगिताको पहिलो क्वालिफायरमा पुनेले मुम्बईलाई २० रनले हराउँदै फाइनलमा स्थान बनाएको थियो । तेस्रो र चौथो स्थानको टोलीबीच भएको एलिमिनेटर खेलमा कोलकाताले हैदराबादलाई डकवर्थ एन्ड लेविस नियमका आधारमा सात विकेटले पराजित गरेको थियो । यसैगरी दोस्रो क्वालिफायर खेलमा कोलकातालाई ६ विकेटले हराउँदै मुम्बईले पुनेसँगको उपाधि भिडन्त पक्का गरेको थियो ।"
५ बर्षपछि रियल मड्रिडले जित्यो ला लिगाको उपाधि,काठमाडौं : स्पेनिस ला लिगाको यस सिजनको उपाधि रियल मड्रिडले जितेको छ । गएराति भएको खेलमा मालागालाई उसैको मैदानमा २० गोल अन्तरले हराउँदै रियलले ५ बर्षपछि उपाधि जित्न सफल भएको हो । अर्काे खेलमा उपाधि होडमा रहेको बार्सिलोनाले इबारलाई ४२ ले पराजित गरेपनि ३ अंकले पछि परेको बार्सलोना जितको हकदार बन्न सकेन । रियललाई उपाधिका लागि बराबरी खेलेपनि पुग्ने थियो । बार्सिलानाका लागि जितसँगै रियल पराजित हुनु आवश्यक थियो । रियलको जितका लागि खेलको दोस्रो मिनेटमा कप्तान रोनाल्डोले गोल गरे भने ५५ मिनेटमा करिम बेन्जामले गोल गरे । बार्सिलोनाको जितका लागि कप्तान मेस्सीले २ गोल गरे भने सुवारेज र जुन्काले एकएक गोल गरे । इबारको लागि इन्वीले दुई गोल गरे । उपाधि विजेता रियल मड्रिडले ३८ खेलबाट ९३ अंक जोड्यो भने बार्सिलोनाले ३८ खेलबाट ९० अंक मात्रै जोड्न सफल भयो ।
