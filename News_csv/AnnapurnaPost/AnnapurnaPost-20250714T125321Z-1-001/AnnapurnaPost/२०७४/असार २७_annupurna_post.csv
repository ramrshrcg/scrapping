शीर्षक,विवरण
विचारधाराको मृत्यु भएकै हो ?,"एकपटक आर्यसमाजी माधवराज जोशीलाई दरबारिया पण्डितहरूसँग शास्त्रार्थ गर्न चन्द्रशमशेरबाट बोलावट भयो । धार्मिक पाखण्डविरुद्ध धारा प्रवाह बोल्ने अर्यसमाजी जोशी र चन्द्रशमशेरका दरबारिया पण्डितहरूबीच तर्क, वितर्क र छलफल भयो । चन्द्रशमशेरका सामुन्नेमा माधवराज जोशीले दरबारिया पण्डितहरूलाई नाजवाफ बनाए, वैदिक तर्क र बहसमा नजवाफ भएपछि कायर दरबारिया पण्डितहरूले माधवराज जोशीको टाउकोमा लट्ठीले हिर्काए, उनको टाउको रगताम्मे भयो । त्यसैको सजायस्वरूप दरबार हाईस्कुलमा पढिरहेका उनका नाबालक छोराहरू अमरराज र शुक्रराजलाई स्कुलबाट निकाला गरियो । राणाशासन विचारको निषेध गरिएको समय थियो। त्यस्तो निर्मम र क्रूर व्यवस्थामा समेत चन्द्रशमशेरको हृदयको कुनामा कतै विद्वान्हरूबीचको तार्किक बहस, शास्त्रमाथिको विषद विमर्श 'शास्त्रार्थ' गरिनुपर्छ भन्ने अक्कल आउनु नै अनौठो कुरा थियो । यो सन्दर्भ यस अर्थमा उठाइएको छ कि पछिल्लो समय मुलुक सञ्चालन गरिरहेका (सत्ता वा विपक्ष) नेताहरूमा विचारको खडेरी लागिरहेको छ । अझ भनौं उनीहरूमा विद्वान्हरूलाई बोलाएर एकछिन शास्त्रार्थ सुन्ने चन्द्रशमशेरको जति अक्कल र हिम्मत पनि देख्न पाइँदैन वा मुलुकमा त्यस्ता माधवराजहरूको पनि संकट छ, जसले शस्त्रको जवाफ शास्त्रले दिन सकून् । देशमा देखिएको सिद्धान्तको खडेरी र विचारको भ्रष्टीकरणको तथ्यको लागि स्थानीय तह निर्वाचनमा दलहरूबीच देखिएको गठबन्धन नै काफी छ । माओवादीदेखि राप्रपा, कांग्रेस, एमालेदेखि फोरम समूहसम्मको तालमेलका पछाडि विचारधारा वा सिद्धान्तको धज्जी उडेको छ । जसले जोसँग मिलेर चुनाव जितिन्छ, त्यसैसँग मिलेर मोर्चाबन्दी गर्ने तहको पाखण्डी कार्यशैलीले राजनीतिक दलहरूमा घनीभूत वैचारिक क्षयीकरण भइरहेको तर्फ हामीले गहिरो विमर्श थाल्नुपर्ने भएको छ । संविधान निर्माणपश्चात् नेपालमा पनि सैद्धान्तिक र वैचारिक इतिहासको अन्त्य भएको टिप्पणी उठ्न थालेको छ । फुकोयामा हन्टिङ्टन पहिल्लो दुई दशक संसारका बुद्धिजीवी र विचारकहरूले सबैभन्दा बढी उद्धृत गर्ने दुई अमेरिकी राजनीनिशास्त्री फुकोयामा र हन्टिङ्टन हुन् । फुकोयामाले सन् १९९२ मा 'दि इन्ड अफ हिस्ट्री एन्ड दि लास्ट मेन' पुस्तक प्रकाशित गरे । त्यसको तीन वर्षअगाडि १९८९ मै उनको विवादास्पद र चर्चित लेख इतिहासको अन्त्य 'दि इन्ड अफ हिस्ट्र' प्रकाशित भइसकेको थियो । यो त्यस्तो समयमा लेखिएको थियो, जहाँ शीतयुद्ध समाप्त हुँदै थियो र सोभियत संघ विघटन । इतिहासको अन्त्यजस्तो कठिन र विवादास्पद प्रश्न उठाएर बौद्धिक बहसमा ओर्लिएका फुकोयामाले उदारवादका सरलताबारे जति हौसिएर इतिहासको अन्त्य भएको घोषणा गरे, त्यो केवल सोभियत संघको विघटन र समाजवादी विचारधाराको अस्तित्वमाथि केही प्रश्नहरू उठ्नुसँग सम्बन्धित थियो । उनमा त्यस्तो विचार तत्कालीन विश्वशक्ति राजनीतिको बहुआयामिक अध्ययनपश्चात् आएको थिएन भन्ने टिप्पणीहरू निकै बलिया छन् । त्यसो त फुकोयामा आफैंले इतिहासको मृत्यु उनको आफ्नो 'ओरिजिनल आइडिया' नभई त्यो त माक्र्स एवं हेगेलको इतिहासको द्वन्द्वात्मक प्रक्रिया र हेगेलका फ्रेन्च उत्तराधिकारी कोजेभको विचारधाराबाट प्रभावित भएको तथ्य स्वीकार गरेका छन् । अहिल्यै सिद्वान्तको समापन वा विचारधाराको मृत्यु भएको निष्कर्ष निकाल्यौं भने त्यो हतार हुनेछ । जस्तो फुकोयामा र हन्टिङ्टनले गरे, हामी त्यस्तो हतार नगरौं । उदारवाद, फासीवाद र सर्वाहारावादको विचारधारामाथि टिप्पणी गर्दै फुकोयामा दोस्रो विश्वयुद्धले फासीवाद र शीतयुद्धले सर्वाहारावाद समाप्त भएकोले उदारवादी निर्विकल्पताबारे आशावादी हुँदै इतिहासको अन्त्य भएको निष्कर्षमा पुगेका थिए । चीन र जापानको उदारवादी परिवर्तन र रसियामा ग्रोभाचोभकालीन सुधारबाट उत्साही फुकोयामा रसियाका नेताका रूपमा पुटिनको उदय र विश्व राजनीतिमा देखा परिरहेको बहुध्रुवीय वैचारिक विकासलाई अहिले कसरी हेरिरहेका होलान् ? फुकोयामाका आदर्श कोजेवले युरोपको आर्थिक तथा राजनीतिक सुरक्षा छाता युरोपेली युनियनको गठनलाई समेत वैचारिक इतिहासको अन्त्य मान्छन् । त्यसो भए उदार प्रजातन्त्रले शीतयुद्धपछि सबै मानवीय आवश्यकता पूरा गर्यो त ? यो प्रश्नले इतिहासको मृत्यु भएको छैन भन्ने जवाफ बढी बलियो हुन सक्छ । अमेरिकी राजनीतिशास्त्री हन्टिङ्टनले ९० को दशकको विश्व व्यवस्थामा देखा परेको शक्ति सन्तुलनलाई आधार मानेर सभ्यताबीचको मतभेदलाई विचारधारात्मक शक्ति संघर्षको समाप्त भएको घोषणा गरे । त्यो दशक शीतयुद्धपछिको विश्व व्यवस्थाको चित्र अनौठो थियो । दोस्रो विश्वयुद्धको निर्णायक लडाइँ लड्ने सोभियत संघ विघटन भएको थियो । असीमित शक्तिसहित अमेरिका एकल ध्रुवीय राजनीतिको शिखरमा थियो । युरोप आफ्नो राजनीतिक तथा आर्थिक सुरक्षाको विकल्प खोजिरहेको थियो । असंलग्न आन्दोलनका एसियाली र अफ्रिकी देशहरू अमेरिकी सुरक्षा छाता ओड्न विवश थिए । विश्वका आठवटा सभ्यता र तिनको बढ्दो मतभेदबारे चर्चा गर्दै हन्टिङ्टनले शक्ति संघर्ष र वैचारिक मतभेदको लागि सांस्कृतिक र धार्मिक पक्ष महत्वपूर्ण हुने थेसिस सार्वजनिक गरे । सोभियत संघको विघटनले छिन्नभिन्न भएको वैचारिक मतभेदको खुकुलोपनको अवसरको उठाउँदै हन्टिङ्टनले इस्लाम र क्रिश्चियानिटीलाई सम्भावित संघर्षको कारण ठहर्याए । सन् २००१ म अमेरिकी ट्विन टावरमा अलकायदाले गरेको हमलापछि हन्टिङ्टनका विचारमाथि थप घनीभूत छलफल हुन थाल्यो । बीसौं शताब्दीको संघर्ष मूलतः वैचारिक थियो, एक्काईसौं शताब्दीको संघर्ष धार्मिक हुने उनको निष्कर्ष त्यत्तिकै हतार थियो । के इतिहासमा विचारधारात्मक कमीको खाडल धर्मले भर्न सक्छ भन्ने हन्टिङ्टनको निष्कर्ष तात्कालीन अमेरिकी शक्ति राजनीतिको प्रतीत छाया मात्रै थियो । यद्यपि उनी पूर्वी एसियाको आर्थिक सफलता, चीनको सैन्यशक्तिबारे सचेत पनि थिए । उनको आइडेन्टीटी क्रेसिसको स्पष्ट वैचारिक आधारमा डोनाल्ड ट्रम्पको उदय भएको हो कि भन्ने तथ्य थप अध्ययनको लागि एक महत्वपूर्ण परिकल्पना हुन सक्छ । तर फुकोयामा हन्टिङ्टनको थेसिसपश्चात्को साढे दुई दशकमा अन्तर्राष्ट्रिय शक्ति राजनीतिमा शीतयुद्धकालीन विचारधारात्मक टकरावको इतिहास दोहोरिने सम्भावना टड्कारो भएको छ । इतिहासको अन्त्य ? सोभियत संघ ढलेको दुई दशक नहुँदै भ्लादिमिर पुटिनको नेतृत्वमा रसियन विचारधारा फेरि शक्तिशाली भइरहेको छ । अमेरिकी राष्ट्रपति निर्वाचनमा रूसी प्रभाव साम्राज्यवादमाथिको त्यति ठूलो हमला थियो, जुन शीतयुद्धपछिको सबैभन्दा बढी अमेरिकी नालायकी सावित भयो । क्रिमिया रूसमा गाभ्ने निर्णय अन्तर्राष्ट्रिय शक्ति सन्तुलन र एकलध्रुवीय राजनीतिमा त्यस्तो सम्भावित परिवर्तनको संकेत थियो, जहाँबाट करिब २५ वर्षपश्चात् रूस अमेरिका एकपटक आम्नेसाम्ने आए पनि रसियाले निर्णायक बाजी मार्यो । त्यो अन्तर्राष्ट्रिय शक्ति संघर्षको लागि पहिल्लो दुई दशककै दुर्लभ र रोमाञ्चक क्षण थियो । विश्व राजनीतिको पछिल्लो परिवर्तन खासगरी वैचारिक धारमै छ, तथापि यो रुझान धमिलो छ । संकेतहरू सतहमा आउन समय लागे पनि विचारधारात्मक इतिहासको अन्त्य भएको छैन । रसिया, चीन, भेनेजुएला, क्युबा, उत्तरकोरिया जस्ता समाजवादी शक्तिहरू कुनै पनि बेला एउटै सुरक्षा छाताभित्र बस्न सक्छन् र उदाउँदा अर्थतन्त्रहरूको संगठन ब्रिक्स आर्थिक विचारधाराद्वारा थप बलियो हुने सम्भावना मुखरित हुँदैछ । बे्रक्जिटपछि पनि युरोप आफ्नो अर्थ राजनीतिक सुरक्षालाई साझा मुद्दा मानिरहेको छ । सम्भावित खाडीयुद्ध, आईएस नियन्त्रण वा मध्यपूर्व संक्रमणले धेरै हदसम्म रूसको निर्णायक अन्तर्राष्ट्रिय पहलकदमी खोजिरहेका छन्। फुकोयामा र हन्टिङ्टनले भनेजस्तो वैचारिक टकरावका बाछिटाहरू साँच्चै सुकेका भए ६० वर्षपछि आफ्नो कार्यकालको अन्त्यमा अमेरिकी राष्ट्रपति ओबामा गत वर्ष क्युबाको हवानामा किन ओर्लन्थे ? चिनियाँ राष्ट्रपति सी जिनपिङले विश्वविद्यालयहरू माक्र्सवादको अध्ययन केन्द्र हुनुपर्नेमा जोड दिएका छन् । युरोपमा चिनियाँ रेल हुइँकिनु चीनको आर्थिक तरक्की मात्रै होइन, त्यो त अन्तर्राष्ट्रिय शक्ति राजनीतिको विचारधारात्मक हस्तक्षेपको नयाँ कडी हो । पछिल्लो दशकको अमेरिकी रक्षात्मक रणनीतिले अन्तर्राष्ट्रिय शक्ति राजनीतिको वैचारिक टकराव सतहमा नदेखिएको मात्रै हो, भित्रभित्रै भुसको आगो झैं विचारधारात्मक द्वन्द्व बलिरहेकै छ, यसको अन्त्य भएको छैन । हाम्रो दुर्दशा ५० को दशकभरि पनि नेपालमा वामपन्थीहरू एजेन्डाको राजनीति गर्थे, पार्टी अधिवेशनहरूमा नेतृत्वभन्दा नीतिमाथि बढी छलफल हुन्थ्यो । कांग्रेसको लागि बीपीको समाजवाद गायत्रीमन्त्र हो, त्यो न सबैले बुझेका छन् न कोही उच्चारण गर्न छोड्छन् । सभापति सोसियालिस्ट इन्टरनेसनलका उपाध्यक्ष हुन्, भाष्यकार प्रदिप गिरी छँदैछन् । एउटा बीपी चिन्तन प्रतिष्ठान छ । त्यसले वार्षिक श्राद्धमा गोष्ठी गर्छ । पुष्पलाल र मदन भण्डारीको नामका प्रतिष्ठानहरू छन्, ती पनि विचारधारामाथि भन्दा पनि गैरसरकारी मोडेलमा काम गर्छन् र रिपोर्ट मिलाउँछन् । माओवादी केन्द्रमा मोहन वैद्य र बाबुराम भट्टराई नभएपछि फरक मतको झन्झटै छैन, बाबुराम भट्टराईले त भविष्यको पुस्ताले समेत आफ्ना लागि क्रान्ति गर्न पाउँदैनन् भन्ने गरी 'राजनीतिक क्रान्ति पूरा भएको र आर्थिक क्रान्ति मात्रै बाँकी रहेको' निष्कर्ष निकाल, उनले भावी पुस्ताले सम्भावित क्रान्ति गर्ने नैर्सगिक हकको समेत बन्ध्याकरण गर्न भ्याए । मूलधारका कांगे्रस, एमाले, माओवादीदेखि राजावादी, मधेसवादी वा फोरमदेखि लिम्बूवानसम्मसँग वैचारिक स्खलन मात्रै छ । प्रत्येक पार्टीका घोषणापत्र उस्तै लाग्छन् । कार्यकर्ता प्रशिक्षण गरिँदैन । पार्टीका स्कुल विभागभन्दा ठेक्का पट्टा (भौतिक योजना) विभाग बलिया छन् । विश्वविद्यालयहरू प्रमाणपत्र वितरण केन्द्रमै सीमित छन्, प्रज्ञाप्रतिष्ठान हल भाडा उठाएर बस्छ । वैचारिक सक्रिएता र विचाराधात्मक बहसहरू कहाँ हुन्छन् ? र हामी कहाँ पुग्दैछौं । व्यक्तिमा विचारधारात्मक सक्रियता उत्पन्न गराउने 'सोसल ऐजेन्सीहरू' हावा खाइरहेका छन् । हामीले झेलिरहेको राजनीतिक संक्रमणभन्दा वैचारिक संक्रमण डरलाग्दो छ । यही वैचारिक दिवालियापनले हामी अन्तर्राष्ट्रिय मञ्चमा मुलुकको प्रभावकारी उपस्थिति जनाउन चुकेका छौं । आजको नेपाली समाज वैचारिक रूपमा मुर्छित छ, होसहवास गुमाएको छ, तथापि अहिल्यै सिद्वान्तको समापन वा विचारधाराको मृत्यु भएको निष्कर्ष निकाल्यौं भने त्यो हतार हुनेछ, जस्तो फुकोयामा र हन्टिङ्टनले गरे, हामी त्यस्तो हतार नगरौं ।"
बढ्दो भ्रष्टाचार र दण्डहीनता !,"पैसाको महिमा नेपालमा अपरम्पार छ । तपाईंसँग पैसा छ र खर्च गर्न सक्नु हुन्छ भने तपाईंका वरिपरि 'बत्ती बाल्दै' घुम्नेहरू थुप्रै हुन्छन् । तपार्इं जतिसुकै घुस्याहा भए पनि प्रशस्ति लेख्ने वा चाकडीमा झुम्नेका लाइन पनि लामै हुन्छन् । पैसा चाहिन्छ नै, हाम्रो दैनिक जीवनमा । पैसा नभई के हुन्छ र ? तर अरूलाई दुःख दिएर, झुक्याएर, मारेर तपाईंले पैसा कमाउनुभयो भने आफूले गलत गर्दैछु भन्ने बुझ्नुपर्छ । तर नेपालमा कसैलाई नमारी अथवा घूस नखाई अथवा जनतालाई घूस दिन बाध्य नपारी शुद्ध हिसाबले पैसा कमाउन सक्नु हुन्न । दशा लागेको छ भने कुनै बेला चूडामणि शर्मारूपी खाल्डामा जाकिनु हुन्छ । नेपालमा ठूलो भ्रष्टाचार छ र यो भ्रष्टाचार संस्थागत भइसक्यो । सरकारी कार्यालय, अड्डाअदालत अथवा जनताको सरोकार भएका ठाउँमा र भन्सारमा घूसले महत्वपूर्ण काम गर्छ । अहिले त नेपालमा घूस नखुवाई केही काम हुन्न भन्ने कुरा विदेशीलाई पनि थाहा भइसकेको छ । त्यसैले त मन्त्री, सचिव, निर्देशकलाई भेट्न जाँदा ठूलै चीज अथवा पोको बोकेर जान्छन् मानिसहरू । म सम्झन्छु गोरखापत्र, टेलिभिजनमा काम गर्दा चाडपर्वमा दूतावासबाट 'स्तरीय ब्रान्डका बोतल आउँथे । अचेल आफू त्यस्तो पदमा नरहेकाले कसैले सम्झदैनन् । सायद अरूकहाँ पुग्नुपर्छ । यस्ता उपहार पनि घूस नै हुन् । मेरो भन्नुको अर्थ नेपालमा भ्रष्टाचार संस्थागत भइसकेको छ । नेपालमा कहिलेदेखि भ्रष्टाचार सुरु भयो भन्ने इतिहास त्यति थाहा छैन । तर नेपालको एकीकरण गर्ने पृथ्वीनारायणको पालामा पनि घूस दिने चलन थियो भन्ने उनकै उपदेशमा पनि 'घूस लिन्या र दिन्या, दुवै देशका शत्रु हुन्' भन्ने लेखिएकाले स्पष्ट हुन्छ । घूस लिने र दिने दुवैलाई त्यसबेला देशको शत्रु मानिन्थ्यो । तर अहिले त उनीहरूलाई महान् व्यक्ति मानिन्छ । माथिमा प्रधानमन्त्रीदेखि तलमा पिउनसम्म मुछिने घूसकाण्डहरू नेपालमा धेरै भएका छन्, तर कारबाही कसले गर्ने ? सरकारले आफ्ना कर्मचारीलाई खान, बस्न, छोराछोरी पढाउन, बिरामी पर्दा औषधी गर्न र अन्य मनोरञ्जन र लत्ताकपडामा कति लाग्छ भन्ने हिसाब गरेर तलब दिँदैन । अनि त कर्मचारीले चोरेर खाने घूसै हो । जनताले पनि यो कुरा बुझेका छन्, त्यसैले घूस दिन पछि पर्दैनन् । तिनलाई त काम भए भइहाल्यो । त्यसैले घूस हाम्रो संस्कृति, परम्परा र धर्म पनि हो । त्यसैले अहिले कुनै पनि सरकारी कार्यालय अड्डाअदालत होस् या माननीय प्रधानमन्त्रीलगायत मन्त्रीहरू, सचिवहरूलाई केही काम पट्याउन जाँदा खल्तीमा घूसको लागि भनेर काम हेरी लाख र करोडसम्म लिएर जानुपर्छ भन्ने कुरा गर्छन् भुक्तभोगीहरू । घूसको रकमले कसरी फड्को मार्यो भन्ने कुरा त हालैको कर फछ्र्योट आयोगका सदस्यसचिव चूडामणि शर्माको भ्रष्टाचार प्रकरणले नै देखाइसक्यो । उनले ठूलै मालदार विभाग पाएकाले एकैचोटि २३ अर्ब रुपैयाँको घूस कुम्ल्याइसकेछन् । त्यो पनि १५० वटा फायल हेर्दा, त्यति देखिएको रे ! अझै हजारौं फायलबाट कति खर्ब निस्कने हो । तर एउटा कुरा शर्मा घूस खाएर पनि कांग्रेस, एमाले र माओवादीका जति प्रधानमन्त्री भएका छन्, तिनीसँग अत्यन्तै निकट र प्रिय पात्र थिए भन्छन् । यति धेरै रकमको घूस काण्ड सायद नेपालमा पहिलोपल्ट देखिएको हो । धादिङको एउटा सामान्य परिवारमा जन्मिएका चूडामणि सज्जन, आदर्शवान् र कसैलाई 'हुन्न' नभन्ने र कसैसँग पनि नरिसाउने व्यक्ति थिए भन्छन, अहिले । भावीले पनि उनलाई छैटीमा निधारमा 'तँ जहिले पनि कमाउ अथवा मालदार अड्डामा जागिर खाएस् भनेर लेखेका रहेछन् क्यारे । नत्र हामी पनि अर्बौंको घूस खान्थ्यैाँ होला, हाम्रा निधारमा त 'तैले दुःख पाएस्' भनेर लेखिदिएछन् भावीले कहाँ पाउनु २३ अर्ब ! उनको कमाउने अर्को धन्दा पनि रहेछ उनी पाठ्यपुस्तक पनि लेख्ता रहेछन् । उनी लोकसेवाको परीक्षा तयारी गर्नेहरूलाई तालिम दिँदा रहेछन् । पुस्तक लेखन पनि उनको व्यक्तित्वको अर्को पाटो रहेछ भन्ने उनले २३ करोड त मैले पुस्तक बेचेर पनि कमाएको हुँ भन्ने बयान पढ्न पाउँदा मेरा दाजु डा तारानाथ शर्माले २५० भन्दा बढी पुस्तक र १७ सयभन्दा बढी लेखहरू लेख्दा पनि एक लाख पनि कमाएका छैनन् ! सायद चूडामणिको पुर्पुरो बलियो भएर होला । नेपालमा ठाउँमा पुगेर शक्ति प्रयोग गर्न सके जे गर्न र भन्न पनि सकिने रहेछ । त्यसैले त ठूलाबडालाई कानुन लाग्दैन नेपालमा भनिन्छ । यति ठूलो रकम हात पारेपछि उनकी श्रीमतीले महँगो गाडी हाँक्नु, अत्याधुनिक गाडीबाटै घरको गेट पुगेपछि रिमोटबाटै घरकै दैलो आफैं खोलिने (जुन हल्लामा आएका छन्) मलाई ठूलो कुरा लागेन । भाग्यले अर्बपति पति भेटेपछि कसले गर्दैन होला । हुन त चूडामणि सुरुमा पुरानो बानेश्वर हाइटमा भाडाको घरमा बस्थे रे । अहिले हाम्रो टोलमा हल्ला छ हाम्रै टोलका मान्छे भ्रष्टाचार बढी गर्दा रहेछन् भन्दै शर्मा र अन्य भ्रष्टाचारीको नाम लिन्छन् । अहिले उनको आलिशान भवन छ रे ! तर मलाई एउटा कुरामा अझै चित्त बुझेको छैन । यतिविघ्न घूस के उनी एक्लैले हसुरेका होलान् त ? यसमा अरूको संलग्नता पनि पक्कै छ र सहयोग पनि छ । त्यसबेलाका अर्थमन्त्री रामशरण महत भागे रे भन्ने हल्ला पनि काठमाडौंमा आयो । उनले आफू संलग्न भएको प्रमाणित गर्न चुनौती पनि दिइसकेका छन् । फाइल स्वीकृत गर्ने त 'मन्त्री' नै हुन् । यो हल्ला मात्र हो कि यसमा केही सत्यता पनि छ, यसको सोधखोज अनुसन्धान हुनुपर्ने होइन र ? चूडामणि एक्लैले त्यत्रो घूस पचाउन सक्छन् र ? अरूको पनि सहयोग पक्का छ । तिनलाई कारबाहीको दायरामा ल्याउनु पर्दैन ? माथिमा प्रधानमन्त्रीदेखि तलमा पिउनसम्म मुछिने यस्ता घूसकाण्ड नेपालमा धेरै भएका छन्, तर कारबाही कसले गर्ने ? खासगरी नेपालमा राजनीतिक भ्रष्टाचार खोतल्ने हो भने धेरै थाहा पाइन्छ । तर गर्ने कसले ? एनसेलले यति रकम तिर्यो भनेर आउनेबित्तिकै हामी त्यस्ता गलत कार्य या त्यो लुकाउनेलाई कारबाही गर्दैनौं । अख्तियार त छ, तर एउटालाई समात्नेबित्तिकै अरू किन खोज्ने ? ठूला माछा खोजे आफैंलाई खाइदिन्छ । अख्तियारका अहिलेको प्रमुख पनि केही समय करमा थिए भन्छन् । उनले कारबाही गर्नुपर्ने हो नि ! एकजनालाई समातेपछि अरू सहायकहरूलाई छोडिदिने 'दण्डहीनता' कै कारण नेपाल संसारका भ्रष्ट मुलुकको सूचीमा माथिल्लै लाइनमा पर्ने गरेको हो । अहिले राजनीतिक दलको हिसाबकिताब राम्ररी खोतल्ने हो पनि कति रकम बाहिरबाट आएका छन् भन्ने स्पष्ट हुन्छ । अहिले नेपालमा आफ्नो पाराको शासनशैली ल्याउन युरोपले नेपालका ठूला नेता, ठूला पत्रपत्रिका र प्रभावशाली व्यक्तिलाई पैसा खुवाउँदैछ भन्ने चर्चा पनि छ । नेपालमा जसरी काम भइरहछ, त्यसलाई हेर्दा यो हल्लालाई त्यसै अस्वीकार गर्न पनि मिल्दैन । हामी गरिब छौं, तर हाम्रा आलिसान बंगला छन्, कयौं तले भवन छन्, हामी मर्सिडिज र बीएमडब्लू चढ्छौं । बेलुका ठूला होटेलतिर जाने हो भने यो धन्दा कसरी अघि बढिरहेको छ भन्ने स्पष्ट देख्न सकिन्छ। सरकार स्वयं भ्रष्टाचारमा लिप्त भएको मुलुकमा भ्रष्टाचार निवारण सरकारबाट या उसले गठित आयोगबाट हुन्छ भन्नु कुकुरलाई मासु पैँचो दिनुजस्तै हुन्छ । त्यसैले जनस्तरबाट कुनै उपाय निकाल्न सक्यो भने हो । होइन भने भ्रष्टाचार निवारण अनुसन्धान आयोगले त ठूलालाई छुनै सक्तैन । ठूलालाई नछोई खाने माछा पत्ता लाग्दैन । बरु एउटा काम गर्न सकिन्छ चूडामणिलाई फकाएर उहाँबाट भ्रष्ट व्यक्तिका नाम पत्ता लाएर प्रकाशन गर्ने हो भने ठूला माछा अगाडि आउँछन् र तिनलाई उचित दण्ड दिन सक्ने कानुन पनि हुनुपर्छ, होइन भने भ्रष्टाचार नेपालमा घट्तैन, बढ्दै जान्छ यस प्रकारको राजनीतिक व्यवस्थामा ! किनभने राजनीतिक दललाई पार्टी सञ्चालनमा धेरै खर्च हुन्छ, त्यो कहाँबाट ल्याउने ? घूसबाटै हो आउने । नेपालमा राजनीतिक, ठेक्कापट्टामा र ठूला कामको टेन्डरमा कमिसनको रूपमा प्राप्त हुने पैसाले नै त चलेका छन् राजनीतिक दलहरू र ठूलाबडा भनाउँदा । यसको एक ज्वलन्त उदाहरण चूडामणि हुन् । उनीसित काम गर्नेहरूलाई नंग्याउन नसकी नेपालबाट भ्रष्टाचार उन्मूलन हुन्छ भनेर चिताउनु एउटा हास्यव्यंग्य कार्यक्रम हेरेजस्तै हो ।"
बनाऔं र मनाऔं मुस्कान,"भनिन्छ, 'शोकलाई मुस्कानले मिच्छ अनि मुस्कानले नै रिसलाई पनि जित्छ ।' मुस्कान भनेको जिन्दगीले जिन्दगीलाई गाँस्ने पुल हो । सबैभन्दा ज्यादै मीठो र आकर्षित मुस्कान भनेको एक बैंसालुले अर्को बैंसालुलाई छान्दा दिइने मुस्कान हो भनिन्छ । साहित्यले मुस्कानलाई 'ओछ्यान नलगाएको सुहाग' को रूपमा तुलना गर्छ भने लेखकलाई सिर्जनाको स्रोत पनि बन्दछ । मनोविज्ञानअनुसार वास्तविक हाँसो आन्तरिक अनुभूति हो र सुखमै मात्र आउँछ । वास्तविक हाँसोले आफू मात्र होइन, अरूलाई पनि आनन्द प्रदान गर्छ । २०२० सालतिर मविवि शाहद्वारा रचित 'सुन्दर मुहार तिम्रो चन्द्रमा सर्माउने, एकपटक देख्न पाए चाहिन्न अर्को केही' महाकवि देवकोटाद्वारा रचित शाकुन्तल महाकाव्यमा वर्णित सौन्दर्य, मुस्कान र आजभोलि प्रायः गीतमा नराखिनहुने शब्द बनेको हाँसो, मुस्कानले मानव जीवनमा रहेको यसको महत्व दर्शाउँछ । मुस्कान वास्तविक, शुद्ध, आनन्ददायी अनुभूति हो, तर हाँसो भने कसैलाई उपहास गर्ने खतरनाक प्रवृत्ति पनि हुन सक्छ । मुस्कानको महत्व मुस्कान र हाँसो सर्वमान्य भाषा हुन्, जुन सबै भाषीले, सबै उमेरका मान्छेले तथा केही जनावरले समेत बुझ्न सक्छन् । मानसिक तनाव, रिस, घमण्ड, भोक, पिर तथा चिन्ता कम गर्ने तथा नकार्न प्रयोग गरिने अचुक औजार मुस्कान वा हाँसो सामाजिक जीवन तथा स्वास्थ्यको लागि पनि अति उपयोगी मानिन्छ । मुस्काउँदा अनुहारका जम्मा १३ वटा मात्र मांसपेसी प्रयोग हुन्छन् भने मुख अँध्यारो पारी झोक्रिँदा ६४ वटा मांसपेसी उपयोग हुन्छन् । हाँस्दा भन्दा रिसाउँदा वा चिन्तित हुँदा ज्यादा जोड पर्दछ, धेरै मांसपेसी प्रयोग हुन्छन् धेरै ऊर्जा शक्ति खर्च हुन्छ र नकारात्मक प्रभावले धेरै हानिनोक्सानी पुर्याउँछ । तर मुस्कानले सफलता दिन्छ, साथी दिन्छ, सुख दिन्छ अनि मुस्कानै मुस्कान दिने भएकाले मुस्कान दान गर्नु उच्चतम र सर्वाेत्तम दान पनि हो । 'चिकित्सकको मुस्कानले बिरामीको आधा पीडा घटेर जान्छ भने शिक्षकको मुस्कानले विद्यार्थीको बुझाइ दोब्बर भएर जान्छ । आमाबाबुको मुस्कानले केटाकेटीमा प्रेमाभाव र सहजता विकास हुन्छ भने हाकिमको मुस्कानले कर्मचारीको कार्यशक्ति र मनोबल बढेर जान्छ । प्रेमीप्रेमिकाको मुस्कानले गल्ती, कमजोरी, इच्छा तथा जिद्दीलाई घोलिदिन्छ, पगाली दिन्छ र अगाध प्रेममा नाफा गाँसिदिन्छ । तसर्थ प्रेममा धेरै प्रेमी भन्ने गर्छन्, 'मलाई तिम्रो नाक, मुख, धनसम्पत्ति, योग्यता, सोर्सफोर्सभन्दा पनि अनन्तः मुस्कान भए पुग्छ ।' प्रेमिकाहरू भन्छन्, 'मलाई तिम्रो माया र सुरक्षाका साथसाथै मुस्कान चाहिन्छ' जसबाट मुस्कानको महत्व प्रस्टिन्छ । मुस्कान प्रेमको मुटु, जीवनको प्राण, स्वास्थ्यको बाटो तथा सुखको ढोकाको रूप हो, जसले नोक्सान होइन, फाइदैफाइदा दिन्छ । अपवादमा व्यक्तिको मृत्यु हुँदा हाँसिने हाँसो अस्वस्थताको द्योतक हो भने त्यसैगरी धनुष्टकारमा देखिने पीडादायी,जबर्जस्ती हाँसो हो । सुन्दर देखिन चाहनेले अनुहार राम्रो, अनुहार राम्रो पार्न चाहनेले दाँत, ओठ र त्यसबाट प्रस्फुटन हुने मुस्कान सुन्दर, मिठास भएको र आकर्षक बनाउनैपर्छ । हाँसो वा मुस्कानले विभिन्न किसिमका सकारात्मक प्रभाव पार्छ । तनाव घटाउने, रक्तचाप घटाउने सकारात्मक सोचाइ, आत्मरक्षा, मस्तिष्कको कार्यशक्तिमा सुधार, प्रतिरोधात्मक क्षमता बढाउने, हृदय बचावट गर्ने, मुटुमा सुप्रभाव पार्ने, आराम तथा शान्त महसुस हुने, आफूलाई राम्रो, सफल तथा सहयोगी महसुस हुने र व्यक्तिगत एवं सामाजिक सम्बन्ध तथा भावनामा सकारात्मक प्रभाव पार्छ । तसर्थ मुस्कानबाट जीवनभर सफलता, खुसी र धेरै फाइदा पाउन सकिन्छ निः शुल्क । स्वर्ण मुस्कानबाट हीरक मुस्कान कानमा झुम्का, टप लगाउने पुरानो चलन विकसित हुँदै नाइटो छेडेर झुम्का झुन्ड्याउने, आँखी भौंमा टप लगाउने, जिब्रोमा गहना लगाउने फेसन व्यापक भइरहेको वर्तमान फेसन विधामा दाँतमा हिरा जड्ने फेसनले नेपालमा स्थान पाएको छ । अर्थात् दाँतमा हिरा जडान गर्नुहोस् र विशिष्ट प्रकारको मुस्कान छोड्नुहोस् ।कुनैबेला हुने खानेहरू दाँतलाई सुनले मोर्थे । समाजमा विशिष्ट व्यक्तिको रूपमा आफ्नो पहिचान गराउँथे । उनीहरूको स्वर्ण मुस्कान हेर्न धेरै मानिस लालायित पनि हुन्थे । यसो गर्दा आफूलाई आवश्यक परेका बेला सुन बेच्न पनि पाइने र नबेचुन्जेल दाँतको शृंगार पनि हुने गर्दथ्यो र हुन्थ्यो । तर अन्य फेसनको परिवर्तन जस्तै स्वर्ण मुस्कानको फेसनमा पनि परिवर्तन आएको छ । त्यसको साटो भित्रिएको छ, हिरक मुस्कान । अहिले विश्वभरि झन्डै ५० लाख मानिसले दाँतमा हिरा जडेका छन् । यो फेसन युरोपबाट सुरु भई युरोपेली मुलुक हुँदै जापान, सिंगापुर, भारत हुँदै नेपाल प्रवेश गरेको हो । कुनै घाउ वा पीडाबिना सजिलै अहिलेको लेटेस्ट फेसन दाँतमा हिरा जडान गर्न सकिन्छ । हीरा भनिए पनि वास्तविक हीरा नभई हिराको स्टोन प्रयोग गर्ने गरिन्छ र यो झर्दै नझर्ने वा झरेर निल्दा मानिस मर्ने पनि हुँदैन । युरोप र अमेरिकामा प्रचलनमा आएको हिरक मुस्कान दक्षिण एसियाली मुलुकमा पनि भित्रिएको हो । कम मूल्यमा पाइने यस्तो हिरक मुस्कान विशेषगरी टिन एजर युवतीबीच लोकप्रिय छ । हिरक मुस्कानको लागि तपाईंले खास त्यस्तो केही मेहनत पनि गर्नुपर्दैन । सीधै आफ्नो औंठी, टप वा फूलीमा लगाउने चम्किलो हिरा वा क्रिस्टलको टुक्रा किन्नुहोस् र दन्त विशेषज्ञकहाँ जानुहोस् । दन्त विशेषज्ञ विशेषगरी सौन्दर्यविशेषज्ञ दन्त चिकित्सकले सुहाउँदो रूपमा त्यसलाई तपाईंको दाँतमा फिट गरिदिन्छन् । तब हिरक मस्कान छोड्दै मुस्कान दान गर्नुहोस् । सुन्दर देखिन चाहनेले अनुहार राम्रो, अनुहार राम्रो पार्न चाहनेले दाँत, ओठ र त्यसबाट प्रस्फुटन हुने मुस्कान सुन्दर, मिठास भएको र आकर्षक बनाउनैपर्छ । थरीथरीका सौन्दर्यवद्र्धक शृंगार सामग्री प्रयोग गरेर र शृंगारसँग सम्बन्धित उपचार गराएर मात्रै पुग्दैन, दाँत, ओठ र तहबाट निस्कने मुस्कानको वैज्ञानिक अध्ययन र तदनुसार स्वास्थ्योपचार हुनैपर्छ । अन्त्यमा, स्वस्थ मुस्कानले अन्यलाई मात्र नभई आफू, आफ्नो स्वास्थ्य, जीवन, पेसा, सामाजिक सम्बन्ध र भविष्यलाई पनि सफलीभूत गर्ने भएकाले मुस्कान दान गर्न हामी कोही पनि पछि पर्नु हुँदैन ।"
"इजरायल, भारत र पाकिस्तान त्रिकोण","भारत र इजरायलबीच छोइछिटोको सम्बन्ध रहेको बेलामा नेपालका विश्वेश्वरप्रसाद कोइराला सरकारले इजरायलसँग दौत्य सम्बन्ध राख्यो र प्रधानमन्त्री कोइराला इजरायलको भ्रमणमा पनि गए । भारतले दौत्य सम्बन्ध नराखेको मुलुकसँग दौत्य सम्बन्ध राख्नु, नेपालमा इजरायलको दूतावास खोल्न स्वीकृति दिनु र उक्त मुलुकको भ्रमणसमेत गर्नु नेपालको स्वतन्त्रतालाई अन्तर्राष्ट्रिय समुदायसमक्ष प्रस्तुत गर्ने उनको उच्चतम राजनीतिक इच्छाशक्ति, कूटनीतिक साहस र दूरदर्शिताको परिचायक थियो । नेपालले भन्दा ३२ वर्षपछि भारतले इजरायलसँग दौत्य सम्बन्ध राख्यो । नेपालका प्रधानमन्त्रीले इजरायलको भ्रमण गरेको ५७ वर्षपछि भारतीय प्रधानमन्त्री नरेन्द्र मोदी यही जुलाई ४ मा इजरायल भ्रमणमा गए ।जुलाई ५ मा इजरायलका राष्ट्रपति रिउभेन रिभिलिनसँग भेटघाटको क्रममा मोदीले 'इन्डिया विथ इजरायल र इन्डिया फर इजरायल' भनेर एउटै वाक्यमा दुई मुलुकबीचको सम्बन्धको स्तर र महत्व प्रस्ट पारे । भारत र पाकिस्तानबीचको सम्बन्धको वर्तमानस्तरमा मोदीको भ्रमणको अन्त्यमा जारी गरिएको संयुक्त विज्ञप्ति र सो अवधिमा भएका सम्झौताहरूले भारत र पाकिस्तान सम्बन्धलाई समेत गम्भीर रणनीतिक अर्थ र महत्व बोकाएको छ । इजरायल, भारत र पाकिस्तानको त्रिपक्षीय सम्बन्धको चरित्र बुझ्न देहायको ऐतिहासिक सन्दर्भले सहयोग पुर्याउँछ । ७ जुन १९८१ मा १४ वटा एफ १५ र एफ १६ लडाकु विमानहरूले जोर्डन, साउदी अरब र इराकको एक हजार किलोमिटरको हवाई क्षेत्र पार गर्दै इराकको राजधानी बगदादको दक्षिणमा निर्माणाधीन ओसिरक आणविक केन्द्र ध्वस्त पारे । सबै विमान सुरक्षित फर्किए । इजरायलका प्रधानमन्त्री मेनाखेम बेगिन र विदेशमन्त्री जनरल मोसे दयानको प्रत्यक्ष निर्देशन र निगरानीमा इजरायली हवाई सेनाले गरेको यो आक्रमण विश्व इतिहासको सबैभन्दा खतरनाक र साहसी आक्रमण मानिन्छ । त्यसपछि २० डिसेम्बर १९८२ मा मिल्टन बेन्जामिन र विलियम क्लेबोर्नद्वारा लिखित एउटा समाचार वासिंटन पोस्ट्मा प्रकाशित भयो । जसअनुसार अमेरिकी सुरक्षा एजेन्सीहरूलाई प्राप्त गुप्त जानकारीअनुसार भारतीय सेनाले प्रधानमन्त्री इन्दिरा गान्धीलाई १९८२ को सुरुमा नै इजरायलले इराकको आणविक केन्द्रमाथि जस्तै आक्रमण गर्ने प्रस्ताव राखेको थियो । हालै सीआईएले सार्वजनिक गरेका नौ लाख ३० हजार पुराना गोप्य कागजातमध्ये भारत र पाकिस्तानसम्बन्धी केही महत्वपूर्ण दस्ताबेज पनि छन् । इकोनोमिक टाइम्समा गएको जनवरी २५ मा प्रकाशित एक आलेखअनुसार इजरायलको इराकी आणविक केन्द्रमाथिको आक्रमणबाट उत्साहित भएर भारतीय प्रधानमन्त्री इन्दिरा गान्धीले इजरायलको सहयोगमा पाकिस्तानको काहुटा आणविक केन्द्रमाथि त्यस्तै आक्रमणको तयारी गर्न आदेश दिएकी थिइन् । इकोनोमिक टाइम्सअनुसार इराकमाथिको उक्त इजरायली आक्रमणपछि अमेरिकी राष्ट्रपति रोनाल्ड रेगनले पाकिस्तानको लागि अमेरिकी राजदूतमार्फत पाकिस्तानी राष्ट्रपति जनरल जिया उल हकलाई पत्र पठाएका थिए । पत्रमा रेगनले पाकिस्तानको काहुटा आणविक केन्द्रमाथि सम्भावित भारतीय आक्रमणबारे सावधान रहन चेताएका थिए । भारतको त्यस्तो आक्रमणको तयारीबारे सोभियत संघ पनि जानकार थियो । सीआईएद्वारा सार्वजनिक गरिएका कागजातअनुसार भारत र इजरायलबीच त्यस्तो आक्रमणबारे सहकार्य भएको थियो । इजरायलले गुजरातको जामनगर हवाई सैन्य अड्डाबाट राडारमा नदेखिने उचाइमा उडान भरेर काहुटामाथि आक्रमण गर्ने र अर्को नजिकको हवाई अड्डाबाट इन्धन भर्ने प्रस्ताव गरेको थियो । मार्च १९८४ मा इन्दिरा गान्धीले पनि त्यस्तो आक्रमणको लागि मन्जुरी दिएकी थिइन् ।तर अमेरिकी राष्ट्रपति रेगनले भारतको त्यस्तो आक्रमणविरुद्ध कडा कदम चाल्ने चेतावनी दिएपछि श्रीमती गान्धी हच्किएकी थिइन् । त्यसैबखत भियनाको एउटा अन्तर्राष्ट्रिय बैठकमा पाकिस्तानका आणविक ऊर्जा आयोगका प्रमुख मुनिर अहमद खाँले भारतीय आणविक ऊर्जा आयोगका प्रमुख राजा रमन्नालाई भारतले काहुटामाथि आक्रमण गराएमा आफूहरूले मुम्बईस्थित ट्राम्बे आणविक केन्द्रलाई ध्वस्त बनाइदिने चेतावनी दिएका थिए। इजरायलसँगको भारतको रणनीतिक निकटताप्रति इजरायलीहरूको विश्वास आर्जनकै उद्देश्यले भारतले सम्झौता गरेको बुझ्न सकिन्छ । इराकको ओसरिक आणविक केन्द्रमाथिको इजरायली सफलताको एउटा कारण त्यसको अनपेक्षितता र आकस्मिकता थियो । तर भारतको सहमति र सहयोगमा इजरायलले गर्ने त्यस्तो आक्रमणमा आकस्मिकताको लाभ प्राप्त नहुने र परिणाम भयंकर हुने सम्भावना देखेपछि भारतले त्यस्तो आक्रमणको योजनालाई परित्याग गरेको थियो । इकोनोमिक्स टाइम्समा माथिको विवरण प्रकाशित हुनुभन्दा आठ वर्षअघि सन् २००७ मा नै बेलायतबाट प्रकाशित एड्रियन लेभी र क्याथरिन स्कटक्लार्कद्वारा लिखित 'डिसेप्सनपाकिस्तान, दी युनाइटेड स्टेट्स एन्ड दी ग्लोबल न्युक्लियर वेपन्ज कन्स्पिरेसी' नामक गहन अनुसन्धानमा आधारित पुस्तकमा त्यस्तो सम्भावित इजरायल र भारतीय आक्रमणको बारेमा उल्लेख गरिएको थियो । सो पुस्तकअनुसार इन्दिरा गान्धीले सन् १९८१ मा नै त्यस्तो आक्रमणको अनुमति दिएकी थिइन् र त्यस्तो आक्रमणको अभ्यास पनि गरिएको थियो । आक्रमणबारे छलफल गर्न फेब्रुवरी १९८३ मा भारतीय सैनिक अधिकारीहरू इजरायलको गोप्य भ्रमणमा गएका पनि थिए । 'इजरायलमा ट्रम्पको ओछ्यानमा सुत्दैछन् मोदी' माथिको उक्ति जुलाई ६ मा इजरायलबाट प्रकाशित हुने जेरुसेलम पोस्टको समाचारको शीर्षक हो । पूर्व अमेरिकी राष्ट्रपति बाराक ओबामा आफ्नो पहिलो कार्यकालमा इजरायल भ्रमणमा गएनन् । बरू उनी पहिलो ६ महिनाको अवधिभित्रै इजिप्टको भ्रमणमा गएका थिए र त्यहाँ ४ जुन २००९ मा कायरो विश्वविद्यालयमा उनले गरेको भाषणले मुस्लिम जगत्लाई त सन्तुष्ट बनायो । तर इजरायलबारे उनले त्यहाँ व्यक्त गरेको धारणाले इजरायल र संसारभरका यहुदी समुदायलाई असन्तुष्ट बनाएको थियो । पछि पनि उनी अमेरिकाका साविकका राष्ट्रपतिहरूको तुलनामा निरन्तर इजरायलको आलोचक नै रहे । डोनाल्ड ट्रम्प भने आफ्नो कार्यकालको पहिलो ६ महिनाभित्रै इजरायल भ्रमणमा गए र सम्बन्धलाई पुरानै अवस्थामा फर्काएका थिए । जेरुसलम पोस्टका अनुसार ट्रम्पको भ्रमणको लागि किङ डेभिड होटेलको लबीलाई जीवाणुरहित बनाइएको थियो, तर कुनै रेड कार्पेट ओछ्याएको थिएन । तर मोदीको लागि भने सोही होटेलले रेड कार्पेटसहितको भव्य स्वागतको तयारी गरेको थियो । मोदी बस्ने होटेलको अध्यक्ष तथा इजरायलमा मुख्यालय रहेको विश्वविख्यात विद्युतीय प्रतिरक्षा सामग्री उत्पादक बहुराष्ट्रिय कम्पनी 'एल्बिट सिस्टम्स' को अध्यक्ष माइकेल फेडरम्यानसमेत हवाई अड्डामा मोदीको स्वागतमा जानेबारे पोस्टले उल्लेख गरेको थियो । दुर्लभै कसैको स्वागतको लागि समय निकाल्ने वार्षिक तीन अर्ब डलरभन्दा बढी आय गर्ने एल्बिट कम्पनीको अध्यक्ष मोदीको स्वागतको लागि जानु मोदीलाई इजरायलले दिएको थप महत्वको दृष्टान्त मानिन्छ । त्यसका अतिरिक्त नेतान्याहु आफ्ना मन्त्रिपरिषद्का सम्पूर्ण सदस्यहरूसहित विमानस्थलमा मोदीको स्वागतको लागि पुगेका थिए । अमेरिकी राष्ट्रपतिबाहेक अरू कुनै राष्ट्र वा सरकार प्रमुखलाई स्वागत गर्न इजरायलको सिंगो मन्त्रिपरिषद् विमानस्थल जाने गरेको परम्परा नभएको जानकारहरूले लेखेका छन् । न्युयोर्क टाइम्सले जुलाई ४ मा उल्लेख गरेअनुसार इजरायलले आफ्नो स्थापना भएदेखि नै अर्थात् झन्डै ७० वर्षदेखि भारतीय प्रधानमन्त्रीको स्वागतको प्रतीक्षा गरिरहेको नेतान्याहुले एयरपोर्टमा बताएका थिए ।अमेरिकी राष्ट्रपति डोनाल्ड ट्रम्प वैचारिक रूपमा अस्थिर भएको अनुभव भइरहँदा इजरायलले भारतसँगको रक्षा सम्बन्धलाई बढी महत्व दिन आवश्यक देखेकाले मोदीको त्यस प्रकारको भव्य स्वागत गरिएको हो भन्ने इजरायलको सबैभन्दा पुरानो दैनिक अखबार हअरेजले उल्लेख गरेको छ । भोलिका दिनमा अर्का ओबामा अमेरिकामा आउँदा इजरायलको विपक्षमा ठूलो रणनीतिक शून्यता निर्माण नहोस् भन्ने उद्देश्यले पनि इजरायलले भारतसँगको सम्बन्धलाई उच्चतम प्राथमिकता दिएको बुझ्न सकिन्छ । डोनाल्ड ट्रम्प सुतेकै ओछ्यानमा मोदीको सुत्ने व्यवस्थाले यसरी सांकेतिक महत्व पाएको देखिन्छ । एउटा इजरायली अखबारलाई दिएको अन्तर्वार्तामा भारत र इजरायल आतंकवादबाट समानरूपमा पीडित भएको र त्यसलाई सामना गर्न दुवै मुलुकले सहकार्य गर्न सक्नेबारे मोदीले बताएको न्युजविकले लेखेको छ । टाइम्स अफ इन्डियामा मोदी र नेतान्याहुद्वारा लिखित एउटा संयुक्त लेखमा दुवै मुलुकले सामना गरिरहेका आतंकवादले विश्वको शान्ति र स्थिरतामाथि ठूलो चुनौती पुर्याइरहेको र दुवै मुलुक संयुक्त रूपमा सो अभिशापविरुद्ध सहकार्य गर्न प्रतिबद्ध रहेको बताएका छन् । न्युजविकअनुसार भारतले इजरायलबाट खरिद गरेको सुरक्षा प्रणालीमा आतंकवादविरोधी प्रविधिहरू पनि समावेश छन् । भारत र इजरायलबीच ठूलो भौगोलिक दूरी भए पनि दुवै मुलुकले मुस्लिम आतंकवादलाई बाँकी विश्वले भन्दा धेरै अघिदेखि बेहोर्दै आएकाले दुवै मुलुकले एकअर्काको पीडा बुझेको विज्ञहरू बताउँछन् । किङ्स् कलेज लन्डनका समिर पुरीलाई उद्धृत गर्दै न्युजविकले लेखेअनुसार भारतलाई छिमेकी पाकिस्तानी भूमिमा आ िश्रत र कास्मिरको स्वतन्त्रताको नाउँमा लडिरहेका मुस्लिम आतंकवादबाट खतरा छ भने इजरायललाई मूलतः गाजा क्षेत्र र प्यालेस्टिनी भूभागमा मुख्यालय बनाएर बसेका हमास र लेबनानमा मुख्यालय बनेर बसेको हेजबुल्लाहबाट खतरा छ । दुवै मुलुकले भोगेका समान चरित्रका खतराविरुद्धको सहकार्यको सम्भावनाले पनि दुवै मुलुकलाई निकट बनाएको देखिन्छ । कूटनीतिक संकोचदेखि रणनीतिक घनिष्टतासम्म अमेरिकी पत्रिका नेसनल इन्ट्रेस्टमा जातीय सरकारले उल्लेख गरेअनुसार सन् १९५५ मा सम्पन्न एसियाली राष्ट्रहरूको वाङडुङ सम्मेलनमा भारतीय प्रधानमन्त्री जवाहरलाल नेहरूले इजरायललाई पनि आमन्त्रण गर्ने निर्णय गरेका थिए । तर लगत्तै अरब र मध्यपूर्वी राष्ट्रहरू रिसाउने डरले उनले सो निर्णय बदर गरेका थिए । ब्रिटिस दैनिक फिनान्सियल टाइम्सका अनुसार १९६२ को चीनभारत युद्धमा पनि इजरायलले भारतलाई हतियार उपलब्ध गराएको थियो । तर अरब मुलुकहरूसँगको सम्बन्धमा पर्ने सम्भावित असरलाई दृष्टिगत गरी त्यस्ता गतिविधि अत्यन्त गोप्य ढंगले सञ्चालन गरिएको थियो । त्यसैगरी, सन् १९६५ को भारतपाकिस्तान युद्धमा पनि इजरायलले भारतलाई सैनिक सहायता उपलब्ध गराएको थियो । सन् १९६८ मा रअको स्थापना हुनेबित्तिकै त्यसका प्रमुख रामेश्वरनाथ काओलाई विश्वको सबैभन्दा सक्षम जासुसी संगठनको परिचय बनाएको इजरायलको मोसादसँग सहकार्य गर्न इन्दिरा गान्धीले आदेश दिएअनुसार काओले त्यसलाई अघि बढाएका थिए । इन्डिया टुडेका कार्यकारी सम्पादक सन्दिप उन्निथनले हालै जेरुसलम पोस्ट्मा लेखेअनुसार रअलाई प्रशिक्षण दिने र १९७१ मा पाकिस्तानविरुद्ध लडिरहेको बंगलादेशी मुक्तिवाहिनीलाई मोसादले पनि हतियार उपलब्ध गराएको थियो । कारगिल युद्धमा पनि इजरायलले भारतलाई त्यस्तो सहयोग प्रदान गरेको थियो । अप्रिल १९७९ मा इजरायलका अत्यन्त सम्मानित सैन्य नायक तथा विदेशमन्त्री जनरल मोसे दायान नेपाल भ्रमणमा आएका थिए । त्यतिखेर उनले गोप्यरूपमा भारतको समेत भ्रमण गरेको र नेपालमा भारतीय अधिकारीहरूलाई भेटेको बताइन्छ । त्यसभन्दा अघि ९१७७ मा पनि जनरल मोसे दायान भारतको गोप्य भ्रमणमा गएका थिए भनेर अमेरिकी पत्रिका नेसनल इन्ट्रेस्टले १० डिसेम्बर २०१४ मा लेखेको छ । मोदीले सुरुदेखि नै इजरायलप्रति विशेष सद्भाव प्रदर्शन गर्न थालेका थिए । सेप्टेम्बर २०१४ मा राष्ट्रसंघको साधारणसभामा इजरायलका प्रधानमन्त्री बेन्जामिन नेतान्याहुसँगको पहिलो भेटमा उनले भारतइजरायल सम्बन्धको सीमा आकाश मात्रै हो भनेर बताएका थिए । गएको अप्रिलमा मात्रै भारतले इजरायल एरोस्पेस इन्डस्ट्रिज र इजरायल सरकारको स्वामित्वको राफेल कम्पनीसँग दुई अर्ब डलरबराबरका जमिनबाट आकाशमा ७० किलोमिटर माथिसम्म प्रहार गर्ने मध्यम दूरीका अत्याधुनिक क्षेप्यास्त्र प्रणाली खरिद गर्ने सम्झौता गरेको छ । यसका अतिरिक्त भारतले इजरायलसँग नै एक अर्ब डलर मूल्यको अत्याधुनिक ड्रोन विमान खरिदबारे मोदीको भ्रमणको अवसरमा कुरा अघि बढाइएको अनुमान गरिएको छ । समन्थ सुब्रमनियनले युनाइटेड अरब इमिरेट्सबाट प्रकाशित हुने दी नेसनल पत्रिकाको अन्तर्राष्ट्रिय संस्करणमा उल्लेख गरेअनुसार इजरायल भारतको तेस्रो ठूलो हतियार आपूर्तिकर्ता राष्ट्र हो । नरेन्द्र मोदी नेतृत्वमा आएपछि सेनाको आधुनिकीकरण र क्षमता अभिवृद्धिको लागि दुई सय ५० डलरसम्म खर्च गर्ने योजना रहेकोमा यो वर्ष मात्रै भारतले तीन अर्ब डलर मूल्यका ट्यांक विध्वंसक क्षेप्यास्त्र, हवाई सुरक्षा प्रणाली र लामो र मध्यम दूरीका जमिनबाट र जलपोतबाट आकाशमा प्रहार गर्ने क्षेप्यास्त्रहरू खरिद गर्ने सम्झौता इजरायलसँग गरेको पनि नेसनलले बताएको छ । यसैबीच इजरायलबाटै भारतीय हवाई सेनाले एक अर्ब डलरभन्दा बढी मूल्यका हवाई अनुगमन तथा राडार प्रणाली खरिद गर्न रुचि देखाएको छ ।अमेरिकासँग हातहतियार तथा सुरक्षा प्रणालीका खरिद प्रक्रिया जटिल भएका र अत्याधुनिक अमेरिकी हतियार तथा हतियार प्रणालीलाई इजरायलको विश्वमै श्रेष्ठतम् मानिने वैज्ञानिक र प्राविधिक जनशक्तिले मुलुकको आवश्यकताअनुसार इजरायलले थप परिमार्जन र परिस्कार गरी विकास गरिएकाले इजरायली हातहतिहयार युद्ध मैदानमा अचूक मानिन्छन् । ती हतियार भारतको सैन्य आवश्यकताअनुरूप भएको निष्कर्ष पनि भारतीय रक्षा विज्ञहरूको रहेकाले गएका वर्षहरूमा भारतीय सुरक्षा अधिकारीहरूको ध्यान इजरायलतर्फ केन्द्रित हुन पुगेको छ । विभिन्न विज्ञका अनुसार मुस्लिम आतंकवादलाई हेर्ने दृष्टिमा रहेको समानताले भारत र इजरायललाई रणनीतिक निकटताको स्थितिमा पुर्याएको छ । भ्रमणको अवधिमा जोर्डन नदीको पश्चिम किनारामा अवस्थित स्वायत्त प्यालेस्टिनी राज्यको रमल्लाहस्थित मुख्यालयको भ्रमण गर्न मोदी गएनन् । यसलाई प्यालेस्टाइनको सवालमा भारतको विदेश नीतिको नयाँ प्रस्थान बिन्दुको रूपमा लिन थालिएको छ । कारण जे बताइए पनि इजरायलसँगको भारतको रणनीतिक निकटताप्रति इजरायलीहरूको विश्वास आर्जनकै उद्देश्यले भारतले त्यसो गरेको बुझ्न सकिन्छ । यसलाई लिएर प्यालेस्टाइन र पाकिस्तानमा र स्वयं भारतको राजनीतिक विपक्ष र खास गरेर वामपन्थी दलहरूले मोदीको कडा आलोचना गरेका छन् ।भनिरहनुपरेन, पाकिस्तान मोदीको भ्रमणबाट सन्तुष्ट छैन । पाकिस्तानी समाचारपत्रहरू यसबारे निकै आलोचक रहे । पाकिस्तानी दैनिक एक्सप्रेस ट्रिब्युनले जुलाई ५ मा उल्लेख गरेअनुसार कुनै दुई मुलुकबीचका सर्वोच्च तहमा हुने भ्रमणबारे इस्लामावादले औपचारिक टिप्पणी गर्ने कुनै परम्परा छैन । तर पूर्व पाकिस्तानी कूटनीतिज्ञहरू, सुरक्षा विश्लेषक र पूर्वसैनिक अधिकारीहरू यो भ्रमणबारे कटु आलोचक रहेका छन् । हिन्दुस्तान टाइम्समा पाकिस्तानका सुरक्षा विश्लेषक ब्रिगेडियर गजनफर अलीले भारत र इजरायलबीचको रक्षा सहयोगबाट पाकिस्तानको सुरक्षामाथि पर्ने असरबारे इस्लामावादले गम्भीर ध्यान दिनुपर्ने बताएका छन् । भारतको इजरायलसँगको घनिष्ट रणनीतिक सम्बन्ध तथा अत्याधुनिक र अचुक इजरायली हतियारको भारतमा भएको आपूर्तिले दक्षिण एसियामा विद्यमान रणनीतिक सन्तुलन बिथोलिने र क्षेत्रमा युद्ध र तनावको नयाँ चक्र निर्माण हुनेसमेत उनीहरूको मत छ । क्षेत्रमा निर्माण हुने त्यस्तो रणनीतिक असन्तुलनको स्थितिले चीनलाई पुर्याउने असरबारे चीनले गृहकार्य नगरिरहेको हुन सक्दैन । यो सबैको परिणाम दक्षिण एसिया र वरिपरि कसरी अभिव्यक्त होला भन्नेबारे गम्भीर अध्ययन गर्न ढिलाइ भइसकेको छ । भट्टराई नेपाल इन्स्टिच्युट फर स्ट्राटेजिक स्टडिज (निस) सँग सम्बद्ध छन् ।"
ब्ल्याक बेल्ट ग्रेडिङ उत्तीर्ण ३१ कराते खेलाडी सम्मानित,"भक्तपुर : ब्ल्याक बेल्ट ग्रेडिङ उत्तीर्ण भक्तपुरका ३१ जना सितेरियो कराते खेलाडी सम्मानित भएका छन् । काठमाडौंको रगंशालामा गएको जेठ ३० देखि असार ३ गतेसम्म सञ्चालित ग्रेडिङमा उत्तीर्ण भई पहिलो, दोस्रो र तेस्रो डान हुन सफल सितेरियो कराते खेलाडीहरुलाई सम्मान गरिएको हो । ह्याङ्ला आदिवासी तामाङ समाज र आदिवासी युवा तथा खेलकुद समितिको तर्फबाट नेपाल कराते महासंघ तथा सितेरियो कराते संघका अध्यक्ष दावा गुरुङले उत्तीर्ण खेलाडीहरुलाई सम्मान गरेका हुन् । यसरी सम्मानित हुने कराते खेलाडीहरुमा ब्ल्याक बेल्ट ग्रेडिङमा तेस्रो डान उत्तीर्ण राजुसिं बजिको रहेका छन् । त्यस्तै दोस्रो डान उत्तीर्ण कृष्णराम जाकिबञ्जार, हरिकृष्ण प्रजापति, राजीव रञ्जित, सचिदानन्द बनेपाली, करुणा श्रेष्ठलगायत १६ जना छन् । पहिलो डान उत्तीर्ण हुने दीपेश राई, विशाल तामाङ, शान्ति तामाङ, पुजन लामा, प्रकाशबहादुर शाही, रोजिता रञ्जितसहित १४ जना खेलाडी पनि सम्मानित भएका थिए । उक्त अवसरमा अध्यक्ष गुरुङले ब्ल्याक बेल्ट ग्रेडिङमा डान लिएपछि खेलको विकास र विस्तारमा लाग्न सुझाव दिए । डान लिएको खेलाडीले नयाँ खेलाडी प्रशिक्षण दिने तथा राष्ट्रिय खेलमा संलग्न भएमात्रै यसको औचित्य पुष्टि हुन्छ, उनले भने । ह्याङ्ला आदिवासी तामाङ समाजका केन्द्रीय अध्यक्ष कर्मा लोप्साङ लामाले नेपाली खेलाडीलाई खेल खेल्नुभन्दा पनि खेलमा निरन्तरता दिने समस्या हुँदै आएको बताए । खेलाडीले निरन्तरता नपाउने कारणले नै खेलकुदको अपेक्षाकृत विकास र विस्तार नभएको उनको भनाइ थियो । उनले खेलाडीहरु पनि आफू निरन्तर खेल क्षेत्रमै होमिन्छु भन्ने भावना लिएर आउनुपर्ने बताए । कार्यक्रममा सिद्धि स्मृति प्रष्ठिानका संस्थापक अध्यक्ष श्यामसुन्दर धौभडेल, राष्ट्रिय खेलकुद परिषद्का सहायक प्रशिक्षक एवं वरिष्ठ कराते प्रशिक्षक राजेन्द्र कपाली, भक्तपुर जिल्ला सितेरियो कराते संघका वरिष्ठ प्रशिक्षकद्वय रोशन प्रजापति र मनोज हाडा, ह्याङ्ला आदिवासी खेलकुद समितिका अध्यक्ष सूर्यबहादुर लामा, राष्ट्रिय तथा अन्तर्राष्ट्रिय खेलाडी संघका सचिव एवं कराते प्रशिक्षक रामशरण त्वातीले खेलाडीको निरन्तरताको लागि प्रतियोगिताहरु पनि नियमित हुनुपर्ने धारणा राखे । नयाँ नयाँ खेलाडी उत्पादन भइरहे पनि खेलाडीको अनुपातमा प्रतियोगिता नहुँदा खेलकुदको विकास र विस्तारमा कठिनाइ भएको उनीहरुको भनाइ थियो । त्यस्तै नेपाल कराते महासंघ कार्यालय सचिव रजेन्द्र क्षेत्री, समाजसेवी रविन्स लामा, सितेरियो कराते संघका प्रवक्ता ईश्वर थापा, वरिष्ठ कराते प्रशिक्षक मधु लामा, नेपाल तामाङ घेदुङ संघ भक्तपुरका वीरबहादुर घिसिङलगायतले खेल विकास र विस्तारमा सबै एकजुट हुनुपर्ने धारणा राखे ।"
"नेपाल बंगलादेश मैत्रीपूर्ण खेल आज, गल्ती सुधार्ने अवसर","काठमाडौं : एएफसी यू२३ च्याम्यियनसिप छनोटको तयारीमा रहेको नेपाली युवा फुटबल टोलीले मंगलबार बंगलादेशसँग मैत्रीपूर्ण अभ्यास खेल खेल्दैछ । एन्फा कम्प्लेक्स सातदोबाटो मैदानमा हुने मैत्रीपूर्ण खेलमा नेपाली टोलीको लक्ष्य गल्ती सच्याएर उत्कृष्ट खेल खेल्ने रहेको टोलीका प्रशिक्षक राजुकाजी शाक्यले बताए । 'हाम्रो लागि बंगलादेशसँग खेल्न पाउनु खुसीको कुरा हो । दक्षिण एसियामा हामी दुवैको स्तर उस्तै छ । खेलाडीले घाइते नहुने हिसाबले खेल्नेछन् । छनोट खेल महत्वपूर्ण भएकोले मैत्री खेललाई त्यति ध्यान दिएका छैनौं । खेलाडीले छनोट च्याम्पियनसिपकै स्तरमा खेल पस्कनेमा म विश्वस्त छु । हाम्रो तयारी पनि राम्रो छ,' सोमबार आयोजित पत्रकार सम्मेलनमा शाक्यले भने । नेपाली टोलीमा अधिकांश खेलाडी अनुभवी रहेकोले मैत्री खेलमात्र नभएर नेपालले यू २३ च्याम्पियनसिपको छनोट खेलमा पनि उत्कृष्ट खेल खेल्ने शाक्यले बताए । नेपाली टोलीका कप्तान विमल घर्तीमगरले टोलीको युनिटी बलियो भएकाले बंगलादेशविरुद्ध आक्रामक खेल खेल्ने बताए । 'हामी प्रायः यू१९ देखि खेल्दै आएका धेरै खेलाडी छौं । यसले पनि हामीलाई फाइदा भएको छ । बंगलादेशसँगको खेल गल्ती सच्याउने राम्रो मौका हो । कप्तानको रूपमा यूएईमा गएर टोलीलाई छनोट गराउने लक्ष्य छ,' विमलले भने । यसैगरी बंगलादेशका अस्ट्रेलियाली प्रशिक्षक एन्ड्रयु अर्डले टोलीले दुई हप्तामात्र तयारी गरेर नेपाल आएको बताए । 'रमदानका कारण खेलाडीले तयारी राम्रो हुन सकेको छैन । 'छनोट अगाडि मैत्रीपूर्ण खेल खेल्न पाउनु दुवै टोलीका लागि खुसीको कुरा हो । हामीले घाँसेमैदानमा तयारी गरेकाले एस्ट्रो टर्फमा खेलाडी त्यति अभ्यस्त नहोलान् भन्ने डर छ । नेपाल अहिले धेरै राम्रो छ । मैले यसअघि नेपालले भारत र यमनसँग खेलेको मैत्रीपूर्ण खेल पनि हेरेको थिए । घरेलु मैदान नेपालका लागि अर्को बलियो पाटो हो । तर पनि हामी जित्ने हिसाबले खेल्ने छौं । एसियामा नेपाल र बंगलादेशको फुटबल स्तर उस्तै हो,' अर्डले भने ।बंगलादेशका कप्तान कप्तान सोहल रानाले दुवै टोलीको स्तर उस्तै भएकोले नतिजाबारे भन्न नसकिने बताए । 'हाम्रो टालीमा धेरै परिवर्तन भएको छ । युवा खेलाडीको बाहुल्य रहे पनि हामी राम्रो खेल्ने प्रयास गर्नेछौं । नेपाली टोलीमा नियमित खेलाडी धेरै छन् । हाम्रोमा तीनजना मात्र पुराना खेलाडी छन् । दुवै टोली उस्तै रहेकाले खेल प्रतिस्पर्धात्मक हुनेछ,' रानाले भने । नेपाल र बंगलादेशको यू२३ टोली पछिल्लो पटक भारतमा भएको १२औं दक्षिण एसियाली खेलकुद (साग) मा भिडेका थिए । समूह चरणको खेलमा नेपाल बंगलादेशसँग २१ गोलले पराजित भएको थियो । संयुक्त अरब इमिरेटेस (यूएई) मा असार ३१ देखि साउन ४ गतेसम्म सञ्चालन हुने एएफसी यू२३ च्याम्पियनसिप छनोट प्रतियोगितामा नेपाल समूह 'डी' मा रहेको छ । नेपालको समूहमा आयोजक यूएई, उज्बेकिस्तान र लेबनान रहेका छन् । समूहको पहिलो खेल नेपालले असार ३१ गते यूएईसँग खेल्नेछ । नेपालले दोस्रो खेल साउन २ गते उज्बेकिस्तान र अन्तिम खेल साउन ४ गते लेबनानसँग खेल्नेछ । यसैगरी बंगलादेश समूह 'ई' मा रहेको छ । बंगलादेशको समूहमा जोर्डन, ताजिकिस्तान र प्यालेस्टाइन रहेका छन् । नेपाल र बंगलादेशविच मंगलबार हुने खेलको एपिवाच एच डी च्यानलले प्रत्यक्ष प्रशारण गर्दै छ ।"
बंगलादेशविरुद्ध नेपाल यू२३ विजयी,"काठमाडौ : एसियाली फुटवल महासंघ (एएफसी) यू२३ च्याम्यियनसिप छनोटको तयारी स्वरुप खेलिएको अन्तर्राष्ट्रिय मैत्रीपुर्ण खेलमा नेपाल बिजयी भएको छ । नेपाली यू२३ टोलीले बंगलादेशको यू२३ टोलीलाई १० गोलले पराजित गरेको छ । सातदोबाटो स्थित अखिल नेपाल फुटवल संघ (एन्फा) को स्ट्रो टर्फमा खेलिएको खेलमा बिमल घर्ती मगरको एक मात्र निर्णायक गोलमा नेपाल बिजयी बनेको हो । बिमलले खेलको २० औं मिनेटमा अञ्जन बिष्टको पासमा उत्कृष्ट गोल गर्दै टोलीलाई १० ले अघि बढाएका थिए । त्यसपछिको समयमा दुबै टोलीबाट थप गोल हुन नसकेपछि बिमलको गोल नै नेपालको जितमा निर्णायक बनेको थियो । नेपालले मैत्रीपुर्ण खेल मै भएपनि यस अघि भारतमा भएको १२औं दक्षिण एसियाली खेलकुद (साग) मा बंगलादेशको यू२३ टोलीसँग बेहोरेको पराजयको बदला लिएको छ । १२ औं सागको समुह चरणमा भएको खेलमा नेपाल बंगलादेशसँगको यू२३ टोलीसँग २१ गोलले पराजित भएको थियो । नेपाल र बंगलादेश दुबै टोलीले संयुक्त अरब इमिरेट्स (यूएई) मा असार ३१ देखि साउन ४ गतेसम्म सञ्चालन हुने एएफसी यू२३ च्याम्पियनसिप छनोट प्रतियोगिताको तयारी स्वरुप यो मैत्रीपुर्ण खेल खेलेको हो । छनोट खेलमा नेपाल समूह डी मा रहेको छ । नेपालको समूहमा आयोजक यूएई, उज्बेकिस्तान र लेबनान रहेका छन् । समूहको पहिलो खेल नेपालले असार ३१ गते यूएईसँग खेल्नेछ । नेपालले दोस्रो खेल साउन २ गते उज्बेकिस्तान र अन्तिम खेल साउन ४ गते लेबनानसँग खेल्नेछ । यसैगरी बंगलादेश समूह ई मा रहेको छ । बंगलादेशको समूहमा जोर्डन, ताजिकिस्तान र प्यालेस्टाइन रहेका छन् ।"
ओलम्पिक प्रतियोगितामा नेपालसँग सहकार्य गर्ने जापानको चाहना,"काठमाडौ : जापानले आगामी सन २०२० मा हुने ओलम्पिक प्रतियोगितामा नेपालसँग सहकार्यको चाहना व्यक्त गरेको छ । जापानका संसदीय उपविदेशमन्त्री कियोशी ओडावाराले उपप्रधान तथा परराष्ट्रमन्त्री कृष्णबहादुर महरासँग मंगलबार सिंहदरवारमा भएको भेटमा त्यस्तो चाहना व्यक्त गर्नु भएको हो । मन्त्री ओडाराले सन् २०२० मा जापानमा हुने ओलम्पिक प्रतियोगितामा नेपाल र जापानका बीचमा सहकार्य गरेर अगाडि बढ्ने बताउनु भएको हो । ओलम्पिक प्रतियोगितालाई खेलकुदको कुम्भमेला मानिन्छ । सो प्रतियोगितामा दुई सय भन्दा बढी मुलुकका खेलाडी सहभागी हुनेछन् । मन्त्री ओडावाराले नेपालमा लगानी गर्न चाहने जापानीका लागि अन्तर्राष्ट्रियस्तरको लगानीको वातावरण सिर्जना गर्न आग्रह गर्नुभयो । मन्त्री ओडावराको यो पहिलो नेपाल भ्रमण हो । सो अवसरमा परराष्ट्रमन्त्री महराले भूकम्पपछिको पुनः निर्माण तथा जापानले सार्क विकास कोषमा सहयोग गरेको प्रति आभार व्यक्त गर्नुभयो । उहाँले भन्नुभयो,जापान हाम्रो असल, भरपर्दो र विश्वाशिलो मित्र राष्ट्र हो । नयाँ संविधानको कार्यान्वयनको सिलसिलामा स्थानीय तहको दोस्रो चरणको निर्वाचन शान्तिपूर्ण तवरले सम्पन्न भएको उल्लेख गर्दै उहाँले आगामी तेस्रो चरण स्थानीय तहको निर्वाचन तथा अन्य निर्वाचन पनि शान्तिपूर्ण तवरले सम्पन्न हुने बताउनुभयो । जापानले नेपालको आर्थिकसामाजिक क्षेत्रमा महत्वपूर्ण सहयोग गरेको उल्लेख गर्दै परराष्ट्रमन्त्री महराले नौविसेदेखि नाकढुङ्गासम्म जापानको सहयोगमा बन्न लागेको सुरुङमार्ग र पोखरामा खानेपानी परियोजनामा पुरयाएको सहयोगप्रति विशेष धन्यवाद व्यक्त गर्नुभयो ।"
वेस्ट इन्डिजसँग हार्यो भारत,जमैका : वेस्ट इन्डिजले आइतबार राति खेलिएको अन्तर्राष्ट्रिय टीट्वेन्टी क्रिकेटमा भारतलाई नौ विकेटले हराएको छ । जितसँगै घरेलु टोली वेस्ट इन्डिजले एकमात्र खेलको टीट्वेन्टी शृंखला पनि जितेको छ । यसअघि यी दुई राष्ट्रबीच खेलिएको पाँच खेलको एकदिवसीय शृंखला भने भारतले ३१ ले जितेको थियो । टीट्वेन्टी खेलमा वेस्ट इन्डिजका जितमा एभिन लेविस नायक बने । टस हारी पहिले ब्याटिङको निम्तो पाएको भारतले निर्धारित ओभरमा ६ विकेट गुमाएर एक सय ९० रन बनाएको थियो । जवाफी ब्याटिङमा ओर्लिएको क्यारेबियन टोलीले १८३ ओभरमै केवल एक विकेट गुमाएर एक सय ९४ रन बनाउँदै विजयलक्ष्य पार गर्यो । वेस्ट इन्डिजलाई विजयी बनाउन लेविसले अविजित एक सय २५ रनको योगदान गरे । प्रारम्भदेखि नै आक्रामक रूपमा प्रस्तुत भएका ओपनर ब्याट्सम्यान लेविसले केवल ६२ बलको सामना गरी १२ छक्का र ६ चौका प्रहार गरे । अनुभवी ओपनर क्रिस गेल भने २० बलमा एक छक्का र एक चौकाको मद्दतले १८ रन बनाउँदै पेभेलियन फर्किएका थिए । गेल आउट हुँदा वेस्ट इन्डिजको स्कोर ८२ रन थियो । त्यसपछि लेविस र मार्लोन सामुएल्सले वेस्ट इन्डिजलाई विजयलक्ष्य पार गराएका थिए । सामुएल्सले पनि अविजित ३६ रनको योगदान गरे । उनले २९ बलको सामना गरी एक छक्का र पाँच चौका प्रहार गरे । वेस्ट इन्डिजले अतिरिक्त रूपमा १५ रन पाएको थियो । वेस्ट इन्डिजको एकमात्र विकेट भारतीय बलर कुलदीप यादवले लिए । उनको यो पहिलो टीट्वेन्टी सहभागिता हो । त्यसअघि पहिले ब्याटिङ गरेको भारतका लागि दिनेश कार्तिकले ४८ र कप्तान विराट कोहलीले ३९ रन बनाएका थिए । ऋषव पन्तले पनि ३८ रन जोडे । ओपनर ब्याट्सम्यान शिखर धवनले २३ रन बटुले । भारतीय टोलीका अन्य ब्याट्सम्यानले भने उल्लेख्य उल्लेख्य संख्यामा रन बनाउन सकेनन् । वेस्ट इन्डिजका बलर जेरोम टेलर र केसरिक विलियम्सले दुईदुई तथा मार्लोन सामुएल्सले एक विकेट लिए । उक्त खेलमा वेस्ट इन्डिजका लेविस म्यान अफ दी म्याच घोषित भए ।
