शीर्षक,विवरण
भारतमा जीएसटी र नेपालमा त्यसको असर,"भारतले गत जुलाई १ (असार १७) देखि जम्मूकस्मिरबाहेक बाँकी सबै २८ राज्यमा एकैसाथ वस्तु तथा सेवा कर लागू गरेको छ । त्यसको केही दिनपछि जम्मूकस्मिरमा पनि यो कर लागू भएको छ । छोटकरीमा यो करलाई जीएसटी (गुड्स एन्ड सर्विसेज ट्याक्स) भनिन्छ । यो करले भारतको संघीय सरकारले लगाउँदै आएका पाँचवटा र राज्य सरकारहरूले लगाउँदै आएका छवटा गरी साविकका ११ वटा करलाई विस्थापन गरेको छ । यसको अर्थ अब भारतभर एउटा मात्र कर समानरूपमा लागू भएको छ । तर यसको अर्थ अब भारतमा योबाहेक अरू कुनै कर लाग्दैन भन्ने होइन । केन्द्र सरकारले लगाउने आयकर र भन्सार त यथावत लाग्दछन् । जीएसटीले विस्थापित गरेका करमा संघीय सरकारले लगाउँदै आएका १ केन्द्रीय अन्तःशुल्क, २ अतिरिक्त अन्तःशुल्क, ३ सेवा कर, ४ समीकारक महसुल र, ५ विशेष अतिरिक्त भन्सार महसुल छन् भने राज्य सरकारहरूले लगाउँदै आएका करहरूमा १ राज्य मूल्य अभिवृद्धि कर, २ मनोरन्जन कर, ३ प्रवेश शुल्क (अक्ट्रोई), ४ खरिद कर, ५ बिलासिता कर, र, ६ चिटठा, बाजी र जुवा कर छन् । जीएसटी अप्रत्यक्ष कर हो । यो कर मूल्य अभिवृद्धि कर (भीएटी) कै सिद्धान्तमा आधारित छ । यो कर लागू हुनुलाई भारत स्वतन्त्र भएपछिको सबैभन्दा ठूलो र महत्वपूर्ण कर प्रणाली सुधार कार्यक्रम मानिएको छ । यो हो पनि । यसअघिसम्म भारतको कर प्रणालीलाई अत्यन्त झन्झटिलो, कर संकलन लागत (कम्प्लायन्स कष्ट) बढी लाग्ने कर प्रणाली मानिन्थ्यो । करमाथि कर लाग्ने (क्यास्केडिङ) व्यवस्था थियो । राज्यपिच्छे भिन्दाभिन्दै कर लाग्ने भएकोले बढी ढुवानी लागत र समय लाग्ने थियो । यसले गर्दा भारतको आन्तरिक बजार बाहिरबाट हेर्दा ठूलो देखिने भए पनि करहरूकै कारणले खण्डित बजार थियो । यिनै कारणले धेरै अघिदेखि भारतमा यस्तो जटिल प्रणाली परिवर्तन गर्नुपर्ने आवाज उठ्दै आएको थियो । भारतले गरेको यो बृहत् कर प्रणाली परिवर्तनबाट नेपाली बजारलाई गम्भीर ढंगले प्रभावित गर्ने सम्भावना रहेकोले नेपालले त्यहाँको यस सम्बन्धी गतिविधिलाई निकटबाट निरन्तर अनुगमन गरिरहनु जरुरी छ । जीएसटीको प्रस्ताव सबैभन्दा पहिले सन् २००३ मा भारत सरकारले गठन गरेको अप्रत्यक्ष कर सुधारसम्बन्धी केल्कर कार्यदलले गरेको थियो । त्यो कार्यदलको सुझावको आधारमा भारतको आर्थिक वर्ष २००६०७ को बजेट वक्तव्यमा यो करको आवश्यकताको बारेमा उल्लेख गरिएको थियो । त्यसपछि यो करको प्रारुप (डिजाइन) तयार गर्न र कार्यान्वयनको मार्गचित्र तयार गर्न राज्य सरकारका अर्थमन्त्रीहरूको एउटा अधिकार सम्पन्न कमिटि बनाइयो । त्यो कमिटिले छलफलको लागि सन् २००९ मा पहिलो कार्यपत्र सार्वजनिक गर्यो। त्यो कर लगाउन संविधान नै संशोधन गर्नुपर्ने भएकोले भारतीय संविधानको ११५ औं संशोधन प्रस्ताव मार्च २०११ मा लोकसभामा दर्ता गरियो । त्यो प्रस्तावमाथि धेरै छलफल र केही परिमार्जनपछि सन् २०१५ मार्चमा लोकसभाले त्यो संशोधन पारित गरी भारत भरी जीएसटी लागू गर्न सकिने बाटो खोलिदियो । त्यसपछि २०१७ जुन ३० को राती १२ बजे राज्यसभा र लोकसभाको संयुक्त बैठक बसी राष्ट्रपति र प्रधानमन्त्रीले भोलिपल्ट (जुलाई १) देखि भारतभरी यो कर लागू भएको घोषणा गरियो । वार्षिक २० लाखभन्दा बढीको कारोबार हुनेहरूले यो कर प्रयोजनको लागि अनिवार्य रूपमा दर्ता गर्नुपर्ने व्यवस्था गरिएको छ, जुन यो करको थ्रेसोल्ड हो । सबै किसिमका पेट्रोलियम पदार्थलाई अहिले अस्थायी रूपमा यो करको परिधि बाहिर राखिएको छ । यो करका सामान्य दरहरू ५, १२, १८ र २८ प्रतिशत निर्धारण गरिएको छ । केही खास किसिमका वस्तुमा शून्य दर र ३ प्रतिशतको दर राखिएको छ । गहुँ, खुला चामल, पिठो, दही, लस्सी, बटर मिल्क, मह जस्ता वस्तुमा शून्य दर निर्धारण गरिएको छ । यी वस्तुमा यसअघि २५ देखि ६ प्रतिशतसम्म कर लाग्ने गरेको थियो । त्यसैगरी बहुमूल्य पत्थरहरूमा ३ प्रतिशतको दर कायम गरिएको छ। माथि उल्लेख गरिएका केन्द्र र राज्य सरकारहरूले लगाउँदै आएका दर्जन जति करका दर्जनौं दरलाई मुख्य चारवटा दरमा समायोजना गर्दा कतिपय वस्तुमा अहिले करभार घट्न गएको छ भने कतिपयमा बढ्न गएको छ । त्यसले ती वस्तुको बजार मूल्य रवा व्यापारीको नाफा घट्बढ् हुने भएको छ । गहुँ, खुला चामल, पिठो आदिमा करको दर अहिले शून्यमा झारिएकोले तिनको बजार मूल्य घट्ने सम्भावना छ र यदि बजार मूल्य घटेन भने व्यापारीको नाफा बढ्नेछ । त्यसैगरी चियापत्ति, पाउडर दूध, चिनी, खानेतेल, साबुन, जुत्ता चप्पल, सिमेन्ट आदि वस्तुमा करभार एक प्रतिशतदेखि ६ प्रतिशत बिन्दुसम्मले घटाइएकोले यी वस्तुको बजार मूल्य घट्नेछ रवा व्यापारीको नाफा बढ्नेछ । त्यसैगरी ब्रान्डेड र प्याक खाद्य वस्तु र बिलासिताका वस्तुमा करभार बढाइकोले त्यस्ता वस्तुको बजार मूल्य बढ्नेछ । यो त औद्योगिक वस्तुको खरिदबिक्रीमा लाग्ने करको दरको मात्र कुरा भयो । तर यस्ता वस्तुहरू आन्तरिक उत्पादनका पनि हुन्छन् र बाहिरबाट आयात गरिएका पनि हुन्छन् । त्यसैगरी यस्ता वस्तुको बिक्रीका पनि थोकदेखि खुद्रासम्मका विभिन्न चरण हुन्छन् । ती प्रत्येक चरणमा कर असुली हुन्छ । जीएसटी मूल्य अभिवृद्धि करकै प्रकृतिको कर भएकोले अघिल्लो चरणमा खरिद गर्दा तिरिएको कर रकम पछिल्लो चरणमा बिक्री गर्दा असूल गरिएको कर रकमबाट घटाई बाँकी रकम मात्र सरकारलाई बुझाउनुपर्छ । उत्पादन प्रक्रियामा पनि कच्चा पदार्थ र माध्यमिक उत्पादन खरिद गर्दा तिरिएको कर अन्तिम उत्पादन बिक्रीमा पठाउँदा असूल गरिएको कर रकमबाट घटाई उब्रेको रकममात्र सरकारलाई बुझाउनुपर्छ । कुरा यत्तिमा मात्र टुंगिदैन । मालवस्तु बिक्रीको लागि विभिन्न बजारमा ढुवानी र ओसारपसार पनि गर्नुपर्छ । ढुवानी सेवा व्यवसाय भएकोले त्यसमा हुने खर्च, जुन त्यस्ता व्यवसायीको आम्दानी हो मा पनि कर लाग्दछ । यसैले जीएसटीलाई अत्यधिक राजस्व उत्पादक कर भनिए पनि यसले यो कर तिर्नुपर्ने दायित्व भएका उत्पादक, आयातकर्ता, थोक र खुद्रा व्यापारी तथा व्यवसायीको लागत र समय बढाउनुका साथै झन्झट पनि बढाउँछ । हुन त भारतमा यो कर लागू गर्दा सूचना प्रविधिको सञ्जालको विकास र उपयोगलाई विशेष महत्व दिइएको भनिएको छ । तर पनि सबैथरिका करदाता यो प्रविधिमा अभ्यस्त हुन निकै समय लाग्नेछ । त्यति ठूलो बजारमा सुक्ष्म अनुगमन गर्न सरकारलाई पनि निकै चुनौतीपूर्ण हुनेछ । जे भए पनि निकै लामो समयको तयारी र पर्याप्त सोच विचार गरेर संविधान समेत संशोधन गरी यो कर लागू गरी सकिएकाले भारतसँग यो करको सफल कार्यान्वयनको विकल्प छैन । जीएसटीबाट नेपालमा पर्ने प्रभाव नेपालको बैदेशिक व्यापारको दुईतिहाइ अंश भारतसँग हुने, भारतसँग लामो खुला सिमाना भएको, ठूलो परिमाणमा अनौपचारिक व्यापार पनि हुने र नेपालको तेस्रो मुलुकसँग हुने व्यापारको अधिकांश हिस्सा भारतको भूमि भएर हुने हुनाले भारतले गरेको यो बृहत् कर प्रणाली परिवर्तनबाट नेपालको बजारमा ठूलै प्रभाव पर्ने अनुमान गर्नु स्वाभाविक हुन्छ । यसको पहिलो र तत्काल पर्ने असर यो करको कारणबाट जुनजुन मालवस्तुमा करभार घटेको छ ती वस्तु भारतमा केही सस्तो हुने हुनाले त्यस्ता वस्तु नेपाल आउँदा सस्तै भएर आउन सक्छन् । त्यसबाट नेपालमा मूल्यवृद्धि दर अहिलेकोभन्दा कम हुन जानुका साथै त्यस्ता वस्तुको उत्पादनमा प्रतिकूल असर पर्न सक्छ । र, भारतसँगको व्यापार घाटा अझ बढ्न सक्दछ । यस क्रममा नेपालका सिमेन्ट, जुत्ता चप्पल, साबुन, चिनी, चियापत्ति आदि उद्योगलाई मर्का पर्न जानेछ । त्यसैले नेपालका यस्ता उद्योगलाई बचाउन नेपालले यी वस्तुको आयातमा लाग्ने भन्सार तत्काल त्यहीअनुरूप बढाएर त्यस्तो प्रतिकूल प्रभावलाई न्युट्रलाइज गर्नुपर्छ । त्यसैगरी करका दर समायोजन गर्दा धेरैजसो वस्तुमा करको भार बढेको पनि छ । त्यस्ता वस्तुको बजार मूल्य बढ्नेछ र त्यस्ता वस्तु नेपाल प्रवेश गर्दा नेपालको मूल्यलाई पनि माथि लैजानेछ । त्यसलाई पनि आवश्यकता अनुसार न्युट्रलाइज गर्नुपर्छ । भारतले नेपालमा भारतीय मुद्रामा निर्यात गर्ने मालवस्तुलाई निर्यातको रूपमा लिएन भने त्यसले पनि नेपाललाई मर्का पार्नेछ । भारतले अमेरिकी डलरमा भुक्तानी लिई निर्यात गर्ने मालवस्तुलाई निर्यात नै मानिने भएकोले पहिले पनि त्यस्तो निर्यात सबै किसिमका करबाट मुक्त नै थिए । त्यही कारणले नेपालमा केही खास वस्तु डलरमा भुक्तानी गरी भारतबाट आयात गर्न सुरु गरिएको थियो । जहाँसम्म नेपालबाट भारततर्फ हुने निर्यातमा पर्न जाने असरको कुरा छ, त्यसलाई भारतले कुन रूपमा व्यवहार गर्छ त्यो हेर्नुपर्छ । किनभने व्यापार सम्झौता र त्यहाँको नियम कानुनमा गरिएको व्यवस्थाभन्दा बाहिर गएर पनि भारतले पटकपटक नेपालको निर्यातमा अवरोध खडा गर्ने गरेको छ । तर नेपालबाट भारततर्फ निर्यात हुने मालवस्तुले पहिले करलगायत अन्य कारणले जुन झमेला व्यहोर्नु परिरहेको थियो यो करले त्यसमा केही सरलता ल्याउने अनुमान गर्न सकिन्छ । तर यसको वास्तविक अवस्था नेपालको निर्यातलाई यो कर लागू भएको परिस्थितिमा भारतले अब कसरी व्यवहार गर्दछ भन्ने कुरा प्रष्ट भएपछि मात्र एकिन साथ भन्न सकिन्छ । नेपालको सन्दर्भमा स्थिति स्पष्ट हुनुपर्ने अरू पनि धेरै कुरा छन् । तेस्रो मुलुकबाट भारतको कलकत्ता, हल्दिया र भिशाखापत्नम बन्दरगाह हुँदै नेपालले आयात गर्ने मालवस्तुको सम्बन्धमा बन्दरगाहमा दिइने विभिन्न सेवामा लाग्ने शुल्क महसुल र नेपालको सिमानासम्म ढुवानी गर्दा लाग्ने विभिन्न शुल्क, महसुल, बीमा आदिमा यो कर अन्तर्गत कस्तो व्यवहार हुन्छ वा कसरी जीएसटी लगाइन्छ भन्ने कुरा स्पष्ट भइसकेको छैन । यो नेपालको लागि विशेष चासोको बिषय हो । तर यसको लागि केही समय प्रतीक्षा गर्नुपर्छ र नेपाललाई प्रतिकूल हुनेगरी व्यवहार हुन थालेमा त्यसको तत्काल प्रतिवाद गरिनुपर्छ ।"
छिमेकको द्वन्द्वमा नेपाल,"त्रिदेशीय सीमाक्षेत्र मानिएको डोकलम क्षेत्रको तनावले चीन र भारतलाई के युद्धकै स्थितिमा धकेल्ला ? भन्ने अड्कलबाजी चलिरहेको बेला एउटा फरक विश्लेषण र झिनो आशा पनि देखिन्छ, युद्ध हुँदैन भन्नेतर्फ । त्यो हो भारत र चीन दुवै अणु शक्ति हुन् र त्यस्ता शक्तिहरूबीच परम्परागत युद्ध (कनभेन्सनल वार) हुने सम्भावना कम हुने गर्छ । त्यसको अर्थ या अर्को मान्यता हो, यस्ता मुलुकहरूले जतिसुकै विषम परिस्थिति सामना गरे पनि अणु अस्त्र प्रयोग गर्दैनन्, किनकि उनीहरू विवेक र अणु शक्ति हुनुको दायित्वबाट निर्देशित हुने गर्छन् । विश्व जनमत युद्धको विपक्षमा छ । तर त्यो जनमतको प्रभाव नगण्य या असान्दर्भिक बन्न जान्छ, जब विविध राष्ट्रिय स्वार्थका नाममा राज्य सञ्चालकहरू छिमेक या टाढाका मुलुकमा द्वन्द्व सिर्जना गर्छन् र त्यसको समाधान युद्धद्वारा खोज्ने गर्छन् । डोकलम विवाद भुटान र चीनबीचको दुईपक्षीय विवाद हो, या भुटानको सुरक्षाको जिम्मा लिएको भारत त्यो विवादको जायज पक्ष हो, त्यो उनीहरूले तत्काल सम्बोधन गर्ने विषय हो । चीन डोकलममा भारतीय सेनाको उपस्थितिलाई आपत्तिजनक मान्छ र भारत चीनद्वारा त्यस क्षेत्रमा जारी निर्माणकार्यले भारतका उत्तरपूर्वी राज्य र बाँकी भारतीय क्षेत्रबीचको सुरक्षा एकरूपता (होमोजिनियटी) मा व्यवधान पुग्ने र त्यो अन्तरका कारण चीनको रणनीतिक हैसियत भारतीय क्षेत्रमा बढ्ने आशंकाबाट ग्रस्त छ । हरेक ठूला र शक्तिशाली मुलुकको हैसियत उसको प्रतिरक्षा, आर्थिक समृद्धि तथा वृद्धि, अन्तर्राष्ट्रिय क्षेत्रमा प्रभुत्व तथा देशभित्र तथा बाहिरका प्राकृतिक स्रोत तथा साधनमाथिको नियन्त्रणबाट परिभाषित हुने गर्छन् । त्यही हैसियत हासिल गर्न लोकप्रिय र बाहिर प्रिय हुने खालका राजनीतिक नारा र रणनीति निर्धारित गरिन्छन् । यदि भारत र चीनबीचको अहिलेको तनाव बढ्यो या त्यसले एउटा परम्परागत युद्धको आकार लियो भने दुई ढुंगाबीचको तरुल' नेपालका लागि त्यसले के अर्थ राख्ला ? चीनले बेइजिङस्थित विभिन्न कूटनीतिक नियोगहरू समक्ष र भारतमा त्यहाँका विदेश सचिवले संसदीय समितिसँगै प्रतिपक्षलाई पनि डोकलम' र त्यहाँ उत्पन्न तनावको विस्तारबारे सीमित जानकारी दिएका छन् । तर दुवै छिमेकीले उनीहरूबीच अवस्थित र भूरणनीतिकरूपमा महत्ववपूर्ण मुलुक नेपाललाई छुट्टै केही बताएका छैनन् । स्वभावतः तरुल' का रूपमा नेपाललाई चित्रित गर्दा वडामहाराज पृथ्वीनारायण शाहले चित्रित गर्दा उसको संवेदनशीलतालाई ध्यानमा राखेका थिए, ढुंगा' मा त्यो संवेदनशीलता हुँदैन भन्ने उनको मान्यता या चेतावनी थियो भावी नेपालका लागि । यदि अहिलेकै अवस्थाबाट पछि हटी चीन र भारतले आआफ्ना सैन्य फिर्ता लिएनन् भने त्यसले पक्कै पनि युद्धको स्थिति निम्त्याउनेछ । दुवै तर्फका उच्चतम तहबाट केही अभिव्यक्ति नआए पनि जिम्मेवार' तहबाट द्वन्द्व बढाउने अभिव्यक्ति नै आइरहेका छन् । भारत र चीनबीच ५५ वर्षपहिले युद्ध हुँदाको अवस्था फरक बनेका छन् नेपालका लागि । त्यसबेलाको युद्धपछि जनवादी' नेता रामराजाप्रसाद सिंहलगायत धेरैले नेपाल र भारतबीचको सन् १९५० को शान्ति तथा मैत्री सन्धि असान्दर्भिक भएको दाबी गरेका थिए, किनकि त्यो सन्धिमा युद्धको स्थितिमा एउटा मुलुकले अर्कोलाई जानकारी गराउनुपर्ने सर्त छ । त्यो युद्धको झन्डै ८ वर्षपछि उत्तरी सीमानामा रहेका भारतीय सेनालाई नेपाल सरकारले फिर्ता पठाएर सुरक्षा तथा अन्य हिसाबले नेपाल दुवै छिमेकीहरूप्रति तटस्थ रहन चाहेको स्पष्ट सन्देश दिएको थियो । भारतले त्यो युद्धमा गोर्खाहरूलाई खटाएकोमा आपत्ति जनाउने अपेक्षा या डर नेपालमा रहे पनि चीनले त्यो आपत्ति औपचारिकरूपमा नजनाएर नेपालका लागि कूटनीतिक असहजता उत्पन्न गरेन । यसैबीच पहिलोपटक नेपाल र चीनबीच पहिलो संयुक्त सैन्यअभ्यास पनि भएको छ । त्यस्तै सन् १९७१ मा भारतले त्यसबेलाको पाकिस्तानको हिस्सा रहेको पूर्व बंगाल' लाई स्वतन्त्र बंगलादेशका रूपमा स्थापित गर्न भारतीय सेनाको परिचालन हुनुपूर्व त्यसबारे नेपाललाई जानकारी दिनेभन्दा पनि भारतीय सैन्य परिचालन पाकिस्तानविरुद्ध हुँदा चीनले कुनरूपमा प्रतिक्रिया जनाउला भन्ने जानकारी हासिल गर्ने उद्देश्यले भारतको उच्चतम् तहले नेपालका तत्कालिन समकक्षीसँग सम्पर्क गरेको थियो । तत्कालिन प्रधानमन्त्री कीर्तिनिधि बिष्टले इन्दिरा गान्धीलाई विशेष दूतमार्फत त्यसबारे आफूले चिनियाँ नेताहरूसँग छलफल नगरेको, तर मेरो विचारमा भारतीय सेना खटाइएको अवस्थामा चीनले सेना खटाउला जस्तो लाग्दैन ।' भन्ने आफ्नो धारणा अवगत गराउनुभएको थियो । बंगलादेश स्वतन्त्रतामा चीनको सैन्य संलग्नता नभएपछि इन्दिरा गान्धीका तर्फबाट बिष्टलाई धन्यवाद दिन उपस्थित भएका थिए प्रख्यात भारतीय प्रशासक एलपी सिंह । तर अहिलेको परिस्थितिमा नेपाल कहीं उपस्थित छैन, न परिस्थितिको विश्लेषणमा, न द्वन्द्व न्यूनीकरण या सम्भावित युद्ध रोक्नमा । भारत र चीनबीचको तनाव यथास्थितिमा रहँदा या युद्धस्तरमा प्रवेश गर्दा त्यसले नेपाललाई फाइदा पुर्याउँदैन, धेरै घाटा नै हुन्छ । तर, सम्भावित संकटको क्षणमा नेपालले केही भूमिका खेल्ने या त्यसलाई रोक्ने हैसियत किन गुमायो, त्यो आन्तरिकरूपमा गम्भीर छलफलको विषय हुन आवश्यक छ । त्यसले छिमेकसँगै अन्तर्राष्ट्रिय जगत्मा नेपालले हैसियत गुमाएको संकेत पनि गर्दछ । सन् १९६२ र २०१७ का बीचमा एउटा अर्को नयाँ गतिविधि पनि देखा परेको छ, यद्यपि त्यसले अन्तिम निर्णयको रूप लिइसकेको छैन । सन् १९५० को शान्ति तथा मैत्री सन्धि नेपालको हितमा छैन भनी नेपाल तर्फबाट बीचबीचमा आवाज उठ्दै आए पनि पहिलोपल्ट भारतकै जिम्मेवार समूह र व्यक्तिहरूबाट यसले भारतीय गोर्खाहरू' को स्वतन्त्र पहिचान स्थापित गर्न नदिएको तर्क अगाडि प्रस्तुत गरेका छन् । उक्त सन्धिलगायत नेपालभारत सम्बन्धका विविध आयाममा समयसापेक्ष परिवर्तन सुझाउन भारत सरकारद्वारा गठित प्रबुद्ध व्यक्ति समूह' का सदस्य डा महेन्द्र लामाले सन्धिको धारा ६ र ७ ले एक अर्काका नागरिकप्रति दुवै मुलुकले समान खालका व्यवहार अपनाउने प्रावधानअन्तर्गत भारतीय गोर्खाहरूलाई समेत भारतले भारतीय नगारिकसरह नभएर नेपालबाट बसाई सरी आएका नेपालीहरूसँगको जस्तो व्यवहार गर्दा उनीहरू आफ्नो भाषिक र राष्ट्रिय पहिचानबाट वञ्चित भएको अडान लिएका छन् । भारतीय सेनामा रहेका गोर्खा' हरूमा पनि त्यो सन्धिको फरक व्याख्याले एउटा विभाजन रेखा उत्पन्न गरेको छ, यद्यपि भारतीय सेनाको खटनप्रतिको उनीहरूको प्रतिबद्धतामा कुनै कमी आउने छैन । यो विवादमा नेपालको अर्को एउटा पक्षसमेत सान्दर्भिक बन्न जान्छ । सन् २०१२ मा भारत र चीनबीच भएको समझदारीले डोकलम या त्यस्तै त्रिदेशीय सीमावर्ती क्षेत्रका विवादबारे सबै सरोकारवालाको सहमतिबाट समस्या समाधान हुनुपर्ने मान्यतालाई अनुमोदन गरेको छ । तर सन् २०१५ मा भारत र चीनबीचको उच्चतम् तहमा भएको सहमतिअनुसार नेपालको दाबी रहेको कालापानीको लिपुलेक क्षेत्रलाई दुईपक्षीय व्यापारिक मार्गका रूपमा विकसित गर्ने निर्णय भएको छ । त्यसमा नेपाललाई सामेल नगर्नु या उसको सरोकारलाई अवमूल्यन गर्नु सन् २०१२ को भारत चीन सहमतिको प्रतिकूल देखिन्छ । नेपालले उसको सहमति र संलग्नताबिना लिपुलेकबारे चीन तथा भारतबीच भएको सहमतिको औपचारिक विरोधका साथ त्यसलाई सच्याउन दुवै छिमेकीसँग आग्रह गरेको छ । सम्भवतः नेपालले यो मुद्दालाई अहिले नै उठाई त्यसको सम्बोधन खोज्नु बढी उपयुक्त हुनेछ, अन्यथा उसको सीमावर्ती या त्रिदेशीय सीमाक्षेत्रका कारण अर्को तनाव उत्पन्न हुने सम्भावना रहिरहनेछ । निश्चय पनि भारत र चीनबीचको तनाव यथास्थितिमा रहँदा या युद्धस्तरमा प्रवेश गर्दा त्यसले नेपाललाई फाइदा पुर्याउँदैन, धेरै घाटा नै हुन्छ । तर, सम्भावित संकटको क्षणमा नेपालले केही भूमिका खेल्ने या त्यसलाई रोक्ने हैसियत किन गुमायो, त्यो आन्तरिकरूपमा गम्भीर छलफलको विषय हुन आवश्यक छ । सूत्रमा भन्दा नेपालका अधिकांश राजनीतिक दलहरू जताबाट नियन्त्रित या निर्णायक रूपमा प्रभावित छन्, नेपालको विदेश नीतिको उद्देश्य त्यस विपरीत छ । दलहरू एक ठाउँमा आई राष्ट्रिय स्वार्थ र वैदेशिक नीति तथा व्यवहारमा सन्तुलन र सामन्जस्य नल्याएमा नेपालको बाह्य उपस्थिति मात्र हैन आफ्नै अस्तित्व पनि खतरामा पर्न सक्छ । त्यो परिस्थितिबाट बच्न समग्र राजनीति, परिवर्तन, संक्रमण र बाह्य प्रभावमा लिइएको महत्ववपूर्ण निर्णयहरूको समीक्षा र सुधार नै एक मात्र उपाय हो । छिमेकमा चर्केको द्वन्द्वबाट कमसेकम त्यति पाठ नेपालले सिक्न ढिलाइ गर्नु हुँदैन ।"
देउवाको आक्रोश र विकासे डलर,"प्रधानमन्त्री शेरबहादुर देउवाको साझा सवालसँगको हालैको अन्तरक्रियाबारे दुइटा कोणबाट धारणा आएका छन् । एक प्रधानमन्त्रीले संयम गुमाएर नराम्रो गरे भन्ने र अर्कोमा शिष्टाचार र मर्यादाको ख्याल नगरी राजनीतिक उद्देश्यले पूर्वाग्रही भएर प्रधानमन्त्रीको इमेज धुलोपिठो पार्ने चाहनाका साथ कार्यक्रम तयार पारिएको हो भन्ने । कुनै निश्चित प्रश्नमा प्रधानमन्त्री थोरै आक्रोशमा आएका त हुन्, जुन आक्रोश उनले नियन्त्रण गर्न सकेको भए राम्रो हुन्थ्यो । प्रष्ट बुझिन्थ्यो, कार्यक्रमको स्तर र वातावरण प्रधानमन्त्रीले सोचेभन्दा भिन्न खालको थियो र पनि सकभर संयमित हुन प्रधानमन्त्रीले गरेको प्रयत्न जो कसैले देख्न सक्थ्यो । तर अन्ततः जब कसैले उनलाई 'हीरालाई तिमीले ढुंगा बनायौ' भन्ने कपोलकल्पित आरोप लगाउँछ, तब मात्र देउवाको धैर्यताको बाँध फुटेको हुन्छ । यो भनिरहँदा मेरो मनमा विस्मृतिमा रहेका दुइटा प्रसंगको याद आयो । एकजना लामो समयदेखि परिचित विद्वान विदेशी मित्रले एकपटक भनेकी थिइन्, 'कहिल्यै रिस नदेखाउने मानिस मलाई कृत्रिम र झुट लाग्छ । त्यस्तो मानिसलाई पूरा विश्वास गर्न मलाई सन्देह हुन्छ कि, के तिनीहरू कहिल्यै रिसाउँदैनन् वा रिस लुकाएका हुन् ।' उनी भन्थिन्, 'रिस लुकाउने मानिस स्वाभाविक रूपले रिस व्यक्त गर्ने मानिसभन्दा १० गुना खतरनाक हुन्छन् ।' स्वाभाविक रूपले चित्त नबुझेको कुराप्रति निष्पाप र बालसुलभ ढंगले जो आक्रोश देउवाले व्यक्त गरे यसले उनको सरलताको अभिव्यक्ति दिएको छ । यसले जाली हाँसो हाँसेर रिस लुकाउने र भित्र छुरा चलाउने खतरनाक व्यक्ति होइनन् देउवा भन्ने संकेत गरेको छ । झट्ट मैले सम्झेको अर्को त्यो घटना हो, एकजना ब्रिटिश र अस्ट्रेलियन सेलिब्रेटी टिभी अन्तर्वार्तामा प्रश्नकर्तासँग रिसाएर अन्तर्वार्ता छोडेर हिँडेको प्रसंग । ती ब्रिटिश र अस्ट्रेलियन एक फिल्मस्टार जसले ओस्कार पुरस्कारसमेत जितिसकेकी थिइन्, तिनलाई एउटा टिभी अन्तर्वार्तामा बोलाइयो । तर अन्तर्वार्तामा जब प्रश्न सोध्नेले 'अफ द ट्र्याक' जथाभावी प्रश्न सोध्न थाले उनले रिसाएर (ए ! तैंले सोध्ने भनेको यस्तै कुरा हो ? भन्ने अर्थमा ) 'इज द्याट योर फ (अश्लिल शब्द ) कोएस्चन ? ' भन्दै स्टुडियोबाट निस्केकी थिइन् । यस्ता घटना विशिष्ट व्यक्तित्वहरूसँगको अन्तर्वार्तामा यदाकदा हुने गर्छ । यो घटनाले देउवाको आक्रोशको कुरासँगै नेपालको मिडिया क्षेत्रको झुकाव, तिनको पेसागत दक्षता र निष्पक्षता र तिनलाई लगानी गर्ने दातृनिकायको नेपालमा रहेको चाहना र कार्यशैलीप्रति प्रशस्त सन्देह जन्माएको छ । हुन त यस्तो सन्देह आज मात्र जन्मेको होइन । कमसेकम दातृनिकायले भूकम्पबाट घरवार गुमाएका परिवारलाई थोरै थप सहयोग दिनको सट्टा त्यताबाट पैसा कटाएर यस्तो कार्यक्रम तयार पार्न पैसा दिएको नहोस् । सम्भवतः दातृनिकायले नीतिगत रूपमा पारदर्शिता र शासनमा सहभागिता प्रवद्र्धन गर्ने नाममा यस्ता कार्यक्रमका लागि आर्थिक सहायता गरेका हुन सक्छन् र त्यो आफैंमा राम्रो हो । तर प्रोग्राम छनौट गर्नेले कस्तो कार्यक्रम बनाउन खोजिएको छ, उद्देश्यपूर्तिका लागि त्यो स्वीकार्य तरिका हो होइन, त्यसको राजनीतिक र सामाजिक प्रभाव कस्तो पर्छ, राम्रोसँग नहेरी नजाँची (त्यो हेर्ने खुबी, क्षमता र चाहना भएर वा नभएर ) पैसा दिएको हुनुपर्छ भन्ने देखिन्छ । साथमा त्यसबाहेक अन्य व्यक्तिगत र समूहगत स्वार्थको कुरा पनि जोडिएको थिएन भनिहाल्ने स्थिति पनि देखिन्न । यो कुराले अन्ततः नेपालमा रहेका दातृनिकायमा काम गर्ने मान्छेको नियत, योग्यता र क्षमतामा पनि गम्भीर प्रश्नचिन्ह खडा गरिदिएको छ । यसको दोष यता सरकारी निकाय समाज कल्याण परिषद्सम्म पनि पुग्न जान्छ । मिडिया कार्यक्रम र त्यो पनि प्रधानमन्त्रीसँगै अन्तरक्रिया गराउनु थियो भने पनि सोचविचार र योजना गरेर गर्न सकिने प्रशस्त ठाउँ थिए । देशका जल्दाबल्दा मुख्य सवालहरू के थिए, त्यसमा जानकार व्यक्ति वा निकाय कोको हुन्, तिनीहरूसँग पूर्व छलफल गरेर के कस्ता विषय प्रधानमन्त्रीसँग राख्ने भन्ने बारेमा अलिकति गृहकार्य गरेर, सके त त्यसको कपि प्रधानमन्त्रीलाई पहिल्यै उपलब्ध गराएको भए कार्यक्रम खास विषयमा प्रवेश गर्दथ्यो। प्रश्न, उत्तर पाउनका लागि सोध्नुभन्दा पनि 'तपाईं प्रधानमन्त्री हुनु ठीक छैन, तपाईं सक्षम हुनुहुन्न, तपाईं भएको हामीलाई मन परेको छैन' भन्ने सन्देश दिन बनाएको कार्यक्रम जस्तो देखिन्छ । यसो गर्दा प्रधानमन्त्री पदको मर्यादा पनि रहन्थ्यो, प्रधानमन्त्रीले पनि त्यस बारेमा म अहिले अनभिज्ञ छु भन्न पाउने थिएनन् । सबै विषयमा सधैं प्रधानमन्त्री जानकार हुन्छन् भन्ने हुँदैन, त्यसमाथि प्रधानमन्त्रीले अनभिज्ञता जनाएको त्यो खास प्रश्न उनी प्रधानमन्त्री नहुँदैको घटनाको बारेमा थियो । तर यो सबै पेसागत मर्यादा र तरिकाको विपरीत यो कार्यक्रमको नियत चाहिँ 'ल हेर प्रधानमन्त्रीलाई त राष्ट्रका अहं प्रश्नका विषयमा समेत थाहै रहेनछ' भन्ने देखाउन खोजिएजस्तो लाग्यो । त्यसै हो भने त्यो निन्दनीय छ । कार्यक्रमको खेदजनक पाटो भनेको कार्यक्रम सहजकर्ताको भूमिकाको हो । कार्यक्रम बनाउने भएपछि माथि भनेजस्तो राम्रो तयारीबिनैको होस् सही, सहभागीहरू जोजो आउनु थियो आए सही, त्यहाँसम्म ठीकै छ । तर कार्यक्रममा प्रधानमन्त्री जबजब प्रश्नको छोटो, सरल उत्तर दिँदै जान्छन्, थाहा नभएकोलाई थाहा छैन भन्छन्, भन्न नसक्नेलाई अहिले भन्दिन भन्छन्, त्यसमा के खराबी छ ? तर खराबी त्यतिबेला हुन्छ, जब कार्यक्रम सञ्चालक स्वयं सहभागीको प्रश्नमाथि टेकेजस्तो गर्दै प्रश्नको 'रिफ्रेज' वा' रिशेप' गरिदिन्छिन् । प्रश्न, उत्तर पाउनका लागि सोध्नुभन्दा पनि 'तपाईं प्रधानमन्त्री हुनु ठीक छैन, तपाईं सक्षम हुनुहुन्न, तपाईं भएको हामीलाई मन परेको छैन' भन्ने सन्देश दिन बनाएको कार्यक्रम जस्तो देखिन्छ । कार्यक्रम प्रस्तोतामा सस्तो लोकप्रियता प्राप्तिको महाभूत सवार भएको देखिन्छ । होइन भने प्रधानमन्त्री भएको एक महिनामै सक्छ कसैले पूरै देशको कायापलट गर्न ? प्रश्न मिलिजुली सरकारको एकमहिने कार्यकाल नबित्दै प्रधानमन्त्रीलाई सोध्न उपयुक्त हुने खालका थिए त भन्ने पनि हो । हेरौं न कार्यक्रम प्रस्तोताको यी पुरक प्रश्नहरू 'देशको बारे सोच्ने प्रधानमन्त्री कहिले पाउने हामीले ? नागरिकको दुःखमा दुख्ने मन हुँदैन प्रधानमन्त्रीको ? , त्यो कुर्सीमा महिला बस्ने दिन कहिले आउने ? सडक निर्माण ढिलाइ भएको सन्दर्भमा 'फेरि अझ कति मान्छे मर्ने ? ' आदि आदि। यसपाली त देउवा पनि भर्खर प्रधानमन्त्री भएका हुन्, तसर्थ के यी सबै प्रश्नको जबाफदेही देउवा मात्रै हुनुपर्छ भन्ने छ ? बीसतीस वर्षदेखि लगातार सत्तामा बसेका व्यक्ति भएका भए पनि त्यस्तो सोध्नु जायज हुन्थ्यो, हामीले अहिले यो सोच्नु जरुरी छ । अथवा कमसेकम देउवाको विगत कार्यकालको कुनै खास काम वा निर्णयलाई लिएर प्रश्न सोधेको भए पनि केही हदसम्म जायज हुन्थ्यो, तर त्यहाँ तरिका त्यो थिएन । अन्ततः यो सबका पछाडि प्रश्न के भने देश बनाउने जिम्मेवारी प्रधानमन्त्रीको मात्र हो कि त्यसमा हामी सबै आआफ्नो ठाउँबाट पनि केही न केही जिम्मेवार हुन्छौं भन्ने हो ! सम्पर्क :"
कांग्रेसका नाममा बीपीको चिठी,"प्रिय कांग्रेसीजनहरू म आज अत्यन्त भावविभोर भएर, तपाईंहरूलाई यो पत्र लेखिरहेको छु । आज नेपाली कांग्रेसको जुन हविगत देखिरहेको छु मलाई न दिनमा भोक छ न रातमा निद्रा । आज तपाईंहरू कांग्रेसको रंगमञ्चमा विभिन्न भूमिकामा अभिनय गरिरहनु भएको छ, सत्ताको सुखभोग गरिरहनु भएको छ, यो अवसर त्यति सजिलै प्राप्त भएको नठान्नुहोस् । सात दसकभन्दा लामो कांग्रेसको बलिदानी इतिहासप्रति तपाईंहरूको ध्यान पटक्कै गएको देखिएन । आजको प्रजातान्त्रिक व्यवस्था ल्याउनमा तपाईंहरूको पनि अमूल्य योगदान रहेको इन्कार गर्न सकिन्न । तर पनि कांग्रेस निर्माणमा पुस्ता दरपुस्ताले जीवन उत्सर्ग गरेको, कठोर जेलयातना सहेको गौरवशाली इतिहासप्रति तपाईंहरूको ध्यान आकृष्ट गर्न निम्न बुँदाहरूको चर्चा गर्नु प्रासंगिक हुनेछ । राणा प्रधानमन्त्री चन्द्रशमशेरको पालामा सुरुको सत्तरी दसकमा राजविराजबाट झुत्रो कपडाको पार्सल पठाएर गरिब दीनदुःखी जनतासँग कर असुल्नु न्यायोचित हुन सक्दैन भन्ने बेहोराको पत्रसहित पिताजी कृष्णप्रसाद कोइरालाले निरंकुश राणाशासनविरुद्ध पहिलो बगावट गर्नुभयो । चन्द्रशमशेरले पक्राउ गर्न मोरङका बडाहाकिमका नाममा फर्मान जारी गरे । धर्मात्मा बडाहाकिम जितबहादुरले तत्कालै पिताजीलाई भारत निर्वासनमा पठाइदिए । सोही समय विक्रम संवत् १९७१, कात्तिक २४ गते बनारसमा आमा दिव्या कोइरालाको शल्यक्रियापछि मेरो जन्म भयो । सन् १९१४ देखि १९१९ समम प्रथम विश्व युद्ध भयो । युद्धमा आक्रान्त विश्व परिवेशमा जन्म भएकाले पनि हुन सक्छ मेरो जीवन संघर्षै संघर्षमा बित्यो । छयालीसजनाको परिवारलाई भरणपोषण गर्नुपर्ने दायित्व पिताजीमाथि थियो । छाक टार्न धौधौ परेकोले आर्थिक संकट झेल्दै भारतमै उच्च शिक्षा दिलाउनु सामान्य कुरा थिएन । भारतमा निमक आन्दोलन हुँदै सन् १९४२ मा महात्मा गान्धीको नेतृत्वमा ब्रिटिशराजको विरुद्धमा भारत छोडो आन्दोलन सुरु भयो । १९३९१९४५ सम्म दोस्रो विश्व युद्धमा बेलायत फसेको थियो । यसै क्रममा म गिरफ्तार भएर हजारीवाग जेलमा डाराजेन्द्र प्रसाद (प्रथम भारतीय राष्ट्रपति) र समाजवादी नेता जयप्रकाश नारायणसँग रहें करिब तीन वर्ष । दुःख यति मात्र थिएन । यसै समय (२००१ साल माघ ) पिताजीको काठमाडौं जेलमै निधन भयो । १९८५ सालमा भीमशमशेर प्रधानमन्त्री भएपछि हाम्रो परिवारलाई आममाफी भएको थियो । जुद्धशमशेर प्रधानमन्त्री भएपछि पिताजी थुनामा पर्नुभएको थियो । अन्तिम समयमा पिताजीको मैले मुख हेर्न पाइनँ, काजक्रिया पनि गर्न पाइनँ । जे नहुनुपर्ने थियो, भइसक्यो । आफ्ना कमीकमजोरी सच्याएर नेपाली राजनीतिको मियो कसरी नेपाली कांग्रेस बन्न सक्छ ? त्यसतर्फ सबै साथीहरूले ध्यान दिनुहोला । पुष्पलाल श्रेष्ठ र मनमोहन अधिकारीसँग म लज्जित हुन नपरोस् । जेलबाट छुटेपछि मलाई लाग्यो, राणाशासन अंग्रेजलाई रिझाएर टिकेको थियो । दोस्रो विश्व युद्धपछि भारतलाई स्वतन्त्रता दिने मनस्थितिमा बेलायत पुगिसकेको थियो । २००३ साल (सन् १९४६ ) मा भारतमा अध्ययनरत नेपाली युवा विद्यार्थीलाई राणाशासनका विरुद्धमा एउटा राजनीतिक दल आवश्यक भएको छ भनेर मैले सार्वजनिक अपिल गरें । भारतभर छरिएका युवाको भेला भयो । काठमाडौंबाट जेल तोडेर भाग्नुभएका गणेशमान सिंह पनि उपस्थित हुनुभयो । कलकत्तामा सम्पन्न यस भेलाले राष्ट्रिय कांग्रेसको स्थापना भयो । गणेशमानजीको आग्रहमा १९९७ सालमा थुनामा रहेका टंकप्रसाद आचार्य सभापति र म कार्यवाहक सभापति बनें। यसका संस्थापकहरूमा गणेशमान सिंह, बालचन्द्र शर्मा, डा डिल्लीरमण रेग्मी, कृष्णप्रसाद भट्टराई, देवप्रसाद सापकोटा, गोपालप्रसाद भट्टराई, रुद्रप्रसाद गिरी आदि हुनुहुन्थ्यो । मेरो लक्ष्य राणाशासन ढाल्नु थियो । पदको लालसा मेरो प्राथमिकता थिएन ।२००५ सालमा कलकत्तास्थित महावीर शमशेरको टाइगर हलमा राणाशासन विरुद्ध सशस्त्र क्रान्ति गर्ने उद्देश्यका साथ नेपाल प्रजातन्त्र कांगेसको स्थापना भयो । यसका संस्थापकहरू सुवर्णशमशेर, सूर्यप्रसाद उपाध्याय, महेन्द्रविक्रम शाह र महावीरशमशेर हुनुहुन्थ्यो । राष्ट्रिय कांग्रेसमा जनाधार थियो । प्रजातन्त्र कांग्रेसमा क्रान्तिका लागि स्रोत र साधन थियो । दुवै संस्था गाभेर ०६ सालमा नेपाली कांग्रेसको स्थापना भयो । संस्थापक सभापति ठूलो दाजु (मातृकाप्रसाद कोइराला) हुनुभयो, म भइनँ । परि श्रम मेरो थियो । संस्थापक सभापति बन्ने इच्छा कसको हुँदैन र ? तर पद मेरो लागि ठूलो भएन, लक्ष ठूलो थियो । ०४ सालमा विराटनगर जुट मिल्समा कार्यरत भाइहरू गिरिजा, तारिणी, मनमोहन अधिकारी, युवराज अधिकारीहरूले तलबसुविधाको माग गर्दै मजदुर हड्ताल गरे । सो आन्दोलनमा राष्ट्रिय कांग्रेसको तर्फबाट मैले सम्बोधन गरें । हामी सबैलाई गिरफ्तार गरी धनकुटा जेल चलान गरियो । आमा दिव्या कोइरालाले आन्दोलनको मोर्चा समाल्नुभयो । भाइबुहारी नोना कोइराला, बहिनी इन्दिरा आचार्य पनि गिरफ्तार भए । धनकुटाबाट अड्डा सार गर्दै काठमाडौं पुर्याइयो र जेलमा पठाइयो । पछि गान्धी र नेहरूको दबाबमा छोडियो । ०५ सालमा भूमिगत रूपले काठमाडौंमा आन्दोलनको वातावरण निर्माण गर्दा फेरि राणा सरकारले गिरफ्तार गर्यो । शारीरिक एवं मानसिक यातना दिइयो । २९ दिनको अनसनपछि रिहा गरियो। राणाकांग्रेसको संयुक्त सरकार ढलेपछि ०८ साल मंसिर १ गते कांग्रेसका सभापति मातृकाप्रसाद प्रधानमन्त्री बन्नुभयो । जबकी नेपाली कांग्रेसको केन्द्रीय समितिले सर्वसम्मत मेरो नाम सिफारिस गरेको थियो । ०१५ सालमा प्रथम आम निर्वाचन सम्पन्न भयो । नेपाली कांग्रेसको दुईतिहाइ बहुमत आयो । राजा महेन्द्र र भारतको रोजाइमा सुवर्णजी हुनुहुन्थ्यो । ०१५ सालको निर्वाचन सुवर्णशमशेरको नेतृत्वमा गठित सर्वपक्षीय सरकारले सम्पन्न गरेको थियो । सुवर्णजीको प्रस्तावमा २०१६ साल जेठ १६ गते म प्रधानमन्त्री बनें । ०१७ पुस १ गते डेढ वर्षमै कांग्रेस सरकार विघटन मात्र भएन, बिनाकारण मलगायत मन्त्री, नेता, कार्यकर्ताहरू पक्राउ परे । आठ वर्षको सुन्दरीजल कारागारपछि म, गणेशमानजीलगायत सबै रिहा भयौं । ८ वर्ष भारतीय निर्वासनबाट पञ्चायती व्यवस्थाविरुद्ध सशस्त्र क्रान्ति सञ्चालन गरी १९७६ मा भारतीय प्रधानमन्त्री इन्दिरा गान्धीले भारतमा संकटकालको घोषणा गरिन् । उनका यस कार्यको विरुद्धमा समाजवादी नेता जयप्रकाश नारायणको नेतृत्वमा व्यापक शान्तिपूर्ण आन्दोलन भयो । यसमा मेरो पनि सहभागिता थियो । फलस्वरूप नेपाल सीमाको पचास माइलभित्र मेरो सम्पर्क गर्ने परिस्थित रहेन । पूरा प्रतिबन्ध लगाइयो । यो समय दक्षिण एसिया शीतयुद्धको चक्रव्यूहमा फसिसकेको थियो । अशान्त क्षेत्र थियो । अमेरिकी र रसियनको प्रभाव क्षेत्र बनाउने प्रतिस्पर्धाको चेपुवामा थियो, यो भूभाग । शक्तिराष्ट्रहरूको क्रिडास्थल थियो । नेपाल अछुतो रहने कुरै भएन । नेपालको राष्ट्रियता धरापमा थियो । निरंकुश पञ्चायत व्यवस्थाको विरुद्ध प्रजातन्त्रको लडाईंलाई मात्र प्राथमिकता दिँदा नेपालको सार्वभौमसत्ता, भौगोलिक अखण्डतामाथि आँच आउने खतरा थियो । यो परिस्थितिमा नेपाली जनताको आर्थिक अवस्था जर्जर थियो । राष्ट्रियता, प्रजातन्त्र प्राप्ति र मुलुकको आर्थिक समृद्धि सँगसँगै लैजानुपर्ने त्रिकोणात्मक दायित्व महसुस गरेर सात सातवटा फाँसी हुन सक्ने राष्ट्र विप्लवका मुद्दाहरू ममाथि थियो । पहिला मुलुक अनि प्रजातन्त्र र समृद्धिलाई ध्यानमा राखेर ०३३ साल पुस १६ गते जोखिम मोलेर भारतीय निर्वासनबाट म नेपाल फर्केको थिएँ । विमानस्थलबाटै गणेशमानजीसहित मलाई गिरफ्तार गरियो । मुद्दा चलाइयो । म नजरबन्दमा छँदै इन्दिरा गान्धीको संकटकाल हट्यो । बंगलादेशी राष्ट्रपति जियाउर रहमानको हत्या भयो । पाकिस्तानी प्रधानमन्त्री जुल्फीकर अलि झुटोलाई फाँसी दिइयो । इरानका शइन शाह रेजापल्लवी राज्यच्यूत गरिए । मैले भनेजस्तै यो अशान्त क्षेत्र हुँदै गयो । तमिल उग्रवादीको कारण श्रीलंका जलिरहेको थियो । बन्दी जीवनमै मेरो स्वास्थ्य बिग्रियो । श्री ५ वीरेन्द्रबाट सरकारी खर्चमा मलाई उपचारार्थ अमेरिका पठाइयो । फर्केपछि फेरि गिरफ्तारी गरी केही समयपछि रिहा गरियो । ०३६ साल जेठ १० गते विद्यार्थी आन्दोलनपछि श्री ५ बाट सुधारिएको पञ्चायती व्यवस्था कि बहुदलीय शासन व्यवस्था रोज्न श्री ५ बाट जनमतसंग्रह गराउने घोषणा भयो । जनमतसंग्रहमा अप्रत्याशित रूपले बहुदलको पक्षमा २० लाख र निर्दलीय पञ्चायती व्यवस्थाको पक्षमा २४ लाख मत परेको घोषणा भयो । जनमतको सम्मान गर्नुको हामीसँग विकल्प थिएन । ०३८ को राष्ट्रिय पञ्चायतको निर्वाचन नेपाली कांग्रेसले बहिष्कार गर्यो । कांग्रेसलाई चुनावमा सहभागिता नगराउन राष्ट्रिय अन्तर्राष्ट्रिय शक्ति केन्द्रहरू सफल भए । बालिग मताधिकारको माध्यमबाट निर्वाचित जनप्रतिनिधिप्रति उत्तरदायी सरकारको व्यवस्थाले ढिलोचाँडो प्रजातन्त्र प्राप्ति हुने संकेतको ढोका जनमतसंग्रहले खोल्यो । ०३९ साउन ६ गते मेरो निधनपछि ०४६ सालको जनआन्दोलनबाट प्रजातन्त्र पुनस्र्थापना भयो । पञ्चायत आफ्नै अन्तरद्वन्द्वले समाप्त भयो । यो सबै उल्लेख गर्नुको कारण के हो भने, अहिलेका पुस्ता विभिन्न कालखण्ड र ऐतिहासिक घटनाक्रमहरूबारे जानकार हुनुपर्छ । सुन्दैछु, नेपाली कांग्रेसको महाधिवेशनहरूमा मेरो फोटो हेरेर यो दाह्री पालेको बूढो को हो ? किन फोटो टाँगेको हो (? )भन्ने युवायुवतीहरू पनि महाधिवेशन प्रतिनिधि भएर आएका छन् । कमजोरी नयाँ पुस्ताको होइन । कमजोरी कांग्रेस सञ्चालन गर्ने नेतृत्व तहको हो, जसले कांग्रेसको गौरवमय इतिहासबारे आफ्ना कार्यकर्ताहरूलाई प्रशिक्षण गर्न सकेन । यी सबै कुराहरू मैले यस निम्ति चर्चा गरेको हुँ कि आफ्नो सिद्धान्त र निष्ठामाथि मैले कहिल्यै पनि कसैसँग सम्झौता गरिनँ । मैले चाहेको भए आजीवन प्रधानमन्त्री हुन सक्थें । आठ वर्ष जेलजीवन र आठ वर्ष भारत निर्वासन मैले किन रोजे हुँला ? वामपन्थीहरूसँग मैले कहिल्यै गठबन्धन गरिनँ । स्वतन्त्र न्यायालय स्थापनार्थ मेरै पहलमा दार्जिलिङमा वकालत पेसा गर्नुभएका हरिप्रसाद प्रधानलाई नेपालमा ल्याएर प्रधानन्यायाधीश बनाएँ । सुन्दछु, कानुनी राजको सिद्धान्त मान्ने कांग्रेस पनि कम्युनिस्टका लहैलहैमा लागेर भागबन्डामा न्यायाधीशहरू नियुक्ति गर्ने, महाभियोग लगाउने जस्ता काममा लागेको छ । योग्यता, क्षमतालाई आधार मानेर उपकुलपतिहरू र राजदूतहरू नियुक्ति हुनुपर्नेमा भागबन्डा र आर्थिक चलखेललाई महत्व दिँदा आज कांग्रेसको साख गिरेको कुराले निर्वाचनमा दोस्रो हुनु परेको हैन र ? निष्ठा र त्यागको आधारमा नभई भागबन्डा र आर्थिक हैसियतलाई महत्व दिँदा चुनावी नतिजा यस्तो हुने नै थियो । बाह्य शक्तिहरूलाई आयातित र राजनीतिक एजेन्डा बोकेर कहिँ पुगिँदैन । मेरो समयमा पनि नेपाली कांग्रेसमा गुटउपगुट थिए । मेरो सुवर्णशमशेर, गणेशमान सिंह, सूर्यप्रसाद उपाध्याय चार शीर्ष नेताहरूको गुट थियो । एकसँग असन्तुष्ट कार्यकर्ताहरू अर्कोसँग पोखिन्थे । हामी चारैजना बस्थ्यौं । कुन कार्यकर्ताको कुन नेताप्रति के असन्तुष्टि छ ? के गुनासो छ ? सबै कुरा हामी बुझ्थ्यौं । सामूहिक निर्णय गथ्र्यौं । बलियो एकता थियो । त्यसैले त ०१५ सालको आम निर्वाचनमा दुईतिहाइभन्दा बढी सिट नेपाली कांग्रेसले जितेको थियो । गुट व्यवस्थापन गर्न सक्नुपर्छ । आफ्नो घर मजबुत बनाउनु नै सफलताको कडी हो । मेरो सरकारमा उल्लेखित सबै साथीहरू मन्त्री हुनुहुन्थ्यो । सबैको प्रयासले डेढ वर्षको अवधिमा हामीले विर्ताउन्मूलन राज्यरजौटा उन्मूलन, जंगल राष्ट्रियकरण, जग्गाको हदबन्दी कायम गर्ने दूरगामी प्रभाव पार्ने कामहरू सम्पन्न भए । महत्वपूर्ण यो होइन कि, को कति पल्ट प्रधानमन्त्री भयो । को लामो समयसम्म प्रधानमन्त्री रह्यो । महत्वपूर्ण यो हो कि उसको कार्यकालको निर्णयले देशको र जनताको हितमा काम भयो कि भएन ? मेरै कार्यकालमा दुइटा महत्वपूर्ण घटना घटे । मुस्ताङमा चिनिया सैनिकको गोली लागेर बमप्रसाद नामक एक नेपाली सुवेदारको निधन भयो । मेरै पहलमा चीन सरकारले क्षमायाचना गर्यो । पचास हजार रुपैयाँ क्षतिपूर्ति दियो । अर्को प्रसंग हो, नेपालमाथिको बाह्य हस्तक्षेप भारतलाई सह्य हुँदैन भनेर भारतीय प्रधानमन्त्री पं जवाहरलाल नेहरूले बोल्नुभयो । मैले तत्कालै यसको खण्डन गर्दै नेपाल सार्वभौमसत्ता सम्पन्न मुलुक हो । आफ्नो रक्षा आफैं गर्न सक्छ । भारतले आफ्नो भूल सच्याओस् । पं नेहरूले भारतीय लोकसभामा क्षमा याचना गर्नुभयो । मैले इजरायल, पाकिस्तानसँग दौत्य सम्बन्ध स्थापना गरें । चीनको आवासीय दूतावास नेपालमा राख्न स्वीकृति दिएँ । इजरायलबाट अत्याधुनिक हातहतियार ल्याएँ । यो सबै कुरा १९५० को सन्धिविपरीत भयो भनेर भारतले आपत्ति जनायो । भारतले पनि कोसँग दौत्य सम्बन्ध राख्ने, कहाँबाट हतियार ल्याउनेबारे नेपालसँग परामर्श नगरेको बताएँ । १९५० को सन्धि एकपक्षीय रूपले नेपाललाई बन्धनकारी हुन सक्दैन भन्ने अडान राखें । चीनको सगरमाथामाथि दाबी थियो । चीनको राजकीय भ्रमणका अवसरमा सगरमाथा नेपालको हो भनेर अध्यक्ष माओत्सेतुङ र प्रधानमन्त्री चाउएनलाइ सहमत गराएँ । नेपालचीन सीमाविवादको टुंगो लगाएँ । यो चर्चा यस निम्ति मैले गरेको हुँ कि नेपाली कांग्रेस असंलग्न परराष्ट्रनीतिमा विश्वास गर्छ । सत्ताका लागि कहिले कता, कहिले कता लाग्नु हुँदैन । परराष्ट्र नीति निर्धारण गर्ने आधार राष्ट्रिय हित नै हुनुपर्छ। जे नहुनुपर्ने थियो, भइसक्यो । आफ्ना कमीकमजोरी सच्याएर नेपाली राजनीतिको मियो कसरी नेपाली कांग्रेस बन्न सक्छ ? त्यसतर्फ सबै साथीहरूले ध्यान दिनुहोला । पुष्पलाल श्रेष्ठ र मनमोहन अधिकारीसँग म लज्जित हुन नपरोस् ।"
नेपालसँग सिंगापुर २२ रनले पराजित,"काठमाडौँ: सिंगापुरमा जारी उन्नाइस वर्षमुनिको विश्वकप क्रिकेट छनोट प्रतियोगिताअन्तर्गत आज भएको चौथो खेलमा नेपालले सिंगापुरलाई २२ रनले पराजित गरेको छ। सिंगापुरको इन्डियन एशोसिएसनको क्रिकेट मैदानमा भएको खेलमा टस जितेर ब्याटिङ गरेको नेपालले ४६ दशमलव ५ ओभरमा सबै विकेट गुमाउँदै १६८ रन बनायो। जवाफी ब्याटिङमा उत्रेको सिंगापुर ४६ दशमलव ५ ओभरमा सबै विकेट गुमाउँदै १४६ रनमा समेटियो। सिंगापुरका लागि रोहन रांगार्जनले २३, सिन अग्रवालले २१, सिद्धान्त सिंहले २५, युवराज सिंहले १९ र हन्सुल दीपले ३२ रन बनाए। सिंगापुरलाई १४६ रनमा रोक्ने क्रममा नेपालका कप्तान सन्दीप लामिछाने एक्लैले चार विकेट लिए। त्यसैगरी किशोर महतो र पवन शर्राफले समान दुई दुई विकेट लिए भने दीपेन्द्रसिंह ऐरीले एक विकेट लिए। त्यसअघि टस जितेर पहिले ब्याटिङ गरेको नेपालका लागि दीपेन्द्रसिंह ऐरीले अर्धशतक पूरा गरे। ८३ बल खेलेका उनले दुई छक्का र दुई चौका प्रहार गर्दै ५४ रन जोडे। प्रारम्भिक ब्याट्सम्यान सन्दिप सुनारले एक छक्का र दुई चौका हान्दै २६ तथा प्रकास केसीले २३ रन बनाए। बलिङतर्फ सिंगापुरका लागि वीर विक्रम विश्वासरेले तीन तथा आर्यमान सुनिल र अहान गोपीनाथले समान दुईदुई विकेट लिए। विश्वासरेले १० ओभरमा दुई मेडन राखि २९ रन दिए। आर्यमानले पाँच ओभरमा २३ रन तथा गोपीनाथले १० ओभरमा ३१ रन खर्चे। अंश भार्गभ र रोहनले एकएक विकेट लिए । डबल राउण्ड रोविन लिगमा भएको उक्त प्रतियोगितामा नेपालले यसअघि पहिलो खेलमा सिंगापुरलाई चार विकेटले तथा मलेसियालाई पाँच विकेटले हराएको थियो। बिहीबार तेस्रो खेलमा अफगानिस्तानसँग नेपाल १४१ रनले पराजित भएको थियो। प्रतियोगिताको शीर्ष स्थानमा रहने टोलीले अर्को वर्ष न्युजिल्याण्डमा हुने उन्नाइस वर्षमुनिको विश्वकप क्रिकेट प्रतियोगितामा खेल्न पाउनेछ। चार खेल खेलिसक्दा नेपाल तीन जित र एक हारसँगै ६ अङ्कका साथ दास्रो स्थानमा छ। अफगानिस्तान अहिलेसम्म खेलेको चारवटैमा विजयी भई ८ अङ्कसहित शिर्ष स्थानमा रहेको छ। रासस"
आईसीसी यू१९ विश्वकप छनौटमा नेपाल र सिंगापुरको खेल जारी,काठमाडौं : आईसीसी यू१९ विश्वकप छनौट क्रिकेटअन्तर्गत सिंगापुरमा जारी खेलमा नेपाल अहिले सिंगापुरसँग खेलिरहेको छ । बिहीबार अफगान्सितानसँग जल्जास्पद हार व्यहोरेको नेपालले आज टस जितेर पहिले व्याटिङ रोजेको छ । यसअघिका सबै खेलमा व्याटिङमा निकै कमजोर प्रदर्शन गरेको नेपालले आज मध्यम स्तरको व्याटिङ गरिरहेको छ २८ ओभरको खेल सकिदा नेपालले ४ विकेट गुमाएर १०९ रन बनाएको छ । यसअघि सोमबार भएको खेलमा नेपालले सिंगापुरलाई ४ विकेटले हराएको थियो ।
नेपालले सिंगापुरलाई दियो १६९ रनको लक्ष्य,काठमाडौं : आईसीसी यू१९ विश्वकप छनौट क्रिकेट अन्तर्गत दोस्रो चरणको खेलमा नेपालले आयोजक सिंगापुरलाई १६९ रनको लक्ष्य दिएको छ । टस जितेर पहिले व्याटिङ रोजेको नेपालले ४६५ ओभरमा सबै विकेट गुमाएर १६८ रन बनाएको बनायो । टस जितेर पहिले व्याटिङ गरेको नेपालको सदा झै आज पनि व्याटिङ चल्ल सकेन । नेपालका लागि दिपेन्द्र सिंह ऐरीले सर्वाधिक ५४ रन बनाए । ८३ बलको सामना गरेका प्रदिपले २ चौका र २ छक्का प्रहार गरे ।त्यसैगरी सन्दिप सुनारले २६ रन र प्रकाश केसीले २३ रन बनाए । यसअघि सोमबारको पहिलो खेलमा नेपालले सिंगापुरलाई ४ विकेटले हराएको थियो भने मंगलबार मलेसियालाई ५ विकेटले पराजित गरेको थियो । बिहीबार अफगानिस्तान सँग १४१ रनको फराकिलो अन्तरको हार व्यहोरेको नेपालले लगातार खराब व्याटिङ गरिरहेको छ ।
