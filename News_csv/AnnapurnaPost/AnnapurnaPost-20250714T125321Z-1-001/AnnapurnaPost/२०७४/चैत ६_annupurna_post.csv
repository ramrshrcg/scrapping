शीर्षक,विवरण
"राजनीति, विश्वास र अविश्वास","संविधानले तोकेको सीमाका पच्चीसमध्ये मन्त्रीमण्डलमा २२ सदस्य पुगिसकेका छन्। अब तीन स्थान बाँकी छ। हाल २२ मध्ये ११ जना प्रथमपटक मन्त्री भएका र पुरानैमध्ये पनि लालबाबु पण्डित, गोकर्ण बिष्ट, प्रदीप ज्ञवालीहरूबारे राम्रै धारणा छ। हेरौं, अगाडिका दिनहरूमा के हुन्छ। सरकारका नेतृत्वकर्ता केपी ओली यसपटक प्रधानमन्त्री नहुँदै र शेरबहादुर देउवा प्रधानमन्त्री रहेकै बेला एउटा अनौठो लाग्दो तस्बिर देखियो। हाम्रो दक्षिण छिमेकी भारतकी विदेशमन्त्री सुषमा स्वराज बिना कुनै सरकारी निमन्त्रणा नेपाल आइन्। यो उनको सातौं भ्रमण थियो। छ पटक उनी सरकारी निमन्त्रणमा आएकी थिइन्। तर यो सातौंपटक बिना कुनै सरकारी निम्तो नै आइपुगिन्। तर भारतजस्तो देशको विदेशमन्त्री बिना कुनै समझदारी वा खास उद्देश्य नभई आउँदैनन् भन्ने साधारण ज्ञानको कुरा हो। उनले त्यसबेला कुनै सरकारी पदमा नरहेका केपी शर्मा ओलीसँग एक्लाएक्लै (वन टु वन) कुराकानी गरिन्। राजपाका नेताहरूसँग कुरा गरिन्। त्यसपछि बल्ल तत्कालिन प्रधानमन्त्री रहेका शेरबहादुर देउवा र राष्ट्रपति विद्या भण्डारीसँग शिष्टाचार भेट गरिन्। केपी ओली र सुषमा स्वराजको भेट माघ १८ गते (१ फेब्रुअरी) मा भयो र त्यसको पन्ध्रौं दिन ३ फागुन (१५ फेब्रुअरी) मा केपी शर्मा ओली प्रधानमन्त्री भए। सुषमा स्वराजको भ्रमणलगत्तै काठमाडौंमा संविधान संशोधन, संसद्मा दुईतिहाइ पुर्याउन मधेसवादी भन्ने दलहरूलाई सरकारमा लगिने र स्वयं केपी ओलीले पहिलोपटक प्रधानमन्त्री हुँदा सेनालाई दिएको काठमाडौंनिजगढ फास्ट ट्र्याक भारतलाई दिने हल्ला र चर्चा काठमाडौंमा सुनिन थाले। हुन पनि सरकार चलाउन स्पष्ट बहुमत हुँदाहुँदै दुईतिहाइ पुर्याउन खोजिनु बुझ्न नसकिने विषय बनेको छ। ३० फागुन (१४ मार्च) मा द डिप्लोम्याट भन्ने अन्तर्राष्ट्रिय अनलाइन पत्रिकामा मधेसवादीलाई सरकारमा लिनाले केपी ओलीको भारत सरकारसँगको दुईपक्षीय सम्बन्ध सजिलो हुने विश्लेषण पढ्न पाइयो। आफूलाई मधेसवादी भन्ने दलका नेताहरूले भारत सरकारको चाहना नबुझी त्यसो गरेका होइनन्। हाल आफूलाई मधेसवादी भन्ने दलहरूमध्येको संघीय समाजवाद फोरमका तर्फबाट उपेन्द्र यादव (वरियताक्रममा माथि पर्ने गरी) र राजेन्द्र श्रेष्ठ सरकारमा सामेल हुने निश्चित जस्तै कुरो आएको छ। तर पछि त्यस दलमा अन्य नेताहरूले राजेन्द्र श्रेष्ठलाई लिने कुराको ठूलो विरोध गरेकाले सो हुन सकेन। राजपमा पनि उपराष्ट्रपति पाए सरकारमा जाने भनिएकोमा अहिले यी दुवै दलले संविधान संशोधनमा सहमति नभइन्जेल सरकारमा जान नसकिने बताउन थालेका छन्। अहिले सरकार निर्माणको एक सय दिन पनि पुगेको छैन। त्यसैले मधेसवादी दललाई सामेल गर्ने केपी ओलीको अज्ञात कारणका सम्बन्धमा बढी अनुमान नगरी हालौं। अहिलेको सरकारमा केही आशालाग्दा व्यक्ति पनि भएकाले सरकारको कम्तीमा पनि सय दिनको क्रियाकलाप हेरेर मात्रै मूंल्याकन गर्नु राम्रो हुन्छ। हाल नेपाल कांग्रेसका कुनै व्यक्तिले केपी ओली प्रधानमन्त्री भएलगत्तै गन्तीको दिन (काउन्ट डाउन) सुरु भयो भने पनि एकपटक विश्वासको मत प्राप्त गरेका प्रधानमन्त्रीको विरुद्ध दुई वर्ष फेरि अविश्वासको प्रस्ताव राख्न नपाइने प्रावधान पनि संविधानमा छ। तसर्थ अरू परिस्थिति यथावत रहे आगामी दुई वर्षपछि मात्र काउन्ट डाउनको इच्छा सुरु हुने स्थिति देखिन्छ। किनभने संविधानको धारा १००(२) ले प्रधानमन्त्रीले प्रतिनिधित्व गर्ने दल विभाजित भएमा वा सरकारमा सहभागी दलले आफ्नो समर्थन फिर्ता लिए ३० दिनभित्र विश्वासको मतको प्रस्ताव राख्नुपर्छ। तर हाल स्थिति र वातावरणलाई हेर्दा कमसेकम दुई वर्ष वा सोभन्दा बढी त्यस्तो परिस्थिति आउने सम्भावना देखिँदैन। पाँचवर्षीय दोस्रो कार्यकालका लागि विद्या भण्डारीको राष्ट्रपतिमा र नन्दबहादुर पुनको उपराष्ट्रपतिमा पुनरावृत्ति भएको छ। यो कुरो ठीक भयो कि बेठीक भन्दा पनि यसले पूर्व राष्ट्रपति र उपराष्ट्रपतिको लागि राज्यकोषबाट गर्नुपर्ने खर्च जोगियो भनेर सन्तोष गर्नुपर्ने अवस्था छ। अहिले सरकार निर्माणको एक सय दिन पनि पुगेको छैन। सरकारमा केही आशालाग्दा व्यक्ति पनि भएकाले कम्तीमा सय दिनको क्रियाकलाप हेरेर मात्रै मूल्याकंन गर्नु राम्रो हुन्छ। तर अमेरिकाको राष्ट्रपतिले एकदिन त के एकघन्टा वा एक मिनेट पनि अवधि समाप्त भएपछि बस्न पाउँदैन। किनभने अमेरिकाको संविधानको बीसौं संशोधनले नयाँ राष्ट्रपतिले २० जनवरी मध्यान्हसम्म मात्र राष्ट्रपति पदमा रहन पाउन व्यवस्था छ। राष्ट्रपति विद्या भण्डारीले कमसेकम पाँच वर्ष रहिरहनु हुनेछ भनी ठोकेर भन्ने सकिने कारण यो हो कि राष्ट्रपतिका विरुद्ध महाभियोग लाग्न सक्ने संवैधानिक व्यवस्था भए पनि त्यो पारित हुन असम्भवः छ त नभनौं, तर यो अहिलेको संसद्मा सम्भव देखिँदैन। नेपाल मात्र होइन अरू देशका संविधानमा पनि राष्ट्रपतिमाथि महाभियोगको व्यवस्था छ। तर महाभियोग पारित भएका उदाहरण भेट्न गाह्रो छ। अमेरिकी संविधान सन् १७८७ अर्थात आजभन्दा दुई सय ३१ वर्षदेखि लागू छ। आज बाराक ओबामापछि डोनाल्ड ट्रम्प ४५ औं राष्ट्रपति छन्। तर दुई सय ३१ वर्षको अमेरिकाको राजनीति र संवैधानिक इतिहासमा एउटै पनि राष्ट्रपतिमाथि महाभियोग पारित हुन सकेको पाइँदैन। दुई सय ३१ वर्षमा जम्मा दुईजना राष्ट्रपतिहरूमाथि महाभियोग लगाइयो। तर यी दुवैमाथिको महाभियोग पारित हुन सकेन। किन ? किनभने महाभियोग पारित हुन दुईतिहाइ बहुमत चाहिन्छ। अनि राष्ट्रपति कुनै न कुनै राजनीतिक दलको पृष्ठभूमि भएको व्यक्ति हुन्छ। राष्ट्रपति बनाउने दलका सबै र विरोधी अलगअलग दल सबै सहमत हुन गाह्रो पर्छ। नेपालमा त झन् आजको सन्दर्भमा वर्तमान संसद्मा ती ठूला राजनीतिक दल मिले पनि दुईतिहाइ पुग्ने सम्भावना देखिँदैन। थप अरू साना वा ठूला दल चाहिन्छ। अमेरिकाको संसद्मा एन्ड्रिउ जोन्सन र बिल क्ल्न्टिन जम्मा दुईजना राष्ट्रपति माथि महाभियोग लगाइयो। सन् १८६८ मा राष्ट्रपनि जोन्सनले सिनेटलाई जानकारी नदिई युद्धमन्त्री एडविन स्टान्टनलाई हटाए। दासताविरोधी रिपब्लिकनहरूको ठूलो बहुमत थियो, जो महाभियोग पारित होस् भन्ने चाहन्थे। साथै अन्य दलका दासताविरोधी सांसदहरू पनि जोन्सनलाई हटाउन चाहन्थे। तर सिनेटमा मात्र एक भोटले महाभियोग पारित हुन सकेन। जोन्सन पछिसम्म पनि राजनीतिमा सक्रिय रहिरहे। जोन्सनको कार्यकालको एक सय ३० वर्षपछि ४२ औं राष्ट्रपति बिल क्विन्टनमाथि राष्ट्रपति भवनमा काम गर्ने प्रशिक्षार्थी मोनिका लेवेन्सकीसँग यौन सम्बन्ध राखेको कुरा अखबारहरूमा आयो। उनीसँग स्वतन्त्र अभियोगकर्ताले सोधपुछ गर्दा उनले सपथ लिएर झुठ बोलेको र न्याय गर्न बाधा पुर्याएको आरोप लगाइयो। तर अमेरिकाको कानुनले पति वा पत्नीको विवाहित सम्बन्धबाहेकको अन्य व्यक्तिसँग सम्बन्ध देवानी विषय हो, फौजदारी अभियोग होइन। त्यसैले मोनिकासँगको यौन सम्बन्धमा मुद्दा नचलाई राष्ट्रपति क्लिन्टनले त्यस सम्बन्धमा वयान गर्दा अदालतसँग सपथ खाइ झुठ बोलेको र न्याय गर्न बाधा पुर्याएको आरोपमा मात्र महाभियोग लगाइयो। ५० जना सिनेटरले पदबाट हटाउनुपर्छ भने, उपस्थितिको ५० प्रतिशतले मतदान गरे पनि दुईतिहाइ पुग्न ६७ भोट चाहिने हुँदा महाभियोग पारित हुन सकेन। डेमोक्रोटिक पार्टीका कसैले महाभियोगको पक्षमा मत दिएनन्। भारतको संविधानमा पनि राष्ट्रपतिमाथि महाभियोग लगाएर हटाउन सकिने संवैधानिक व्यवस्था छ। तर आज ६७ वर्ष भयो। महाभियोग पारित त के कुनै महाभियोग दर्तासमेत भएको पाइँदैन। यहाँसम्म कि सन् १९९७ अर्का प्रधानमन्त्री आईके गुजरालको क्याविनेटले गरेको प्रस्ताव राष्ट्रपति केआर नारायणम्ले अस्वीकार गरे। आईके गुजराल प्रधानमन्त्री भए पनि ठूलो बहुमत थिएन। तर अटलविहारी बाजपेयी त बलिया प्रधानमन्त्री थिए। प्रधानमन्त्री अटलविहारी बाजपेयी र गृहमन्त्री लालकृष्ण आडवानी आदि भाजपा नेताले केही न केही त गर्नुपर्छ भन्ने सोच सुरुमा लिए, तर अन्त्यमा राष्ट्रपति केआर नारायणम्को कार्यकाल समाप्त हुने प्रतिक्षा गर्नु नै श्रेयष्कर राजनीति हुन्छ भन्ने विचार गरे।"
माध्यमिक शिक्षा परीक्षा (एसईई) टिप्स,"परीक्षा नियन्त्रण कार्यालयका अनुसार यही चैत ८ गते बिहान ८ देखि ११ बजेसम्म सञ्चालन हुने माध्यमिक शिक्षा परीक्षा (एसईई)मा नियमित र एक्जाम्प्टेड गरी देशभरबाट ४ लाख ८७ हजार परीक्षार्थी सहभागी हुने प्रारम्भिक अनुमान छ। विगत ८ दशकभन्दा लामो समयदेखि विद्यालय तहको अन्तिम परीक्षाको रूपमा कक्षा १० मा लिइँदै आएकोमा एसएलसीलाई एसईईमा रुपान्तरण गरिएको छ। नयाँ व्यवस्थाअनुसार विद्यालय तहको अन्तिम कक्षा १२ मा लिइने परीक्षालाई एसएलसी मानिएको छ। विसं १९९० सालदेखि एसएलसीको रूपमा लिइँदै आएको परीक्षाको नतिजा उत्साहप्रद देखिँदैन। विसं१९९८ सालमा सबैभन्दा बढी ७७७८ प्रतिशत र विसं२०३८ सालमा सबैभन्दा घटी १६६८ प्रतिशत परीक्षार्थी उत्तीर्ण भएको देखिन्छ। विगत परीक्षाको विषयगत औसत प्राप्तांक हेर्दा अंग्रेजीमा सबैभन्दा घटी ३३२४ र सबैभन्दा बढी सामाजिकमा ४८०४ भएको पाइन्छ। यति लामो समयसम्म विद्यार्थीको उपलब्धि स्तर ५० प्रतिशत पनि नपुग्नामा के विद्यार्थी मात्रै दोषी छन् त ? सतप्रतिशत उपलब्धि स्तर पुर्याउन राज्य, अभिभावक, विद्यालय, विद्यार्थी र नागरिक समाजलगायतको भूमिका कस्तो हुनुपर्छ ? निक्र्यौल गर्न विलम्ब भइसकेको छ। शिक्षा क्षेत्रमा धेरै अभ्यास र लगानी भए पनि विद्यार्थीको उपलब्धिमा झन ह्रास आउनु गम्भीर चिन्ताको विषय हो। प्रश्नपत्र निर्माणमा वैज्ञानिकता, वस्तुनिष्ठता तथा गुणस्तरीयताले पनि परीक्षाको नतिजालाई असर पार्छ। व्यवस्थित, मर्यादित, निष्पक्ष, स्वच्छ र सौहाद्र वातावरणमा परीक्षा सञ्चालन गर्न परीक्षा केन्द्र निर्धारण, भौतिक तथा मानवीय व्यवस्थापन एवं उनीहरूले परीक्षार्थीलाई गर्ने व्यवहारबाट परीक्षाको गुणस्तरीयताको निक्र्यौल गर्दछ। यसप्रकार एसईई प्रत्यक्षरूपमा विद्यार्थीका लागि मात्र भए जस्तो लागे पनि परोक्षरूपमा राज्यले विद्यालय शिक्षासम्बन्धी अख्तियार गरेको, योजना नीतिनियम कार्यक्रम जाँच्ने कसी पनि हो। त्यस्तै विद्यालय व्यवस्थापन समिति, शिक्षक अभिभावकले विद्यार्थीको पठनपाठनमा कतिको योगदान पुर्याए भन्ने कुराको यकिन गर्ने एक सशक्त सूचक विद्यार्थीले प्राप्त गरेको प्राप्तांक र उत्तीर्ण प्रतिशत नै हो। तसर्थ एसईई विद्यार्थीको लागि मात्र परीक्षा नभएर सम्बन्धित निकाय, विद्यालय, शिक्षक, अभिभावकलगायतको पनि परीक्षा हो। विद्यार्थीको परीक्षा तयारीलाई अझ सहज र उच्च प्रतिफलमुखी बनाउन निम्न टिप्सहरूले टेवा पुर्याउन सक्छ। १ परीक्षा तयारीको समयमा स्वास्थ्यको बारेमा विशेष चनाखो हुनुपर्छ। स्वस्थकर आहरविहार र सहज परि श्रमको प्रति विशेष ध्यान दिनुपर्छ। २ एसईईलाई हाउगुजीको रूपमा नलिई सहजरूपमा आत्मसात गरेर सकरात्मक सोचले परीक्षा दिने मनस्थिति बनाउनुपर्छ। ३ मानसिक एवं शारीरिक क्षमताभन्दा बढी थकान हुनेगरी अनिँदोसमेत बसेर लगातार पढ्दा स्मरण शक्तिमा ह्रास आउँछ। शारीरिक तथा मानसिक थकानका कारण आफूले सोचेजस्तो जाँच दिन पनि सकिन्न। ४ अध्ययन गर्दा पाठ्यपुस्तकको मात्र भर नपरेर पाठ्यक्रमको पनि अध्ययन गर्ने गराउनेतर्फ शिक्षक विद्यार्थीले ध्यान दिनुपर्छ। किनकि विगतमा कहिलेकाहीं पाठ्पुस्तकले नसमेटेको तर पाठ्यक्रममा भएको विषयवस्तुबाट पनि प्रश्न सोधिएका छन्। ५ कठिन महसुस गरिएका विषयलाई अलि बढी महत्व दिँदै दैनिक समय तालिका बनाएर सबै विषयलाई समानुपातिक रूपमा नियमित अध्ययन गर्ने। ६ सहपाठीको सानो समूह बनाएर छलफल गरेर पढ्ने बानी बसाल्ने। ७ विगतका प्रश्नको उत्तर लेख्ने अभ्यास गर्ने र आफ्नो विषय शिक्षकलाई देखाएर आवश्यक सल्लाह लिन अल्छी गर्नुहुन्न। ८ परीक्षा दिन जाँदा मैले राम्रोसँग जाँच दिन्छु र राम्रो नतिजा आउँछ भन्ने दृढ विश्वास एवं उच्च मनोबलका साथ परीक्षा हलमा प्रवेश गर्नुपर्छ। ९ विषयअनुसार आवश्यक सामग्री कलम, पेन्सिल, रुलर, क्यालकुलेटर आदि घरबाट हिँड्नु अगाडि राम्रोसँग चेक जाँच गर्नुपर्छ। १० परीक्षा केन्द्रको वस्तुस्थिति र दूरी, घरबाट पुग्न लाग्ने समय र साधनको उपलब्धताबारेमा अवलोकन पहिलै नै गर्दा सहज हुन्छ। ११ प्रवेश पत्र तथा उत्तरपुस्तिकामा लेखिएका निर्देशन परीक्षा सुरु हुनुअगावै पढी पालना गर्नु बुद्धिमानी हुन्छ। १२ प्रश्नले मागेको उत्तर यकिन भएपछि प्रश्नको प्रकृति र अंकभार तथा समयलाई मध्यनजर राखी मैलिकता झल्किने गरी बुँदागतरूपमा सफा र शुद्धसँग उत्तर लेख्नुपर्छ। १३ सबै प्रश्नका उत्तर लेखिसकेपछि बचेको अन्तिम समयमा लेखेका उत्तरलाई पुनः सरसर्ती पढेर छुटपुट भए सच्याउनुपर्छ। एसईईलाई अधिकतम उपलब्धिमूलक बनाउन अभिभावकको पनि उत्तिकै महत्व रहन्छ। छोराछोरीलाई अनावश्यक दबाब नदिने, उनीहरूको आहारविहारलाई स्वस्थकर बनाउने, पढ्ने लेख्ने सामग्री तथा बस्ने स्थानको उपयुक्त वातारण बनाई सहजता प्रदान गर्ने एवं उत्साह र ढाढस दिएर मर्यादितरूपमा परीक्षा दिन प्रोत्साहित गर्नु एक असल अभिभावकको जिम्मेवारीभित्र पर्छ। यसमानेमा एसईई अभिभावकको लागि पनि एक समझदार अभिभावक भए नभएको जाँचिने परीक्षा हो। त्यस्तै विद्यालयले विद्यार्थीको रुचि र क्षमताअनुसारको विषयको छनौट तथा परीक्षालाई सहजरूपमा सामना गर्नसक्ने योग्यताको विकास गराउनुपर्छ। विद्यार्थीको वैयक्तिक भिन्नता र उसको प्रगतिको गति र क्षमताको आधारमा पठनपाठन र अभ्यासको अवसर प्रदान गर्ने चाँजोपाँजो मिलाउनाले समग्रमा विद्यालयको उपलब्धि उच्च हुने यथार्थता हो। किनकि एसएलसीको नतिजाको आधारमा विद्यालयको स्तर सरकार र समुदायमा कायम हुने भएकोले विद्यालयले आफ्नो हैसियत उच्च राख्ने सुनौलो अवसर पनि हो। तसर्थ आफ्ना विद्यार्थीको उपलब्धि स्तर उच्चतम् बनाउन विद्यार्थीका प्रतिभाको अधिकाधिक आविस्कार गरेर परिमार्जन र परिष्कृत गर्दै तिनीहरूको विकास र विस्तार गर्ने खालको विद्यालयमा चित्ताकर्षक शैक्षिक वातावरण बनाउनुपर्छ। विद्यार्थीले विद्यालयमा गुणस्तरीय शैक्षिक वातावरणमा पढ्न पाएनपाएको एकिन गर्ने परीक्षा पनि हो एसईई।"
अबको लक्ष्य विश्वकप,"काठमाडौं : राष्ट्रिय क्रिकेट टोलीका कप्तान पारस खड्काले अबको लक्ष्य ५० ओभर विश्वकप खेल्ने भएको बताएका छन्। यद्यपि विश्वकप खेल्ने लक्ष्य पूरा गर्न नेपाली क्रिकेटले व्यावसायिक सेट अप मा लानु आवश्यक रहेको धारणा उनले व्यक्त गरे। जिम्बावेमा जारी एकदिवसीय विश्वकप छनोट प्रतियोगितामार्फत पहिलो पटक एकदिवसीय टोलीको मान्यता पक्का गर्दै सोमबार स्वदेश फर्किएका कप्तान पारसले नेपाली क्रिकेटलाई अहिलेको अवस्थाबाट अघि बढाउने जिम्मेवारी सम्बद्ध सबै पक्षको भएको पनि बताए। हामीले पहिलो पटक एकदिवसीय टोलीको मान्यता पाएका छौं। हाम्रो अबको उद्देश्य भनेको ५० ओभरको विश्वकप हो। हामीले अब आगामी ८१० वर्षमा टेस्ट टोलीको मान्यता पाउने गरी खेल्नुपर्छ, पारसले भने, यद्यपि त्यसअघि नेपाली क्रिकेटलाई प्रोफेसनल सेट अपमा लानु आवश्यक छ। नेपाली क्रिकेटलाई अघि बढाउने जिम्मेवारी सबैको हो। त्यसमा खेलाडीले जिम्मेवारी पूरा गरिरहेका छन्। अब क्रिकेटलाई कसरी लैजाने भन्ने जिम्मेवारी देशलाई पनि आएको छ। कप्तान पारसले एकदिवसीय टोलीको मान्यता नेपाली क्रिकेट विकासका लागि निकै महत्वपूर्ण भएको बताए। हामीले एकदिवसीय टोलीको मान्यता विश्वकपसम्म पुग्नकै लागि पाएका हौं, पारसले भने, यो अवसरको सदुपयोग गर्न घरेलु क्रिकेटको संरचनामा सुधार ल्याउनै पर्छ। खेलाडीको जीविकोपार्जन र भौतिक पूर्वाधार वृद्धिका विषयमा पनि सोच्नै पर्छ। राष्ट्रिय टोलीका प्रशिक्षक जगत टमाटाले पनि अबको चार वर्ष नेपाली क्रिकेटका लागि निकै महत्वपूर्ण रहेको बताए। हामीले यसअघि पनि टीट्वेन्टी टोलीको मान्यता पाएका थियौं। तर, त्यसबेला हामीले के गर्यौ भन्ने कुराको पनि हेक्का राख्नुपर्छ। यो अवसर पनि टीट्वेन्टीको जस्तै खेर जाने हो भने एकदिवसीय टोलीको मान्यता पाउनुको कुनै अर्थ छैन। त्यसका लागि सबैभन्दा पहिले घरमा क्रिकेट चलाउने वैधानिक निकाय चाहियो र, त्यसले द्रुतताका साथ काम थाल्नु जरुरी छ। अन्तर्राष्ट्रिय क्रिकेट खेल्न थालेको २२ वर्षपछि ५० ओभरको क्रिकेटमा अहिलेसम्मकै ठूलो उपलब्धि हात पारेको नेपाली टोली सोमबार साँझ नेपाल आइपुगेको हो। सुपर सिक्स चरणमा पुग्न असफल भएसँगै अर्काे वर्ष हुने विश्व खेल्ने अवसर गुमाएको नेपालले पहिलो पटक एकदिवसीय टोलीको मान्यता भने पक्का गरेको छ। आईसीसीको नियमअनुसार नेपालले प्रतियोगितामा सहभागी एसोसिएट टोलीमध्ये शीर्ष तीन (नेदरल्यान्ड्सबाहेक) मा रहँदै एकदिवसीय टोलीको मान्यता प्राप्त गरेको हो। नेपालले प्ले अफको पहिलो खेलमा पपुवा न्युगिनीलाई पराजित गर्दै एकदिवसीय टोलीको मान्यता पाउने बाटो प्रशस्त गरेको थियो। सोही दिनको अर्काे खेलमा नेदरल्यान्ड्सले पनि हङकङलाई पराजित गर्दा नेपालको एकदिवसीय टोलीको मान्यता पक्का बनेको थियो। त्यसपछि भएको सातौं स्थानको प्ले अफ फाइनलमा भने नेपाल नेदरल्यान्ड्ससँग पराजित भएको थियो। नेपाली टोलीका ब्याट्सम्यान शरद भेषावकरबाहेकका सदस्य स्वदेश फर्किएका छन्। शरद भने आफ्नो परिवारलाई भेट्न जिम्बावेबाट अमेरिकातर्फ लागेका छन्। समर्थकको उत्साह खेलाडीको स्वागतका लागि हजारौं समर्थक त्रिभुवन विमानस्थल पुगेका थिए। खेलाडी विमानस्थल ओर्लनुअघि नै पुगेका समर्थकले नेपाल क्रिकेट संघ (क्यान) को विवाद छिटो मिलाऊ, मूलपानीको तल्लो क्रिकेट मैदानको विवाद छिटो मिलाउनलगायत नारा लगाएका थिए। राष्ट्रिय झन्डा र नेपाली टोलीको जर्सीसहित पुगेका समर्थकको हुटिङले विमानस्थल नै गुञ्जयमान बनेको थियो। विमानस्थलबाट बाहिरिँदा समर्थकलाई इंकित गर्दै पारसले हात उठाएपछि हुटिङ बढेको थियो। विमानस्थलमा खेलाडीका अभिभावकसमेत पुगेका थिए। खेलाडीहरूलाई खेलकुदमन्त्री जगत विश्वकर्मा, राष्ट्रिय खेलकुद परिषद् (राखेप)का सदस्यसचिव केशवकुमार विष्टलगायतले फूलमाला र खादा लगाएर स्वागत गरेका थिए।"
