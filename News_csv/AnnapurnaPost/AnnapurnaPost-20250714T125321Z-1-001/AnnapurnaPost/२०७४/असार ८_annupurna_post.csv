शीर्षक,विवरण
राष्ट्रियतामा ठट्टा,"राष्ट्रको समृद्धि र स्वाभिमान' नै अहिले जनताले पटकपटक अभिव्यक्त गरिरहेको चाहना हो, भलै सबैले यस्तै सूत्रबद्ध ढंगले राखिरहेका नहोलान् । २००७ सालबाट सात दशक भइसक्यो, नेपाल आधुनिक राजनीति र आधुनिक अर्थतन्त्रको युगमा प्रवेश गरेको । २०४६ सालबाट गणना गर्ने हो भने तीन दशक पुग्न लाग्यो र २०६३ सालको गणतन्त्रलाई आधार बनाउने हो भने पनि एक दशक भइसक्यो । तर यथार्थ के देखिन्छ भने समृद्ध र स्वाभिमान दुवै पहिलाभन्दा अहिले स्खलित भएका छन्, भलै प्रत्येक मानिसका हातमा मोबाइल होला, महिलाको अस्मिता लुट्ने मनोरञ्जनका उद्योग बढेको होलान् र सुन तस्करी, भारतीय व्यापारीका कालो धन, सिमानाबाट हुने कालोबजारीसमेतको माफियातन्त्रको जगमा काठमाडौं र अन्य सहरका अश्लील आधुनिकता खडा भएका किन नहोऊन् । २०४६ सालदेखि नेपालका राजनीतिक दलहरूले प्राप्त गरेको आर्थिक रूपान्तरण के हो ? हो, पश्चिमी विकृत पुँजीवादी अर्थतन्त्र पढेकाहरू भन्ने गर्छन् २००७ सालमा एक प्रतिशत रहेको साक्षरता अहिले लगभग ७० प्रतिशतको हाराहारीमा छ । मेरो उहाँ महोदयहरूलाई प्रश्न छ, जुन शिक्षाको प्रतिशत देखाएर मेलेनियम डेभलपमेन्ट गोल' नेपालले प्राप्त गर्यो भनी डंका पिट्नुभएको छ, के त्यो शिक्षा उत्पादनमूलक छ ? के त्यसले रोजगार सिर्जना गर्छ ? के त्यसले जीवनयापनलाई सहज बनाएको छ ? विल्कुल छैन । २०१६ सालदेखि अहिलेसम्म त्रिविविले उत्पादन गरेको जनशक्ति उत्पादकत्वहीन' बेरोजगारको जमातमा रूपान्तरण भएको छ । नेपालमा आर्थिक समृद्धि' को जग निर्माण हुन नसक्नु र आज देशको स्वाभिमान नै खतरामा पर्ने गरी अवाञ्छित तत्वहरूले ताण्डव गर्न सक्नुको पछाडि देशमा सञ्चालित शिक्षाले उत्पादन गरेको अल्पज्ञानी' (स्युडो बौद्धिकता) हो भन्दा अत्युक्ति हुँदैन । प्रश्न राखौं, नेताजीहरू तपाईंले के गर्नुभयो यस स्तरहीन, उत्पादकत्वहीन एवं स्वाभिमान निर्माण गर्न नसक्ने शिक्षाको परिवर्तनको लागि ? देशका अर्थशास्त्रीहरूले बताएका अर्को झूट हो गरिबी' को रेखामुनि रहेका जनताको जीवनस्तर बढेको कुरा । अहिले १८ प्रतिशत जनता मात्र गरिब छन् भन्ने तपाईंहरूको भनाइ राष्ट्रमाथिको बेइमानी हो भन्ने कुरा तपाईंहरूलाई थाहा छ । तपाईंहरूले एक डलर २५ सेन्ट वा त्योभन्दा माथि कमाउनेलाई गरिबीको रेखामाथि राख्नुभएको छैन । १२६ रुपैयाँले दिनमा खान पुग्छ ? अनि १२६ रुपैयाँ र १२८ रुपैयाँमा के फरक छ ? यो कुरा जनतालाई बताउन सक्नुहुन्छ ? देशको कुल आम्दानीलाई जनसंख्याले भाग गरेर गरिबीमुनिको रेखा निर्धारण गर्नु हुन्छ । अनि प्रत्येक नेपालीको प्रतिव्यक्ति आय ७५० डलर भनी घोषणा गर्नुहुन्छ । देशका धनीको धन गरिबलाई कागजमा बाँडेर प्रत्येक नेपाली बर्सेनि धनी भएको तथ्यांक प्रकाशित गरी जनताका आँखामा धुलो छर्नु हुन्छ, तर यथार्थ पीडादायी छ । एउटी ग्रामीण महिलाको पेटमा भएको बच्चाको हात बाहिर आएछ अनि चारपाँच दिनदेखि बेहोस ती महिलालाई गाउँका पाँचछ जना बूढापाकाले तन्नाको झोलुंगे बनाई एक घन्टा तल मोटर बोटामा ल्याउँदै थिए । उनी मरिन् वा बाँचिन्, थाहा छैन । उनका श्रीमान् कतारमा रहेछन् । अर्थशास्त्रीहरू बताउनुहोस्, के उनको प्रतिव्यक्ति आय पनि ७५० डलर नै हो ? विनोद चौधरी जस्ताको धन कागजमा जनतालाई बाँड्ने तपाईंको पुँजीवादी अर्थतन्त्र कति मानवीय छ ? देशमा गरिबको स्रोत र साधनप्रति कुनै पहुँच छैन । एक डलर २५ सेन्टबाट मास्तिर आम्दानी पुर्याउन किसानलाई सुँगुरको पाठो दिनु हुन्छ । गाउँको एउटा गरिब खोले खाने' किसान घरमा एउटा बत्ती बाल्छ, तर धनी चौधरी र उनी गरिब दुवैले तिर्नुपर्ने बिजुलीको शुल्कको दर एउटै छ । एउटा गरिब बाँच्नको लागि एक गाग्रो पानी धाराबाट थाप्छ । धनीहरू फूलबारीमा पानी हाल्न पनि त्यही पानी प्रयोग गर्छन् । उनीहरूले तिर्ने शुल्क एउटै छ । एउटा गरिब वर्षमा तीन महिना खोले खाने जमिनको मालपोत तिर्छ, एउटा मास्टर दिनभरि पढाएको तलबबाट १५ प्रतिशत कर तिर्छ, तर व्यापारीहरू मुनाफामा कर तिर्छन् । बिरामी भई अस्पताल जाँदा बिरामी पाँच प्रतिशत सेवा शुल्क र १३ प्रतिशत भ्याट तिर्छ । तर नेताहरू बिरामी हुँदा करोडौंको अनुदान पाउँछन् । नेपालका अर्थशास्त्रीले निर्माण गरेको यस्तो अन्यायपूर्ण समाज हो, हाम्रो नेपाल' । फेरि पनि नेताहरू तपाईंलाई प्रश्न छ यस त्रासदीपूर्ण गरिबविरोधी समाज बदल्न तपाईंले के गर्नुभयो ? सभासद्ज्यूहरू, यस त्रासदीलाई सम्बोधन गर्न के कानुन बनाउनुभयो ? नेपालका १० प्रतिशत सम्भ्रान्तहरू कुल राष्ट्रिय आयको ५२ प्रतिशत र २० प्रतिशत तन्नम गरिबहरू कुल राष्ट्रिय आयको पाँच प्रतिशत उपभोग गर्छन् । नेताज्यूहरू विगत २७ वर्षमा यस अन्यायपूर्ण घोर शोषणयुक्त अमानवीय व्यवस्थालाई बदल्न अहिलेसम्म केके गर्नुभयो ? छातीमा हात राखेर सोच्नुहोस्, के तपाईं इमानदार हुनुहन्छ जनताप्रति ? सिन्धुपाल्चोकको एउटा स्कुलमा एकजना छात्रले भने, तीन घन्टा हिँडेर स्कुल आउनुपर्छ' । तीन घन्टा हिँडेर घर जानुपर्छ । स्कुलमा आई कक्षामा पसेदेखि थकाइले निद्रा लाग्छ । एउटा बस भए त पढ्न सकिन्थ्यो, तर राष्ट्रका ती भविष्यलाई पढ्ने वातावरण दिन सरकरलाई चासो छैन । कुल राष्ट्रिय आयको पुगनपुग पाँच प्रतिशत जति राज्य शिक्षामा खर्च गर्छ । यो राष्ट्रिय आयमा धनीले तिरकेको करभन्दा गरिबले पाइलापाइलामा तिरेको शुल्कको अंश ज्यादा छ । यहाँ सरकारको प्रशासनिक खर्च झन्डै कुल आयको १० प्रतिशत छ । सबै कर्मचारीलाई सरकारी गाडी सरकारले दिएको छ । एउटा मन्त्रीको मासिक १६ लाख खर्च छ, तर गरिबका छोराछोरी पढ्ने स्कुलको हालत प्रयोग गर्न छोडेको फोहोर शौचालय जस्तो छ । फेरि पनि प्रश्न गरौं नेताज्यूहरू के गर्नुभयो यस अवस्थालाई बदल्न ? अर्को एउटा रोचक तथ्य हेरौं । नेपाल भारतलाई सबैभन्दा बढी रेमिट्यान्स पठाउने सातौं देश हो । गतवर्ष नेपालले भारतलाई तीन खर्ब ३४ अर्ब रेमिट्यान्स पठायो, तर भारत नेपालमा रेमिट्यान्स पठाउने १५ देशभित्र पर्दैन । नेपालमा रोजगार छैन भनी नेपालीहरू अरब, मलेसिया र कोरिया गई रगत सुकाउँछन् । दिनैपिच्छे कफिनहरू नेपाल भित्रिन्छन् । नेपालमा रोजगारको अवसर नभए भारतमा तीन खर्ब ३४ अर्ब रुपैयाँ कहाँबाट गयो त ? अवसर रोजगारको नभएको होइन । नभएको चाहिँ रोजगारको लागि सीपको हो । विगत २७ वर्षसम्म यो परिस्थिति बदल्न राजनीतिक नेताहरूले के गर्नुभयो ? जब हामी भारतलाई तीन खर्ब आम्दानी दिइरहेका छौं, भारत किन हामीलाई सहयोग दिएको दाबी गर्छ र नेताहरू ताली बनाउँछन् । हामी भारतको बजारमा रूपान्तरण भएका छौं । ठीकै छ भारत हाम्रो नजिक छ र उससँगै व्यापर गर्न हामीलाई सुगम पनि हुन्छ । तर के भारतसँगको व्यापार भनेको नेपालले भारतसँग मात्र किन्नुपर्ने र भारतलाई बेच्न नपाइने' व्यापार हो ? अर्बौंको व्यापार घाटा भारतसँग छ । क्रमशः नेपाल भारतको व्यापारिक तथा वित्तीय उपनिवेश बनिरहेको छ । नेपालको धान भारत गई चामल बनेर नेपाल आउँछ । नेपालको जडिबुटी भारतमा जान्छ र पतञ्जली' औषधी बनेर आउँछ । नेपालबाट वार्षिक चालीस अर्ब त शिक्षामा जान्छ । दस अर्बभन्दा बढी मठमन्दिरबाट जान्छ । तीन खर्बभन्दा बढी भारतीय नागरिकले काम गरेर लैजान्छन् । तर भारत नेपालबाट असुरक्षा देख्छ । तराईमा बेरोजगार छ जसरी पहाडमा छ । तर बेरोजगार किन छ ? के आफूलाई कथित मधेसी नेता भन्नेहरूलाई यो थाहा छ ? दुर्भाग्य यी र यस्ता यथार्थ बुझेर देशलाई समृद्धिको बाटो र स्वाभिमान' को संरक्षणतर्फ डोर्याउन होइन नेताहरू लम्पसार पर्न प्रतिस्पर्धा गर्ने गर्छन् । नेपालमा रोजगार छैन भनी नेपालीहरू अरब, मलेसिया र कोरिया गई रगत सुकाउँछन् । दिनैपिच्छे कफिनहरू नेपाल भित्रिन्छन् । नेपालमा रोजगारको अवसर नभए भारतमा तीन खर्ब ३४ अर्ब रुपैयाँ कहाँबाट गयो त ? अवसर रोजगारको नभएको होइन । नभएको चाहिँ रोजगारको लागि सीपको हो । समस्या नेपालका राजनीतिक दलहरूको वैचारिक स्खलन, देशभक्तिप्रतिको स्खलित जुझारूपन र जनताप्रतिको घट्दो उत्तरदायित्वको बोधमा रहेका छन् । नेपाली जनता नेपाली नेताका आँखामा एउटा कारणले मात्र देखिन्छन् वा एउटा कारणले मात्र नेपाली नेता नेपाली जनताको महत्त्व देख्छन्, त्यो हो जनता सत्तामा जाने भर्याङ हुन् र सत्ताको लागि उनीहरूको मत आवश्यक पर्छ । दुर्भाग्य हो देश र जनताको सन् १७८९ मा बनेको देश अमेरिका अहिले संसारको एक नम्बर अर्थतन्त्र र विश्वको प्रथम शक्ति बनेको छ । नेपाल सन् १७६५ मा एकीकरण भइसकेको थियो । त्यसताका देशका शासक पृथ्वीनाराण शाहले भने घुष दिन्या र खान्या दुवै राष्ट्रका अपराधी हुन् । तर अहिले घूस दिने महान् र घुसा खाने झन् महान् भएका छन् । त्यस बेला पृथ्वीनारायण शाहले भने, यो देश मेरो एक्लो दुःखले आज्र्याको देश होइन, ४ जान ३६ वर्णको फुलबारी हो ।' उनले निर्देश गरेका थिए, सबैले मिलेर राज्य चलाउनू ।' तर अहिले राज्य चलाउने होइन राज्य लुट्ने प्रतिस्पर्धा चलिरहेको छ । टीकापुरमा नौजना प्रहरीको हत्या भयो । तीन वर्षको बालकको हत्या भयो । त्यसको अभियोग लागेका व्यक्तिले पौने दुई करोड पाएछन् । ती मर्ने प्रहरीका सन्तानले के पाए ? यी देशमा भइरहेका घटनाले राज्यको सर्वनास गर्ने खेल नै राजनीति हो भन्ने देखिन्छ । प्रतिवर्ष भारतले नेपालबाट लगभग ६ खर्ब पाइराखेको छ । नेपालको अर्थतन्त्र भारतसँग पराधीन रहेको छ । नेपाल भारतलाई सहयोग गर्ने देशमा गनिएको छ । हुलाकी बाटो बनाइदिने सम्झौता भयो, त्यो बनेको छैन । तराईका उद्योगमा नेपाली होइन, भारतीयहरू काम गर्छन् । तराईदेखि काठमाडौंसम्मको व्यवसाय र व्यापार भारतीयको हातमा छ । उनीहरूलाई नेपालमा पोस्दै लाभ आर्जन गर्ने मानिस काठमाडौंका सम्भ्रान्त र तराईका अंगीकृतहरू छन् । उनीहरू नै अहिले देशमा क्षेत्रीय द्वन्द्वको निर्माण गरिरहेका छन् । अनि तराईका जनताको एकलौटी मालिक बन्ने सपना र षड्यन्त्र बुनिरहेका छन् । जनताको दैनिक समस्यासँग सम्बन्धित र जनताको अभिभावकत्व बहन गर्ने स्थानीय निर्वाचन गर्न पनि हिंसाद्वारा रोक्ने प्रयास गर्छन् । तर जनताको संरक्षण सरकार गर्न सक्तैन वा चाहँदैन । कथित आन्दोलनबाट विस्थापित गरिएका खेदिएका, मारिएका र लुटिएका जनता नेताहरूको जानकारीमा कहिल्यै आएनन् । हिंसाको बलमा बाँचेको आन्दोलनमा लड्नेहरू भने सरकारको जानकारीमा तत्काल आउँछन् । के राज्यले संस्थागत भेदभाव गर्न मिल्छ ? २०६३ को आन्दोलनताका तराईको अन्दोलन दमन गर्दै अहिलेका कतिपय कथित नेताहरू राजा ज्ञानेन्द्रको सरकारमा थिए । उनीहरू सधैं शक्तिको उपयोगमा तल्लीन थिए, तर भारतको भीमकाय अर्थतन्त्रले सोसिरहेको तराई र सम्पूर्ण देशको अर्थतन्त्रका सिकार भएका नेपाली जनताको पक्षमा होइन, भारतको पक्षमा आफ्नै देशका गरिब जनताको विरुद्धमा सक्रिय हुँदा र राज्यको मानमर्दन गर्दा पनि राज्ययन्त्र उनीहरूकै चाकरी गरिरहेको छ, किन ? किनभने लोकतन्त्र भीडतन्त्र र मनपरीतन्त्रमा परिणत भइसकेको छ । राष्ट्रियता अपमान र ठट्टाको विषयवस्तु भएको छ । देशमा राष्ट्रवादी हुँ भन्ने भन्दा राष्ट्रवाद खोक्रो कुरा हो भन्नेको आवाज ठूलो छ । कथित बौद्धिकता अवसरवादी राजनीतिको सेवामा लिप्त रहेको छ । यस्तो अवस्थामा जनता प्रतिनिधित्वहीन अवस्थामा छन् । अरबमा रगत सुकाइरहेका जनताले पठाएको रेमिट्यान्सबाट कृत्रिम रूपमा सास फेरिरहेको अर्थतन्त्र, अरबबाट रेमिट्यान्स रोकिनेबित्तिकै अवसान हुनेछ । विश्वबैंकको पुँजीवादी आर्थिक सिद्धान्तको पट्टी लगाएका अर्थशास्त्रीहरूलाई देशको भविष्यप्रति कुनै चिन्ता छैन । भविष्यमा देशले भोग्ने आर्थिक समस्या डरलाग्दो हुनछ । त्यसैले अब यस देशमा २७ वर्षदेखि शासन गरिरहेका नेताहरूलाई प्रश्न सोध्ने बेला भयो यो २७ वर्ष नेपाली जनताको जीवनमा खेलबाड किन गर्यौ ? साथसाथै जनताले पनि आँखाको पट्टी खोल्ने समय आएको छ ।"
चर्चा गर्नैपर्ने बजेट,"संवैधानिक व्यवस्थाअनुसार दोस्रोपटक जेठ १५ मा नै बजेट आयो । तीव्र रूपमा राजनीतिक उहापोह चलिरहेको बेलामा कतै दलहरू यो व्यवस्था परिवर्तन गर्नतिर पो लाग्छन् कि भन्ने डर थियो । त्यसो भएन । यसपटकलाई त्यो टर्यो । कम्तीमा यस कुरामा खुसी हुनैपर्छ । बजेट आयो त्यसैले यो वर्षभरिलाई तलब, भत्ता, सामाजिक सुरक्षा भत्ताहरू, पेन्सन र सरकारी ऋणको सावाँ ब्याज निर्बाध रूपमा भुक्तानी हुन सक्ने भयो । काम गर्ने हो भने कम्तीमा राष्ट्रिय गौरवका आयोजना कार्यान्वयनको लागि बजेटको अभाव नहुने भयो । स्थानीय तहको दोस्रो चरणको चुनाव र बाँकी दुईवटा चुनाव पनि कम्तीमा बजेटको पक्षबाट गर्न सकिने भयो । संविधानअनुसार स्थानीय तह, प्रदेश र संघको लागि हचुवाकै रूपमा भए पनि बजेट विनियोजन गरियो । अब यी तहमा निर्वाचित भएर आएका र आउने जनप्रतिनिधिहरूले काम गर्न पाउने भए । तर बजेट पेस मात्र भएको छ । यसमा छलफल गरी पारित गर्नुपर्ने काम बाँकी नै छ । तर समय पनि यथेष्ट नै बाँकी रहेकाले असारभित्र यी सबै काम सम्पन्न हुनेछन् भन्ने आशा गरौं । राजीनामा गरेर बिदा हुने तयारीमा रहेको सरकारका अर्थमन्त्रीले बजेट पेस गरे । आउने सरकार पनि उही गठबन्धनको हुने भएकाले आउने सरकार पनि यही बजेट लिएर अगाडि बढ्ने बढी सम्भावना छ । बजेट पूर्ण आकारको आएको र नयाँ आर्थिक वर्षको पहिलो आधा समय चुनाव गराउँदैमा बित्ने र आर्थिक वर्षको पछिल्लो आधा भाग संघीय संसद्को चुनावको परिणामअनुसार हुने भएकाले कम्तीमा त्यो चुनाव नहुँदासम्म यही बजेट कायम रहनेछ भन्ने अनुमान गर्नु यथार्थपरक नै हुन्छ होला । अर्थमन्त्रीले झन्डै एक दर्जनजति आफ्नै योजना पनि बजेटमा समावेश गर्न नपाएको भनेर यो बजेट मतदातालाई प्रभावित गर्ने उद्देश्य राखेर नबनाइएको भन्ने सन्देश दिन खोजेका छन् । तर योजना आयोगले सुरुमा दिएको सिलिङले नपुगेर बजेट बन्दै गर्दा पहिलोपटक रिसोर्स कमिटीले सिलिङ बढाइदिएकाले अर्थमन्त्रीले बजेट अस्वाभाविक रूपमा ठूलो आकारको हुन जाने डरले आफ्ना योजना राख्न नसकेको देखिन्छ । तर जे होस्, ७४४ स्थानीय तहहरू प्रत्येकलाई न्यूनतम १० करोडदेखि अधिकतम एक अर्ब २४ करोडसम्म र ससर्त अनुदानसमेत गरी कुल बजेट १२ खर्ब ७९ अर्बको १७६ प्रतिशत अर्थात् दुई खर्ब २५ अर्ब पाँच करोड ४६ लाख विनियोजन गरिनुलाई सकारात्मक पाइला मान्नुपर्छ । त्यसैगरी सातवटा प्रदेश प्रत्येकलाई एक अर्ब दुई करोड पाँच लाखको दरले कुल सात अर्ब १४ करोड ३५ लाख विनियोजन गरिनुलाई पनि सकारात्मक रूपमा लिइनुपर्छ । यसले गर्दा यी तहमा निर्वाचित भई आउने जनप्रतिनिधिहरूले पनि सुरुदेखि नै काम गर्न पाउने भएका छन् । साथै यसबाट संविधानको व्यवस्थाअनुसार संघीयताको कार्यान्वयन अगाडि बढेको छ, जुन सकारात्मक छ । यो बजेट गत वर्षको बजेट अनुमानभन्दा दुई खर्ब ३० अर्ब सात करोडले अर्थात् २१९ प्रतिशतले बढी छ । स्थानीय तह र प्रदेशहरूलाई पहिलोपटक यस वर्ष विनियोजन गरिएको रकम झिक्ने हो भने यो बजेट गत वर्षकै बजेट अनुमानको हाराहारीमा रहेको देखिन्छ । तर यत्तिले मात्र यो बजेटलाई काम चलाउ बजेट भन्नचाहिँ सकिँदैन । किनभने गत वर्षको बजेट अनुमानभन्दा एक खर्ब पाँच अर्ब ४५ करोड ६२ लाख कम खर्च हुने यो बजेटमा संशोधित अनुमान गरिएको छ । यति रकमका थप आयोजना तथा कार्यक्रमहरू अहिलेको बजेटमा प्रस्तावित गरिएको हुनुपर्छ भन्नु अन्यथा हुँदैन । तर यति हुँदाहँदै पनि सरोकारवालाहरूले यो बजेटप्रति सकारात्मक टिप्पणी गरेको पाइँदैन । बजेटमा कल्पनाशीलताको अभाव छ । यस मानेमा बजेट कामचलाउ खालको छ । बजेट निजी क्षेत्र र अर्थतन्त्रलाई उत्प्रेरित गर्नमा नराम्रोसँग चुकेको छ । नेपालका उद्योग वाणिज्य महासंघ र नेपाल उद्योग परिसंघजस्ता निजी क्षेत्रका अग्रणी संस्थाहरूले विज्ञप्ति जारी गरेरै बजेटप्रति असन्तुष्टि जाहेर गरे । त्यस्तै निर्यात क्षेत्र र पर्यटन क्षेत्रले पनि बजेटप्रति असन्तुष्टि व्यक्त गरे । पूर्वी क्षेत्रका उद्यमी तथा व्यवसायीहरूले पनि विज्ञप्तिमार्फत नै असन्तुष्टि जनाए । शिक्षा क्षेत्रका जिम्मेवार व्यक्तिहरू पनि शिक्षा क्षेत्रमा गरिएको बजेट विनियोजनप्रति सन्तुष्ट देखिएनन् । यही बजेटभित्र करिब डेढ खर्ब रुपैयाँजतिको फिस्कल स्पेस हँदा पनि देशका महत्वपूर्ण आर्थिक तथा सामाजिक क्षेत्र र निजी क्षेत्रका अग्रणी संस्थाहरूको माग सम्बोधन नगरिनु यो बजेटको ठूलो कमजोरी हो । देशको व्यापार घाटा र बेरोजगारको विकराल अवस्थाप्रति बजेटले उपेक्षा गर्नु विल्कुलै उचित भएन । किनभने आगामी आर्थिक वर्षको लागि फेरि अर्को (पूरक) बजेट आउने सम्भावना कम छ । साथै बजेट निर्माणका क्रममा अन्य सामान्य वर्षमा झैं प्रचलनमा रहेका सबै प्रक्रिया पूरा गरिएको देखिन्छ । उदाहरणको लागि राजस्व परामर्श समिति गठन र त्यो समितिले पेस गरेको प्रतिवेदनलाई लिन सकिन्छ । त्यो प्रतिवेदन तयार गर्ने क्रममा निजी क्षेत्रले आफ्ना माग मुखरित गर्दछन् । ती माग प्रतिवेदनमा समेटिएर गएपछि निजी क्षेत्रले बजेटमा सोहीबमोजिम व्यवस्था हुने अपेक्षा गर्छ, तर बजेटले ती कुनै पनि कुराको सम्बोधन नगर्दा निजी क्षेत्रको चित्त दुख्नु स्वाभाविक हुन्छ । त्यसैले आकारको दृष्टिले बजेट सामान्य अवस्थाको जस्तो आए पनि देशका प्रमुख आर्थिक चुनौतीहरू सम्बोधन नगरिनु बजेटको कमजोरी हो । संघीयता कार्यान्वयन सन्दर्भमा पनि बजेट पूर्णरूपमा इमानदार छ भन्न सकिने स्थिति देखिएन । किनभने हाल विषयगत मन्त्रालयहरूले कार्यान्वयन गरिरहेका आयोजना तथा कार्यक्रमहरूमध्ये गाउँपालिकाभित्रको ५० लाख रुपैयाँसम्म, नगरपालिकाभित्रको एक करोडसम्म र उपमहानगरपालिका र महानगरपालिकाभित्रको दुई करोड रुपैयाँसम्मका आयोजना तथा कार्यक्रमहरू मात्र स्थानीय तहमा हस्तान्तरण गरिएको भनिएको छ र यीभन्दा बढी बजेटका आयोजना तथा कार्यक्रम सम्बन्धित मन्त्रालयमतहत नै राखिएका छन् । यसले केन्द्रीय सत्ता अझै पनि धेरैभन्दा धेरै र ठूला आयोजना तथा कार्यक्रमहरू आफैंसँग राख्ने मोहबाट मुक्त हुन नसकेको देखिन्छ । अर्थ मन्त्रालयले बजेटसँगसँगै प्रस्तुत गर्ने विनियोजन पुस्तक (रातो किताब) को आकार हेर्दा नै सरकारले केन्द्रमा कति आयोजना र कार्यक्रम राखेको रहेछ भन्ने कुरा प्रस्ट हुन्छ, यो ठीक भएन । आउँदा वर्षहरूमा यो स्थिति रहन दिनुभएन । बजेटले स्थानीय तहहरूलाई राम्रै ढंगले बजेट विनियोजन गरिसकेपछि निर्वाचन क्षेत्र विकास कार्यक्रम र सबै सांसदहरूलाई उपलब्ध गराइने छुट्टै बजेटको व्यवस्था गर्नु जरुरी थिएन । अहिलेको परिप्रेक्षमा यो व्यवस्था सान्दर्भिक र आवश्यक थिएन । कि त यस्तो रकमलाई स्थानीय तहहरूले बनाउने बजेटमा नै समावेश गर्ने व्यवस्था गर्नु उपयुक्त हुन्थ्यो । यसमा अर्थमन्त्रीले सांसदहरूको दबाब थेग्न नसकेको देखिन्छ । यसले यो कार्यक्रम र स्थानीय तहहरूले तर्जुमा गर्ने योजना र बजेटबीच सामन्जस्य कायम गर्न समस्या उत्पन्न गर्ने निश्चित छ । त्यसैगरी बजेटले उच्चस्तरीय सार्वजनिक खर्च पुनरावलोकन आयोग गठन गर्ने प्रस्ताव गरेको छ । तर संविधानले व्यवस्था गरेको र गठन गर्न निकै ढिलो भइसकेको राष्ट्रिय प्राकृतिक स्रोत तथा वित्त आयोग गठनको चर्चै गरिएको छैन । खर्च पुनरावलोकन आयोग आवश्यक हो, तर विगतमा यस्ता धेरै आयोग गठन भई प्रतिवेदनहरू अर्थ मन्त्रालयमा प्राप्त भइसकेका छन् । तिनको अध्ययनबाट पनि अहिलेका धेरै अप्ठ्याराहरूको सम्बोधन गर्न सकिन्थ्यो । तर संविधानले देशको अर्थतन्त्र सञ्चालनको निमित्त महत्वपूर्ण जिम्मेवारी सुम्पिएको वित्त आयोग गठन गर्नमा राज्यले देखाएको उदासीनता दुःखद छ । संविधान जारी भइसकेको परिस्थितिमा संविधानले परिकल्पना गरेको अर्थतन्त्र सञ्चालन विधि र प्रक्रिया निर्धारण गर्न यो आयोग अत्यन्तै सहयोगी हुन सक्थ्यो । संघीयता कार्यान्वयनमा जाने तर स्थानीय तह, प्रदेश र संघबीच प्राकृतिक स्रोत र वित्तीय साधनको न्यायोचित र वैज्ञानिक वितरण प्रणाली निर्धारण गर्ने आयोग गठन गर्ने सम्बन्धमा उचित पहल र सक्रियता नदेखाइनुले राज्यको एक तप्का संघीयता असफल बनाउनेतर्फ लागेको हो कि भन्ने आशंका गर्नुपर्ने भएको छ । अन्त्यमा, बजेटमा कल्पनाशीलताको अभाव छ । यस मानेमा बजेट कामचलाउ खालको छ । बजेट निजी क्षेत्र र अर्थतन्त्रलाई उत्प्रेरित गर्नमा नराम्रोसँग चुकेको छ । यो बजेटबाट आगामी आर्थिक वर्ष नेपालको अर्थतन्त्रले गति लिने सम्भावना न्यून छ । यो वर्षको ६९४ प्रतिशतको आर्थिक वृद्धि दरलाई सरकारको उपलब्धिको नाजायज दाबी गर्न नहिच्किचाउने सरकारले बजेट कार्यान्वयनको आर्थिक वर्ष २०७४७५ मा पनि त्यो वृद्धि दर कायम रहने गरी बजेट तर्जुमा गर्नुपर्ने हेक्का राख्नुपर्ने थियो ।"
एउटा राष्ट्रवादीको वेदना,"'नयाँ नाना ल्याउने रे, विदेशबाट बाबाले नयाँ नाना ल्याउने रे !' ठीक दुई वर्षअघि बच्चा नेपाली जनता यसैगरी उफ्रिँदै थिए । उनीहरू केवल नेतृत्वले नारा लगाऊ भन्दा लगाउँथे, चुप लाग भन्दा लाग्थे । नेताहरूले एकैछिनमा जतनालाई सडकमा पनि ल्याइहाल्थे र एकैछिनमा चुपचाप पनि बसाउँथे, राष्ट्रिय नभई व्यक्तिगत हितको लागि । नभन्दै कुनै पनि प्रमुख दलको घोषणापत्रमा नभएको सातवटा संघीय प्रदेश रातारात घोषणा गरियो । पहिले सार्वजनिक गरिएको ६ संघीय प्रदेश जसमा हिमाल, पहाड र तराई मिलाइएको थियो । त्यो ६ प्रदेश के कारण उपयुक्त थिएन, कसैले जान्न पाएन । उक्त प्रादेशिक नक्सा रातारात गुपचुप भयो । तर ६ प्रदेश किन भएन र सात प्रदेश किन बनाइयो भन्ने प्रश्नको उत्तर कुनै दलले दिन चाहेनन्, किन ? त्यसैको पीडा भोगिरहेको छ मुलुक यतिबेला । त्यसबेलासम्ममा पुरानो नेपालको शान्त तथा विकसित वातावरण उपभोग गरेका २०४५ अघिका युवा जो बौद्धिक थिए, तिनीहरू आँखा नदेख्ने असक्त र वृद्ध भइसकेका थिए । कसैले 'बत्तुजडित कपडा स्वास्थ्यको लागि हानिकारक हो' भनेर बोलेमा उनीहरूलाई यथास्थितिवादी, पुनरुत्थानवादी, राजावादी, सनातनवादी आदि संज्ञा दिएर पागल बनाई कुनामा प्यारालासिस गराएर थन्क्याइन्थ्यो । ०४५ पछि सबै दलका नेतृत्व शैक्षिक योग्यता भएका समाजसेवी, विकास योजना जानेका भन्दा पनि बढी उग्रवादी, प्लेन अपहरणकर्ता, बैंकका लुटेरा, लामो समय पार्टीका नाममा जेल बसेका, जनआन्दोलनको नाममा सम्पत्ति सोहोर्न लाखौं जनताको जीवन तहसनहस पारी नरसंहार मच्चाएर हजारौं जनताको बलि चढाई आआफ्नो पारिवारिक विरासत सुरक्षित गराउन क्रियाशील छ। यसैका कारण संक्रमणकालको अवतरण हुन लामो समय लाग्यो । झन् सात प्रदेशसहितको संघीयताको खाका देश डुबाउन ल्याइएको आभास हुन्छ, पछिल्ला राजनीतिक घटनाक्रमका कारण । नेताहरूले नुनको सोझो गर्न बुझ पचाएका छन् । तिनका समर्थक अन्धो बनेर तिनीहरूकै समर्थन गरिरहेका छन् । देश हितमा वास्तविक कुरा ओकल्नेहरू कि पागल हुनुपर्ने भएको छ कि मारिनुपर्ने स्थिति । गत वर्ष वीरगन्जका जनता उक्साएर विभिन्न माग तेस्र्याउँदै राजधानी काठमाडौं रहेको प्रदेश नम्बर ३ का जनतालाई नाकाबन्दीमा फसाउने काम गरियो । विभिन्न खानी, खोला, नदी, प्राकृतिक सम्पत्तिमा बाध्यकारी सम्झौता (हस्ताक्षर) गराएर मात्र सामान्य चामलका बोरा नुन, तेल पठाइदिने खेल भए । अत्यावश्याक सामान आपूर्ति र राजस्व संकलनलाई मुद्दा बनाएर देशको नक्सा कोर्ने काम भएको छ । यो देश हितमा होला र ? 'मध्य पहाडी लोकमार्ग खुलेपछि राजधानीमा सामान आपूर्ति गरी कर लिएर नै हाम्रा जनता सुतीसुती पालिन्छ ढुक्क रहनुस्' भनेर भाषण ठोक्ने प्रदेश नम्बर १, २ र ५ का नेताहरूको ठाउँ पनि उत्तिकै असुरक्षित हुन्छ, राजधानी देशको मुटु र मस्तिष्क हो, जसलाई प्यारालाइसिस गराउँदा । तैपनि ठूला भनिएका दलका नेता भन्नेहरू नाकाबन्दी भएको छैन भनेर कुर्लिरहेका देखिन्थे । नेता, बौद्धिक जगत् र नागरिक समाज भन्नेहरूको हैसियत स्पष्ट देखियो, देशको सार्वभौमसत्तामाथि आक्रमण भइरहँदा पनि मौन बस्ने काम भयो । बुझेको व्यक्ति पनि मौन बस्नु देशहितमा थियो ? नेता, बौद्धिक जगत् र नागरिक समाज भन्नेहरूको हैसियत स्पष्ट देखियो, देशको सार्वभौमसत्तामाथि आक्रमण भइरहँदा पनि मौन बस्ने काम भयो । बुझेको व्यक्ति पनि मौन बस्नु देश हितमा थियो ? पहिलो चरणको निर्वाचन शान्तिपूर्ण रूपमै सम्पन्न भएको मान्नुपर्छ । तर प्रदेश नम्बर ३, ४ र ६ मा मात्रै पहिल्यै किन गराइयो त चुनाव ? के यी प्रदेशमा एउटा पनि व्यापारिक नाका नदेऊ भनेर जनताले मागेका थिए ? यिनै प्रदेशमा हतारहतार चुनाव गराएर सात संघीय प्रदेशको संरचना कार्यान्वयन गराउन जनताले आग्रह गरेका थिए र ? प्रदेश नम्बर ५ टुक्र्याउँदा हिमाल, पहाड, तराईका जनताबीच दूरी बढ्छ, राष्ट्रियता संकटमा पर्छ भनेर कुर्लिने एमाले नेतृत्व पनि किन ३, ४ र ६ मा मात्रै चुनाव गराउन किन सहमत भयो ? प्रदेश नम्बर १ र ७ मा के विवाद थियो र चुनाव सारियो ? अहिले पनि काठमाडौंलाई नाकाबन्दी गर्ने प्रदेश नम्बर २ को निर्वाचन किन फेरि सारियो ? यो छिमेकीको आदेश त थिएन ? यो नुनको सोझो र दुई देशको नागरिकता लिएर नेपालमा भ्रष्टाचार गरेको रकम दिल्ली लगेर घरजग्गा जोड्नथन्क्याउन पल्किएका द्विदेशीय दलालको नेपाल सिध्याउने षड्यन्त्र त होइन ? विकट हिमाल र पहाडमा आठवटा गाविस जोडेर एउटा गाउँपालिका बनाइएको छ, जहाँका जनतालाई गाउँपालिकाको केन्द्रमा पुग्न बास बस्नुपर्ने स्थिति छ । विकटका जनतालाई झन् कष्टकर जीवन जिउनुपर्ने स्थिति बनाएर २ नम्बर प्रदेशका जनतालाई एक घन्टामै सदरमुकाम पुगेर घर फर्कन सक्ने अवस्था बनाइयो ? सबैभन्दा बढी जनसंख्या रहेको राजधानी प्रदेशमा जनसंख्याको आधारमा गाउँ र नगरपालिका किन बनाउन चासो दिइएन र प्रदेश नम्बर २ मात्र त्यही आधारमा गाउँ र नगरपालिका बनाउने काम गरियो ? यी प्रश्नले हिमाल, पहाड र तराईबीचको दूरी बढाउने काम मात्र भएको छैन, देशलाई नै संकटमा पार्ने खेल भइरहेको आभास हुन्छ । नयाँ संविधान निर्माणका क्रममा मस्यौदाबारे सुझाव संकलन गर्न जनतामा गइयो । जनताले हिमाल, पहाड र तराई मिलाई समान सुविधा र भूगोल भएका, राज्यको अर्थतन्त्रले थेग्न सक्ने सकेसम्म थोरै प्रदेश बनाइनुपर्ने सुझाव दिएका थिए, तर जनताको सुझावको कुनै वास्ता गरिएन । प्रमुख तीन दलका शीर्ष नेतृत्वले राज्य पुनर्संरचनामा संवैधानिक रूपमै आआफ्ना निर्वाचन क्षेत्र रहेका प्रदेश नम्बर १, २, ५ र ७ लाई मात्रै आर्थिक, राजनीतिक, भौगोलिक आदि सबै दृष्टिकोणबाट पूर्ण रूपमा सुरक्षित पारी राजधानी रहेको प्रदेशलाई सधैं नाकाबन्दीमा पार्ने षड्यन्त्र गरे । प्रदेश नम्बर ३, ४ र ६ लाई आपत्कालीन सामान आपूर्ति र कतिपय प्रादेशिक राजस्व संकलनको लागि ८८ प्रतिशत व्यापारमा निर्भर रहेको देश भारतसँगका प्रमुख अन्तर्राष्ट्रिय मान्यता प्राप्त, आवश्यक पूर्वाधार बनिसकेका भूपरिवेष्ठित मुलुकको पारवहन अधिकारभित्र पर्ने व्यापारिक नाका एउटा पनि नदिलाउनुलाई षड्यन्त्र नभने के भन्ने ? प्रदेश नम्बर २ र ५ लाई चीनसँगको सम्बन्धमा वञ्चित राखिनु राष्ट्रमाथिको गम्भीर षड्यन्त्र नभए के हो ? कुनै वैदेशिक कमिसन नखाई एउटै देशको मात्र नागरिकता भएको नेतृत्वको मुटुले यसरी आफ्नै राष्ट्र डुबाउने खेल खेल्न सक्छ ? अब प्रदेश नम्बर २ अन्तर्राष्ट्रिय खेल मैदान बन्यो भने विगतका भन्दा ठूलाठूला नाकाबन्दी खेपिरहनुपर्ने र ठूलाठूला सम्झौता नगरी चामलका बोरा, नुन, तेल नपाइने अवस्था उत्पन्न हुँदा नागरिकका समस्यालाई राजधानीलगायत ३, ४ र ६ का जनताको समाधान कसले गरिदिन्छ ? हिजो झैं नेतृत्वले आँखा चिम्लिएर बस्यो भने भोकभोकै सुत्नुपर्ने नागरिकको पीडामा कसले मलम लगाउँछ ? देश फुटबल हैन, सीमांकन पाँचजना दुष्ट खेलाडीको म्याच फिक्सिङ झैं दुई पैसाको लागि ९९ प्रतिशत जनताको इच्छालाई लात हान्दै विदेशी जिताउने खेल पनि हैन । त्यसैले पराइका हातले कोरेको या कोर्न लगाइएको आफ्नो देशको नक्सा नबुझ्नेलाई त झुम्राको पुतली नै होला, केही समय उनीहरू भोट हाल्ने गोठालाको रूपमा प्रयोग गरिएलान्, तर शिक्षित कहलिएका जतिलाई प्यारालाइसिस बनाएर कुनामा थन्क्याए पनि, राष्ट्रियताको बारेमा बोल्दा पुनरुत्थानवादी, यथास्थितिवादी आदिको संज्ञा दिए पनि त्यो अवस्था सधैं टिक्दैन । जब धैर्यको बाँध फुट्छ तब वास्तविक जनता, बुद्धिजीवी, पत्रकार, नागरिक समाजको सानो संख्याले पनि आफ्नो देशको भविष्यको लागि सिंहदरबारभित्रै पसेर राज्य संरचना र व्यवस्थाको प्रतिकार गर्दै शासन र नेतृत्वको विकल्प खोज्नुपर्ने स्थिति नआउला भन्न सकिन्न ।"
सत्ता परिवर्तनपछिको मनोदशा,"क्रमशः मुलुकमा स्थानीय तहसंरचनाको जग बस्दैछ । पहिलो चरणपछि दोस्रो चरणको उम्मेदवार मनोनयन अनेकन् आशंकाबीच भयो । जजसबाट जे जस्ता 'बखेडा' निकालिन्छ र चुनावी माहोल भडकिन्छ भन्ने ठानिएको थियो, त्यसो भएन । बरू कार्यकर्ता र नागरिक तहमा नवीन उत्साह र उमंग देखियो । धेरै नेता र दलहरूको आआफ्नो दाबी कमजोर भेटियो । बाँकी २ नम्बर प्रदेशको प्रतीक्षा छ । केही पछि भए पनि त्यहाँ चुनाव हुनेछ र मुलुकले संविधान कार्यान्वयन सन्दर्भमा एउटा फटको मार्नेछ । त्यसो त हामीसँग अलि बढी नै 'संशय' र 'आशंकित' दृष्टिकोण प्रदर्शित गर्ने बानी छ । संविधान निर्माणदेखि सत्ता विनिर्माण अनि संघीयता र संविधान कार्यान्वयनको प्रसंगमा धेरै किसिमका 'उछलकुद' र 'आरोपप्रत्यारोप' देखाइयो । जसले जे भने पनि परिवर्तित परिवेशमा कि कांग्रेसका तत्कालीन सभापति एवं प्रधानमन्त्री सुशील कोइरालाको नेतृत्वले संविधान जारी गरेको कालखण्ड सबैका लागि स्मरणीय ठहरिएको छ । कि नभए माओवादी केन्द्रका अध्यक्ष पूर्व प्रधानमन्त्री पुष्पकमल दाहाल सरकारले प्रथम चरणको स्थानीय चुनाव गरेको घटनाक्रमलाई नै मान्छेहरूले उल्लेख्य मान्नेछन् । 'सिंहदरबारमाफोटो' झुन्ड्याउने कार्यकालको बखानमा धेरैले धेरै कुरा गरेको बताउँछन् । यो नौलो होइन । सिंहदरबारशासन सत्ताको स्वरूप नै त्यही हो, जहाँ कुर्सीमा बस्नासाथ केही न केही गरेको वा गर्न खोजेको 'धाकधक्कुका दस्ताबेज' हात परिहाल्छ । नागरिकका दैनन्दीय र मुलुकलाई प्रत्यक्षतः प्रभाव पार्ने खालको निचोड नदेखिए पनि जोकोहीले सत्तासीनकार्यकालमाथि चर्का र ठूला टिप्पणी गरिहाल्छन् । उल्लेख्य काम नगरे पनि सिंहदरबारसत्ताको अवधि उनीहरूका लागि 'माइक' को अगाडि भाषण गर्ने सामग्री ठहरिन्छ । अपितु त्यस्ता सन्दर्भहरू ऐतिहासिक हुन्नहुन्, त्यसलाई सबैले आफ्नो कार्यकालको ऐतिहासिक उपलब्धिमा व्याख्या गर्छन् । भन्नैपर्छ केहीले बत्ती बालिदिएको कुरा गर्छन् । कोही रेलसपनाको डिब्बामा नागरिकलाई दौडाउँछन् । कसैलाई छिमेकीमाथि सत्तोसराप गरेको राष्ट्रवादी चेतले नाक फुलाउने अवसर दिएको छ । कोहीचाहिँ विकास निर्माणको अमूर्त कुरामा 'लालफुलेल' बन्छन् । वास्तवमा हामीसमेत दूरगामी र जीवनपर्यन्त उपलब्धिमूलक हुने विषयवस्तुको खोज गर्दैनौं । अनि प्रत्यक्षतः हातमा पर्ने केही हजार रुपैयाँको वृद्धभत्तामा रमेर हामीसमेत बिर्सन्छौं 'जीवन बिमा' ले दिने जीवनपर्यन्तको सामाजिक सुरक्षा । मुलुकमा सत्तासीन हुँदा र ताक पर्दा कसैले बाँकी राखेको छैन, कम्मल ओढेर 'घ्यू' खान । आफ्ना मतदातादेखि दाताहरूलाई रिझाउन कसैले बाँकी राखेका छैनन्, कार्यविधिको संशोधन गर्नदेखि नियमावलीको तोडमरोड गर्न । अरू त अरू झन्डा पूजा र कालो बोको नपर्सी कसैले लगाएका छैनन्, 'प्राप्तिको ठाडो रातो टीका ।' हो, समस्या यहीं छ । हामीलाई उठ्नासाथ बिहानै 'सत्तासाबुन' ले दिने फिँज चाहिएको छ । राज्यले दिने 'खडेरीधान' र हाइब्रिड मकैको बीउलाई बुझेर तदनुरूप खेतीपाती गर्दैनौं हामी । तर हामीलाई बोल्नासाथ 'क्षतिपूर्ति' चाहिन्छ । बुझ्नु पर्दैन कैयन् तथ्य र तथ्यांक । हामीलाई हेर्ने फुर्सद हुँदैन, अर्थतन्त्रका सूचकांक र वासलत । ऋणात्मक नै रहोस् राज्यको अर्थतन्त्र, हामी आफ्नो खल्तीमा केकति लाभ भयो ? त्यतातिर मात्रै ध्यान दिन्छौं । हाम्रो मनोवृत्ति जस्तो छ, नेतृत्व र राजनीतिले पनि हामीलाई तदनुरूप नै व्यवहार गर्ने हो । हामीले मत बेचेकै कारण हाम्रो जनमतको कदर नेतृत्वले नगरेको हो । राजनीतिक आयाममा र यसले समाएको गन्तव्य यस्तो थिएन पहिले । मान्छेहरू सामाजिक सचेतनाले 'बसीभूत' भएर परिवर्तनकामी खोजको लागि ज्यानको बाजी लगाउँथे । प्रवासकहर भोग्दै, घरवास त्यागेर सर्वहितायमा स्वदेशको लागि ज्यानप्राण एक गर्थे । राजनीतिक परिदृश्य यही हो, जहाँ हिजोका शेरबहादुरसमर्पणको छुट्टै बखान हुन्थ्यो । रामचन्द्रका थुप्रै संघर्षका कुरा सुनिन्थ्यो । नेल्सन मन्डेलाको विम्बमा मोहनचन्द 'पूज्य' मानिन्थ्यो । सन्त किसुनजी, लौहपुरुष गणेशमानलगायत साद्गी मनमोहनका उदाहरणमा राजनीतिले सबैको ध्यान खिच्थ्यो । अनि मान्छेहरू तिनै पात्र र प्रवृत्तिको आदर्शमा एकाकार भएर हिँड्न रुचाउँथे । पार्टीका आमसभा र भेलाको लागि अहिलेजस्तो एसएमएस र सार्वजनिक सूचना जारी गर्नै पर्दैनथ्यो । सुन्नासाथ मान्छेहरू ओर्लन्थे, विरोध र परिवर्तनको आन्दोलनमा निःसर्त होमिन । दुर्भाग्य पछिल्लो अवस्थामा आएर राजनीतिले धेरै किसिमका 'बद्नामी' कमाएको छ । खासगरी २०४६ सालतिरको परिवर्तनकामी राजनीति २०६२०६३ पछि आएर छताछुल्ल बन्दा राजनीति लगभग पेसासंस्कृतिमा परिवर्तित भएको छ । राजनीतिक आदर्श, सिद्धान्त र निष्ठाभन्दा पर राखेर राजनीतिलाई सबै कोणमा 'बिष्ट्याउने' काम भएको छ । यसैकारण अचेल राजनीतिमा 'रस' नदेखेर युवामनस्थितिले कहीं लहडमा, कहीं संवेगमा त कहीं साँच्चै निरास भएर आक्रोश पोखिरहेको देखिन्छ । वास्तवमा सपाट र सत्यबोध गरेर राजनीतिमा प्रस्टीकरण दिने नेता र दलहरूलाई त्यति रुचाइँदैन अचेल । एक्लो वृहस्पति झूटो हुने उदाहरण त थियो नै, बदलिँदो परिवेशले समग्र दल र नेताहरूलाई एउटै 'मण्डल' मा उभ्याएर 'निचा' देखाइन्छ हिजोआज । सामाजिक परिवेश र सञ्जालमा बिहान उठेदेखि राति नसुतेसम्म राजनीति र यसको सेरोफेरोमा 'तथानाम' गर्ने क्रम जसरी मौलाएको छ, त्यो त्यसैगरी सोचनीय बन्दै गएको छ । विषय वा प्रसंगको 'गूठता' बुझेर भन्दा पूर्वाग्रहको 'मूढता' मा आम नागरिक होइनन् कैयन् 'आदरणीय' नेताहरूसमेत धरातल बिर्सेर निकै तल झर्छन् । एकपटक मुलुकका प्रधानमन्त्री भइसकेका नेताले अर्को नेताको नाम लिँदै उसले चौधरीहरूलाई 'रौं' समेत नदिने बताएको कुप्रचारको घटनाक्रम सम्झनुपर्छ यतिखेर । वास्तवमा ती नेताले जसका बारेमा अतिशयोक्ति आरोप लगाएका थिए, तिनै नेताले आफू सत्तारुढ हुँदा कमैयामुक्तिको शंखघोष गरेका थिए । हालै देखियो, कैलाली घटनाका आरोपी रहेका एक चौधरी महाशयलाई क्षतिपूर्ति दिएको प्रसंग । वास्तवमा ती चौधरीले राज्यबाट क्षतिपूर्तिको ठूलो धनराशि पाउँदा त्यसको निर्णय प्रक्रियामा कोको सामेल थिए ? त्यसतर्फ ध्यान दिइएन । अनि बुझ्नुपर्ने र खोज्नुपर्नेले पनि त्यसको तथ्यमाथि अनुसन्धान र खोज गरेनन् । दुष्प्रचार भाइरल बनाइयो । धेरै कुरा छन् यस्ता । चुनावी सभा एवं झडपका क्रममा पार्टीका कार्यकर्ता आपसमा लड्छन् र भिड्छन् । त्यस्तो घटनाक्रममा आआफ्ना आग्रह एवं पूर्वाग्रहको कुचो डुबाएर दल र नेतृत्वले विरोधीलाई 'कलंक' लगाउँछन् । यहाँ राज्यले बाँड्ने आर्थिकसहायत, चन्दापुरस्कारमा पनि त्यसैगरी 'रोइलो' गर्ने गरिन्छ । नियुक्तिसरुवा, बढुवा र पदस्थापनमा सोही रूपले एकअर्काबीच 'चर्का' कुरा हुन्छन् । वास्तवमा मुलुकमा सत्तासीन हुँदा र ताक पर्दा कसैले बाँकी राखेको छैन, कम्मल ओढेर 'घ्यू' खान । आफ्ना मतदातादेखि दाताहरूलाई रिझाउन कसैले बाँकी राखेका छैनन्, कार्यविधिको संशोधन गर्नदेखि नियमावलीको तोडमरोड गर्न । खानुपर्दा सबैले सुविधाभोगी 'डाइनिङटेबुल' नै रोजेका छन् । बस्दा सबैले 'राजस्थानीकौच' नै समाएका छन् । शयनकक्षमा 'डनलप' को लचकता सबैलाई प्यारो लाग्छ । अरू त अरू झन्डा पूजा र कालो बोको नपर्सी कसैले लगाएका छैनन्, 'प्राप्तिको ठाडो रातो टीका ।' सत्ताको सिंहदरबार र बालुवाटारबाट बाहिरिएपछि मान्छेका धेरै कुरा बदलिँदा रहेछन् । दिने ठाउँमा हुँदा कहिल्यै 'मुठी' नखोल्नेले पनि लिनुपर्दा दुवै हात मज्जाले पसारेको देखियो । सत्ताका खातिर उत्तरदक्षिण सिरानी गर्नेले प्रतिपक्षी मानसिकतामा पुगेपछि 'वास्तुशास्त्र' को नवीन सूत्र अख्तियार गर्दा रहेछन् । राजनीति सफेद झूटको 'दोहोरी' बनाइएरै धेरै चीज बिग्रेको हो । हामीले लामो समयदेखि एउटा अभ्यासलाई सबैको लागि सधैंको सूत्र बनाउ सकेनौं । त्यो हो दल र नेताहरू पृथकपृथक पृष्ठभूमि र सिद्धान्तको हुन्छन्, तर राज्यसत्ता सधैं मुलुकको लागि हुनुपर्छ । समयक्रममा राज्यसत्ताको कुर्ची र पदमा व्यक्तिहरू फेरिरहन्छन्, त्यो नौलो होइन। दुर्भाग्य, हामीकहाँ सत्ता परिवर्तनपछि राज्यसत्ताको सोच मात्रै परिवर्चन हुँदैन, उल्टो बस्ने कुर्चीसमेत फेरिन्छ । हिजोकाले गरेको राम्रो कामको अनुशरण जसले गर्दा पनि हुन्छ । विगतको विकास निर्माणको अनुगमन आउनेले गर्ने परिपाटी नबसालेकै कारणले सत्ता परिवर्तन हुनासाथ 'हायलकायल' बन्ने र हुने प्रवृत्ति जहींतहीं देखिएको हो।"
"कोहली थप विवादित, फाइनल खेलमै उल्ट्याएका थिए प्रशिक्षकको निर्णय",एजेन्सीः आफूलाई क्रिकेटको बादशाहको रुपमा अर्थ्याउने भारतमा क्रिकेटको हारजितलाई ठूलै मुद्दा बनाइने चलन छ । भारतको चीर प्रतिद्वन्दीको रुपमा चिनिने पाकिस्तानसँग च्याम्पियन्स ट्रफीको फाइनलमा लज्जास्पद हार बेहोरेपछि यति बेला भारतीय टिमका कप्तान विराट कोहलीको चर्को आलोचना भइरहेको छ । हालै प्रशिक्षक र विराटको मतभेद सार्वजनिक भएपछि विराटमाथि एकपछि अर्को आरोप लाग्न थालेको छ । फाइनल खेलमा विराट कोहलीले प्रशिक्षक र टोलीको निर्णय नमानी आफू खुसी निर्णय लिएको बताइएको छ । उक्त खेलमा भारतले टस जितेर बलिङ रोजेको थियो । फाइनलमा जानुअघि भएको टोलीको मिटिङमा आफूले टस जिते व्याटिङ रोज्ने सहमति भएको थियो । विराट कोहलीले प्रशिक्षक र टोलीको निर्णय नमानी आफूखुसी बलिङ रोज्ने निर्णय गरेका थिए । विराटले आफ्नो निर्णय विरुद्ध आफूखुसी बलिङ रोजेपछि यसबारे प्रशिक्षक अनिल कुम्बलेले ड्रेसिङ रुममा प्रश्न गर्दा विराटले कुरा अन्तै मोडेर टारेको बताइएको छ । उनको यस्तो निर्णयप्रति टोलीका अन्य सदस्य पनि निकै असन्तुष्ट भएका थिए । मिटिङमा पहिले व्याटिङ गरी ठूलो स्कोर खडा गर्न सकेको खण्डमा पाकिस्तानका व्याट्सम्याहरु कमजोर भएकाले उनीहरूले उच्च स्कोरको दवावमा खेल्न नसक्ने आँकलन गरिएको थियो । त्यसैले टस जिते पहिले व्याटिङ गर्ने निर्णय भएको थियो । समूह चरणको खेलमा टस हारी पहिले व्याटिङ गरेको भारतले ३१९ रन बनाएको थियो । उक्त रन पछ्याउँने क्रममा पाकिस्तानले कमजोर प्रदर्शन गर्दा १२४ रनको हार व्यहोरेको थियो । यसैका आधारमा फाइनलमा टस जिते पहिले व्याटिङ गर्ने निर्णय भएको थियो । विराट कोहलीले सुरुमै खेलको रणनीति भत्काएका कारण माहौल विग्रेको र यति ठूलो हार व्यहोर्नु परेको भन्दै कोहलीको व्यापक आलोचना भइरहेको छ । भारतीय टोलीका मुख्य प्रशिक्षक अनिल कुम्बलेले राजीनामा समेत दिएका छन् । भारतीय क्रिकेट कन्ट्रोल बार्ड (बीसीसीआइए) ले भारतीय टोलीका प्रशासनिक मेनेजर कपिल मल्होत्रालार्इ प्रशिक्षक कुम्बले र कप्तान कोहली बीचको विवादबारे विस्तृत रिपोर्ट पेस गर्न निर्दशन दिएको छ ।
ठगी आरोपमा एन्फा पूर्व महासचिव शाही पक्राउ,काठमाडौंः क्यानडा पठाईदिन्छु भन्दै १ करोड भन्दा बढी ठगी गरेको आरोपमा प्रहरीले अखिल नेपाल फुटबल संघ(एन्फा)का पूर्वमहासचिव लोकबहादुर शाहीलाई पक्राउ गरेको छ । बिहीबार विहान शाहीलाई महानगरीय प्रहरी अपराध नियन्त्रण महाशाखाको टोलीले पक्राउ गरेको हो । शाहीले २५ जनाबाट दुई लाख ५० हजारका दरले १ करोड भन्दा बढी रकम लिएको प्रहरीले जनाएको छ । पीडितहरुको उजुरीका आधारमा उनलाई पक्राउ गरिएको महाशाखाले जनाएको छ ।
भारतीय प्रशिक्षक कुम्बलेको राजीनामा,"नयाँदिल्ली : भारतीय क्रिकेट टोलीका प्रमुख प्रशिक्षक अनिल कुम्बलेले आफ्नो पदबाट राजीनामा दिएका छन् । भारतीय टोली सम्हालेको एक वर्षमै कुम्बलेले पदबाट राजीनामा दिएका हुन् । पाँच एकदिवसीय तथा दुई टीट्वेन्टी खेलको शृंखलाका लागि भारतीय टोली वेस्ट इन्डिजतर्फ लागे पनि प्रशिक्षक कुम्बले उक्त टोलीमा सहभागी भएका थिएनन् । प्रमुख प्रशिक्षक कुम्बलेले टोलीका कप्तान विराट कोहलीसँगको मतभेद र असमझदारीका कारण मुख्य प्रशिक्षकबाट राजीनामा दिएको भारतीय सञ्चारमाध्यमले जनाएका छन् । कुम्बलेले पनि सामाजिक सञ्जाल ट्विटरमा कप्तान कोहलीसँगको मतभेदलाई आफ्नो राजीनामाको मुख्य कारण उल्लेख गरेका छन् । कुम्बलेले ट्विटरमा आफ्नो प्रशिक्षणमा कप्तान कोहलीको आपत्ति रहेको जानकारी भारतीय क्रिकेट कन्ट्रोल बोर्ड (बीसीसीआई) बाट थाहा पाएको ट्विट गरेका छन् । बीसीसीआईले कोहलीसँगको मतभेद हटाउने प्रयास गरे पनि त्यसले तार्किक निष्कर्ष निकाल्न नसकेको कुम्बेले बताएका छन् । कुम्बलेले ट्विटमा आफूलाई प्रशिक्षकमा छनोट गरेकोमा बीसीसीआईप्रति आभार व्यक्त गर्दै आफ्नो प्रशिक्षणको अवधिमा राष्ट्रिय टोलीले पाएको उपलब्धिको श्रेय कप्तान, टोलीका अन्य खेलाडी, कोचिङ तथा स्टाफलाई जाने बताएका छन् । प्रमुख प्रशिक्षक कुम्बले र कप्तान कोहलीबीच च्याम्पियन्स ट्रफी सुरु हुनुभन्दा अगाडिदेखि नै मतभेद रहेको समाचार बाहिर आएको थियो । तर, कप्तान कोहलीले भने उक्त समाचारको पटकपटक खण्डन गर्दै आएका थिए । खेलाडीका रूपमा छुट्टै इतिहास बनाएका कुम्बलेले सन् २०१६ जुन २३ मा भारतीय टोली सम्हालेका थिए । भारतीय क्रिकेटमा उनको एक वर्षको कार्यकाललाई सफल मानिन्छ ।"
भलिबलका गुरुचेली सम्मानित,"काठमाडौं : राष्ट्रिय भलिबल खेलाडी प्रतिभा माली र न्यु डायमन्ड एकेडेमीका भलिबल प्रशिक्षक कुमार राई बुधबार सम्मानित भएका छन् । उनीहरूलाई महिला भलिबलको क्षेत्रमा उल्लेखनीय योगदान पुर्याएबापत शेरबहादुर खड्का स्मृति प्रतिष्ठानले नगद पुरस्कारसहित सम्मान गरेको हो । विभिन्न राष्ट्रिय तथा अन्तर्राष्ट्रिय प्रतियोगितामा उत्कृष्ट प्रदर्शन गर्दै आएकी प्रतिभा माध्यमिक शिक्षा परीक्षा (एसईई) मा तीन दशमलव पाँच जीपीए ल्याएर उत्तीर्ण भएकाले उनलाई सम्मान गरिएको हो । खेलकुदसँगै पढाइमा पनि अब्बल नतिजा ल्याएप्छि प्रतिष्ठानले प्रतिभालाई ५० हजार रुपैयाँसहित सम्मान गर्यो । यसैगरी महिला भलिबलको विकासमा एक दशकदेखि क्रियाशील रहँदै आएका कुमार २५ हजार रुपैयाँबाट सम्मानित भए । उनीहरूलाई बहुराष्ट्रिय रङ कम्पनी केएनपी जापानका कन्ट्री डाइरेक्टर मनोज मि श्र, शिवम् सिमेन्ट प्रालिका अध्यक्ष सुरेन्द्र गोयल, प्रतिष्ठानका संरक्षक गमली खड्का र प्रतिष्ठानका अध्यक्ष रञ्जन खड्काले सम्मान गरे । गत जेठमा आयोजना भएको राष्ट्रिय महिला भलिबल प्रतियोगितामा केएनपीले मुख्य प्रायोजन गरेको थियो भने शिवम् सिमेन्टले सहप्रायोजन गरेको थियो । प्रतिष्ठानका अध्यक्ष रञ्जनले सानै उमेरदेखि भलिबल खेलमा लागेर छोटो अवधिमै आफूलाई स्थापित गर्न सफल प्रतिभालाई खेलकुदका साथै पढाइलाई सँगसँगै अगाडि बढाउन सहज होस् भन्ने उद्देश्यले सम्मान गरिएको बताए । यसैगरी खेलाडी उत्पादनमा निरन्तर क्रियाशील रहँदै आएका कुमारलाई महिला भलिबलको क्षेत्रमा पुर्याएको अतुलनीय योगदानका लागि सम्मान गरिएको जानकारी रञ्जनले दिए । खेलकुदसँगै अध्ययनमा पनि आफूलाई अब्बल साबित गरेकी प्रतिभालाई सम्मान गर्न पाउँदा खुसी लागेको छ, उनले भने । कार्यक्रममा राष्ट्रिय खेलाडी प्रतिभाले खेलकुदसँगै पढाइलाई पनि सँगसँगै अगाडि बढाउने प्रतिबद्धता व्यक्त गरिन् । यसैगरी प्रशिक्षक कुमारले आफू बाँचुन्जेल प्रतिभावान् खेलाडी उत्पादन कार्यमा लागिरहने प्रतिबद्धता व्यक्त गरे । तत्कालीन बालकोट गाउँ पञ्चायतको प्रधानपञ्चदेखि भक्तपुर किसान संगठनको सभापतिसमेत रहेका शेरबहादुर खड्काको स्मृतिमा उनको परिवारले २०७० सालमा प्रतिष्ठान स्थापना गरेको हो । प्रतिष्ठानले राष्ट्रिय महिला भलिबल प्रतियोगिताका साथै खेलाडी, ज्येष्ठ नागरिकको सम्मानजस्ता विभिन्न सामाजिक कार्य गर्दै आएको छ ।"
