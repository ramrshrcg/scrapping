शीर्षक,विवरण
भ्रष्टाचारीलाई च्यवनप्रास !,"मोही माग्ने, ढुंग्रो लुकाउने ! गत शुक्रबार, भदौ १६ गते ख्यातिप्राप्त डा भगवान् कोइरालाले फेसबुक स्ट्याटस लेखे, भ्रष्टाचारको सजाय पाइसकेकालाई उम्मेदवार बनाउन मिल्दैन, यसले ठूलो नैतिक संकट ल्याउँछ ! एक बिहानै जिम्मेवारीअनुकूलको कर्तव्य पूरा गर्ने इमानदार डाक्टरले गरेको टिप्पणीले दिनभर मन कसोकसो भइरह्यो । संयोग पनि कस्तो एउटा विवाह भोजमा तिनै डाक्टर भेटिए । उनीसँग यही विषयमा कुराकानी भयो । उनले जनप्रतिधिहरूले नै यो के गर्न लागेका होलान् भनेर चिन्ता प्रकट गरे । वरिपरि उभिएकाहरूले पनि त्यसैमा होमा हो मिलाए । साँझ घर फर्किएपछि पत्रपत्रिकामा आएका समाचार, लेख, टिप्पणीहरू पढें । जानकारी पाएँ । संसदीय मामिलामा दक्खल राख्ने पत्रकार साथीहरूसँग कुराकानी गरेर लगभग विषयबारे छर्लंग भइयो । स्तम्भमा लेख्नुपर्ने लाग्यो तर बुधबार लेख प्रकाशित गर्न मंगलबारसम्म कुर्नुपर्यो । यसैबीच संसद्मा भ्रष्टाचारीलाई उन्मुक्ति दिनुपर्छ भनेर माग गर्ने कांग्रेसी सांसदहरू भागेछन् । सर्वत्रको विरोध खप्न नसकेर भ्रष्टाचारीलाई च्यवनप्रास खुवाएर तंग्र्याउन राखेको संशोधन प्रस्ताव फिर्ता लिएछन् । संसद्को राज्य व्यवस्था समितिमा खिचातानीमा परेर अडकिएको विधेयक प्रतिनिधिसभा सदस्यको निर्वाचन सम्बन्धमा व्यवस्था गर्न बनेको विधेयक, २०७४' सोमबार पारित पनि भयो ।विधेयक किन ? खासमा यो विधेयक संशोधनको लागि संसदीय समितिमा प्रस्तुत भएको थियो । कारण थियो, आगामी संसदीय निर्वाचनको लागि अत्यावश्यक केही कुरा संशोधन गर्न । तर यो विधेयक संशोधनको लागि नेपाली कांग्रेसका १९ जना सांसदहरूले प्रस्ताव दर्ता गराए । त्यसको विरोधमा नेमकिपाका सांसदहरू प्रेम सुवाल, डिल्लीप्रसाद काफ्ले र अनुराधा थापाले कांग्रेसी सांसदहरूको प्रस्ताव तुहाउने जबर्जस्त अडानसाथ अर्को प्रस्ताव दर्ता गराए, जसमा भनिएको थियो अदालतबाट सजाय पाएका अपराधीले संसदीय निर्वाचनमा उम्मेदवार हुन पाउनै हुँदैन । हुन पनि फौजदारी अपराधमा सजाय पाएकाहरूलाई कानुनले चुनावमा उठ्न मात्र रोक लगाएको छ । तर जेल बसेर दण्ड सजाय तिरिसकेपछि पनि उनीहरूलाई राजनीतिमै हाम फाल्न किन मन लागेको होला ? त्यसैको लागि किन षड्यन्त्र गर्नुपरेको होला ? धर्मकर्म गर्न, सेवा पुर्याउन, बाटो, कुलोपानीको व्यवस्था गर्न कहींकतै रोक लगाएको छैन । उनीहरू कविता लेख्न सक्छन् । साहित्यिक सिर्जना गर्न खुला छन् । वैज्ञानिक आविष्कार गर्न पनि सक्छन् । उनीहरूलाई देशको कानुनले रोक लगाएको राजनीतिमा तिमी नआऊ भन्ने मात्र हो किनभने उसले राजनीतिक पदमा रहँदा जघन्य अपराध गरेगराए । अब अरू राजनीति गर्नेहरूका लागि यी सजाय पाएका राजनीतिक भ्रष्टाचारीहरू देखेर निरुत्साहित हुन् भनेरै कानुनले जीवनभर यस्तो रोक लगाएको हो । यदि दण्डित अपराधीलाई राजनीतिमा रोक नलगाउने हो भने समाजमा अपराध प्रोत्साहित हुन्छ ! ऐनको मकसद हो, स्वच्छ सकारात्मक र भ्रष्टाचारविहीन मुलुक बनाउने । कांग्रेसका १९ जना सांसदहरू भ्रष्टाचारसहितका गम्भीर प्रकृतिका फौजदारी अपराधमा सजाय पाएकाहरूले उम्मेदवार बन्न नपाउने व्यवस्था उल्ट्याउन खुसुक्क लागे पनि यो खबर व्यापक रूपमा फैलियो । यसले समाजमा तरंग नै उत्पन्न भयो । कोको थिए, त्यो प्रस्ताव संशोधन गर्न लागेका ? छन् त उन्नाईसजना नै सांसदहरू थिए, तर सबैले त्यतिबेला जिब्रो काडे जब त्यो लहरमा वरिष्ठ अधिवक्ता तथा सांसद राधेश्याम अधिकारीको नाम भेट्टाए । तर निक्लिएको जिब्रोलाई औंल्याउँदै राजनीतिशास्त्रका एक प्राध्यापकले खुरुक्क भित्र लैजाने पारिहाले । उनले भने, वकिलहरू लजिकल' हुन्छन् तर र्यासनल' हुँदैनन् । यो गलत काममा लागेर राधेश्यामले लोकमानविरुद्धको बेला आर्जन गरेको आफ्नै कमाइलाई धक्का पुर्याए । राधेश्याम अधिकारीसँगै जघन्य फौज्दारी अपराधमा दण्डसजाय पाएकाहरूलाई सांसद, मन्त्री र प्रधानमन्त्री बनाउन चाहनेहरूको नाम थियो आनन्दप्रसाद ढुंगाना, पद्मनारायण चौधरी, किरण यादव, अमृतलाला राजवंशी, विन्दादेवी आलेराना, ईश्वरी न्यौपाने, सीताराम महतो, भरतबहादुर खड्का, पुष्कर आचार्य, सुरेन्द्रप्रसाद यादव, इन्द्रबहादुर बानिया, नन्दबहादुर चन्द, राजु थापा, मिनाक्षी झा, बुद्धिराम भण्डारी, तपबहादुर बिष्ट, सुशील चौधरी, चम्पदेवी खड्का । कांग्रेसका यी सांसदहरू निर्वाचन कानुनमा संशोधन गरेर फौज्दारी अभियोगमा दण्डितहरूलाई फेरि राजनीतिमा ल्याएर उनीहरूले गर्न बाँकी कुकर्महरू गराउन चाहिरहेका थिए । यसको कारण हुन सक्छ, उनीहरूका माइबापहरू नै दण्डित भएकाले उनीहरू यसमा कन्दनी कसेर भ्रष्टाचारीहरूलाई चोख्याउन लागेका हुन् । उनीहरू चोखिएर पार्टीभित्र हालीमुहाली गर्ने अवस्थामा पुगेनन् भने आसन्न आम चुनावमा यी सांसदहरूको अवस्था नै धरापमा पर्ने पक्का छ । अरू त अरू आफूलाई चलाख खेलाडी ठान्ने सांसदहरूको पकड पनि जनतामा होइन, तिनै भ्रष्ट अपराधीको दौराको फेर रहेको जगजाहेर छ । त्यसै पनि अपराधीलाई सांसद बनाउन चाहनेहरू निर्वाचित कम र समानुपातिकका धेरै छन् । यसमाथि भ्रष्टाचार, अवैध सम्पत्ति आर्जन, राहदानी दुरुपयोगलाई अपराधको सूचीबाट हटाउन आनन्द ढुंगाना, सीताराम महतो र ईश्वरी न्यौपाने धेरै सक्रिय बनेर प्रस्तुत भएका थिए । किनभने यिनको निर्वाचन क्षेत्रबाट अब यिनले फौजदारी अपराधमा दण्ड पाएका पठाधीशको सहयोगविना फेरि संसद्मा पुग्न असम्भवप्रायः छ । त्यसैले पनि उनीहरू जबर्जस्ती करणी, मानव बेचबिखन तथा ओसारपसार, लागूऔषध बिक्री वितरण तथा निकासीपैठारी र अपहरणमा दण्डसजाय पाएकाले तीन वर्षपछि संसद्को उम्मेदवार बन्न पाउनुपर्छ भन्ने उनीहरूको खुला प्रस्ताव रहेको छ । विश्वव्यापी मान्यता भ्रष्टाचारको आरोप प्रमाणित भई अदालतको फैसलाबाट सजाय भोगेकाहरू सार्वजनिक पदमा बस्न नपाइने विश्वव्यापी मान्यता छ । यो मान्यतालाई खुइल्याउन लागेका कांग्रेसका विधायकहरू खासमा के चाहँदा रहेछन् भन्ने सर्वत्र जगजाहेर भएको छ । उनीहरूले आफ्नो बद्नाम अनुहार देशभर खुला प्रदर्शित गर्दै भ्रष्टाचारमा कारबाही भोग्नुपर्ने र भोगेकाहरूलाई कानुनले जुन बन्देज लगाएको थियो, त्यसलाई अपांग पार्न दुरुपयोग गरे । यसो गरेपछि अपराधी, डन, माफिया, तस्कर, बिचौलियाहरूले नै हावाकावा खेलाइरहेको समाजमा दण्ड सजाय भोगेर वैधानिक रूपमा पाखा लागेका खुमबहादुर खड्का, गोविन्दराज जोशी, चिरञ्जीवी वाग्लेहरू नै सांसद, मन्त्री, उपप्रधानमन्त्री, प्रधानमन्त्री बन्ने बाटो वैधानिक बन्यो भने कांगे्रसको गुमेको साख फर्कन्छ कि भन्ने विश्वास उनीहरूमा रहेको देखिन्छ । एक प्राध्यापकले भने, गिरिजाप्रसादको निधनपछि खुमबहादुर, गोविन्दराज र गच्छदारको ओदान भाँचिए पनि अहिले उनीहरू खुमबहादुर र गोविन्दराजलाई राजनीतिको मूल प्रवाहमा ल्याउन सकेदेखि पहिला कांग्रेस र त्यसपछि देशलाई नै हाँक्न पाइन्छ कि भन्ने आशामा यसो चल्मलाएका मात्र हुन् । उनीहरूको आडमा आजन्म राजनीतिमा रजाइँ गर्न पाइन्छ भन्ने ठूलो भ्रममा उन्नाईस सांसद देखिएका मात्र हुन् । तर त्यसो भयो भने यो समाजमा बाँच्न सर्वसाधारणलाई कति गाह्रो होला भन्ने कुरा त छोडौं, कांग्रेसमा रहेसहेकाहरू जो लोकतान्त्रिक मूल्यमान्यता जोगाउन चाहन्छन्, तिनको हालत कस्तो होला ? यो त समयले नै बताउनेछ । देशभर भ्रष्टाचारदेखि गम्भीर प्रकृतिका अपराध घट्नुपर्ने माग आमजनदेखि बुद्धिजीवीसम्मको छ । यस्तो अवस्थामा लोकतान्त्रिक भनिने कांग्रेस पार्टीको नाम चलेका सांसदहरूको झुन्डले निर्वाचन ऐनमा जेजस्तो संशोधन गर्न चाहेको पाइयो, यसले देशभरका सचेत मानिसमा रोषको बाढीपहिरो नै ल्याइदिएको छ । फलानोजस्तो व्यक्ति पनि यस्तो गलत उद्देश्यको काममा कसरी पर्यो भनेर आश्चर्य प्रकट गर्नेहरू धेरै देखिए । तर उनीहरूले के चाल पाएको देखिएन भने मान्छेको अनुहार हेरेर यहाँ कसैप्रतिको मत तय गरिने जुन चलन छ, त्यो कति कमजोर जगमा उभिएको छ ? यसैबाट प्रस्ट हुन्छ । वास्तवमा को समाज बदल्न लागेको हो, उसले के चाहेको छ र केको विरोधमा छ भन्ने उसका कामबाट प्रकट हुने हो । निर्वाचन ऐन संशोधन गर्न चाहनेहरू के चाहँदा रहेछन् भन्ने उनीहरूले राखेको संशोधन प्रस्ताव र त्यसले खोजेको परिवर्तनबाट प्रस्ट हुन्छ । गम्भीर अपराधमा संलग्न भएको व्यक्तिलाई कानुन बनाउने ठाउँमा पुग्न नदिन निर्वाचन ऐनले भ्रष्टाचार, जबर्जस्ती करणी, मानव बेचबिखन, लागूऔषध बिक्रीवितरण, अवैध सम्पत्ति, राहदानी दुरुपयोग, अपहरणजस्ता कसुरमा कैददण्ड सजाय पाएको व्यक्ति उम्मेदवार बन्न नपाउने व्यवस्था गरेको छ । कहीं पे निगाहे, कहीं पे निशाना !' त्यस्तै संगठित अपराधमा कैद सजाय पाएको वा कर्तव्य ज्यान मुद्दामा बीस वर्षभन्दा कम कैद भएको व्यक्ति पनि सजाय काटेको मितिले ६ वर्ष नभएसम्म संसद्को उम्मेदवार बन्न पाउँदैन । तर कांग्रेसका १९ जना सांसदले लुसुक्क र सामान्यजनले सहजै थाहै नपाउने रकमी पाराले कैद भोगेको मितिले तीन वर्षसम्म उम्मेदवार बन्न नपाइने बनाउन संशोधन प्रस्ताव दर्ता गराएका थिए । हिन्दी सिनेमाको कहीं पो निगाहे, कहीं पे निशाना' लाई माथ गर्ने हिसाबले उन्नाईसजनाको हुल देखेर मात्र मानिसहरूले अड्कल काटे कि यसभित्र के रहस्य छ ? नत्र यति ठूलो जुलुस यसको लागि प्रदर्शन गरिरहनै पर्दैनथ्यो ! उन्नाईस विधायकहरूको यो प्रदर्शनीको मकसद दुइटा रहेको दोहोर्याइरहनै पर्दैन । त्यो के भने संसदीय समितिलाई धेरै सांसदहरूको चाहना भनेर देखाउने र अर्को कांग्रेस संसदीय दलमा फौजदारी अभियोगमा सजाय पाएर उम्मेदवार हुनबाट रोकिएकाहरूका पक्षमा सानो समर्थन छैन ! उनीहरूले चाहेअनुसार नगर्ने हो भने खेल परिवर्तन हुन सक्छ ! त्यसैले भ्रष्टाचारीहरू चोख्याएर राजनीतिमा ल्याउने यो अचम्मको प्रस्तावसँग छक्क नपर्ने कोही थिएन । यसले देशव्यापी प्रतिक्रिया नै उत्पन्न गर्यो । कांग्रेस पार्टीभित्र पनि हडकम्प मच्चियो । प्रधानमन्त्री देउवाको सन्तुलन डग्मगाएको देखिँदैछ । देशमै लोकतन्त्रको पर्याय मानिने पार्टीका उल्लेख्य सांसद फौजदारी अपराधमा दण्ड पाएकाहरूका पक्षमा खुलेआम सशक्त बनेपछि तरंगहरू उत्पन्न हुनु अस्वाभाविक पनि होइन । भ्रष्टाचारीहरूलाई च्यवनप्रास खुवाएर तंग्य्राउन खोज्ने कांग्रेसी सांसदहरूको यो प्रयत्नको खैलाबैलाले आमजनसमुदायलाई भनेअति नै चिन्तित बनाएको छ । डा भगवान्को प्रतिक्रिया त्यसैको उदाहरण हो । गरिमा भएका कांग्रेस सांसदहरू पनि यो विधेयक संशोधनको विपक्षमा देखिनुको कारण पार्टीभित्र मच्चिएको रडाको नै हो । लोकतन्त्रका सर्वमान्य मूल्यमान्यतालाई तिलान्जली दिएर कांग्रेसलाई विघटनको अवस्थामा पुर्याउनेहरू नै अहिले पार्टीमा हावी रहेछन् । जसले संसद्मा पूर्ण बहुमतमा रहेको पार्टीलाई छिन्नभिन्न पारे, तिनीहरूले नै भ्रष्टाचार, नातावाद, कृपावाद र अपराधीकरणको चंगुलमा पार्टीलाई पुर्याए । लोकतन्त्र भनेको प्रजातान्त्रिक मूल्य र मान्यताको पद्धति हो । यसका मान्यताहरूलाई पालना नगरेर स्वार्थसिद्धि गर्न लाग्ने हो भने त्यो लोकतन्त्र हुन सक्दैन । तर कांग्रेसभित्रको शक्ति र सत्ता खेलले देशको पुरानो यो दल अलोकतान्त्रिक मान्यताको दलदलमा धसिँदै गइरहेको छ । दण्डहीनता मौलाउँदै गयो, सिस्टम बन्नै सकेन । कांग्रेस आफैं विभाजित छ ! कांग्रेसी बुद्धिजीवीहरू विवेकविरुद्ध बोल्न पटक्कै हच्किँदैनन् । लोकतन्त्रका मूल्यमान्यता लोकतन्त्रका सर्वमान्य मूल्यमान्यतालाई तिलान्जली दिएर कांग्रेसलाई विघटनको अवस्थामा पुर्याउनेहरू नै अहिले पार्टीमा हावी रहेछन् । जसले संसद्मा पूर्ण बहुमतमा रहेको पार्टीलाई छिन्नभिन्न पारे, तिनीहरूले नै भ्रष्टाचार, नातावाद, कृपावाद र अपराधीकरणको चंगुलमा पार्टीलाई पुर्याए । सत्ताको लागि नै माओवादीसम्मको चरणपोस बनाए । तिनैले अहिलेको लज्जास्पद थालनी गरेको कसैबाट लुकेको छैन । यहाँसम्म आइपुग्दा लाज, घिन नमान्ने कांग्रेसीहरू र तिनले नै बनाएका सांसदहरूले अहिलेको अन्योलको सुरुआत गरेका हुन् । लाजसरम भन्ने नै यिनमा हराएको प्रतीत हुन्छ । सञ्चारका सबै माध्यम छापादेखि रेडियो, टीभी, एफएम र सामाजिक सञ्जालहरूमा लामै समयदेखि यो विषय चर्चामा रहिरहेको कसैबाट छिपेको छैन । कांग्रेस जहिले सत्तामा रह्यो, त्यसबेलाका काण्ड खुला किताबका रूपमा छन् । सबैलाई थाहा छ कसको पालामा के भयो ? नैतिक मूल्यमान्यता र सिद्धान्तमा रहेको भए, समस्या आउँथे र सल्टिएर पनि जान्थे होलान् । तर सिद्धान्त र आदर्श छोडेपछिको कांग्रेसमा उत्पन्न समस्या कचल्टिएर बस्न थालेको छ । जुन लोकतन्त्र भजाएर कांग्रेसीहरू सत्तामा पुगे, तर जनताको स्वार्थ होइन, आफ्नो स्वार्थ मात्र हेरे र सत्तालाई दुहुनो गाई बनाइरहे । सत्ता पनि कमजोर भयो, पार्टी पनि कमजोर भयो र जनता कमजोर बन्दै जानुको कारण पनि यही हो । जनताका आधारमै हो लोकतन्त्रमा पार्टी अडिने । यहाँ त जनतालाई नै सत्तालिप्त कांग्रेसीले किंकर्तव्यविमुख' को अवस्थामा पुर्याएका छन् । जनतामा चेतना नभएको होइन, राष्ट्रियता, लोकतन्त्र र मुलुकप्रति यसअघि यतिधेरै चेतना कहिल्यै देखिएको थिएन । तर त्यसलाई कांग्रेसको शेरबहादुरले होइन, एमालेको केपी ओलीले नेतृत्व गरिरहेको छ ।"
संविधान र राजनीतिक दलको अन्तर्सम्बन्ध,"लोकतन्त्रमा संविधान र राजनीतिक दलको अन्तर्सम्बन्ध अन्योन्याश्रित छ । एकको अभावमा अर्कोको कुनै अर्थ रहँदैन । हाम्रोजस्तो सन्दर्भमा दलहरू संविधानका निर्माता पनि हुन् । उनीहरूले चाहे संविधानको कुनै पनि बेला परिवर्तन, तोडमोड र उपेक्षित हुन सक्छ । संविधानसभाबाट पारित भएर संविधान कार्यान्वयनमा आएको पनि दुई वर्ष पुग्नै लागेको छ । तथापि संविधानका कतिपय प्रावधान अझै कार्यान्वयनको क्रममा छन् । संविधानको एउटा प्रमुख भाग संक्रमणकालीन अवस्थामै छ । संविधानले मन्त्रिपरिषद्मा प्रधानमन्त्रीदेखि सहायकमन्त्रीसम्म २५ जनाभन्दा बढी नहुने भनेर प्रस्ट उल्लेख गरेको छ । संविधान कार्यान्वयनमा आएपछि तीनजना प्रधानमन्त्री भए तर ती कसैले पनि संविधानको यो व्यवस्थालाई संक्रमणकालीन प्रावधानको बहानामा पालना गर्न चाहेनन्, गरेनन् । संविधानको पालना वा सुदृढीकरणका सन्दर्भमा दलहरूको भूमिका जान्ने यो सबैभन्दा टड्कारो देखिने विडम्बना हो । अहिले हामी संविधान कार्यान्वयनको महत्वपूर्ण चरणमा छौं । राष्ट्रिय जनता पार्टी नेपालले २ असोजमा हुन लागेको २ नम्बर प्रदेशको स्थानीय चुनावमा भाग लिने निर्णय गरेपछि संविधानको अभ्यासले थप व्यापकता पाउने निश्चित छ । अहिले तोकिएअनुसार आगामी मंसिरमा संघीय प्रतिनिधिसभा र प्रदेशसभाको निर्वाचन सम्पन्न भएपछि संविधान कार्यान्वयनको एउटा चक्र पूरा हुनेछ। यसले संघीय संसद्को माथिल्लो सदन राष्ट्रियसभा गठन गर्ने बाटो पनि खुल्छ । संविधानले व्यवस्था गरेअनुसार राष्ट्रपतिउपराष्ट्रपति निर्वाचनको लागि निर्वाचकमण्डल बन्छ र सोअनुसार निर्वाचन गर्न सकिन्छ । २५ सदस्यीय मन्त्रिपरिषद्को प्रावधान पनि कार्यान्वयनमा आउँछ । त्यसपछि संविधानको भाग ३३ मा रहेको संक्रमणकालीन व्यवस्थाको अन्त्य हुनेछ । यी सबै काम सम्पन्न गर्ने राजनीतिक दायित्व प्रमुख दलहरूको हो । यसको लागि सत्तामा कुन दल छ, विपक्षमा कुन छ भनेर लेखाजोखा गरिरहनु पर्दैन । सबैको जिम्मेवारी र भूमिका महत्वपूर्ण छ र एकअर्कासँग जोडिएको पनि छ । संवैधानिक अभ्यासमा राजनीतिक दलको भूमिका राजनीतिक दल भनेको राजनीतिक, आर्थिक तथा सामाजिक विषयमा समान विचार राख्ने नागरिकहरूको संगठन हो । यस्तो संगठन आफ्नो उद्देश्यअनुसार राज्यको शासकीय संरचना स्थापना गर्न वा स्थापित संरचनामा भाग लिनको लागि बनाइन्छ । सहभागिताकै क्रममा दलले स्थापित संरचनामा महत्वपूर्ण परिवर्तन पनि ल्याउन सक्छन् । यहाँ हामी मुख्यतया स्थापित संरचनाका सन्दर्भमा नै दलहरूको चर्चा गर्दैछौं । चुनावको बेला आफ्नो पक्षमा मतदाता परिचालन गर्नु दलहरूको सर्वाधिक क्रियाशील गतिविधि हो । नेपालको राजनीतिमा लोकतन्त्रले सर्वाधिक स्वीकार्य पाएको छ । लोकतन्त्र सबैको साझा भएको छ, दलगत सिद्धान्त र मूल्यको द्वन्द्व अब खासै छैन । केही संरचनागत द्वन्द्व बाँकी होलान् । यो खासै ठूलो कुरा होइन, यसको सम्बोधन संविधानबाटै सम्भव छ। चुनावमा दलहरूले निर्वाचन हुने विभिन्न पद र जिम्मेवारीको लागि उम्मेदवार दिन्छन्, सार्वजनिक विषयमा घोषणापत्रमार्फत आफ्नो नीति र कार्यक्रम प्रस्तुत गर्छन् । यसले मतदातालाई नीति, नेतृत्व र व्यक्तिको चयनमा सजिलो बनाउँछ । नीति र नेतृत्वका बारेमा मतदाताले दिने यो आवधिक म्यान्डेट हो । लोकतन्त्रमा दलहरू स्वतन्त्र एवं खुला रूपमा मतदाताको समर्थन जुटाउन प्रतिस्पर्धा गर्छन् । यो लोकतन्त्रको एउटा महत्वपूर्ण मापक पनि हो । अहिले चालू रहेका लिखित संविधानमध्ये संयुक्त राज्य अमेरिकाको संविधान सबैभन्दा पुरानो हो । यो २२८ वर्ष अर्थात् सन् १७८९ देखि कार्यान्वयनमा छ । संयुक्त अधिराज्य बेलायतको लोकतन्त्र त्योभन्दा पनि पुरानो हो, तर त्यहाँ लिखित संविधान छैन । यस अर्थमा यी देशहरूमा दलहरू अस्तित्वमा आउनुभन्दा पहिले नै संविधान बनिसकेका थिए, संवैधानिक अभ्यासको थालनी भइसकेको थियो । युरोप र अमेरिकामा दलहरू राजनीतिकसंवैधानिक अभ्यासका क्रममा विकसित भएका हुन्। दलहरूको विकास क्रम हेर्ने हो भने यो उन्नाईसौं शताब्दीको युरोपमा भएको आर्थिक प्रगति र राजनीतिक सुधारसँग प्रत्यक्ष जोडिन्छ । उद्योग र व्यापारमा आएको विस्तारले नीतिगत स्थिरता एवं कानुनी संरक्षणको आवश्यकता बढ्यो । लगानीकर्ताको समूह र स्वार्थ हावी हुन थाल्यो । सँगसँगै राजनीतिक प्रक्रियालाई संवैधानिक परम्परा र प्रणालीमा बाँध्ने काम पनि हुन थाल्यो । यसले लिखित वा अलिखित संवैधानिक परम्पराको विकास भयो । राजा अर्थात् शासकको लहडमा होइन, नीति र कानुनका आधारमा शासन चलाउने राज्य प्रणालीले निरन्तरता पाउन थाल्यो । राजाको अधिकारलाई संसदीय नियन्त्रणमा राख्ने क्रममा राजनीतिक मतहरू निर्माण भए । मतदाताको दायरा फराकिलो भयो । मतदान अधिकारको विस्तार भयो । चुनावमा जान, आफूसँग नीतिगत रूपमा सहमत मानिसहरूको समूह बन्न थाल्यो । यसले संगठन र नेतृत्वको पनि विकास हुन थाल्यो । युरोपमा दलहरू प्रार्दुभावको लागि चुनावी निरन्तरता र संसदीय अभ्यास महत्वपूर्ण कोसेढुंगा मानिन्छ । अर्को बाटो भनेको राजनीतिकआर्थिकसामाजिक आन्दोलन हो । औद्योगीकरणले श्रमिक वर्गको व्यापक विस्तार गर्यो । सँगसँगै सामाजिक विभेद र विषमता पनि बढ्यो । श्रमिक आन्दोलनहरू हुन थाले । यथास्थितिसँग नितान्त फरक विचार, नीति र कार्यक्रम राख्ने चिन्तनको विकास हुन थाल्यो । कार्ल माक्र्समा आइपुग्दा यसले एउटा निर्णायक अवस्था लियो । राजनीतिमा समाजवादी सोचले मूर्तरूप लिन थाल्यो । परिणामतः समाजवादी दलको आविष्कार भयो । समाजवादीहरू पनि पछि राजनीतिक प्रक्रियामा कसरी सहभागी हुने भन्ने विचारका आधारमा विभाजित हुन थाले । बोल्सेभिक क्रान्तिपछि त यसको एउटा धारलाई सर्वप्रथम लेनिनले कम्युनिस्ट पार्टीका रूपमा संगठित गरे । त्यसबेलादेखि समाजवादी र साम्यवादीहरू फरक भए, पार्टी पनि फरक भयो । पार्टी उद्भवको तेस्रो बाटो पनि छ । यो बाटो खासगरी एसिया अफ्रिकाको अभ्यास र अनुभवसँग जोडिन्छ । उपनिवेशबाट मुक्ति र राष्ट्रिय स्वतन्त्रता आन्दोलन वा देशभित्रैको निरंकुशताविरुद्धको आन्दोलनका क्रममा पार्टीहरू आएका छन् । यस्ता पार्टीहरू संविधानभन्दा पहिलेका हुन् । अर्का एकथरी पार्टी परिवर्तनपछिको राजनीतिमा आफ्नो सहभागिता र उपयोगिता खोज्दै बनेका छन् । पार्टी राजनीतिको करिब दुई सय वर्ष लामो इतिहासमा पार्टी बन्ने, टुक्रिने, हराउने र नयाँ पार्टी आउनेजाने क्रम चलिराखेको छ । ऐतिहासिक महत्वका कतिपय पुराना दलहरू मासिएर गएका पनि छन् । यो निरन्तर चलिरहने प्रक्रिया हो । नेपालको संवैधानिक यात्रामा राजनीतिक दल नेपालमा राजनीतिक दलको इतिहास संविधानभन्दा पुरानो छ । दललाई खुला गरेको २००७ सालको क्रान्तिले हो । तथापि क्रान्तिपछि जारी भएको नेपालको अन्तरिम शासन विधान, २००७ मा राजनीतिक दलका बारेमा कुनै उल्लेख थिएन । २०१५ सालको संविधानमा जसअन्तर्गत नेपालमा पहिलोपटक आम निर्वाचन सम्पन्न भयो र संसदीय प्रणालीको अभ्यास थालनी भयो, त्यसमा पनि दलहरूबारे केही उल्लेख थिएन । त्यो संविधानको धारा ७ (ग) मा राजनीतिक स्वतन्त्रताअन्तर्गत संघसंस्था खोल्ने अधिकार प्रत्याभूत गरिएको थियो । तथापि यो संविधान कार्यान्वयनको लागि दलहरूको भूमिका अपरिहार्य थियो । दलको सहभागिता निषेध गर्न २०१७ सालमा तत्कालीन राजा महेन्द्रले 'कू' नै गर्नुपर्यो । हामी संविधानवादको कुरा गर्छौं, संविधानवाद संविधानको प्राविधिक पालनामा होइन, यसको गतिशील अभ्यासमा पाइने कुरा हो । नेपालको ७० वर्षको संवैधानिक इतिहासमा अझै पनि संविधानवादले जरा हाल्न पाएको छैन । राजनीतिक दलका बारेमा संविधानमै प्रस्ट व्यवस्था २०४७ देखि भएको हो । २०४७ सालमा जारी नेपाल अधिराज्यको संविधान, २०४७ ले बहुदलीय प्रतिस्पर्धाको राजनीतिलाई प्रमुख विशेषताका रूपमा अंगीकार गरेको थियो । संसद्को चुनाव र कार्यपालिकाको गठन तथा कामकारबाही दलहरूको अनुपस्थितिमा सम्भव थिएन । संविधानको भाग १७ मा 'राजनीतिक संगठनहरू' भनेर अलग व्यवस्था गरिएको थियो । जसअन्तर्गत 'समान राजनीतिक उद्देश्य र कार्यक्रममा प्रतिबद्ध व्यक्तिहरूले आफ्नो इच्छानुसार दल खोल्न, सञ्चालन गर्न र सो उद्देश्य तथा कार्यक्रमप्रति जनसाधारणको समर्थन र सहयोग प्राप्त गर्न त्यसको प्रचार र प्रसार गर्न, गराउन सक्ने' कुरा उल्लेख थियो । साथै कुनै एउटा दल वा एकै किसिमको राजनीतिक विचारधारा भएका व्यक्तिहरूले मात्र निर्वाचन वा देशको राजनीतिक प्रणालीमा भाग लिन वा सम्मिलित हुन पाउने गरी कुनै कानुन वा व्यवस्थासमेत गर्न नपाउने भनी स्पष्ट उल्लेख गरेको थियो । सायद लामो समयसम्म निर्दलीयताको नाममा दलहरूलाई निषेध गरेको पीडाका कारण होला, दलमाथि प्रतिबन्ध लगाउन नपाउने उल्लेख थियो । निर्वाचन प्रयोजनको लागि दलहरूले निर्वाचन आयोगमा दर्ता गर्नुपर्ने र त्यसको लागि दलहरूको आन्तरिक संगठन लोकतान्त्रिक हुनुपर्ने, राष्ट्रिय दलको मान्यताको लागि प्रतिनिधिसभाको निर्वाचनमा कम्तीमा तीन प्रतिशत मत हासिल गर्नुपर्ने, प्रतिनिधिसभा निर्वाचनमा कम्तीमा पाँच प्रतिशत महिला उम्मेदवार उठाउनुपर्ने व्यवस्था गरिएको थियो । अन्तरिम संविधान, २०६३ ले राजनीतिक दल खोल्ने कुरालाई मौलिक हकको रूपमा नै उल्लेख गर्यो । सो संविधानको धारा १२ उपधारा ३ अनुसार नेपाली नागरिकलाई प्राप्त स्वतन्त्रतामध्ये दल खोल्ने स्वतन्त्रता पनि उल्लेख थियो । यसले पनि २०४७ सालको संविधानले जस्तै दलमाथि प्रतिबन्ध लगाउन नपाउने चुनावको लागि दल दर्ता गर्नुपर्ने आदि व्यवस्था गरेको थियो । जहाँसम्म वर्तमान संविधानको प्रश्न छ, दलका सम्बन्धमा २०४७ र २०६३ सालका संविधानको प्रावधानलाई परिवर्तित अवस्थासँग मेल खाने गरी निरन्तरता दिएको छ । यसले पनि दल खोल्ने स्वतन्त्रतालाई मौलिक अधिकारको सूचीमा राखेको छ । साथै भाग २९ मा राजनीतिक दलसम्बन्धी व्यवस्था भनेर दल दर्ता, सञ्चालनबारे विस्तृत व्यवस्था गरेको छ । संविधानको धारा २६९ मा भनिएको छ, (१) समान राजनीतिक विचारधारा, दर्शन र कार्यक्रममा प्रतिबद्ध व्यक्तिहरूले धारा १७ को उपधारा (२) को खण्ड (ग) अन्तर्गत बनेको कानुनको अधीनमा रही राजनीतिक दल गठन गरी सञ्चालन गर्न र दलको विचारधारा, दर्शन र कार्यक्रमप्रति जनसाधारणको समर्थन र सहयोग प्राप्त गर्नको लागि त्यसको प्रचार र प्रसार गर्न, गराउन वा सो प्रयोजनको लागि अन्य आवश्यक काम गर्न सक्नेछन् । संविधानको यस प्रावधानअनुसार राजनीतिक दलसम्बन्धी ऐन, २०७३ पनि बनेको छ । पाँच सयजना नेपाली मतदाताले हस्ताक्षर गरेर नेपालमा राजनीतिक दल गठन गर्न सक्ने कानुनी व्यवस्था छ । साथै यसरी गठन भएका दलहरूले निर्वाचन आयोगमा दर्ता गराउनुपर्ने, दलको विधान र नियमावली लोकतान्त्रिक हुनुपर्ने, दलको विभिन्न तहका कार्यकारिणी समितिमा नेपालको विविधतालाई प्रतिबिम्बित गर्ने गरी समावेशी प्रतिनिधित्वको व्यवस्था गरिएको हुनुपर्र्ने, आर्थिक कारोबारको वार्षिक लेखापरीक्षण गर्नुपर्ने आदि कुरा पनि उल्लेख छन् । राष्ट्रिय दलको मान्यता प्राप्त गर्न प्रतिनिधिसभा निर्वाचनमा समानुपातिक निर्वाचन प्रणालीतर्फ कम्तीमा तीन प्रतिशत मत र पहिलो हुनेले जित्ने निर्वाचन प्रणालीतर्फ एक सिट प्राप्त गर्नपर्ने व्यवस्था छ (दफा ५२) । यत्तिकै भरमा यो प्रावधानलाई समानुपातिकतर्फ सिट प्राप्त गर्न निर्धारित आधार अर्थात् थ्रेसहोल्ड भन्न सकिन्न । तर संसद्मा विचाराधीन प्रतिनिधिसभा र प्रदेशसभा निर्वाचनसम्बन्धी विधेयकले राष्ट्रिय दलको मान्यतासम्बन्धी यही प्रावधानलाई थ्रेसहोल्डको रूपमा प्रस्ताव गरेको छ । संविधान र कानुनले नेपालमा बहुदलीयतालाई सर्वस्वीकृत राजनीतिक मान्यताका रूपमा स्थापित गरेको छ । साथै दलहरूको आन्तरिक संगठन लोकतान्त्रिक हुनुपर्ने, आयव्यय पारदर्शी हुनुपर्ने, घोषणापत्र तथा कार्यक्रम सार्वजनिक गर्नुपर्ने, दलका कामकारबाही शान्तिपूर्ण हुनुपर्ने, हिंसाको प्रयोग गर्न नहुने, राजनीतिक गतिविधिमा बालबालिकालाई प्रयोग नगर्ने, दलले अरूमाथि नालिस, उजुर गर्न र दलमाथि पनि नालिस, उजुर लाग्न सक्ने आदि व्यवस्था कानुनले गरेको छ । साथै दलले के गर्न पाउने र के गर्न नपाउने कुराको लामो फेहरिस्त पनि ऐनले दिएको छ । कानुनले आफ्नो कामको लागि दललाई पूर्ण जिम्मेवार रहनुपर्ने बनाएको छ । कुनै दलको गतिविधिका कारण सार्वजनिक वा निजी सम्पत्तिमा हानिनोक्सानी पुर्याएमा त्यसको क्षतिपूर्ति दिनुपर्ने व्यवस्थासमेत गरेको छ । संविधानको अर्थपूर्ण प्रयोगको लागि दलहरूको भूमिका माथिको पृष्ठभूमिमा यो कुरा स्पष्ट छ कि वर्तमान संविधानको अर्थपूर्ण अभ्यास र प्रयोग तथा यसको जीवन्त गतिशीलताको लागि राजनीतिक दलहरूको केन्द्रीय भूमिका हुन्छ, छ । यो संविधानले प्रत्याभूत गरेको शासन प्रणालीको सामान्य सञ्चालनको लागि पनि दलहरूको केन्द्रीय भूमिका अपेक्षित छ । हामी राजनीतिक स्थिरता भएन, अन्योल मात्रै भयो भनेर व्यापक गुनासो गर्छौं । दलका कतिपय मानिसहरू पनि त्यसमा सही थाप्छन् । तर संविधानको उद्देश्य र दलको काम तथा व्यवहारलाई अपेक्षित दिशामा लैजाने हो भने दल, न्यायपालिका र नागरिक समुदाय सबैैले निम्न विषयमा ध्यान दिनु जरुरी छ सबैभन्दा पहिले दलको नेतृत्व लोकमतअनुकूल र उत्तरदायी हुनुपर्छ । लोकतन्त्रमा राजनीतिक दल भनेको उसका नेता, कार्यकर्ता र संगठनमा सीमित कुरा होइन । लोकमतअनुकूल नेतृत्व भनेको आवधिक निर्वाचनमा अभिव्यक्त जनमतसँग जोडिन्छ । चुनावमा अपेक्षित जनसमर्थन पाउन नसके त्यसको जिम्मेवारी नेतृत्वले लिनुपर्छ र नयाँ नेतृत्वका लागि बाटो खोली दिनुपर्छ । चुनावमा आफैं पराजित नेताले दल हाँक्ने परम्परा पूर्णतया बन्द गर्नुपर्छ । पार्टीमा उत्तरदायी नेतृत्वको परम्परा विकसित नगर्ने हो भने लोकतन्त्र र संविधान सुदृढीकरणको कुरा हावादारी ठहरिन्छ । उत्तरदायी नेतृत्व भनेको उत्तर वा स्पष्टीकरण दिनु होइन । दल र दलका तर्फबाट सरकारको जिम्मेवारी सम्हालेका बेला नेतृत्वमा बस्नेले गरेको निर्णयका कारण लोकतन्त्र र संवैधानिक प्रणालीमा प्रतिकूल असर परेको छ भने त्यस्तो नेतृत्वले आफ्नो असक्षमता स्वीकार गर्दै राजनीतिबाट वि श्राम लिनुपर्छ । त्यस्ता नेताबाट कोर्स करेक्सनको अपेक्षा गर्न सकिन्न । दलहरूमा आन्तरिक लोकतन्त्रको विषय स्वस्थ संवैधानिक प्रणाली विकासको लागि महत्वपूर्ण हो । आन्तरिक लोकतन्त्र भनेको केवल संविधान र कानुनले निर्धारित गरेको अवधिभित्र पार्टीको अधिवेशन र चुनाव गर्नेमात्र होइन, नेतादेखि कार्यकर्तासम्मको बोली, व्यवहार र जिम्मेवारी तथा आर्थिक पारदर्शीको कुरा आउँछ । पार्टीको आवरणमा गलत धन्दा, निजी स्वार्थ र प्रभावको दुरुपयोगलगायतका कुरालाई कसरी रोक्ने भन्ने आउँछ । पार्टीको शुद्धीकरण र सफा स्वच्छ राजनीतिको अभ्यास एवं राजनीतिक संस्कृतिको निर्माण यसको महत्वपूर्ण पक्ष हो । क्याडरभन्दा जनमुखी पार्टीको खाँचो छ । क्याडर र लोकतन्त्र परस्परविरोधी कुरा हो । संगठनको लागि क्याडर चाहिन्छ भन्ने मान्यता छ । त्यसमाथि पूर्णकालीन कार्यकर्ता पाल्ने परिपाटीसमेत छ । अनि त्यस्तो पार्टी कसरी जनमुखी बन्न सक्छ ? यो जरुरी छैन । लोकतन्त्रमा पार्टी संगठन स्वयंसेवी आधारमा बनाउनुपर्छ । पार्टीको नियमित कामको लागि क्याडर होइन, कर्मचारी चाहिन्छ। दल वा शासन संरचनामा परिवारविशेषको वर्चस्व कायम हुनु भनेको संवैधानिक प्रणाली र दल दुवैको लागि अस्वस्थकर प्रवृत्ति हो । पितापुर्खाको योगदानका नाममा राजनीतिमा हाबी हुनु सामन्ती संस्कार हो । त्यस्तो योगदान, योग्यता वा आधारको लागि राजतन्त्र नै काफी थियो, किन गणतन्त्रमा जानुपथ्र्यो ? सँगै पार्टीमा खटेको वा लडेको कुनै पनि बाहनामा पतिपत्नी संसद्मा बस्नु वा पार्टी नेतृत्व तहमा बस्नुको औचित्य पुष्टि हुँदैन । पार्टी प्रमुख, प्रधानमन्त्री, मन्त्री, सांसद कसैले पनि आफ्नै छोराछोरी, पतिपत्नी, भाईबहिनीलाई निजी सचिवालयमा राख्नु पनि ठीक होइन । एक त यो जिम्मेवारीको मर्यादाविपरीत हो भने अर्को निजी स्वार्थको राजाइँ अर्थात् कन्फ्लिक्ट अफ इन्टेस्टको कुरा पनि हो । हाम्रो संविधानले संसदीय निर्वाचनको लागि पहिलो हुनेले जित्ने एफपीटीपी र समानुपातिक प्रतिनिधित्वको मिश्रित व्यवस्था गरेको छ । यसले संसद्मा कुनै एक दलको बहुमतको सम्भावनालाई न्यून बनाउँछ । ससाना दलको उपस्थिति पनि उल्लेख्य रहन सक्छ । यसबाट गठबन्धनको सरकार अपरिहार्य हुन्छ । चुनावपूर्व गठबन्धनको परम्परा र संस्कृति निमार्ण गर्नु जरुरी छ । यसबाट केवल सत्ता प्राप्तिको लागि समीकरण बदलिरहने प्रवृत्तिलाई दुरुत्साहित गर्न सकिन्छ र तुलनात्मक रूपमा शासकीय स्थिरता पनि प्राप्त हुन्छ । समानुपातिक प्रतिनिधित्वको निर्वाचन प्रणालीलाई स्वस्थ र पारदर्शी बनाउनु जरुरी छ । यसको लागि दलहरूले सर्वप्रथम उम्मेदवार चयनको आधार पारदर्शी बनाउनुपर्यो । चुनाव प्रणालीमा पनि केही सुधार आवश्यक छ । समानुपातिकतर्फ निर्वाचित हुने प्रयोजनको लागि बन्द सूचीको उम्मेदवार क्रम नतोड्ने कानुनी व्यवस्था आवश्यक छ । चुनौती र सम्भावना राजनीति त्यसमा पनि दलीय राजनीति सिद्धान्त र आदर्शका कुराले मात्र चल्दैन । पार्टी र शासकीय नेतृत्व गर्नेहरूका निजी स्वार्थ, अल्पदृष्टि, गुट वा उपगुटका कुरा त्यत्तिकै हट्दैनन् । बरु पटकपटक हाबी हुन्छन् । पार्टीहरूलाई सही ट्र्याकमा धकेल्न अरू समूह र संस्थाबाट पनि उत्तिकै पहल र प्रयत्न जरुरी हुन्छ । यस सम्बन्धमा पहिलो भूमिका न्यायपालिकाको हुन्छ । दलहरूका कारण संविधानले लिक छोड्न थाल्यो, उद्देश्य बिर्सियो, संकटतिर जान थाल्यो भने न्यायपालिका खासगरी सर्वोच्च अदालतले त्यसको रोकथाम गर्नुपर्छ । उसलाई संविधानले त्यो अधिकार पनि दिएको छ, तर यहाँ अदालत वा न्यापालिकामात्र भनेर पुग्दैन । इजलासमा बसेर फैसला दिने न्यायाधीशको बुझाइको उच्चता, विवेक र निष्पक्षता पनि उत्तिकै महत्वपूर्ण हुन्छ । न्यायाधीशहरूको नियुक्तिमा पनि अहिले पार्टीकरण तीव्र हुन थालेको छ । त्यसको प्रभाव कतिपय फैसलामा देखिन थालेको पनि छ । यसको उपचार नियुक्तिको स्वस्थ परम्परा कायम गर्नुमा नै छ । दलहरूमाथि निगरानी राख्ने र संविधानको सुनिश्चितता कायम राख्न सहयोगी भूमिका नागरिक समुदायको पनि उत्तिकै हुन्छ । दलहरूले बाटो बिराउँदा मात्र होइन, संविधानकै ट्र्याक र मूल्यमा विचलन आउन थालेको अवस्थामा नागरिक मतले सशक्त खबरदारी गर्न सक्नुपर्छ, आवश्यक परे हस्तक्षेप पनि गर्नुपर्छ । यो काम नागरिक समाजका नाममा दलका पिछलग्गु वा इन्ट्रेस्ट ग्रुपबाट सम्भव हुन्न । लोकतन्त्रप्रति प्रतिबद्ध, संविधानको मूल्य र भावनाको गहिरो बुझाइ राख्ने तर दलको दायराबाट माथि उठेका प्रबुद्ध नागरिकबाट यो काम सम्भव छ । उनीहरूको त्यस्तो भूमिकाप्रति समाजको अपेक्षा पनि छ । यो काममा सञ्चार क्षेत्रको अझ बढी भूमिका हुन्छ । अहिलेको सञ्चारजगत् जनमतको सबैभन्दा धारिलो औजार पनि हो । यसले कति बनाउन सक्छ बहस गर्न सकिन्छ तर राजनीति र सार्वजनिक जिम्मेवारीका ठूलाठूला हस्तीलाई समेत एकैपटक उठ्न नसक्ने गरी समाप्त गरिदिन भने सक्छ । त्यसैले शासक र प्रभावशाली दलहरू सर्वप्रथम यसमै आफ्नो पकड जमाउन चाहन्छन् । यसको भूमिका व्यक्ति र पार्टीविशेष नभई मूल्य, पद्धति र संवैधानिक संस्कृतिलाई प्रवर्धन गर्नेतिर बढी उन्मुख हुनु जरुरी छ । अन्त्यमा, संविधानको सुदृढीकरण र संवैधानिक प्रणालीको स्वस्थ विकास चुनौतीपूर्ण छ । तर राम्रा सम्भावनाहरू पनि छन् । यो लामो यात्रा हो । उकालाओरालाहरू आइरहन्छन् । सबैभन्दा सबल पक्ष भनेको अनेकौं अभाव र कठिनाइ हुँदाहुँदै पनि नेपाली जनतामा लोकतन्त्रको चेतना र चाहना अत्यधिक छ । यसमाथि खतरा आइपर्दा तत्कालै सडकमा जाने जोसजाँगर छ र गएको इतिहास पनि छ । हामी संविधानवादको कुरा गर्छौं, संविधानवाद संविधानको प्राविधिक पालनामा होइन, यसको गतिशील अभ्यासमा पाइने कुरा हो । नेपालको ७० वर्षको संवैधानिक इतिहासमा अझै पनि संविधानवादले जरा हाल्न पाएको छैन । वर्तमान संविधानमा आइपुग्दा नेपालको राजनीतिमा लोकतन्त्रले सर्वाधिक स्वीकार्य पाएको छ । लोकतन्त्र सबैको साझा भएको छ, दलगत सिद्धान्त र मूल्यको द्वन्द्व अब खासै छैन । केही संरचनागत द्वन्द्व बाँकी होलान् । यो खासै ठूलो कुरा होइन, यसको सम्बोधन संविधानबाटै सम्भव छ । संविधानको स्वीकार्य बढेको छ । यो भनेको संविधानवाद फस्टाउने अनुकूल अवस्था हो ।"
खेल मैदान नहुँदा हिलाम्मे मैदानमा खेल्न बाध्य,"सिन्धुली: सिन्धुली जिल्लामा उपयुक्त खेलमैदान तथा कवर्डहल नहुँदा दैनिक सञ्चालन हुने खेलगतीविधिहरु सञ्चालन गर्न समस्या भएको छ। अहिलेसम्म व्यवस्थित खेलमैदान नहुँदा खेलकुद गतीविधि समेत वर्षेनी कमी हुँदै गएको छ । खेल मैदान र कवर्डहल नहुँदा सितोरीयो कराँते, भलीवल, फुटवल, क्रिकेट, बक्सीङ, कवड्डी जस्ता खेलका गतीविधिहरु सञ्चालनमा किक्कै समस्या भएको खेलाडीहरु बताउँछन्। हिउँदको चर्कोघाम र वर्षातको झरीमा हिलाम्मे मैदानमा खेल खेल्नु पर्दा निक्कै समस्या हुने गरेको कराँते खेलाडीको गुनासो छ। जिल्ला सदरमुकाम माढीमा सानो एउटा खुल्ला चौडी छ । त्यही चौडीमा स्थानीय खेलाडीहरु दैनिक रुपमा कराँते, भलीवल, फुटवल लगायतका खेलको प्रशिक्षण लिने गरेको कराँतेका खेलाडी गोविन्द मगरको भनाई छ। 'हिउँदको चर्को घाममा पनि खुल्ला मैदानमै खुल्नु पर्छ । वर्षातमा भिजेर नै खुल्ला आकासमुनी खेल्नु पर्छ,' उनले भने। यहाँका कराँते खेलाडीले राष्ट्रिय स्तरका प्रतिस्पर्धामा विभिन्न पटक स्वर्ण पदक समेत जित हात पारि सकेका छन्। तर, खेलको नियम अनुसारको प्रशिक्षणका लागि उपयुक्त मैदान, हलहरु नहुँदा समस्या हुने गरेको कराँते खेलका प्रशिक्षक तथा कमलामाई डोजोका अध्यक्ष अन्तराष्ट्रिय खेलाडी गोपीलाल बम्जनको भनाई छ। 'खेलमैदानको अभावका कारण आफ्ना खेलाडीहरुलाई राष्ट्रिय तथा अन्तराष्ट्रिय स्तरको प्रतिपर्धाका लागि तयारी गर्न सकिएको छैन्,' उनले भने। वर्षातले हिलाम्मे मैदानमा चप्पल जुत्ता खोलेर असारको रोपाइ गर्न ठिक पारिएको खेतमा झैं खेलाडीले खेल खेल्न पर्दा निक्कैनै समस्या भएको बताइन्छ। जिल्लमा स्वास्थ्यका लागि खेल राष्ट्रका लागि खेल भन्ने मुलनाराका साथ खेल खेल्ने गरीएपनि सरकारी तवरबाट खेलाडीहरुलाई प्रोत्साहान तथा खेल मैदानका लागि केही सहयोग हुन सकेको छैन्।"
कोर कमिटी गठन गर्ने बक्सिङ संघको निर्णयमा कार्यसमितिका पदाधिकारीकै विरोध,"काठमाडौं : नेपाल बक्सिङ संघले हालै गठन गरेको कोर कमिटीको विषयलाई लिएर संघभित्र तीव्र विवाद देखिएको छ । आजीवन मानार्थ अध्यक्ष विष्णुगोपाल श्रेष्ठको अध्यक्षतामा गठन गरिएको कोर कमिटी विधानसम्मत नभएको र स्टेरिङ कमिटीलाई प्रभावित बनाउन कोर कमिटी गठन भएको भन्दै पदाधिकारीबीच मतभेद बढेको हो । आजीवन मानार्थ अध्यक्षको व्यवस्थासमेत विधानमा छैन । संघका पूर्वअध्यक्ष श्रेष्ठको अध्यक्षतामा गठन गरिएको कोर कमिटीमा संघका अध्यक्ष राम अवाले, वरिष्ठ उपाध्यक्ष अर्जुनबहादुर केसी र किरणबहादुर श्रेष्ठ, महासचिव सबिन भट्टाचार्य, कोषाध्यक्ष गौतम सुजखु र श्याम अवाले सदस्य छन् । स्टेरिङ कमिटी हुँदाहुँदै घुमाउरो तरिकाले निर्वाचित कमिटीको अधिकार कटौती गर्ने गरी कोर कमिटी गठन गरिएको भन्दै संघका सदस्य दीपक महर्जन र ओमनारायण श्रेष्ठले त्यसप्रति असहमति जनाएका छन् । यसैगरी माइन्युट (निर्णय पुस्तिका)मा संघका दीपक र ओमनारायणसँगै उपाध्यक्ष भोजराज सिटौला र कोषाध्यक्ष गौतम सुजखूले हस्ताक्षर गरेका छैनन् । दीपक र ओमनारायणले कोर कमिटी गठन गर्ने निर्णयप्रति असहमति जनाउँदै आफूहरूले माइन्युटमा हस्ताक्षर नगरेको बताए । उपाध्यक्ष भोजराज उपत्यकाबाहिर रहेको र कोषाध्यक्ष गौतम बैठकमा उपस्थित नभएकाले हस्ताक्षर नगरेको बताइएको छ । स्टेरिङ कमिटीमा ११ जना सदस्य छन् । कोर कमिटीप्रति असहमति जनाउँदै आएका एसियाली खेलकुदका पदक विजेता दीपक महर्जनले आफूलाई जानकारी नै नदिई स्टेरिङ कमिटीको बैठक बसेको र बैठकपछि जबरजस्ती हस्ताक्षर गराउन खोजिएको आरोप लगाएका छन् । उनले कोर कमिटी गठनप्रति आफ्नो असहमति रहेको जानकारी संघका पदाधिकारीहरूलाई दिइसकेको पनि बताए । 'म स्टेरिङ कमिटीमै छु । मिटिङका बारेमा मलाई कुनै जानकारी नै दिइएन, मिटिङ सकिएपछि बोलाएर सही गर्न भनियो । कोर कमिटी गठन गर्ने कुराप्रति मेरो असहमति छ', दीपकले भने, 'संघका केही पदाधिकारीमा अहिले पनि निरंकुश शैली हावी छ ।' संघका अध्यक्ष अवालेले भने राष्ट्रिय तथा अन्तर्राष्ट्रिय स्तरमा पहुँच भएको र लामो समयदेखि खेलकुदमा समेत संलग्न रहेकाले बक्सिङ खेलको विकासका लागि विष्णुगोपाललाई कोर कमिटीको अध्यक्ष बनाइएको दाबी गरे । 'विष्णुगोपाल श्रेष्ठले लामो समयसम्म बक्सिङ संघ चलाउनुभयो । लामो समयसम्म खेलकुदमा क्रियाशील भएकै कारण राष्ट्रिय तथा अन्तर्राष्ट्रिय स्तरमा उहाँको पहुँच पनि छ । लामो अनुभव सँगालेका र राष्ट्रिय तथा अन्तर्राष्ट्रिय ख्याति कमाएका व्यक्तिलाई संघमा ल्याउँदा बक्सिङका लागि राम्रै हुन्छ भनेर कोर कमिटीको अध्यक्ष बनाइएको हो', अध्यक्ष अवालेले भने, 'यसमा विवाद गरिरहनु पर्छजस्तो मलाई लाग्दैन ।' आइतबार त्रिपुरेश्वरस्थित अर्किड होटलमा बसेको संघको बैठकले विभिन्न समिति पनि गठन गरेको छ । संघका वरिष्ठ उपाध्यक्ष अर्जुनबहादुर केसीको संयोजकत्वमा अनुशासन कमिटी, महासचिव सबिन भट्टचनको संयोजकत्वमा प्रतियोगिता सञ्चालन कमिटी, कोषाध्यक्ष गौतमको संयोजकत्वमा आर्थिक समिति र उपाध्यक्ष किरणबहादुर श्रेष्ठको संयोजकत्वमा खेलाडी छनोट कमिटी गठन गरिएको छ ।"
दोस्रो अरुणिमा अन्तर विद्यालय कप फुटबल सुरु,"काठमाडौं : दोस्रो अरुणिमा अन्तर विद्यालय सिक्सए साइड (१२ वर्षमुनी र चारफिट १० इन्च) कप फुटबल टुनामेन्ट सुरु भएको छ। पहिलो खेल काठमाडौं इन्टरनेशनल स्कुलले ओम बज्र स्कुलमाथि ६० को जित निकालेको छ भने दोस्रो खेलमा मेरिडिन स्कुलले पिस नेपालमाथि १०३ को जित निकालेको छ। तेस्रो खेलमा बुद्ध सेकेण्डरी स्कुल प्रतिस्पर्धी स्कुल सहभागी नभएकाले स्वतह विजयी घोषित भएको छ भने चौथो खेलमा टाइमलाइन इन्टरनेशनल स्कुलले अरुणिमा शिशु सदन सेकेन्डरी स्कुलमाथि ३१ को जित दर्ता गरेको छ। पाँचौ खेलमा समता शिक्षा निकेतन स्कुलले जोन एकेडेमिमाथि ४० को जित दर्ता गरेको छ। मंगलबार सुरु भएको टुनामेन्टका अन्य खेल सार्वजनिक बिदाको दिन भदौ २४, ३१ र असोज ३ गते हुनेछन्। २४ गते समूहचरणका खेल सकिने छन् भने ३१ गते क्वाटरफाइनल र सेमिफाइनल का खेल हुनेछन् भने ३ गते फाइनल खेल हुने अरुणिमा शैक्षिक प्रतिष्ठानका शिक्षक खेमराज ढकालले जानकारी दिए।"
क्यानका पूर्व अध्यक्ष शाहको निधन,"काठमाडौं : नेपाल क्रिकेट संघ (क्यान)का पूर्व अध्यक्ष जयकुमार नाथ शाहको निधन भएको छ। लामो समयदेखि मुटु रोगबाट ग्रसित ८९ वर्षीय शाहको उपचारका क्रममा नर्भिक अस्पतालमा बुधबार मृत्यु भएको हो। उनलाई एक साताअघि उपचारका लागि नर्भिक अस्पताल भर्ना गरिएको थियो। नेपाली क्रिकेट टिमका पूर्व राष्ट्रिय खेलाडी शाहले विसं २०२२ सालदेखि नेपाल क्रिकेट संघको नेतृत्व गरेका थिए। उनले लगातार करिब चार दशकसम्म संघको नेतृत्व गरे। शाहले नेतृत्व गरेपछि नै नेपाल अन्तर्राष्ट्रिय क्रिकेट प्रतियोगितामा सहभागि हुन थालेको हो। यसैबीच नेपाल क्रिकेट संघ (क्यान) का निर्वाचित अध्यक्ष चतुरबहादुर चन्दले शाहको निधनले नेपाली क्रिकेटमा अपुरणीय क्षति पुगेको बताए। उनले कार्यथलो बैतडीमा रहनुभएका शाह नेपाली क्रिकेटको सिंगो इतिहास भएको बताए। क्रिकेटलाई संस्थागत गर्न शाहको अहम भूमिका रह्यो, उनले नै नेपाली क्रिकेटलाई अहिलेको अवस्थासम्म ल्याईपुर्याए अध्यक्ष चन्दले भने। शाहको नाममा उनी जीवित छँदै जय ट्रफी राष्ट्रिय क्रिकेट प्रतियोगिता' सञ्चालन भएको थियो। सो प्रतियोगिता २०५८ सालपछि एकाएक रोकियो। उनी एसियाली क्रिकेट परिषद् (एसिसी) को उपाध्यक्ष समेत रहिसकेका छन्। गत भदौ ६ गते काठमाडौँमा सम्पन्न क्यानको विशेष साधारणसभामा शाहलाई युवा तथा खेलकुद मन्त्री राजन केसीले दोसल्ला ओढाएर सम्मान गरेका थिए। ९६ वर्षसम्म त बाँच्छु होला, सम्मानित भएपछि साधारणसभामा मन्तव्यका क्रममा शाहले भन्नुभएको कुरा स्मरण गर्दै अध्यक्ष चन्दले भन्नुभयो । शाहले भारतमा क्रिकेट खेल्ने क्रममा ९६ रन बनाउनुभएको थियो । उनी क्रिकेट खेल्दा आफू शतक बनाउनबाट चुकेको कुरालाई बारम्बार स्मरण गर्थे। अन्तर्राष्ट्रिय क्रिकेट परिषद (आइसीसी)ले शाहलाई सन् २००३ मा लाइफटाइम सर्भिस अवार्डबाट सम्मान गरेको थियो । उक्त पुरस्कार पाउने उनी हिलो नेपाली हुन्। रासस"
घरेलु मैदानमै जिल्लियो नेपाल,"काठमाडौं : स्ट्राइकिङ लाइन फितलो बन्दा नेपाली टोली एसिया कप छनोट फुटबलको घरेलु मैदानमै खेलिएको खेलमा ताजकिस्तानसँग २१ गोलले पराजित भएको छ । ताजकिस्तानसँगको पराजयसँगै नेपालको एसिया कप छनोट यात्रा पनि कठिन बन्दै गएको छ । सातदोबाटोस्थित एन्फा कम्प्लेक्स मैदानमा मंगलबार नेपाल पहिलो हाफमै २० गोलले पछि परेको थियो । खेलको सुरुदेखि नै नेपालविरुद्ध आक्रामक देखिएको ताजकिस्तानले २५औं मिनेटमा खाता खोलेको थियो । ताजकिस्तानका लागि जालिलोभ मनुचेहरले पहिलो गोल गरे । उनले उमारवोभ पारभिजाजोनको कर्नर पासमा गोल गरेका थिए । ३०औं मिनेटमा भासिभ दिलसाहोदले गोललाइन नजिकबाट अर्को गोल थपेका थिए । उनले नेपालका गोलरक्षक किरनकुमार लिम्बूको नजिकबाटै गोल गर्दै टोलीको अग्रता दोब्बर बनाएका थिए । पहिलो हाफमा दबाब झेलेको नेपालले दोस्रो हाफमा भने सुधारिएको खेल खेलेको थियो । नेपालका लागि विमल घर्तीमगरले ६१औं मिनेटमा गोल फर्काए । । ३९औं मिनेटमा नवयुग श्रेष्ठको स्थानमा मैदान छिरेका विमलले अञ्जन विष्टको पासमा ताजकिस्तानका गोलरक्षकलाई बिट गर्दै खाली पोस्टमा गोल गरेका थिए । पहिलो हाफमा नेपालले एउटा अवसर खेर फालेको थियो । २०औं मिनेटमा अञ्जन विष्टको पासमा सुजल श्रेष्ठको फितलो प्रहार बाहिरिएको थियो । ताजकिस्तानले दोस्रो हाफमा रक्षात्मक रणनीति अपनाएको थियो । ६३औं मिनेटमा नेपालले विशाल राईको स्थानमा प्रिन्स जर्ज कार्कीलाई मौका दिएको थियो । त्रिभुवन आर्मी क्लबबाट खेल्दै आएका प्रिन्सले राष्ट्रिय टोलीबाट डेब्यु गरेका हुन् । डुब्यु खेलमै दुईवटा फितलो अवसर पाएका प्रिन्सको गोल गर्ने प्रयास भने सफल भएन । त्यसअघि ५३औं मिनेटमा विमलको करिब ३० यार्ड लामो फ्रिकिक प्रहार बाहिर हुइँकिएको थियो । ५९औं मिनेटमा विमलको अर्को प्रहारलाई ताजकिस्तानका गोलरक्षकले पन्च गर्दै विफल पारेका थिए । ८०औं मिनेटमा कमल श्रेष्ठको लामो प्रहारलाई ताजकिस्तानका गोलरक्षकले बचाएपछि नेपाल हार खेप्न बाध्य बन्यो । खेलपछि नेपालका प्रशिक्षक ग्योतुकी कोजीले नेपालको तुलनामा ताजकिस्तानले निकै राम्रो खेलेको बताए । 'पहिलो हाफमा हामीले स्वाभाविक खेल खेल्न सकेनौं । टोलीका लागि आशा गरिएका स्ट्राइकरद्वय नवयुग श्रेष्ठ र भरत खवास जम्न सकेनन् । दोस्रो हाफमा विमल, प्रिन्स र विक्रम लामालाई पठाएपछि खेल केही राम्रो भयो । विमलले राम्रो खेले । हामीले गोल फर्काएपछि थप अवसर पनि पाएका थियौं । सुरुमा प्रिन्सलाई पठाउनु चुनौती नै थियो । प्रिन्स अर्को खेलमा लागि तयार भएको छ', कोजीले भने । कोजीले एएफसी छनोट खेल्ने मौका नेपालका लागि 'सरप्राइज' भएको पनि बताए । 'हामीले सोलिडारिटी कप जितेकाले मौका पाएका हौं । यो खेलबाट नेपालले धेरै कुरा सिक्ने अवसर पाएको छ । छनोटको विषयमा अझै केही भन्न सकिन्न । सुधारका लागि नयाँ खेलाडी जन्माउनुपर्छ । हामीले हारलाई दबाब होइन चुनौतीको रूपमा लिएका छौं', कोजीले भने । यसैगरी ताजकिस्तानका प्रशिक्षक फुजायलोभ खाकिमले टोलीको तीन अंक हात पार्ने योजना सफल भएको बताए । 'पहिलो हाफमा हामीले धेरै राम्रो खेल्यौं । दुई गोलको अग्रता बनाएपछि त्यसलाई जोगाउने चुनौती थियो । त्यसले गर्दा प्रेसर पनि खेप्यौं । दोस्रो हाफमा नेपालले धेरै राम्रो खेल्यो तर हामीले पनि राम्रो मौका पाएका थियौं । यस जितले नेपालसँगको अर्को खेलका लागि थप ऊर्जा मिलेको छ । समूहमा फिलिपिन्स केही बलियो देखिएको छ । आगामी खेल जित्दै छनोट हुनेमा आशावादी छौं', उनले भने । कठिन बन्दै नेपालको यात्रा ताजकिस्तानसँगको हारले नेपालको एसिया कप छनोट यात्रा कठिन बन्दै गएको छ । समूह 'एफ'मा रहेको नेपालको यो तेस्रो खेल हो । नेपालले समूहगत चरणको पहिलो खेल फिलिपिन्ससँग उसैको मैदानमा गत चैत २५ गते खेलेको थियो । उक्त खेलमा नेपाल फिलिपिन्ससँग ४१ गोलले पराजित भएको थियो । गत जेठमा घरेलु मैदानमा खेलिएको खेलमा भने नेपाली टोली यमनसँग गोलरहित बराबरीमा रोकिएको थियो । नेपालले अब अर्को खेल फिलिपिन्ससँग आगामी नोभेम्बर १४ मा घरेलु मैदानमा खेल्नेछ । समूहको शीर्ष स्थानमा रहेको फिलिपिन्सको ६ अंक छ । दोस्रो स्थानमा रहेको यमनको चार अंक छ । यसअघि अंकविहीन अवस्थामा रहेको ताजकिस्तानले मंगलबार नेपाललाई हराएपछि तीन अंक जोड्दै आफूलाई तेस्रो स्थानमा पुर्याएको छ । एक अंकमा सीमित नेपाल तालिकाको अन्तिममा छ । समूहमा समावेश प्रत्येक टोलीसँग 'होम एन्ड अवे' प्रणालीमा खेलिने छनोट प्रतियोगिताका शीर्ष दुई टोली सीधै एसिया कपका लागि छनोट हुने प्रावधान छ ।"
नेपाली क्रिकेटमा ब्याटिङले दिएको तनाव,"काठमाडौं : कीर्तिपुर मैदानमा सोमबार यू१९ राष्ट्रिय क्रिकेट टोलीका ब्याट्सम्यान एकै ओभरमा २० रनको लक्ष्य पार गर्ने प्रयास गर्दै थिए । उनीहरूका लागि दोस्रो ओभरमा लक्ष्य अर्कै हुन्थ्यो । दिनभरको अभ्यासमा उनीहरूले प्रत्येक दुईचार ओभरमा फरक लक्ष्य पछ्याउनु परेको थियो । युवा ब्याट्सम्यानका लागि ती लक्ष्य पार गर्न मानसिक र शारीरिक रूपमा तत्काल तयार हुनुपर्ने चुनौती थपिएको थियो । गत जुलाईको अन्तिम साता सिंगापुरमा सम्पन्न आईसीसी यू१९ विश्वकपको एसियाली छनोटमा कमजोर ब्याटिङ प्रदर्शनकै कारण ठूलो क्षति बेहोरेको नेपाली टोली अहिले त्यसकै सुधारमा लागेको छ । त्यो खराब प्रदर्शनको करिब डेढ महिनापछि यही शुक्रबारबाट सुरु हुने एसिया कप छनोट (एसीसी यू१९ इस्टर्न रिजन क्रिकेट प्रतियोगिता)को अन्तिम तयारीमा व्यस्त रहेको नेपाली टोलीलाई मुख्य प्रशिक्षक विनोद दास र ब्याटिङ परामर्शदाता प्रशिक्षक मोन्टी देसाईले फरक शैलीमा प्रशिक्षण दिँदै आएका छन् । ब्याट्सम्यानले तुरुन्तै परिवर्तन भएको 'सिनारियो'मा देखाएको हाउभाउ र त्यसलाई पार गर्न प्रयोग गरेको तरिकालाई प्रशिक्षकद्वय दास र देसाईले नजिक बसेर अवलोकन गरिरहेका थिए । लक्ष्य भेट्टाउन उनीहरूले गरेको कमजोरीमा प्रशिक्षकहरू तत्काल उपाय पनि सुझाउँथे । प्रशिक्षक दासका अनुसार नेपाली टोलीले पछिल्लो तीन साताको तयारीमा सबैभन्दा बढी ब्याटिङ सुधारमै समय खर्चिएको छ । ब्याटिङमा पनि खेलका क्रममा आईपर्ने फरकफरक अवस्थाको कृत्रिम लक्ष्य बनाई खेलाडीलाई अभ्यस्त बनाउने प्रयास गरिएको छ । 'विश्वकप छनोटमा ब्याटिङको कुरा गर्ने हो भने हामी पूर्ण रूपमा असफल हुँदै आएका छौं । खेलाडीमा राम्रो खेल्न सक्ने क्षमता छ । प्रतियोगिताअघि भारतमा भएको अभ्यासका क्रममा खेलिएका सबै खेलमा हाम्रा खेलाडीले सशक्त प्रदर्शन गरेका थिए', प्रशिक्षक दासले अन्नपूर्णसँग भने, 'त्यो प्रदर्शनबाट हामीले खेलाडीलाई मानसिक रूपमा बलियो बनाउनुपर्छ भन्ने बुझ्यौ । त्यसैले अहिले खेलका क्रममा आउने फरकफरक अवस्थाको कृत्रिम लक्ष्य दिएर उनीहरूलाई त्यसमा राम्रो प्रदर्शन गर्न अभ्यस्त बनाउँदै छौं ।' विश्वकप छनोटमा नेपाली टोलीले बलिङतर्फ उत्कृष्ट प्रदर्शन गरे पनि ब्याटिङमा भने निकै कमजोर प्रदर्शन गरेको थियो । बलिङतर्फ कप्तान सन्दीप लामिछाने प्रतियोगिताकै सर्वाधिक विकेट लिने खेलाडी बन्दा ब्याटिङतर्फ भने अनुभवी र सिनियर खेलाडीले समेत गतिलो प्रदर्शन दिन सकेका थिएनन् । त्यसैले नेपाली टोलीले एसिया कप छनोटका लागि भने ब्याटिङ सुधारमा बढी ध्यान केन्द्रित गर्दै परामर्शदाता प्रशिक्षक नै झिकाएर तयारी गरिरहेको छ । 'अहिले मेरो जिम्मेवारी ब्याटिङमा मात्रै छ । पछिल्लो एक सातायता म टोलीका नौजना ब्याट्सम्यानलाई उनीहरूको प्रदर्शनमा कसरी सुधार ल्याउन सकिन्छ भनेर प्रयास गरिरहेको छु', देसाई भन्छन्, 'केही ब्याट्सम्यानमा निकै राम्रो सुधार पनि देखिएको छ । केही ब्याट्सम्यानले धेरै रन बनाउन नसके पनि भनेको कुरालाई खेलमा उतार्ने प्रयास गरेका छन् । अहिलेसम्मको प्रयासमा राम्रो संकेत देखिएको छ ।' ब्याटिङ समस्याकै कारण विश्वकप छनोटपछिको नेपाली टोलीमा केही महत्वपूर्ण परिवर्तन पनि गरिएको छ । टोलीका केही खेलाडी फेरबदल भएका छन् भने कप्तानसमेत परिवर्तन गरिएको छ । सन्दीप लामिछानेको स्थानमा यसपटक दीपेन्द्रसिंह ऐरीले टोलीको कप्तानको जिम्मेवारी पाएका छन् । नेपाली टोली प्रतियोगितामा सहभागी हुन शुक्रबार मलेसियातर्फ प्रस्थान गर्दैछ । एसियाको पूर्व क्षेत्रका आठ टोली सम्मिलित प्रतियोगिताको विजेता एक टोली अर्को वर्ष मलेसियामै हुने तय भएको यू१९ एसिया कपका लागि छनोट हुनेछ । प्रतियोगिताको समूह 'ए'मा परेको नेपाली टोलीले पनि विजेता बन्दै प्रतियोगिताका लागि छनोट हुने लक्ष्य राखेको छ । 'यू१९ स्तरमा प्रायः सबै टोली उस्तै हुन्छन् । त्यसैले त्यति सहज नहुन सक्छ', नेपाली टोलीका प्रशिक्षक दास भन्छन्, 'यद्यपि हामी उपाधिका दाबेदार टोली हौं । प्रतियोगिको शीर्ष स्थानमा रहेर एसिया कपका लागि छनोट हुनेछौं ।' प्रतियोगिताअन्तर्गत नेपालको समूहमा सिंगापुर थाइल्यान्ड र भुटान छन् । यस्तै अर्को समूहमा मलेसिया, हङकङ, चीन र म्यानमार छन् । ब्याटिङमा सुधार देखिएको छ : मोन्टी देसाई म छोटो अवधिका लागि केही विशेष जिम्मेवारीसहित नेपाल आएको हुँ । यति बेला मेरो सम्पूर्ण ध्यान नेपाली टोलीको ब्याटिङ सुधारमा केन्द्रित छ । हामीले पछिल्लो साता दिनको प्रशिक्षणमा खेलाडीलाई स्पिन बलिङमा कसरी खेल्ने ? फुट वर्कको कला सिकाउने, स्ट्राइक रोटेड कसरी गर्ने ? क्रिकेटको अधिकतम प्रयोग गरी कसरी रन जोड्न सकिन्छ भन्ने लगायतका विषयमा केन्द्रित रहेर अभ्यास गराइरहेका छौं । मैले टोलीमा ब्याट्सम्यानको मात्रै जिम्मेवारी लिएको छु । व्यक्तिगत रूपमा प्रत्येक ब्याट्सम्यानको खेल हेरेर उनीहरूको स्तरमा कसरी सुधार ल्याउन सकिन्छ भनेर प्रयास गरिहेको छु । यो अवधिमा केही ब्याट्सम्यानमा निकै राम्रो सुधार पनि देखिएको छ । केही ब्याट्सम्यानले धेरै रन जोड्न सकेका छैनन् । यद्यपि उनीहरूले सिकाएको कुरालाई आफ्नो खेलमा प्रयोग गर्ने प्रयास गरेका छन् । आठदस दिनको अवधिमै कुनै पनि प्रशिक्षकले धेरै सुधार ल्याउन सक्दैन । अहिलेसम्मको अवस्थामा निकै राम्रो सुधार देखिएको छ । नेपाली युवा ब्याट्सम्यानमा क्षमता छ । यद्यपि उनीहरूलाई आफ्नो भूमिकाबारे पनि राम्रोसँग ज्ञान दिलाउन सक्नुपर्छ । हामीले अहिलेसम्म खेलाडीलाई उनीहरूको अर्डरअनुसारको भूमिकाका बारेमा पनि ज्ञान दिलाएका छौं । उनीहरूले त्यसलाई बुझ्ने प्रयास पनि गरेका छन् । विश्वकप छनोटमा ब्याट्सम्यानहरूले राम्रो गर्न सकेनन् । त्यो उनीहरूलाई पनि महसुस भएको छ । अहिलेको अवस्थामा उनीहरूले निकै मेहनत गरिरहेका छन् । मेहनतको दृष्टिबाट कुनै पनि खेलाडीले गुनासो गर्ने ठाउँ दिएका छैनन् । हाम्रो अपेक्षा र खेलाडीको अवस्था कहिलेकाहीँ मेल खाँदैन । खेलाडीलाई मानसिक रूपमा केन्द्रीकृत गर्न सकियो भने राम्रो प्रदर्शन आउँछ । विनोद र मैले मिलेर खेलाडीलाई आफ्नो जिम्मेवारीमा बढी केन्द्रित हुन जोड दिइरहेका छौं । (देसाई नेपाली यू१९ टोलीका ब्याटिङ परामर्शदाता प्रशिक्षक हुन् ।) 'कप्तान परिवर्तनले असर गर्दैन' विश्वकप छनोटमा सन्दिप (लामिछाने)ले खेलाडीको हैसियतमा पनि निकै राम्रो प्रदर्शन गरे । कप्तानको जिम्मेवारी पनि राम्ररी पूरा गरेका छन् । त्यसमा कुनै दुविधा छैन । टोलीमा रहेकामध्ये सन्दिप र दीपेन्द्र सिंह (ऐरी) दुवैले राष्ट्रिय टोलीबाट समेत खेलिसकेका छन् । त्यसैले यसपटक कप्तान परिवर्तन गरी हेरौं भनेर यसो गरिएको हो । हामीले कुनै ठूलो निर्णयभन्दा पनि जिम्मेवारी परिवर्तन गरी हेरौं भन्ने उद्देश्यले गरेका हौं । हामीले यस विषयमा सन्दीपसँग पनि कुरा गयौं । सन्दिपले पनि यो कुरालाई निकै सहज रूपमा लिए । कप्तान परिवर्तनको प्रक्रिया निकै सहज रूपमा भएको हो । त्यसैले यही कारणले टोलीको प्रदर्शनमा कुनै नकारात्मक असर पर्दैन । अहिलेसम्म पनि सबै खेलाडीले एकअर्कालाई सहयोग गरेर तयारी गरिरहेका छन् । प्रतियोगितामा पनि यस्तै सहकार्य जारी रहनेछ । नेपाली टोली १, दीपेन्द्रसिंह ऐरी (कप्तान) २, सन्दिप लामिछाने ३, मोहम्मद आसिफ सेख ४, सन्दिप सुनार ५, प्रनित थापामगर ६, अनिलकुमार शाह ७, पवन सर्राफ ८, रोहितकुमार पौडेल ९, किशोर महतो १०, शहब आलम ११, नन्दन यादव १२, विक्रमकुमार भुसाल १३, सन्दिप जोरा १४, सुमित महर्जन"
