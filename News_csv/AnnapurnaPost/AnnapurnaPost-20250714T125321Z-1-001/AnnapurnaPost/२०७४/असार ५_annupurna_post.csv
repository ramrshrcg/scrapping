शीर्षक,विवरण
बूढीगण्डकी आयोजना ढिलो गर्ने चाल,"देश विकासको क्रममा ऊर्जाको विकास सँगसँगै भएन भने देशको विकास यथार्थपरक एवं सामयिक भएको भनेर भन्न सकिन्न । ऊर्जाका स्रोतहरूमध्ये विद्युत्बाट प्राप्त ऊर्जाको उपयोग सहज, सरल एवं किफायिती देखिएको छ र संसारभरि यसको उत्पादन तथा उपयोग बढ्दै गएको देखिन्छ । विश्वको परिप्रेक्ष्यमा ब्राजिलपछि अग्रस्थानमा रहेको नेपालमा हालसम्म जलविद्युत्को विकास क्षीण छ । पछिल्ला वर्षहरूमा विद्युत् विकासले गति लिने देखिएको छ । विद्युत् विकासको क्रम यथार्थपरक एवं व्यावहारिक भएन भने देशको आर्थिक प्रगति एवं सामाजिक विकास अग्रगामी नभएर कष्टपरक हुनेछ । नदी प्रवाहित जलविद्युत् वर्षामा आधारित रहेकाले हिउँदयाममा यसको उत्पादन क्षमता झन्डै एकतिहाइ हुन जाने देखिएकाले जलाशययुक्त योजनाको विकास गरी हिउँदको मागलाई सम्बोधन गर्ने उद्देश्यका साथ जलाशययुक्त विद्युत् योजनाको विकासमा जोड दिइएको छ । बूढीगण्डकी जलविद्युत् परियोजना सर्वाधिक महत्व बोकेको र यसको उत्पादन, लाभ र लगानी आदिले यो योजनालाई राष्ट्रिय गौरवको आयोजनाको रूपमा घोषणा गरिएको हो। काठमाडौं, पोखरा, चितवनजस्ता प्रशस्त बिजुली खपत हुने स्थानहरूको केन्द्रमा रहेको, पहुँच मार्ग पुगेको र प्रसारण लाइन छोटो र सहजताका साथ निर्माण हुने स्थानमा रहेको, प्रशस्त जलभण्डार हुन सक्ने र वार्षिक रूपमा राम्रो ऊर्जा उत्पादन गर्न सक्ने विशेषताहरू भएकाले सरकारले बूढीगण्डकीमा जलाशययुक्त जलविद्युत् योजना विकास समितिको मोडेलबाट निर्माण गर्ने निर्णय गरेको हो । यस्तै केही ठूला आयोजना देशले निर्माण सुरु गरी सम्पन्न गरेको केही अनुभव हासिल गरिसकेको छ । सन् १९८२ मा कुलेखानी जलाशययुक्त जलविद्युत् आयोजना विकास समितिमार्फत सम्पन्न भएको हो । हाल उक्त आयोजना अधिकतम एवं प्रभावकारी रूपमा सञ्चालनमा छ । विकास समितिमार्फत सम्पन्न भएको अर्को उदाहरण मेलम्ची खानेपानी आयोजना हो । निर्माण गर्नको लागि समय सोचेभन्दा बढी लागे पनि अब छिट्टै सम्पन्न हुने क्रममा छ । ईपीसीएफ मोडेलमा बूढीगण्डकी आयोजनालाई दिन हुने वा नहुने भन्नेबारेमा ऊर्जामन्त्रीद्वारा गठित समिति कुनै निर्णयमा नपुग्दै ऊर्जा मन्त्रालयबाट बिदाबारी भइसकेपछि एकाएक प्रधानमन्त्री निवासमा समझदारीपत्रमा हस्ताक्षर गर्नुलाई के भन्ने ? यस्तो अनुभवबाट शिक्षा लिएर बूढीगण्डकी जलाशययुक्त जलविद्युत् आयोजना (१२०० मेवा) को विस्तृत योजना प्रतिवेदन (डीपीआर) तयारी, जग्गाको मुआब्जा वितरणको लागि आर्थिक स्रोत जोहो गर्ने क्रममा पेट्रोलमा प्रतिलिटर पाँच रुपैयाँ संकलन गरी वार्षिक झन्डै १० अर्ब संकलन गर्ने व्यवस्था गर्दै अगाडि बढिरहेकोमा एकाएक ऊर्जामन्त्रीबाट चिनियाँ कम्पनी सीजीजीसीसँग समझदारीपत्रमा हस्ताक्षर गरी आयोजनालाई अन्योलको स्थितिमा लगिएको छ । अरुण तेस्रो आयोजना २०५२ सालमा रद्द गर्दा हालसम्म मुलुकले असहज परिस्थिति बेहोरिरहेको छ । आर्थिक अनुशासन तथा पारदर्शिताको लागि सुशासन ऐन तथा सार्वजनिक खरिद ऐनको प्रावधान राखिएको हो । यी सबै ऐनहरू लत्याएर यसविपरीत यति ठूलो लागतको आयोजना कामचलाउमन्त्री (प्रधानमन्त्री र उहाँका मन्त्रीले राजीनामा दिइसकेको र सो राजीनामा स्वीकृत समेत भइसकेको) वा सरकारको तजविजमा कुनै कम्पनीलाई प्रतिस्पर्धा नै नगराई दिने प्रवृत्तिले भविष्यको लागि कस्तो नजिर बस्ला ? ईपीसीएफ मोडेलमा यस आयोजनालाई दिन हुने वा नहुने भन्नेबारेमा ऊर्जामन्त्रीद्वारा गठित समिति कुनै निर्णयमा नपुग्दै ऊर्जा मन्त्रालयबाट बिदाबारी भइसकेपछि एकाएक प्रधानमन्त्री निवासमा समझदारीपत्रमा हस्ताक्षर गर्नुलाई के भन्ने ? सरकार छोड्ने निर्णय गरिसकेपछि यसरी ठूलाठूला र दूरगामी महत्वका आयोजना जनताको जानकारीबिना कुनै अमूक कम्पनीलाई दिनुले गलत नजिर स्थापित हुन्न र ? आर्थिक ऐनको दफा ४१ को उपदफा १ को खण्ड 'घ' मा अन्तर्राष्ट्रिय, अन्तरसरकारी संस्थासँग सोझै खरिद गरिने व्यवस्था छ, जसले संयुक्त राष्ट्रसंघ र अन्तरसरकारी एजेन्सीलाई मात्र जनाउँछ भने आर्थिक ऐन नियमको धज्जी उडाएको भएन र ? यसरी सुशासन कसरी कायम हुन्छ ? यहाँ एक देश र अर्को देशबीच खरिदको कुरा गर्दा यसरी सीधै दिन पाउने व्यवस्था छैन । सन्धिसम्झौता गरी दुई देशबीचको आदानप्रदान गर्ने गरिन्छ । ईपीसीएफ मोडेलमा निर्माण गर्न दिन ऊर्जा, अर्थ, कानुन मन्त्रालयसँग छलफल गरेर उनीहरूको राय लिई कार्यविधि र नीति बनाउनुपर्नेमा सो नगरीकन गरेको काम के हो ? ईपीसीएफ मोडेल भनेको फेरि इन्जिनियरिङ पनि गर्ने भन्ने हो । बूढीगण्डकी जलविद्युत् आयोजनाको विस्तृत अध्ययन तथा डिटेल डिजाइन, सरकारले अन्तर्राष्ट्रिय प्रतिस्पर्धाबाट विधि तथा प्रक्रिया पुर्याएर छानेको कम्पनी फ्रान्सको ट्र्याक्टवेल इन्जिनियरिङबाट गराइसकेको छ । सरकारको तर्फबाट एक अर्ब खर्च गरी डीपीआर तयार भएको हो । टेन्डर डकुमेन्ट पनि तयार छ । यस्तो अवस्थामा रहेको नेपालको एक मात्र आयोजनालाई यथाशीघ्र अन्तर्राष्ट्रिय प्रतिस्पर्धा गराएर निर्माणमा जानुपर्नेमा सो नगरी, बिनानीति र कार्यविधि ईपीसीएफ मोडेलमा जानु भनेको यो वा त्यो बहानामा आयोजना ढिलाइ गर्नु हो, वर्षौं समय र अर्बौं पैसाको बर्बादी गर्नु हो र अन्ततः बूढीगण्डकी आयोजना होल्ड हुनु नै हो । हरेक सरकारले राष्ट्रिय गौरवको यो आयोजनालाई आफ्नै र नेपालीहरूको लागनीबाट निर्माण गर्नेछ, सबै नेपाली र विशेष गरेर प्रभावित क्षेत्रका जनतालाई चाहेजति सेयर राख्न पाइने व्यवस्था गर्नेछ भन्दै आयो । तर अहिले गरिएको समझदारीले गोरखा र धादिङका जनता सेयर राख्न पाउने अधिकारबाट वञ्चित हुनुपर्ने आशंका पनि उब्जाएको छ । साथै प्राइभेट कम्पनीले विकास गरेका अन्यत्रका आयोजनामा दिइने मुआब्जा, गराइने पुनर्बास तथा पुनस्र्थापना कार्य प्रभावित जनताका हकमा बढी लाभदायक रहेको पाइन्न । 'सरकारी आयोजना भनेर भन्ने, दिने प्राइभेट कम्पनीलाई' गर्नु जनताप्रतिको गैरजिम्मेवारीपन हो । नेपालीको लागि कुनै पनि आयोजना राष्ट्रिय गौरवको आयोजना त्यसबेला हुन्छ जब त्यस आयोजनामा नेपाल सरकार र नेपाली जनताले आफ्नो पुँजी, सीप र क्षमताको भरपूर योगदान गर्ने अवसर पाउँछन् र आयोजनाप्रति अपनत्वको महसुस गर्छन् । यसलाई अहिले जुन प्रकारले ईपीसीएफ मोडेलमा निर्माण गर्ने गरी कुनै एक विदेशी कम्पनीलाई खाली चेक दिएजसरी दिइएको छ, त्यो राष्ट्रिय गौरवको आयोजनाको मर्म र भावनाविपरीत छ । बूढीगण्डकीको आयोजना लागत डीपीआरबाट २५९ अर्ब कायम हुन आएको छ । यो आयोजना सीजीजीसीलाई बुझाउँदा उसले पुनः आफ्नो तर्फबाट अध्ययन गरी यो लागत बढाउने आशय देखिन्छ । यसरी लागत बढाउनेलगायत चलखेलका हरेक हत्कण्डा प्रयोग गरी स्वेच्छाले समय थप्दै जाने र लागत थप्दै जाने, आयोजना पूरा नगर्ने, लागत बढाउने र यस आयोजनालाई ब्लांक चेकको रूपमा प्रयोग गर्ने मनसाय प्रस्ट देखिएको छ । बूढीगण्डकी आयोजना निर्माण गर्नु भनेको यसको आर्थिक स्रोत जुटाउनु पनि हो । आर्थिक स्रोतको बारेमा चर्चा गर्दा कर्मचारी सञ्चय कोष, नागरिक लगानी कोष, नेपाल प्रहरी, सशस्त्र प्रहरी, सैनिक कल्याणकारी कोष, सामाजिक सुरक्षा कोष, बिमा संस्थान, जलाविद्युत् लगानी तथा विकास कम्पनी, नेपाल टेलिकमलगायतका निकायहरूबाट लगानी गर्न सकिन्छ । यी नौवटा निकायहरूले आफूसँग चार खर्ब १९ अर्ब रहेकोमा उनीहरूले तत्काल जलविद्युत्मा ८८ अर्ब रुपैयाँ लगानी गर्न सक्ने र वार्षिक ५४ अर्ब रुपैयाँ थप गर्न सकिने वचन दिएको आँकडा प्रकाशित भएको छ । खपत पेट्रोलको प्रतिलिटर पाँच रुपैयाँ संकलनबाट वार्षिक झन्डै १० अर्ब जम्मा भएको छ र गोरखा र धादिङका बासिन्दा र मुलुकभरिका जनसमुदायले सेयर हाल्ने व्यवस्था मिलाउँदा आर्थिक स्रोत जुटाउन सहज देखिन्छ । बूढीगण्डकी जलविद्युत् आयोजना निर्माणमा जाँदा आजसम्मको अनुभव नियाल्दा अन्तर्राष्ट्रिय टेन्डर प्रतिस्पर्धा गराउँदा करिबकरिब १५२० प्रतिशत लागत कम हुने अनुमान गर्न सकिन्छ । यसरी सरसर्ति हेर्दा आयोजना लागत २३५ अर्ब हुन आयो भने आठ वर्षमा निर्माण अवधि राखी निर्माण कार्य सम्पन्न गराउँदा करिब ३० अर्ब वार्षिक बजेट खर्च गर्नुपर्ने हुन्छ । यसरी माथि भनिएअनुसार आर्थिक स्रोत जुटाउन सजिलैसँग सकिने देखिएकाले बूढीगण्डकी विकास समितिमार्फत कार्य गरी सम्पन्न गर्न सकिनेछ । अतः मुलुकमा विद्यमान विद्युत् संकट, देशको आर्थिक अवस्था, उद्योग, पर्यटन, कृषि र सामाजिक अवस्था आदिलाई मध्यनजर गरी बूढीगण्डकीको डीपीआर तयार भएको हो । त्यसलाई उपयोग गरी विकास समितिबाट नै निर्माण अगाडि बढाउन हाल भएको विवादास्पद कम्पनी सीजीजीसीसँगको समझदारीपत्र रद्द गरी उक्त आयोजनालाई ड्याम, सुरुङ, विद्युत्गृह, प्रसारण लाइन आदिको प्याकेज मिलाएर स्वदेशी तथा विदेशी निर्माणकर्ताहरूका बीचमा प्रतिस्पर्धा (लोकल टेन्डर प्रतिस्पर्धा र अन्तर्राष्ट्रिय टेन्डर प्रतिस्पर्धा) गराई बढीमा आठ वर्षभित्रमा आयोजना सम्पन्न गर्नुपर्ने राज्यको प्रथम दायित्व हो र यसलाई सहज, सरल रूपमा सम्पन्न गराउन दबाब सिर्जना गर्नु हामी सबै नेपालीको पनि दायित्व हो । पूर्व ऊर्जा सचिव कोइराला नयाँ शक्ति पार्टी, नेपालका नेता हुन् ।"
निरन्तर राजनीतिक अस्थिरता,"नेपालको विद्यमान राजनीतिक संकट आगामी दिनमा बहुआयामिक रूपमा अस्थिरता र अनिश्चिततातर्फ उन्मुख हुने संकेतहरू देखिन थालेको छ । हुन त नेपालमा राजनीतिक अस्थिरताको इतिहास लामो छ । बहुआयामिक रूपको नियन्त्रित अस्थिरताको यो शृंखला निरन्तर छ । आन्तरिक राजनीतिक शक्तिहरूबीच उत्पन्न भइरहने शक्ति संघर्षले अस्थिरता उत्पन्न गर्ने पक्षलाई सहयोग पुगिरहेको छ । नेपालको संवेदनशील भूराजनीतिक स्थिति यहाँको अस्थिरताको मुख्य कारण रहेको भन्ने विषयमा प्रशस्तै चर्चाहरू राष्ट्रिय र अन्तर्राष्ट्रिय ख्यातिप्राप्त विद्वान्हरूले गरिसकेका छन् । निरन्तर अस्थिरताले आक्रान्त नेपालमा स्थायित्व नआउनुको कारण आन्तरिक राजनीतिक शक्तिबीचको स्वार्थ द्वन्द्व पनि हो । यस्तै द्वन्द्वले नेपालले आफ्नो लागि आवश्यक राजनीतिक स्थायित्व आर्थिक र संवैधानिक स्थायित्व प्राप्त गर्न नसकिरहेको यथार्थ हो । बीपी कोइरालाले भन्नुभए झैं संविधान एउटा कागजको खेस्रा हो । नेपालको संविधान कागजको खोस्टासरि दलहरूले च्यातिरहेका छन् । चारजना प्रधानमन्त्रीहरू र सर्वोच्चका दुई प्रधानन्यायाधीशलगायत राष्ट्रपति, उपराष्ट्रपतिको चयनसँगै स्थानीय निकायको पहिलो चरणको निर्वाचन सम्पन्न भएपछि धेरैलाई भ्रम लागेको होला। वर्तमान संविधानको कार्यान्वयनसँगै अब नेपाल स्थायित्वको बाटोमा हिँडेको छ । तर अन्तिम समयमा आएर यो संविधान निर्माणको लागि वैधानिकता दिन आवश्यक एउटा समूहले निर्वाचन बहिस्कारको घोषणा गर्यो । यसअघिका ६ वटा संविधान एकपछि अर्को गर्दै अवसान भएको सन्दर्भमा सातौं संविधान पनि कार्यान्वयनको चरणमा नै वैधानिकताको संकटमा परेको छ । अहिले पनि विग्रहमुक्त अवस्थामा पुगेका राजनीतिमा सानै रूपमा भए पनि प्रभावकारी शक्तिहरूलाई बाहिर पुर्याइएको छ । सत्ताकेन्द्रित तीन दलले यी समूहसँग सत्ता र शक्तिको बाँडफाँटमा अधिकतम लचकता स्वीकार्य नगर्दा नेपालले स्थायित्व गुमाउने सम्भावना छ । कानुनी रूपमा गरिने निर्वाचनहरूले वैधानिकता प्राप्त गर्न सकेनन् भने तिनले कुनै महत्व राख्दैनन् । कानुनीसँगै वैधानिक रूपमा पनि अधिकतम समूहले स्वीकार्य हुने वातावरण निर्माण गर्नुपर्ने राजनीतिक नेतृत्व असफलतातिर उन्मुख भएको छ । वैधानिकता प्राप्त हुन सक्यो भने लिखित संविधान पनि आवश्यक पर्दैन भन्ने उदाहरण प्रजातन्त्रको जननी मानिने बेलायत र इजरायलले पुष्टि गरेका छन् । वैधानिक रूपमा निरन्तर संविधानहरूलाई चुनौती दिँदै जाने हो भने लिखित संविधानहरूले पनि कुनै अर्थ राख्दैनन् भन्ने गतिलो उदाहरण नेपाल र थाइल्यान्ड हुन् । नेपालसँग विश्वकै उत्कृष्ट मानिएका ६ वटा लिखित संविधानहरू च्यातिएको अनुभव छ भने थाइल्यान्डमा झन्डै दुई दर्जन लिखित संविधान फेरबदल भइसकेका छन् । हुन त ९० प्रतिशत सभासद्को स्वीकृतिमा जारी भएकाले यो संविधानको वैधानिकतामा प्रश्न उठाउनु हुँदैन भन्ने तीन दलीय सत्ताधारीहरू छन् भने मधेसकेन्द्रित राजनीति गर्ने अर्को समूह नेपालको दक्षिण समथलमा बस्नेहरूको अधिकार हनन भएकाले यो संविधानको वैधानिकतामा निरन्तर चुनौती दिँदै आएको छ । दोस्रो चरणमा हुन लागेको स्थानीय निर्वाचनविरुद्ध आन्दोलनको उद्घोषणसहित राष्ट्रिय जनता पार्टी (राजपा) नेपालले निर्वाचनविरोधी अभियान सुरु गरेको छ । ठूला दलहरूले राज्य सत्तासहितको बलमा कानुनी रूपमा निर्वाचन सम्पन्न गरी उल्लास मनाउँदा यो समूहले दिने वैधानिकताको दबाबले थप संकट उत्पन्न गर्नेछ ।अहिले तीन दलको संख्यात्मक रूपको बहुमतले संविधानलगायत कानुनी र अन्य राज्यको शक्तिमा निर्णायकत्व छ । बाहुबर्से हिंसात्मक आन्दोलनको समाप्ति र शान्ति प्रक्रियाको सम्पन्नताको आधारमा सत्ताको वैधानिकताविरुद्ध नयाँ शक्तिहरू देखिन थालेका छन् । मधेसको थप अधिकारको मागसहित राजपा र नेपाल कम्युनिस्ट पार्टी माओवादीको एउटा समूह नेत्रविक्रम चन्द (विप्लव) को अगुवाइमा संगठित रूपमा विरोधमा छ । वैधानिकता र संवैधानिकताको सम्पूर्ण प्रक्रियाविपरीत विस्थापन गरिएको राजसंस्थाका प्रतिनिधित्वको रूपमा पूर्वराजा ज्ञानेन्द्र वर्तमान राजनीतिक संकट नियालिरहेका छन् । एकातिर संविधान र कानुनी बलमा संविधान कार्यान्वयन गरेरै छोड्ने अठोटसहित एउटा राजनीतिक समूह अघि बढिरहेको छ । यो प्रक्रियाबाट बाहिर रहेका तीनवटा समूह अहिले निष्प्रभावी र सानो क्षेत्रमा र सानो समूहमा मात्र छन् । तर विगतको नेपालको लामो राजनीतिक अनुभव हेर्ने हो भने भविष्यमा यो समूहले नै वर्तमान संविधान र त्यसअन्तर्गत स्थापित राजनीतिक शक्तिहरूलाई विस्थापित नगर्ला भन्न सकिन्न । २०३६ सालको जनमत संग्रहमा ४५ प्रतिशतलाई स्थान नदिँदा ११ वर्षपछि २०४७ सालको परिवर्तन भएको यथार्थ हो । २०५२ सालमा माओवादीको रूपमा सक्रिय सानो समूह २०६३ मा निर्णयक शक्तिको रूपमा स्थापित भएको तथ्य हो । अहिले देखिएको राजनीतिक समूहलाई पनि समाहित वा एकीकृत गर्न राजनीतिक शक्तिहरू असम्भव भए नेपालको संवैधानिक अस्थिरता र अनिश्चितताले निरन्तरता पाउनेछ । परम्परागत राजनीति, षड्यन्त्र एवं युद्धमा आधारित हुन्थ्यो । सत्ता बाहुबलमा प्राप्त हुन्थ्यो, तर आधुनिक दल र समूहहरू वैधानिक एवं कानुनी रूपमा हुने निर्वाचनद्वारा सत्ता प्राप्त गर्छन् । त्यसैले आवधिक निर्वाचन प्रजातन्त्रको अत्यावश्यकीय तत्व मानिन्छ, तर निर्वाचनहरू कानुनी रूपमा सँगै वैधानिक रूपमा स्थापित हुनुपर्छ । नेपालमा २००७ सालपछि ६ वटा संविधान र दर्जनौं निर्वाचन भए पनि ती सबैको वैधानिकता स्थापित हुन नसक्दा बीचैमा समाप्ति भएको छ । वर्तमाान संविधान पनि अहिले वैधानिकताको परीक्षणमा खडा भएको छ । नेपालको दक्षिण समथर भूभागमा बसोबास गर्ने एउटा ठूलो समूहको विरोध र प्रतिरोधबीच हिंसात्मक आन्दोलनबीच ९० प्रतिशत सभासद्हरूको समर्थनमा जारी यो संविधान माओवादी हिंसात्मक आन्दोलनको शान्तिपूर्ण अवतरणको सन्दर्भमा स्वदेशी एवं विदेशी शक्तिहरूसमेतको समर्थनमा जारी भएको हो । झन्डै दुई वर्षअघि जारी भएको संविधानअन्तर्गत तीनजना प्रधानमन्त्रीले पालैपालो छोटोछोटो अवधिमा आआफ्नो कार्यकाल समाप्त गरेका छन् । स्थानीय चुनावको पहिलो चरणको निर्वाचन सफल रूपमा सम्पन्न गरेको दाबीसहित अघिल्ला प्रधानमन्त्री पुष्पकमल दाहाल प्रचण्डले पद त्यागपछि दोस्रो चरणको निर्वाचनलगायत प्रान्तीय र केन्द्रीय स्तरको निर्वाचतको जिम्मेवारीसहित वर्तमान प्रधानमन्त्री शेरबहादुर देउवाले कार्यकाल सम्हाल्दै गर्दा थप संकटमय र चुनौतीपूर्ण बन्ने देखिन्छ । राजनीतिमा दृश्य शक्तिहरूभन्दा अदृश्य रूपमा काम गर्ने शक्तिहरू निर्णायक हुन्छन् । नेपालको सन्दर्भमा अदृश्य शक्तिले विभिन्न समयमा निर्णायक भूमिका खेलेको विषय नौलो होइन । शेक्सपियरको हेमलेट होस् वा जुलियस सिजर, चाणक्यको अर्थशास्त्र होस् कि म्याकेभेलीको प्रिन्स होस्, राजनीतिमा अदृश्य शक्तिहरू सत्ताको र राजनीतिक व्यवस्था उलटपलट गर्न कसरी सक्रिय हुन्छन् भन्ने विषय उल्लेख गरिएका छन् । नेपालको सन्दर्भमा पनि अदृश्य शक्तिले राजनीतिक उलटपुलट र सत्ता परिवर्तन निर्णायक रहेको सञ्चारमाध्यमले यथेष्ट जानकारी गराइसकेका छन् । चाणक्य, म्याकेभेली र शेक्सपियरले उल्लेख गरेका अदृश्य शक्तिहरूका स्वरूप र तिनको कार्यशैली बदलिए पनि तिनको भूमिकामा भने कमी नआएको तीतो यथार्थ छ । स्वभावतः राजनीति एउटा षड्यन्त्र हो । संवैधानिक एवं वैधानिक रूपमा लिपिबद्ध हुँदा यसको चरित्र सभ्य हुन्छ, तर राजनीति सभ्य भएर परिवर्तन हुँदा पनि अदृश्य शक्तिको रूपमा राजनीतिमा केकस्तो प्रभाव पर्छ भन्ने कुरा संयुक्त राज्य अमेरिकाजस्तो शक्तिशाली राष्ट्रको राष्ट्रपतीय निर्वाचन परिणाम प्रभाव पार्न रूसले खेलेको भूमिकाको विषयमा भइरहेको बहस र विवाद उल्लेखनीय छ । नेपालको सन्दर्भमा पनि यस्ता हस्तक्षेप र प्रभाव भएका घटनाबारे बेलाबेलामा राजनीतिक नेताहरूबाटै टीकाटिप्पणी भएका छन् । विशेषगरी सत्ता बाहिर रहँदा नेपालका नेताहरूले दिनहुँजसो अदृश्य शक्तिविरुद्ध बोल्दै आएका छन् । भारतका पूर्व कूटनीतिज्ञहरू, सुरक्षा अधिकारीहरू र विज्ञहरूले लिखित रूपमा नै नेपालमा हुने राजनीतिक परिवर्तनमा निर्णायक भूमिका रहेको पुष्टि हुने लेख र टिप्पणी गर्दै आएको सन्दर्भ उल्लेखनीय छ। हुन त अहिलेको संविधान जारी गर्दा र त्यसपछि उत्पन्न द्वन्द्वसँग प्रधानमन्त्री देउवाको ठूलो भूमिका छैन । तत्कालीन प्रधानमन्त्री सुशील कोइराला, केपी ओली र प्रचण्डले संविधानका विषयवस्तुबारे अन्तिम निर्णय गरेका थिए । संविधानको मस्यौदा निर्माणदेखि अन्तिम समयमा पारित गराउनेसम्मको कार्य डा बाबुराम भट्टराई, कृष्णप्रसाद सिटौला र सुवास नेम्बाङबाट भएको थियो । संविधानविरुद्ध आन्दोलनले गति लिइरहेको डा भट्टराई, सिटौला र नेम्बाङले तत्कालीन राष्ट्रपति डा रामवरण यादवसम्मलाई चेतावनी दिएर संविधान जारी गर्न लगाएको घटना यहाँ उल्लेख गर्नु जरुरी छैन । यी तीनै पात्र अहिल पनि अग्रस्थानमा छन्, नेम्बाङ एमालेमा, डा भट्टराई तत्कालीन आन्दोलनकारी मधेसी समूहको एउटा घटकसँग चुनावी तालमेलमा छन् । सिटौला आफ्नो भूमिका खोज्दैछन् । मधेसको एउटा ठूलो हिस्साले निर्वाचन बहिस्कारसहित विरोध कार्यक्रम गर्दा देउवा प्रधानमन्त्री बन्न पुगेका छन् । संयोगले माओवादी जनयुद्ध सुरु हुनुअगाडि पनि देउवा नै प्रधानमन्त्री थिए । अहिले मधेसवादी दल आन्दोलनमा हिँड्दा पनि देउवा नै प्रधानमन्त्री छन् ।वैधानिकता दिन जारी दृश्य र अदृश्य शक्तिहरूको खेलमा नेपालका राजनीतिक पात्रहरू विशेषगरी मधेसकेन्द्रित दलहरूको गतिविधि द्विविधाजनक छ । संविधान जारी गर्दा त्यसको वैधानिकताविरुद्ध आन्दोलन तर त्यही संविधानमार्फत भएको प्रधानमन्त्री चुनावमा सहभागी हुनु विरोधाभासपूर्ण हो । यो संविधान वर्तमान नेपालको एकीकरणदेखि नै निरन्तर रूपमा देशको धार्मिक, सांस्कृतिक र भौगोलिक रूपमा वैधानिकता प्राप्त राजसंस्था अलग्याएर नेपालको दक्षिणी छिमेकी र पश्चिमी राष्ट्रहरू, संयुक्त राष्ट्रसंघ जस्ता संस्थाको समर्थनमा नेपालको २०६२ को जनआन्दोलनलाई वैधानिकता दिन जारी भएको हो । संविधानको प्रस्तावनामै नेपालको भौगोलिक, सामाजिक र राजनीतिक रूपमा एकीकरण गरी वैधानिक रूपमा स्थापित संस्थालाई भत्सना गर्दै रक्तपातपूर्ण हिंसात्मक आन्दोलन र अन्य शान्तिपूर्ण आन्दोलनलाई वैधानिकता दिन जारी वर्तमान संविधान र प्रक्रियाबाट दुइटा शक्तिले आफूलाई अलग्याउने घोषणा गरेसँगै राजनीति र संविधान संकटमा परेको छ । जर्मन समाजशास्त्री म्याक्स ओभर भन्छन् वैधानिकता भनेको अधिकतम समूहहरूको सहभागिता हो । यस अर्थमा संविधानले सबै समूह र शक्तिलाई समाहित गर्नुपर्छ । हार्डवर्ड विश्वविद्यालयका प्राध्यापक थोमान एन फ्लांकाले प्रजातन्त्र र कानुनी राजसँगै संविधानले वैधानिकता प्राप्त गर्नुपर्ने विचार राख्छन् । तर नेपालको अहिलेको संविधानले पुनः वैधानिकताको चुनौतीको सामना गर्नुपर्नेछ । हेराल्ड लास्कीले ग्रामर अफ पोलिटिक्समा पनि कानुनलाई वैधानिकता दिन नसकेमा त्यसले संकट गर्न सक्ने ठहर गरेका छन् । यहाँ भुल्न नहुने कुरा के छ भने नेपालको आन्तरिक राजनीतिमा रणबहादुर शाहको समयदेखि नै एउटा समूहलाई राजनीतिक मूल प्रवाहबाट बाहिर राखिँदै आएको छ । अहिले पनि त्यसैको निरन्तरता नेपालको आन्तरिक राजनीतिमा छ । देशबाट भगाइएका रणबहादुर शाह कालान्तरमा नेपालको राजनीतिमा स्थापित भए । त्यसपछि माओवादीसम्मका समूहले त्यसैको निरन्तरता स्वरूपमा रहे । अहिले पनि विग्रहमुक्त अवस्थामा पुगेका राजनीतिमा सानै रूपमा भए पनि प्रभावकारी शक्तिहरूलाई बाहिर पुर्याइएको छ । सत्ताकेन्द्रित तीन दलले यी समूहसँग सत्ता र शक्तिको बाँडफाँटमा अधिकतम लचकता स्वीकार्य नगर्दा नेपालले स्थायित्व गुमाउने सम्भावना छ । सत्ता, शक्ति, कानुन, संविधान र वैधानिकताले राजनीति मात्र द्विविधामा छैन कि यसका पात्रहरू पनि द्विविधामा छन् । यो नै राजनीतिक संकटको कारण पनि हो ।"
सिमानामा अर्को सुडान,"महाभारत युद्धमा कौरवको पराजय र पाण्डवको जय हुन्छ भन्ने दुर्योधनलाई राम्ररी थाहा थियो । युधिष्ठिरलाई युद्धबन्दी बनाएर पाण्डवसँग मोलमोलाइ गर्ने र चाँडै युद्ध समाप्त गरेर छलकपटद्वारा परिस्थितिलाई आफ्नो पक्षमा पार्न चाहन्थे उनी । द्रोणाचार्य सेनापति भएपछि कर्ण, दुःशासन र दुर्योधनले युधिष्ठिरलाई नमार्ने योजना बनाएका थिए । द्रोणाचार्य पनि युधिष्ठिर कुशल रहून् भन्ने चाहन्थे । द्रोर्णचार्यको सोच निष्पाप थियो, तर दुर्योधनको योजना कपटपूर्ण । तसर्थ, हरेक व्यक्तिको नियतमा देवता र असुर लुकेको हुन्छ । जनअधिकारका नाममा नेपालमा आज पनि असुरहरूले नै लुटिरहेका छन्, यो कटु यथार्थ हो । नेपालबाट समथर भूखण्डलाई अलग्गै गराएर साउथ सुडान, इरिट्रिया वा इस्टटिमोर जस्तो बनाउने परियोजनाअनुसार तराईमा यत्र, तत्र, सर्वत्र आगो सल्काउन खोजिएको छ । टीकापुरमा तुत्सी र हुतुको शैलीमा जघन्य अपराध गर्नेगराउनेहरूसमेत मिलेर समग्र तराईलाई शिथिल बनाउने प्रयत्न गरिरहेका छन् । पृथकतावाद भनिने विखण्डनकारी गतिविधिमा संलग्न राष्ट्रद्रोहीहरूलाई राजनीतिको जलप लगाइदिएर सिंहदरबारका शासकहरूले नै पुल्पुल्याएका हुन् । तसर्थ, मोहाजिर क्वामी मुभमेन्ट, अलकायदा, हमास, अल फताह, बास्क र बलुचिस्तानका लागि प्रयोग गरिएका मन्त्रहरू तराईमा पनि व्यापक रूपमा प्रचार गरिँदैछ । षड्यन्त्रहरू त्यति अदृश्य छैनन् । सर्वसाधारण पनि घटनाको विश्लेषण गर्न सक्छन् । सन् १८६१ को अप्रिल १२ मा टेक्सास राज्यसम्बन्धी मुद्दामा अमेरिकी सर्वोच्च अदालतले 'पृथकतावाद अधिकार होइन' भन्ने फैसला गरेको पाइन्छ । राजनीतिशास्त्र एवं अन्तर्राष्ट्रिय कानुनका विद्यार्थीहरू सो फैसलालाई 'माइलस्टोन' मान्छन् । साल्मोन चेज, स्यामुअल नेल्सन र स्टिफन जे फिल्डजस्ता न्यायाधीशहरूले मेक्सिकोबाट सन् १९३६ मा छुट्टिएर संयुक्त राज्य अमेरिकामा विलय भएको टेक्सासलाई इतिहासको प्रहसन बन्न दिएनन् । इतिहासले यो घटनालाई पृथकतावादविरुद्धको निर्मम प्रहार भनेको छ । राष्ट्र कमजोर हुने क्रम रोकिएन भने त्यो राष्ट्र असफल बन्छ र अन्त्यमा गल्र्याम्म ढल्छ । मानिस पनि कमजोर र रोगी छु भन्ने बिर्सेर स्वास्थ्यमा हेलचक्रक्रयाइँ गर्न थाल्यो भने असामयिक मृत्युको समाचार बन्छ । तसर्थ, राष्ट्रका वैधानिक संस्थाहरूले आफ्नो मर्यादा राख्न, संसारसँग संवाद गर्न र बाह्य शक्तिको अनावश्यक दबाब र प्रभावबाट राज्यसत्तालाई मुक्त राख्न सकेनन् भने त्यो राष्ट्रको अवश्य पतन हुन्छ । राष्ट्रलाई सुदृढ बनाउन सरकारले निष्पक्ष रूपमा काम गर्नुपर्छ, तर यहाँ न विधिको शासन छ न गिदीको । अर्थात् बहुमतको निरंकुशता (टाइरेनी अफ मल्टिच्युड) मात्र देखिन्छ। विकास, प्रजातन्त्र र कूटनीति (डेभलपमेन्ट, डेमोक्रेसी र डिप्लोमेसी) जस्ता सुन्दर शब्दको आवरणमा कमजोर राष्ट्रमा शक्तिशालीहरूले कतिसम्म खेलबाड गर्छन् भन्ने कुरा संसारले बुझ्न थालेको छ । किनभने कैयन् राष्ट्र मतदान प्रक्रियाबाटै सिक्किम झैं समाप्त भएका छन् । सुडान झैं दुई टुक्रा बनेका छन् । चेतनाहीन, स्वार्थी, अभिमानी र आत्मकेन्द्रित व्यक्तिहरू सत्य कुरा हतपत स्विकार गर्दैनन्, तर राष्ट्र कमजोर बन्दैछ भन्ने यथार्थ बुझ्नेहरू भन्छन् 'राजनीतिक पद्धति होइन, सम्पूर्ण शक्ति लगाएर राष्ट्र बचाउनुपर्छ ।' त्यतिबेला प्रजातन्त्र र मानव अधिकार होइन, राष्ट्र सर्वोच्च हुन्छ । कुनै व्यक्ति, पद्धति, नेता वा हजारौं जनता मरे पनि राष्ट्र सक्षम छ भने त्यो अस्तित्वहीन बन्दैन । भारतपाकिस्तान टुक्र्याउन गोराहरूले चक्रव्युह रचना गरेका थिए । पाकिस्तानलाई दुई टुक्रा बनाउँदा झन्डै ३० लाख मानिस मरे । राष्ट्र विभाजनको पीडा कस्तो हुन्छ, ढाका र चटगाउँतिरका बंगालीलाई सोधे हुन्छ । धेरै राष्ट्र मृत्युको मुखबाट फर्केका उदाहरण छन् । तर त्यसबेला लाखौं जनताको बलि दिनुपर्ने हुन्छ । राजा महेन्द्रले २०१७ सालमा दलहरूमाथि प्रतिबन्ध लगाउँदा भारतीय प्रधानमन्त्री पं जवाहरलाल नेहरूले भारतको संसद्मा बोल्दै 'प्रजातन्त्रलाई धक्का' भनेर सतही टिप्पणी गरेका थिए । रक्सौलमा भएको नेपाली कांग्रेसको सम्मेलनले सो घटनालाई 'राजाको एकतन्त्री शासन' भनेको थियो । चीनले कागज कारखाना, सिमेन्ट उद्योग, बाँसबारी छालाजुत्ता कारखानालगायतको सहयोग गरेर 'आँखाको भाका आँखैले राम्ररी बुझी सम्झनू, सुटुक्क दिउँला यो मन कसैलाई तिमी नभन्नू' भन्ने अनौठो सन्देश दिएको थियो । पाकिस्तानले २०१९ सालमा नेपालसँग वाणिज्य सन्धि गरेर त्यस्तै सन्देश दियो । ब्रिटेन र अमेरिकालगायतका ५३ राष्ट्र नजिकिए नेपालसँग । राजा महेन्द्रले चीन र मंगोलियाको लामो यात्रा (१८ दिन) गरे । भ्रमण दलमा गएका डा तुलसी गिरीले त्यही बेला नेपालबाट तिब्बत छुने कोदारी राजमार्गसम्बन्धी सम्झौतामा हस्ताक्षर गरेका थिए । सो सम्झौतापछि भारतमा हल्लीखल्ली भयो । भारतीय प्रधानमन्त्री नेहरूले चीनले नेपालमा बाटो बनाउने कुराप्रति भारत 'सन्तुष्ट छैन' भन्ने टिप्पणी गरे । (सन् १९६१ नोभेम्बर २७ हिन्दु अंग्रेजी पत्रिका) राजा महेन्द्रले नेपालमा साम्यवाद ल्याउन खोजेको आरोप पनि लगाइयो । महेन्द्रले घतलाग्दो उत्तर दिए, 'बाटो बन्दैमा साम्यवाद ट्याक्सी चढेर आउँदैन ।' नेपाल र भारतबीच कूटनीतिक सम्बन्ध चिसो हुनुको प्रमुख कारण भारतको हेपाहा प्रवृत्ति नै हो भनेर राजनीतिक इतिहासका ज्ञाता गृष्मबहादुर देवकोटाले 'नेपालको राजनीतिक दर्पण' ग्रन्थमा उल्लेख गरेका छन् । अंग्रेजको शासन समाप्त भएपछि भारतका पहिलो प्रधानमन्त्री नेहरू र गृहमन्त्री बल्लभभाइ पटेलले भारतका ५६५ राजारजौटालाई गाभे झैं नेपाललाई पनि विलय गराउन चाहेको बुझिन्छ । त्यो सपना पूरा नभएपछि नेपालको तराई टुक्र्याएर भारतमा गाभ्ने परियोजना ल्याइएको कुरा 'रअ' का पूर्व अधिकृत एके यादवको 'मिसन रअ' पुस्तकमा स्पष्ट लेखिएको छ । त्यसैले नेपाललाई टुक्र्याउन तराईमा अर्को 'साउथ सुडान' स्थापना गर्न खोजिँदैछ । आज नेपाली राजनीतिमा देखिएको परिदृश्य त्यसकै संकेत हो । सन् १९६० को प्रारम्भदेखि नै नेपालमाथि भारतको दादागिरी नरोकिएपछि चीनका उपप्रधान तथा परराष्ट्रमन्त्री मार्सल चेन यीले सन् १९६२ मा चेतावनी दिए, 'नेपालमा कसैले हस्तक्षेप गर्छ भने चीन मौन बस्ने छैन ।' भारतीयहरू निकै डराए । त्यसपछि भारतले सन् १९६३ मा लालबहादुर शास्त्री, करण सिंह र भगवान् सहायलाई नेपाल पठायो । उनीहरूले राजा महेन्द्रसँग विनम्रतापूर्वक संवाद गरेको बताउँदै एकजना भारतीय लेखकले भनेका छन्, 'महेन्द्रले उठाएका प्रश्नको जवाफ दिन ती तीनजनालाई हम्मेहम्मे परेको थियो । किनभने राजाको तर्क जायज थियो ।' झुक्ने होइन, नेपालसँग भारत नै नजिक बन्नुपर्ने बाध्यता बनाए महेन्द्रले । सन् १९६४ मा भारतका बहुचर्चित विद्वान् राष्ट्रपति सर्वपल्ली राधाकृष्णन् नेपाल आए । विभिन्न विश्व प्रसिद्ध विश्वविद्यालयका प्राध्यापक रहिसकेका राधाकृष्णन्ले भारत फर्केपछि राजा महेन्द्रको स्पष्ट दृष्टिकोण, कूटनीति, ज्ञान र व्यवहारको प्रशंसा गरेका छन् । नेपाली राष्ट्रियता सन् १८१६ को सुगौली सन्धिपछि आज सर्वाधिक शिथिल र प्रश्नचिह्नमय बनेको छ । फिजीमा झैं विदेशीको बहुमत गराउने प्रयत्न भइरहेको छ । मैथिली, थारू, भोजपुरी, अवधी, बज्जिका आदि रैथाने भाषालाई उपेक्षा गरेर हिन्दीलाई उच्च सम्मान दिनुपर्ने तर्क गरिँदैछ । राष्ट्रको हितमा काम गर्नेलाई अपमान गर्ने र विदेशी शक्तिका आज्ञाकारीहरूलाई मान, सम्मान, पुरस्कार र विभूषण दिने गरिएको छ । २०६२६३ सालपछि बनेका दसवटै सरकारलाई 'नेपाल सरकार' भनिए पनि धेरैजसो प्रधानमन्त्री दिल्लीका राज्यपालजति पनि शक्तिशाली देखिएनन् । यसकारण राष्ट्र कति स्खलित भएको छ भन्ने बुझ्न धेरै छलफल गर्नै पर्दैन । राजाको अधिकार दूतावासहरूमा बुझाएर दिल्लीमा गरिएको बाह्रबुँदे सम्झौता वास्तवमा कायलनामा वा कबुलियतनामा जस्तो आत्मसमर्पणको दस्ताबेज थियो । माओवादी र सात पार्टी मिलेर दिल्लीमा नेपालको आत्मनिर्णयको अधिकार बुझाइएपछि भारतीय गुप्तचर संस्था रअ तथा त्यहाँको राजनीतिक नेतृत्वले नेपालको राजनीतिलाई आफ्नो जमिनदारी ठान्ने थालेको देखिन्छ । तसर्थ अहिलेका घटनाक्रमहरूलाई विश्लेषण गर्दा बाह्रबुँदे सम्झौता राष्ट्रघाती नै थियो भन्ने स्पष्ट हुन्छ । दलहरू यो कुरा स्वीकार गर्न अझै पनि तयार देखिँदैनन् । तराईका विभिन्न शक्तिलाई आफ्नो सुविधाअनुसार सञ्चालन गरेर भारतले मात्र खेलाइरहेको छैन । तराईमा खुलेका विभिन्न गैरसरकारी संस्थाहरू र प्रजातन्त्र, मानव अधिकार एवं विभिन्न नाममा भइरहेको करोडौं डलरको खर्चले तराईलाई आक्रान्त बनाउन सक्छ भन्ने डरलाग्दो संकेत देखिएको छ । जताततै आगो सल्काएर राष्ट्रिय सुरक्षामाथि नै गम्भीर प्रहार गर्ने काम भइरहेको छ । काठमाडौंमा बसेका जिम्मेवार व्यक्तिहरूले यी सबै कुरालाई अत्यन्त सतही ढंगले विश्लेषण गरिरहेका छन् । जनताले सुकिलो पोसाकमा देखेका कैयन् रामहरू कुनै पनि बेला हराम हुन सक्छन् भन्ने आकलन गर्न सकिरहेका छैनन् । तराईमा दावानल फैलाएर फाइदा लिन भारत र पश्चिमा शक्तिहरूले धेरै प्रयास गरेको पाइन्छ । स्वतन्त्र तिब्बत आन्दोलन जस्तै तराईलाई अर्को स्टेसन बनाएर भारतलाई पनि खण्डखण्ड बनाउने खेलको अभ्यास सुरु भइसकेको छ । तराईमा सुडान स्थापना गर्न खोज्नेहरूले के बिर्सनु हुँदैन भने भारतीय भूखण्डमा पनि युरो र डलर ओछ्याएर कंगो, सियरालिओन र सोमालिया स्थापना गर्न पश्चिमाहरू तयार देखिन्छन् । उखानै छ, 'मलाई खाने बाघले तँलाई बाँकी राख्दैन ।' हाम्रा पुर्खाले घातप्रतिघात, पीडा, कष्ट, संघर्ष र बलिदानको अग्निकुण्डमा हजारपल्ट आँसु पिउँदै राष्ट्र बचाएका थिए । आज अयोग्य, अक्षम, स्वार्थी, परावलम्वी, लोभी र दासहरू मिलेर गणतन्त्र बचाउन भन्दै राष्ट्रलाई मृत्युतिर धकेलिरहेका छन् । राष्ट्रिय एकता कमजोर बनाइरहेका छन् । सत्ताको लागि राष्ट्रिय अस्तित्वसँग खेलबाड गरिरहेका छन् । राष्ट्रको एकता, अखण्डता, स्वतन्त्रता र सार्वभौमसत्ता धरापमा परेको अवस्थामा राष्ट्र हार्ने हो कि भन्ने गम्भीर चिन्ता सर्वत्र बढ्न थालेको छ । तर घर पोलेर खरानीको व्यापार गर्न खोज्ने नेताहरू भन्दैछन्, 'हाम्रो पार्टीले जित्छ ।' राष्ट्र नै नरहे कसले के जित्छ ?"
वातावरण संरक्षणमा जनप्रतिनिधि र युवा,"करिब दुई दशकको अन्तरालमा भएको स्थानीय निकायको निर्वाचनले सबै नेपालीमा आशा जगाएको छ । दोस्रो र तेस्रो चरणको निर्वाचनपश्चात् सम्पूर्ण स्थानीय निकायले आआफ्नो क्षेत्रको प्रतिनित्व पाउनेछ र विकास र परियोजनाहरूले संरक्षण र गतिशीलता पाउनेछन् । आशा छ, आगामी दुवै चरणको निर्वाचन पनि सफल हुनेछ र विकासले गति लिनेछ । निर्वाचनका क्रममा अधिकांश दलहरूले घोषणापत्रमा विकासको गतिशीलतालाई प्रमुख आधार बनाएका छन् । किनकि अहिलेको वैज्ञानिक युगमा हरेक मानिस आधुनिकतातर्फ जान चाहन्छन् र समाज विकासतर्फ बढ्न चाहन्छन्, तर आधुनिकताका साथै भौतिक र आर्थिक विकासतर्फ मोडिन हामी कति सक्षम छौं भन्ने पक्ष अन्योलमै छ । हाम्रा सामाजिक र राष्ट्रिय सम्पत्तिलाई कसरी व्यवस्थापन गरी आधुनिकतातर्फ बढ्न सकिन्छ, यो अहिलेको स्थानीय निर्वाचनको चासो हो । प्रायः राजनीतिक पार्टीका घोषणापत्रहरूको प्रस्तुति फरक भए पनि राष्ट्रिय एजेन्डालाई उनीहरूले लगभग उस्तैै किसिमले सम्बोधन गरेका छन् । देशभरि हजारौं प्रतिनिधि निवार्चित भइसकेका छन् भने अझै हुन बाँकी छ । तथापि हरेक समाजको विकास त्यहाँका प्राकृतिक र सांस्कृतिक स्रोतलाई कसरी व्यवस्थापन गर्न सकिन्छ ? त्यस्तै मानवीय संवेदना, अधिकार, समानता अति आवश्यक कुरालाई कसरी लिइएको हुन्छ, त्यो पनि महत्वको विषय बनेको छ । हरेक बस्ती चाहे त्यो मुगुको गमगढी बजार होस्, चाहे बैतडीको गोठालापानी होस्, चाहे धनुषाको मुसहरनिया नै किन नहोस्, कहीं न कहीं आधुनिकतातर्फ बढिरहेको आभास हुन्छ । प्राकृतिक स्रोतको दिगो विकाससँगै बस्ती विकास योजना र मापदण्ड वातावरणमैत्री बनाउन नवनिवाचित जनप्रतिनिधिहरूले जोड दिन जरुरी छ । यस अर्थमा कि त्यहाँका मौलिक चिजहरूको परिवर्तनलाई हामीले आधुनिकताको परिचय दिएका छौं, तर यो पर्यावरणीय भाषामा भन्नुपर्दा गलत तरिकाले गइरहेको छ । त्यहाँका मौलिक चिजहरूको ह्रास भइरहेको हामीले प्रत्यक्ष देखिरहेका छौं । त्यस्तै त्यहाँका प्राकृतिक स्रेतहरूको अनियन्त्रित दोहन, कच्ची सडक विस्तारले माटोको भूक्षय वृद्धि भएको, प्याकेटवाला खाद्यान्न, विदेशी कच्चा पदार्थ तथा कपडा, आधुनिकताको नाउँमा बनाइएको मापदण्डविहीन घर निर्माण देख्न सकिन्छ । त्यति मात्र हैन, पोलिथिन प्रयोग, रक्सीका बोतललगायत निकै असभ्य देखिने बाटोघाटो, खोल्साखोल्सी र पानीका स्रोतहरू दूषित देखिन्छन् । यी कुराको चेतना हामी आम मानिसमा आधुनिकतासँगै घट्दै गएको छ । यिनीहरूको उचित संरक्षण कसरी गर्ने भन्नेतर्फ कसैको पनि ध्यान गएको देखिँदैन । यो अहिलेको मानव सभ्यताको गम्भीर समस्या हो । निर्वाचनमा सहभागी कार्यकर्ता तथा उम्मेदवारहरूले नै निर्वाचन प्रचारप्रसारका क्रममा गरिने फोहोरी गतिविधिमा त अझ कसैको नजर पुग्न सकेको छैन । राजनीतिमा पनि यो कुराको सभ्यता हामीमाझ हुन जरुरी छैन र ? पम्प्लेट, झन्डा, पर्चासँगै निर्वाचन प्रचारप्रसारका क्रममा खाइने प्याकेटजन्य खाद्य पदार्थ, पेय पर्दाथ अनि तिनका खोल, बोतल तथा प्लास्टिकजन्य सामग्री, चुरोट र सुर्तीका प्योकटहरू झन् हाम्रा गाउँघर र सहरका बस्तीलाई फोहोरी र असभ्य बनाइदिएको छ । एकातिर हामी यहाँका प्राकृतिक स्रोतसँगै सांस्कृतिक पक्षलाई कमजोर बनाइरहेका छौं भने अर्कोतर्फ देशमा बढ्दै गएको बेरोजगार र राजनीतिक अस्थिरताले करिब ६० लाखभन्दा बढी युवा रोजगार र शिक्षाको नाउँमा बिदेसिने क्रम बढ्दो छ । तीन दशकको अस्थिर राजनीतिको प्रभावको कारण युवाहरू बिदेसिएका छन् । राष्ट्रको हितमा केही काम गर्ने युवाहरूको सोच र खुसी विदेशी भूमिमा पसिनासँगै विलिन भएको छ । युवाहरूलाई सीप सिकाउनु भनेको प्रविधि र शक्तिले सम्पन्न बनाउनु हो । जब हाम्रा युवाहरू सीप र श्रममा बाँच्न सक्ने व्यावसाहिक जनशक्ति तयार हुन्छन्, तब मात्र देश आत्मनिर्भर बन्न सक्छ । दक्ष जनशक्ति र श्रम संस्कृति भनेको राष्ट्रले सीप र प्रविधि सिकाउने विषयलाई उच्च प्राथमिकतामा राखेको छ भन्ने बुझ्नुपर्छ । राजनीतिक पार्टीहरूले बेरोजगार युवाहरूलाई पार्टीको झन्डा बोकाएर विभिन्न प्रलोभनमा निर्वाचन प्रचारप्रसारमा हिँडाएका छन् । युवाहरूलाई उद्यमशील, सिर्जनशील हौसला प्रदान गर्ने प्रवृत्ति विकास हुन सकेको छैन किनकि यहाँ सबै कुरा राजनीतिक संरक्षणलाई मात्र अवसर दिने प्रवृत्ति हावी भएको छ । त्यसैले हाम्रा युवा पार्टीको झन्डा बोक्न बाध्य छन् । यही समयमा उनीहरूलाई अवसर र रोजगार सुनिश्चित गरिदिएर काम गर्न सक्ने वातावरण बनाउने हो भने देशले काँचुली नफेर्ला भन्न सकिँदैन । विकसित देशहरूले प्रशस्त रोजगारको अवसर सिर्जना गरिरहेका छन् । तर हाम्रा युवा रोजगारको खोजीमा विदेशी भूमिमा अलपत्र र श्रम शोषणमा परेका छन् । हामी चुनावी प्रसारप्रसारको नाउँमा लाखौं रकम खर्च गरेका हुन्छौं, राज्यको नीति अर्थात् राजनीति दुरुपयोग गरिरहेका छौं, तर युवाहरूलाई स्वदेश फर्काउने नीति तथा कार्यक्रमलाई व्यावहारिकतामा ढाल्न पहल त परै जाओस्, चुनावी घोषणापत्रमा राख्नसमेत कन्जुस्याइँ गर्दछौं । जबसम्म युवाहरूलाई सीप र सिर्जनशील बनाएर स्वदेशमै रहने हौसला प्रदान गर्न सक्दैनौं, तबसम्म हामी आर्थिक तथा सामाजिक रूपमा थप संकटमा परिरहनेछौं। त्यस्तै देशमा धेरै सम्भावना र अवसर छन्, तर पनि देशका जेहेनदार, विज्ञहरू उच्च शिक्षाको नाउँमा विदेश पलायन भइरहनेछन्, यो हाम्रो राष्ट्रको लागि अभिशाप हो । युवाहरूको विदेश पलायन बढ्दै गएमा वृद्ध बाबुआमाहरू सहाराहीन बनिरहनेछन्, आजका अबोध बालबालिकाको मनस्थितिमा ठूलो चोट पुग्नेछ, उनीहरूको सुनौलो बालापनमा बाबुआमाको माया पाउने आशा त्यत्तिकै विलिन हुनेछ । अन्ततः देश सामाजिक, आर्थिक र राजनीतिक रूपमा दशकौंपछि धकेलिनेछ । देशले ठूलो मानसिक क्षति गुमाउनुपर्नेछ । देशमा भएका दक्ष जनशक्तिको ज्ञान र सीपबाट माटो र हावापानीको व्यवसायीकरण गर्दै जैविक विविधताको अध्ययन र अनुसन्धानमा पहल गर्नु आवश्यक छ । स्थानीय निर्वाचन परिणामले यी कुरालाई प्राथमिकता दिनु अति आवश्यक छ । प्राकृतिक स्रोतको दिगो विकाससँगै बस्ती विकास योजना र मापदण्डको संरचना वातावरणमैत्री हुनुपर्छ । यो कुरा नवनिवाचित जनप्रतिनिधिले बुझ्न जरुरी छ । भाषण र लेखमा मात्र हैन, व्यावहारिक रूपमा यी कुराको गहन तरिकाले अनुसरण गर्न सक्नुपर्छ । यसको लागि दृढ इच्छाशक्तिसँगै सामाजिक रूपान्तरणको अवधारणालाई व्यवहारमा ल्याउन सक्नुपर्छ। देशको ठूलो शक्ति भनेको युवा हो । राजनीतिज्ञ र विज्ञहरूले युवाहरूलाई निर्वाचन प्रचारप्रसारमा झन्डा बोकाउने मात्र होइन, निर्वाचनको उद्देश्य र महत्व पनि बुझाउनुपर्छ । आधुनिकताको नाउँमा समाजका मौलिक र सांस्कृतिक पक्ष र सम्पदाहरूको संरक्षणमा जोड दिनुपर्छ । प्राकृतिक स्रोतहरूको जगेर्ना र संरक्षणमा समुदायहरूबीच मितव्ययिता बनाउँदै स्वच्छ र सुन्दर समाजको परिकल्पना सुनिश्चित गर्ने दायित्व पनि युवाहरूकै काँधमा छ ।"
विश्वकप क्रिकेटका लागि खेलाडी छनोट,"काठमाडौँ: उन्नाइस वर्षमुनिको आइसिसी विश्वकप क्रिकेट छनोटअन्तर्गत सिङ्गापुरमा हुने खेलका लागि १८ सदस्यीय खेलाडीको टोली छनोट गरिएको छ । आइसिसी एसियाका चिफ डेभलपमेन्ट अफिसर वेनकटपथी राजु, नेपाली क्रिकेट टोलीका मुख्य प्रशिक्षक जगत टमाटाका साथै उन्नाइस वर्षमुनिका राष्ट्रिय क्रिकेट टोलीका प्रशिक्षक विनोद दास सम्मिलित टोलीले आज खेलाडीको छनोट गर्नुभएको हो । छनोट हुनेमा सन्दीप लामिछाने, दीपेन्द्र सिंह ऐरी, आसिफ शेख, सन्दीप सुनार, ललित राजवंशी र पवन सर्राफ, अनिलकुमार साह, किशोर महतो तथा सुशान्त सिंह थापा छन् । त्यसैगरी, विक्रमकुमार भुसाल, प्रकाश केसी, सुन्दीप जोरा, राजन ढकाल, प्रनित थापा मगर, शाहव आलम, रसिद खान र आदिल खान छनोट भएका छन् । रासस"
अब ९० होइन फुटबलको समय ६० मिनेट !,"एजेन्सीलन्डन : विश्व फुटबलका कानुन निर्माता अहिले फुटबल खेलको निर्धारित ९० मिनेट समय घटाउने अभियानमा लागेका छन् । कानुन निर्माताहरू ९० मिनेट समय बढी भएको भन्दै यसलाई घटाएर ६० मिनेटमा झार्न लागिपरेका हुन् । अन्तर्राष्ट्रिय फुटबल महासंघ कानुन निर्माण बोर्ड (आईफएएबी) ले ६० मिनेट समय फुटबल खेलका लागि पर्याप्त हुने भन्दै विश्व फुटबल महासंघ (फिफा) मा उक्त प्रस्ताव पेस गरेको छ । ६० मिनेट समयले फुटबलमा फैलिएको नकारात्मक कुरालाई धेरै हदसम्म समाधान गर्नेछ । ९० मिनेट समय धेरै हो । त्यसमाथि अतिरिक्त समय र पेनाल्टीमा समेत खेल जाने हुँदा यसले तनाव पनि उत्तिकै निम्त्याउने गरेको छ । यसको समाधान समयको कटौतीबाट मात्र हुनेछ, आईएफएबीले भनेको छ । यो प्रस्तावले रेफ्रीको निर्णय क्षमतामा समेत राम्रो प्रभाव पर्ने दाबी गरिएको छ । चेल्सीका पूर्वस्ट्राइकर जियानफ्रान्को जोलाले आफुले यो प्रस्तावलाई सकारात्मक रूपमा लिएको बताए । यो प्रस्ताव निकै राम्रो छ । यसबाट धेरै टोल्ीले जितको फाइदा लिन सक्छन् । धेरै समय खेल्दा राम्रो टोलीले हार्न सक्ने सम्भावना पनि उत्तिकै रहन्छ, जोलाले भने । आर्सनलका गोलरक्षक पिटर चेकले फुटबलमा कुनै पनि टोलीका लागि वास्तविक समय ५० मिनेट पर्याप्त हुने बताए । आईएफएबीको यो प्रस्तावले फुटबल खेलमा फेयर प्लेको रणनीति अंगीकार गर्न, खेलाडीको बानी व्यहोरा सुधार गर्न, प्रदर्शन क्षमता बढाउन, खेलाडीको घाइते समस्या समाधान गर्न, रेफ्रीको सही निर्णयलगायतका विविध विषयमा राम्रो हुने उल्लेख गरेको छ ।"
रोनाल्डोले रियल म्याड्रिड छोड्ने निर्णय गरे क्लब बाधक बन्दैन : अध्यक्ष पेरेज,एजेन्सीम्याड्रिडः रियल म्याड्रिडका चर्चित फुटबलर क्रिस्टियानो रोनाल्डोमाथि स्पेनको अदालतमा ठूलो रकम कर छली गरेको आरोपसहित मुद्दा दायर भएपछि रोनाल्डोले रियल छाड्न सक्ने विषयले यतिबेला विश्वभरको सञ्चारमाध्यममा प्राथमिकता पाएको छ। उनको विषयमा विभिन्न समाचार सार्वजनिक भइरहँदा रियलका अध्यक्ष लोरेन्टिनो पेरेजले भने रोनाल्डोले क्लब छाड्न चाहेमा त्यसका लागि क्लब बाधक नबन्ने बताएका छन्। लोरेन्टिनोले रोनाल्डो आफूखुसी निर्णय लिन स्वतन्त्र रहेको धारणा व्यक्त गरे। लोरेन्टिनोको उक्त धारण स्पेनिस समाचारपत्र मार्कामा प्रकाशित भएको छ। यसैगरी रोनाल्डोले रियल छाडेर फ्रान्सेली क्लब पेरिस सेन्ट जर्मन (पीएसजी) वा इङ्लिस प्रिमियर लिग क्लब म्यानचेस्टर युनाइटेड जान लागेको समाचार डेली मेलले प्रकाशित गरेको छ। सन्डे एक्प्रेसले भने रोनाल्डोलाई इङ्लिस प्रिमियर लिग च्याम्पियन चेल्सीले सरप्राइज मूल्यमा अनुबन्धन गर्न लागेको समाचार छापेको छ। यसैगरी सन्डे मिररले रोनाल्डो रियलप्रति नै प्रतिबद्ध रहेको भन्दै यदि रोनाल्डोमाथि लाग्ने जरिबाना क्लबले तिरेमा उनले रियल नछाड्ने बताएको छ। रोनाल्डोका विषयमा विभिन्न अड्कलबाजी जारी रहँदा रोनाल्डो रियलप्रति बफादार रहेकाले यदि रियलले कर छलीको आरोप लागेको एक करोड ३० लाख पाउन्ड रकम तिरिदिएमा रोनाल्डो रियलमै बस्ने समाचार स्पेनिस समाचारपत्र इलपेसमा प्रकाशित छ। उक्त समाचारमा रोनाल्डोका एजेन्ट जर्ज मेन्डेसलाई उदृत गरिएको छ। स्पेनका कानुन अधिकारीले शुक्रबार रोनाल्डोमाथि लाखौं युरोबराबरको कर छली गरेको भन्दै एक करोड ३० लाख पाउन्ड कर रकम जरिबाना तिराउनुपर्ने दाबीसहित अदालतमा आरोपपत्र दर्ता गरेका थिए। उक्त घटनापछि निरास देखिएका रोनाल्डोले साथीहरूसँग क्लब छाड्न सक्ने बताएका थिए। सन् २००९ मा म्यानचेस्टर युनाइटेडबाट रियलमा आबद्ध भएका रोनाल्डोले रियसँग पाँच वर्षको नयाँ सम्झौतासमेत गरेका छन्। रोनाल्डोकै उत्कृष्ट प्रदर्शनमा रियलले यो सिजन स्पेनिस ला लिगा र च्याम्पियन्स लिगको उपाधिसमेत जितेको थियो।
