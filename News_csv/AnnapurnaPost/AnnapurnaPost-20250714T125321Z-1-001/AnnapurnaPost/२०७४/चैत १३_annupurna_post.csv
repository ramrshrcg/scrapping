शीर्षक,विवरण
रूसी जंगबहादुर भ्लादिमिर पुटिन,"दोस्रो विश्व युद्धले जर्मनीलाई कम्युनिस्ट र प्रजातान्त्रिक जर्मनी गरेर दुई भागमा विभाजित गरिदियो। पूर्वी जर्मनीभित्रको सहर बर्लिन पनि दुई भाग भयो। दिनहुँजसो हजारौंको संख्यामा पूर्वबाट पश्चिम बर्लिनको सुख र समृद्धिबाट आकर्षित भएर जाने जनतालाई छेक्ने उद्देश्यले पूर्वी जर्मनीको कम्युनिस्ट शासनले दुई बर्लिनको साँधमा अगस्ट १९६१ मा कंक्रिटको पर्खाल लगाए र काँडेतारले जेलिदिए। सोभियत संघमा मिखाइल गोर्वाचेभको उदयले शासन प्रणालीमा खुलापन, प्रजातान्त्रिक सुधार र आर्थिक र सामाजिक उदारीकरणतर्फका रणनीतिक प्रयासहरूले सोभियत संघ र पश्चिमी मुलुकहरूमाझ विश्वासको वातावरण निर्माण भइरहेको थियो। अर्कोतिर अत्यावश्यक वस्तु र सुविधाको अभावबाट पूर्वी बर्लिन जनअसन्तोषको चेपमा निसास्सिइरहेको थियो। त्यसैबीच ९ नोभेम्बर १९८९ को मध्यरातदेखि पूर्वी बर्लिनका जनता पश्चिम बर्लिन जान स्वतन्त्र भएको घोषणा पूर्वी जर्मनीको कम्युनिस्ट सरकारले गयो। उक्त घोषणापछि जुटेका हजारौंहजार जनताको भीडलाई बर्लिनको पर्खालमा रहेको साविकको ढोकाले थेग्न सकेन। जनता आफैं घन, कोदालो र गलजस्ता घरायसी औजार लिएर पर्खाल भत्काउन लागे। अन्ततः बर्लिनको पर्खाल ढल्यो। पर्खालसँगै जनताको मनमा रहेको भयको पर्खाल पनि ढल्यो। त्यसले सोभियत संघ र पूर्वी युरोपेली राष्ट्रहरूबाट साम्यवादी शासनको पतन, मुलुकहरूको विभाजन र विखण्डनलाई तीव्र बनायो। दुवै जर्मनीको एकीकरणको मागले सोभियत संघ र अमेरिका र युरोपका राजधानीहरू राजनीतिक, सामरिक र कूटनीतिक गतिविधिले तातिरहेको बेलामा बर्लिनभन्दा १६५ किलोमिटर दक्षिण तत्कालीन पूर्वी जर्मनीको ड्रेसडन सहरमा राष्ट्रिय सुरक्षा समिति भनिने सोभियत संघको सर्वशक्तिमान जासुसी संगठनकेजीबीका एक ३७ वर्षीय युवा अधिकारी आफ्नो संस्थाका हजारौं फाइलका ठूलाठूला चाङ आगोमा हालेर खरानी बनाइरहेकाबारे बेन स्टेयलले फरेन पलिसीमा उल्लेख गरेका छन्। ती युवा केजीबी अधिकारी नै आजको विश्वका सर्वाधिक शक्तिशाली र अनुभवी राजनेता तथा रूसी राष्ट्रपति भ्लादिमिर पुटिन हुन्। बर्लिनको पर्खाल ढल्नुअघि सोभियत संघ राजनीतिक अस्थिरताको चरणमा थियो। १८ वर्षसम्म सोभियत संघको एकछत्र शासकका रूपमा रहेका लियोनेद ब्रेजनेभको गतिहीन र जर्जर शासनपछि नोभेम्बर १९८२ मा भएको निधनपछिको सत्ता संघर्षमा सोभियत संघको आन्तरिक राजनीतिक र आर्थिक दूरावस्था सार्वजनिक हुन थाल्यो। ब्रेजनेभको निधनपछि नेतृत्वमा आएका युरी आन्द्रोपोभ रकन्सट्यान्टिन चेर्नेन्कोको पनि छोटो अवधिमै निधन भयो। मार्च १९८५ मा चेर्नेन्कोको पनि निधन भयो सोभियत मापदण्डमा युवा ५४ वर्षीय मिखाइल गोर्वाचेभ सोभियत नेतृत्वमा आए। गोर्वाचेभ इमान्दार तर उदार कम्युनिस्ट थिए। आर्थिक र प्रजातान्त्रिक सुधारबिना कम्युनिस्ट शासनलाई निरन्तरता दिन सकिन्न भन्नेमा विश्वस्त थिए। तर धेरै ढिलो सुरु गरिएको राजनीतिक खुलापन, प्रशासनिक सुधार र सामाजिक र आर्थिक आधुनिकीकरणका प्रयासले आन्तरिक रूपमा पुरै मक्किएको सोभियत शासन प्रणालीमा उनले नयाँ आशा, ऊर्जा र विश्वासको प्राण भर्न सकेनन्। राजनीतिक सुधारको क्रममा उनले सत्तामा कम्युनिस्ट पार्टीको एकाधिकारलाई अन्त्य गरेर प्रजातान्त्रिकीकरणको साहसिक प्रयास त गरे तर कठोर नियन्त्रणकारी राज्यव्यवस्थालाई उदार बनाउने क्रममा एकातिर तीव्र सुधारको माग र आवश्यकता अर्कोतिर कट्टरपन्थीहरूको सुधारविरोधी अभियानबीच सन्तुलन खोज्ने गोर्वाचेभका प्रयासहरू असफल हुँदै गए। चरम आर्थिक संकटसहित कम्युनिस्ट पार्टीको सत्तामा नियन्त्रण कमजोर हुँदै जाँदा र सोभियत संघअन्तर्गतका राज्यहरूमा स्वतन्त्र र पृथक राज्य स्थापनाको लहरसँगै वैकल्पिक शक्ति केन्द्रहरू निर्माण हुँदै जाँदा स्थिति नियन्त्रण बाहिर हुँदै गयो। उता सोभियत संघअन्तर्गतको सबैभन्दा ठूलो र शक्तिशाली रूसी संघमा राष्ट्रपति बोरिस यल्तसिनको शक्ति विस्तार हुनेक्रममा स्वयं गोर्वाचेभ कमजोर हुँदै गए। शासनमा कम्युनिस्ट पार्टीको कठोर नियन्त्रण हुँदा सोभियत संघले अँगालेका भूराजनीतिक भ्रमहरू नयाँ परिवेशमा छिन्नभिन्न हुँदै जान थाले। त्यसले सोभियत संघ र पूर्वी युरोपेली मुलुकहरूबाट कम्युनिस्ट शासनलाई मात्र अन्त्य गराएन तिनलाई विभाजन, विखण्डन र अराजकताको नयाँ चरणमा पनि प्रवेश गरायो। १ गोर्वाचेभको बिदाइ र पुटिनको उदय सोभियत इतिहास र राजनीतिका प्रकाण्ड विद्वान विलियम टोबम्यान लिखित गोर्वाचेभको जीवनीमा उल्लेख भएअनुसार रूसी राष्ट्रपति बोरिस यल्तसिनले गोर्वाचेभको कार्यालयसमेत नियन्त्रणमा लिएर उनका सहयोगीहरूको अपमानजनक ढंगले खानतलासीसमेत गरेको अवस्थामा उनको बहिर्गमन अवश्यम्भावी भयो। २५ डिसेम्बर १९९१ मा सोभियत जनतालाई सम्बोधन गर्दै गोर्वाचेभले आफ्नो पदत्यागको घोषणा गरे। उक्त घोषणासँगै सोभियत संघको औपचारिक अस्तित्व समाप्त भयो। गोर्वाचेभ र यल्तसिनबीच परस्पर शत्रुता यहाँसम्म थियो कि स्वीकृत कानुन र अभ्यासअनुसार एउटा राष्ट्र वा सरकार प्रमुखले आफ्नो उत्तराधिकारी राष्ट्र वा सरकारप्रमुखलाई मात्र हस्तान्तरण गरिने आणविक हतियारको जानकारी भएको र त्यस्ता हतियारको आधिकारिक नियन्त्रण तथा आदेशको विधिसम्बन्धी अति गोपनीय र संवेदनशील ब्रिफकेस बुझ्न पनि रूसी राष्ट्रपति यल्तसिन उपस्थित भएनन्। दुई सैनिक अधिकारीहरूको उपस्थितिमा गोर्वाचेभले उक्त ब्रिफकेस सोभियत संघका अन्तिम रक्षामन्त्री तथा यल्तसिनका सहयोगी एभगेनी शापोस्निकोभलाई बुझाए। यल्तसिनले रूसमा कम्युनिस्ट पार्टीमाथि नै प्रतिबन्ध लगाइदिए। गोर्वाचेभ अपमानित भइरहे। कम्युनिस्टहरूले उनलाई गद्दार र यल्तसिन र उनका समर्थकहरूले गोर्वाचेभकै असक्षमताका कारण रूसमा अस्थिरता र अव्यवस्था छाएको दोष लगाइरहे। बोरिस यल्तसिन लोकप्रिय तानाशाह थिए। कट्टर कम्युनिस्टविरोधी यल्तसिन र कट्टरपन्थी कम्युनिस्टहरूबीचको राजनीतिक धु्रवीकरण र त्यसले निर्माण गर्ने थप अराजकता र अस्थिरतालाई अन्त्य गर्न र मध्यमार्गी विकल्प दिने उद्देश्यले जुन १९९६ को राष्ट्रपतीय निर्वाचनमा गोर्वाचेभ पनि उम्मेदवार बने। तर यल्तसिन र स्टालिनवादी कम्युनिस्ट नेता गेन्नाडी येनायेभबीचको चुनावी द्वन्द्वमा गोर्वाचेभ एक प्रतिशतभन्दा पनि कम मत ल्याएर पराजित भए। यल्तसिनको स्वास्थ्य राम्रो थिएन। रूस लथालिंग थियो। जताततै लुट र अराजकता थियो। राज्यकोष रित्तो थियो। यल्तसिनलाई अमेरिका र युरोपका मुलुकहरूबाट ठूलो परिमाणमा आर्थिक सहयोगको अपेक्षा थियो तर अनेकौं अपमानजनक सर्तहरू स्वीकारेर त्यस्तो सहयोग ग्रहण गर्न यल्तसिन तयार भएनन्। महासंकटको भुमरीमा डाँवाडोल भविष्य लिएर बसेको रूसका राष्ट्रपति यल्तसिनले १९९९ को अगस्ट ९ मा आम जनतामा अपरिचित रूसको आन्तरिक सुरक्षा विभागका निर्देशक र शक्तिशाली रूसी सुरक्षापरिषद्का कार्यकारीप्रमुखको पदमा रहेका भ्लादिमिर पुटिनलाई एकीकृत र शक्तिशाली राष्ट्रका रूपमा रूसको भविष्य सुनिश्चित गर्नसक्ने एक्लो व्यक्ति भन्दै प्रधानमन्त्री नियुक्त गरे र राष्ट्रपतिको रूपमा उनैलाई आफ्नो उत्तराधिकारी समेत घोषणा गरे। देशविदेशमा परिचित एकसेएक राजनीतिक हस्तीहरू पालैपालो भ्रष्ट र असक्षम सावित हुँदै जाँदा चरम निराशा र हतासामा डुबेका रूसी जनताले बिल्कुलै नयाँ र युवा अनुहारका पुटिनमा आफ्ना लागि आशा र सम्भावना देखे। ३१ डिसेम्बर १९९९ मा यल्तसिनले पुटिनलाई कार्यवाहक राष्ट्रपति मनोनीत गरे। अ श्रुपूर्ण नजर र अवरुद्ध गलाबाट पुटिनलाई रूसको रक्षा गर रूसको रक्षा गर भन्दै यल्तसिन राष्ट्रपति पदबाट बिदा भएर गए। राष्ट्रपतिमा नियुक्त भएको भोलिपल्टको नयाँ वर्षको सन्देशमा पुटिनले रूसी जनतालाई मुलुकको विखण्डनमा पूर्णबिराम लाग्ने आश्वासन दिए। रूसी जनतालाई आफ्नो मुलुकको भविष्यप्रति आश्वस्त पारे। निःसन्देह रूस विश्वको सैनिक महाशक्ति राष्ट्र नै हो। उसको विश्वव्यापी प्रभाव छ। त्यसैले आफ्नो नेतृत्वको विश्व व्यवस्थाको स्थिरता र सुरक्षाको लागि पनि रूसी राष्ट्रिय मनोविज्ञानलाई सम्मान गर्नु र ऊसँग सहकार्यका विधि र पद्धति निर्माण गर्नु अमेरिकाको महत्वपूर्ण राष्ट्रिय र अन्तर्राष्ट्रिय दायित्व हो। राष्ट्रपतिमा नियुक्त हुनुभन्दा दुई दिनअघि जारी गरेको प्रतिज्ञा पत्रमा एउटा सवल र शक्तिशाली राष्ट्रको पहिचान निर्माण गर्ने, कुनै विचार र दर्शनलाई राज्य दर्शनको रूपमा स्वीकार नगर्ने, राजनीतिक र सामाजिक मूल्यहरूमा बेलायत र अमेरिकाका फोटोकपी नबन्ने, रूसको आफ्नै देशभक्ति, परम्परागत राष्ट्रिय मूल्यहरू प्रवद्र्धन गर्ने तथा राज्यको प्रधानता र विश्व समुदायमा आफ्नो राष्ट्रिय सम्मान र मर्यादाको सम्बद्र्धन गर्दै राष्ट्रिय एकता र समृृद्धि आर्जन गर्ने उल्लेख गरेका थिए। पुटिनले आफ्नै नाममा जनादेश खोजे र २६ मार्च २००० मा भएको निर्वाचनमा विजयी भएदेखि उनी रूसी राजनीतिको केन्द्रमा मात्रै छैनन् समसामयिक विश्वका सर्वाधिक अनुभवी र शक्तिशाली राजनेताको परिचय बनाएर बसेका छन्। यही १८ मार्च २०१८ मा भएको रूसी राष्ट्रपतिको निर्वाचनमा भ्लादिमिर पुटिन ठूलो बहुमतले पुनःनिर्वाचित हुन्छन् भन्नेमा अन्तर्राष्ट्रिय राजनीतिमा धेरथोर रुचि राख्ने सबैलाई ज्ञात थियो। पुटिनबाहेक अन्य छजना पनि राष्ट्रपतिको निर्वाचनमा सहभागी थिएती मध्ये कट्टर कम्युनिस्टदेखि उग्र दक्षिणपन्थीसम्म थिए। विख्यात मिडियाकर्मी र टेलिभिजन स्टार पनि थिइन्। सबैले निर्वाचन अभियानमा पुटिनको उग्र विरोध गरेका थिए। कट्टर पुटिनविरोधी र पश्चिमी राष्ट्रहरूले विशेष मन पराइएका अलेक्सी नभाल्नीलाई भने आर्थिक अनियमितताको आरोपमा निर्वाचनमा उम्मेदवार बन्नबाट नै वन्चित गरिएको थियो। २ समयको मागले जन्माएको रूसी जंगबहादुर भ्लादिमिर पुटिन साम्यवादले सयौं वर्षको मानव इतिहास अध्ययन गरेर आफ्ना राजनीतिक र आर्थिक दर्शन निर्माण गयो तर मूल मानव प्रकृतिलाई बुझ्न सकेन र नै पश्चिमी शैलीको प्रजातन्त्रमाथि नैतिक विजय प्राप्त गर्न सकेन। रूसी जनतामा कम्युनिज्मका प्रति कुनै आस्था रहेको देखिन्न तर शताब्दीयौंदेखिको विशाल, शक्तिशाली र विश्व राजनीतिको प्रमुख राष्ट्रको परिचय बोकेका रूसलाई अमेरिका र पश्चिमी मुलुकहरूले गरेको अवमूल्यन र रणनीतिक विश्वासघातले उनीहरूलाई आक्रोशित बनाएको बुझ्न सकिन्छ। जनताको त्यही भावनाको बलमा गएको दुई दशकदेखि पुटिन दृढताका साथ रूसमा शासन गरिरहेका छन्। मुलुकको मूल आयस्रोत तेल तथा ग्यास भएको, तिनको मूल्यमा निरन्तर गिरावट आएको र बारम्बार युरोपीय मुलुकहरू र अमेरिकाले रूसका विरुद्ध कठोरनाका बन्दी लगाइरहेको अवस्थामा पनि पुटिनको शासनकालमा रूसी जनताको प्रतिव्यक्ति आयमा दोब्बर वृद्धि भएको छ। रुसलान पुखोभ र क्रिस्टोफर मार्शद्वारा लिखित पुस्तकको आधारमा गएको जनवरीमा नेसनल इन्ट्रेस्ट पत्रिकामा प्रकाशित देव मजुमदारको लेखअनुसार रूससँग अमेरिकापछिको सबैभन्दा प्रशिक्षित र उम्दा सैनिक छन्। रिचार्ड लरीको २०१७ मा प्रकाशित पुस्तकअनुसार अप्रिल २०१६ मा पुटिनले नेसनल गार्ड नामको चार लाख संख्याको प्रत्यक्षरूपमा आफूप्रति उत्तरदायी र अत्याधुनिक हातहतियारले सुसज्जित एउटा नयाँ सैन्यदल गठन गरेका छन्। रूसले पूर्वी युरोपमा उपस्थित नाटो सैनिक उपस्थितिलाई लक्ष्य गरेर अत्याधुनिक ट्यांक प्रणाली विकास गरेको छ। गएको मार्च १ मा रूसी संसद्लाई सम्बोधन गर्ने क्रममा राष्ट्रपति भ्लादिमिर पुटिनले संसारको कुनै पनि हतियार प्रणालीले रोक्न, छेक्न वा वाधित गर्न नसक्ने, अहिलेसम्म कुनै पनि मुलुकले विकास गर्न नसकेको र कुनै पनि क्षेप्यास्त्र प्रणालीले अनुगमन गर्न नसकिने तीव्रतम गतिको आणविक हतियार प्रहार गर्नसक्ने अन्तरमहाद्विपीय क्षेप्यास्त्र विकास गरेको जानकारी दिए। केही विज्ञहरूले त्यस्तो क्षेप्यास्त्र विकास गर्ने रूसको वैज्ञानिक र प्राविधिक क्षमतामा प्रश्न उठाएको भए तापनि ब्रिटिस साप्ताहिक दी इकोनोमिस्टले गएको मार्च ८ मा विभिन्न प्राविधिक आधारमा पुटिनले दाबी गरेजस्तो क्षेप्यास्त्र सम्भव भएको बताएको छ। फेबु्रअरी २०१८ मा प्रसिद्ध अमेरिकी थिंकट्यांक हेरिटेज फाउन्डेसनको एउटा कार्यक्रममा बोल्दै अमेरिकी उपरक्षामन्त्री डेभिड ट्रयाच्टेनबर्गले रूस सीमित परमाणु हतियारको प्रयोग गर्ने पक्षमा रहेको बताएको भनेर वासिंगटन फ्री विकनमा न्याटली जोन्सनले बताएकी छन्। अमेरिका, नाटो र युरोपियन समुदायको शत्रुतापूर्ण रणनीति र नाकाबन्दीबीच पनि पुटिनले आफूले कबोले जस्तै रूस मोटामोटी रूपमा जनतालाई दिन सके। दृढ इच्छाशक्ति, राष्ट्रभक्ति र परम्परागत मूल्य र संस्कृतिप्रतिको निष्ठाले गर्दा उनी रूसभित्र अत्यधिक लोकप्रिय छन्। रूसीहरूको साम्यवादविरोधी चेतना तथा स्वतन्त्रता र प्रजातन्त्रप्रतिको आकांक्षामा अमेरिकाले उनीहरूको नैतिक नेतृत्व गरेको थियो। अमेरिकाप्रति रूसी जनताको असाधारण सद्भाव र सम्मान थियो। तर मूलतः राष्ट्रपति बाराक र विदेशमन्त्री हिलारी क्लिन्टनको कार्यकालमा अमेरिकाले रूसी जनताको सम्मान र भावनाविपरीत सोभियत संघको उत्तराधिकारी राष्ट्रकै रूपमा पुटिन र रूसको तेजोबध गर्ने रणनीतिक रुचि प्रदर्शन गर्ने गरेपछि रूसी जनतामाझ पुटिन झन्झन् लोकप्रिय हुँदै गए। जर्मनीको एकीकरणका प्रयासहरू र पूर्वी युरोपीय मुलुकहरूमा प्रजातन्त्रको लहर चल्दै गर्दा त्यस्ता प्रयासविरुद्ध सोभियत संघले कुनै हस्तक्षेप नगर्ने र सोबापत नाटो साविकको भन्दा एक इन्च पनि अघि नबढ्ने प्रतिवद्धता अमेरिकी र अन्य पश्चिमी उच्चाधिकारीहरूले आफूहरूसमक्ष राखेकोबारे सोभियत राष्ट्रपति गोर्वाचेभ, विदेशमन्त्री मन्त्री एडुवार्ड शेवर्डनाड्जे र रूसी राष्ट्रपति बोरिस यल्तसिनलगायतका नेताहरूले बताउँदै आएका थिए। तर अमेरिकी उच्चाधिकारीहरूले त्यसलाई अस्वीकार गर्दै आएका थिए। तर हालै आएर अमेरिकी सरकारले सार्वजनिक गरेका र जर्ज वासिंगटन युनिभर्सिटीको नेसनल सेक्युरिटी अर्काइभमा रहेका चिठी, पत्र, भेटघाटका टिप्पणीहरू र अन्य विवरणहरूका आधारमा अमेरिकी राष्ट्रपति जर्ज बुस, पश्चिम जर्मन चान्सलर हेल्मुट कोल, ब्रिटेनकी प्रधानमन्त्री मार्गरेट थ्याचर, फ्रान्सका राष्ट्रपति फ्रान्स्वा मित्तरासहित उनीहरूका विदेश तथा रक्षामन्त्रीहरू र सीआईएका निर्देशक रोबर्ट गेट्सलगायतका उच्चाधिकारीहरूले त्यस्तो प्रतिवद्धता व्यक्त गरेको कुरालाई सत्य सावित गरेको छ। स्मरणीय छ, सोभियत युगमा नजिकको नाटो राष्ट्र र मस्कोको दूरी दुई हजार सात सय किलोमिटर थियो आज त्यो दूरी आठ सय किलोमिटर मात्र छ र रूसका लागि संवेदनशील भूभागको रूपमा रहेका रसीमा जोरिएका युक्रेन र जर्जियालाई पनि नाटोको सदस्यता प्रदान गर्ने कुराले रूसलाई थप आक्रामक बनाएको बुझ्न सकिन्छ। क्रिमिया विलय र युक्रेन संकटको मूलमा पनि नाटो र युरोपियन युनियनको रूसविरोधी मोर्चा नै जिम्मेवार देखिन्छ। हेनरी किसिन्जरका अनुसार हरेक मुलुकले आफ्ना रणनीतिक लक्ष्य र विकल्पहरूको छनौट गर्दा एउटा नैतिक मानदण्ड अनुशरण गरेकै हुनुपर्छ। स्पष्ट छ रूस र सोभियत संघको सवालमा अमेरिका र नाटोले त्यस्तो नैतिक मानदण्डलाई अनुशरण गरेको देखिएन र त्यो अमेरिका जस्तो संसारभरका प्रजातन्त्र र स्वतन्त्रताका मूल्यहरूप्रति प्रतिवद्ध जनताको नैतिक नेतृत्व गरिरहेको मुलुकको गौरव सम्मानअनुरूप हुन सक्दैन। अमेरिकाको र खास गरेर राष्ट्रपति ओबामा र विदेशमन्त्री क्लिन्टनको रूस रणनीति नै २०१६ को अमेरिकी राष्ट्रपतिको निर्वाचनमा विवादित रूसी हस्तक्षेपमा र अमेरिकी राजनीतिको चरम विभाजनमा रुपान्तरित भएको अनुभव गर्न सकिन्छ। ठूला र शक्तिशाली मुलुकहरूबीच शक्ति सन्तुलनको स्थितिबिना विश्वमा शान्ति र स्थिरता सम्भव छैन। निःसन्देह रूस विश्वको सैनिक महाशक्ति राष्ट्र नै हो। उसको विश्वव्यापी प्रभाव छ। त्यसैले आफ्नो नेतृत्वको विश्व व्यवस्थाको स्थिरता र सुरक्षाको लागि पनि रूसी राष्ट्रिय मनोविज्ञानलाई सम्मान गर्नु र ऊसँग सहकार्यका विधि र पद्धति निर्माण गर्नु अमेरिकाको महत्वपूर्ण राष्ट्रिय र अन्तर्राष्ट्रिय दायित्व हो। भट्टराई नेपाल इन्स्टिच्युट फर स्ट्र्याटिजिक स्टडिज (निस) सँग सम्बद्ध छन्।"
गैससमा वर्चश्व कसको ?,"गैरसरकारी संस्था (गैसस) को आलोचना गर्नुपर्ने धेरै कारण छन्। अन्तर्राष्ट्रिय गैसस र ती संस्थाका सहयोगमा सञ्चालित घरेलु गैससका कामकारबाही सबै प्रशंसनीय छैनन्। एकथरिको बुझाइमा यस्ता संस्था मूलतः साम्यवादी आन्दोलनको तेजोबध गर्न पश्चिमा पुँजीवादी मुलुकहरूले सिर्जना गरेका हुन्। खासगरी अविकसित र तेस्रो विश्वका भनिने मुलुकमा विकासका नाममा विभिन्न क्रियाकलाप गरेर सोभियत रसियाको दबदबा कम गराउन गैसस अवधारणा ल्याइएको हो भन्ने मत बलियो छ। सो दाबी पूर्ण असत्य नहुन सक्छ। नेपाली समाजमा पछिल्ला केही दशकमा गैससमार्फत गरिएका काम गतिलो नभएका धेरै उदाहरण छन्। त्यसैले गैसस भनेका ठोस काम कम गर्ने र गफ ज्यादा गर्ने संस्था हुन् भन्ने बुझाइ व्याप्त छ। कागजमा विकास र प्रगतिको रंगीन चित्र कोरेर रकम पचाउनेहरूको लर्को लामो छ भन्ने अनुमान गरिन्छ। गैससमार्फत हुने भ्रष्टाचारका उदाहरण प्रशस्त होलान्। यस्ता भ्रष्टाचारका गतिला अध्ययन पढ्न पाइएको छैन। यद्यपि यसबारे पंक्तिकारको अल्पज्ञान पनि दोषी हुनसक्छ। दशकौंदेखि करोडौं पैसाको कारोबार गर्दै आएका ठूला घरेलु गैससका इतिहास राम्रोसँग खोतल्दा भ्रष्टाचारका प्रशस्त उदाहरण भेटिएलान्। तर गैससको सम्यक आलोचना गर्नुको साटो केही खास मुद्दालक्षित प्रहार ज्यादा हुन थालेको छ। माओवादी सशस्त्र द्वन्द्वको बैठानपछि गणतन्त्र घोषणासँगै गैससका काँधमा राखेर जनजाति, दलित र मधेसीमाथि आलोचनाका थुप्रै मिसाइल पड्काइयो। यी समुदायलक्षित आन्दोलन र यिनले उठाएका ज्वलन्त प्रश्नको भ्रष्टीकरण गर्न गैससका काँधमा आलोचनाको रेती अझै उदाइँदै छ। कतिसम्म भने, सामान्य आरक्षणका विषयले समेत चर्को चिडचिडाहट पैदा गरिरहेको देखिन्छ। गैससको आलोचना जरुरी हो तर त्यस्ता आलोचनाको नाममा न्याय, अधिकार र समावेशीताका मुख्य मुद्दा धुमिल बनाउने संगठित प्रयत्न भने चिन्ताको विषय हो। जनजाति र मधेसी समुदायले उठाएको पहिचान, अधिकार, र समानुपातिक समावेशीताको आन्दोलनका सबल र दुर्बल पक्ष दुवै छन्। आन्दोलनका शालिनता र उग्रताहरू दुवै छन्। नेतृत्वका कमजोरी पनि यस्ता आन्दोलन शिथिल हुनु वा नचाहिँदो ढंगले उग्र सुनिनुका कारक हुन्। बहिस्कृत समुदायका समस्या र निदानका उपाय खोज्नमा अन्तर्राष्ट्रिय र घरेलु गैससहरूको योगदान रहेको सत्य हो। पहिचान र अधिकारका साहित्य र भाष्य निर्माण गर्नमा दाताको सहयोग छ भन्ने कसैबाट छिपेको छैन। त्यसो त त्यस्ता साहित्य, अध्ययन र अनुसन्धान गर्ने काम लुकाएर गरिएको पनि होइन। यस्ता साहित्य सबै बाहिर दाबी गरिएजस्तो खराब, मुलुकमा विखण्डन ल्याउने वा सद्भाव बिथोल्ने खालका छैनन्। न यी सबै उतिकै महत्वपूर्ण र गहिरो अध्ययनबाट निःसृत छन्। कतिपय गतिला काम छन् भने कतिपय त्याज्य होलान्। सबैलाई एउटै डालोमा हालेर खराब भन्नु वा विखण्डनकारी भन्नु अल्पज्ञान त हुँदै हो, यो वर्चश्व कायम गर्न खोज्ने कुत्सित मनसाय पनि हो। एक अन्तर्राष्ट्रिय गैससले नेपाल आदिवासी जनजाति महासंघलाई दिएको अलि ठूलो सहयोग सधैं विवादको विषय बनाइयो। पछिल्लोपटक खोज पत्रकारिता केन्द्रले सो सहयोगको खोजबिन गरेर सनसनीपूर्ण समाचार तयार पारेपछि पनि यसबारे व्यापक चर्चा गरियो। यसका साथै विखण्डनको नारा लगाइरहेका सीके राउतलाई भेटेको विषयमा पनि चासो चर्चा चुलिएको थियो। यी सबै भएका घटना हुन् त्यसैले यस्ता घटनाबारे सन्देह उब्जिनु सामान्य हो। तर यी घटनालाई के उद्देश्यका लागि बारम्बार सतहमा ल्याइन्छ भन्नेबारे सचेततापूर्वक बुझ्न जरुरी छ। के अखण्डता जोगाउन वा कथित सद्भाव कायम राख्न मात्र यी विषयलाई सन्सनीपूर्ण बनाएर उछालिएको हो ? वा यसका पछिल्तिर मुठ्ठीभर मानिसहरूको संकीर्ण राजनीतिक स्वार्थ छ ? यही प्रश्नको एकापट्टिको चोसो मात्र देखाएर मधेसी, जनजाति र दलितका मुद्दा उठाउनेलाई एकोहोरो केरकार गर्ने गरिएको छ। यसैबीच सोध्न छोडिएका वा सोध्न नचाहिएका केही महत्वपूर्ण प्रश्नहरू छन्। सन् १९९० पछि ह्वात्तै बढेका घरेलु र अन्तर्राष्ट्रिय गैससका स्रोतले कुन समुदाय र वर्गलाई सबभन्दा बढी पोसेको छ ? यस्ता स्रोतको मुख्य अंश सञ्चालन गर्नेहरू केही दर्जन मान्छे मात्रै होइनन् र ? कुन राजनीतिक दलका प्रभावमा र कसका हातबाट यी स्रोतको बाँडफाँट भएको छ ? कस्ता घरेलु गैससहरू जहिल्यै पनि दाताका नजरमा निकटस्थ बनिरहे र ठूला परियोजनाका हकदार भइरहे ? कस्ता गैसस सधैं सीमान्तमा बसेर थोरैतिनो पैसाले परियोजनाहरू सञ्चालन गरिरहे ? त्यसरी बाँडिएका ठूलो पैमानाका स्रोतले कति प्रभावकारी काम गरेको छ ? प्रभावकारी नभएको हो भने जिम्मेवारीमा बस्नेहरूले त्यसको सजाय कति भोगेका छन् ? मुलुकमा भएका द्वन्द्व व्यवस्थापनका नाममा चलेका गैससहरू कसका हातमा थिए ? तिनको सञ्चालनले सोझो लाभ हासिल गर्ने समूह, वर्ग र समुदाय कुन हो ? आखिर तिनले व्यवस्थापन गरेको द्वन्द्व कति शान्तिपूर्ण राजनीतिमा बदलिए र कति विफल भए ? यसको लेखाजोखा कसले गरेको छ ? असफलताहरूको जिम्मेवारी कसकसले लिएका छन् ? विगत बीसबाईस वर्षमा गैससका नाममा आएका विदेशी सहयोगका सबै तथ्यांक खोजेर तिनको व्यवस्थित अध्ययन र ती स्रोतहरूका उपयोगबारे चुस्त र वैज्ञानिक विश्लेषण गर्ने हो भने विदेशी दाताका स्रोत उपभोग गरेर सधैं चोखो र उग्र राष्ट्रवादी देखिने यत्नमा लागेका मुठ्ठीभर वर्चश्वशालीहरू बेनकाव हुनेछन्। यहाँ उल्लिखित प्रश्नहरूले गतिलो अध्ययन र अनुसन्धान माग गर्छन्। अध्ययनबिना अनुमानका आधारमा दिइएका उत्तरले विदेशी सहयोगले पारेका प्रभावका सग्लो चित्र खिच्न सक्दैन। तथापि यसबारे थोरै पनि सूचना राख्ने जोकोहीले यसो आँखा चिम्लेर नेपालका ठूला गैससहरूबारे सोच्यो भने यथेस्ट संकेत पाइन्छ। ठूला अन्तर्राष्ट्रिय गैससमा सोझै प्रभाव पार्न सक्ने घरेलु गैसस सञ्चालकहरू वा तिनका ठूला पदमा भएका नेपालीका अनुहारहरूको सम्झना गर्दा मात्रै पनि काफी हुन्छ। यहाँका ठूला गैससका कन्ट्री डाइरेक्टर, सञ्चालक समितिमा बसेका हाकिमहरू र उनीहरूसँग सधैं हिमचिम गरिरहने केहीदर्जन मानिसहरूको अनुहार सम्झन सक्ने हो भने एउटा सालाखाला चित्र उतार्न सकिन्छ। को हुन् त यी शक्तिशाली मानिसहरू जसको हातमा विदेशी दाताले बाँडेका स्रोतको सबभन्दा ठूलो अंश परेको छ ? कुन समुदाय, कुन वर्ग र क्षेत्रका हुन् यी गैससका डन हरू ? यसरी उतारिएको चित्रमा काठमाडौंका स्थायी सत्ताका इर्दगिर्द घुम्ने मुठ्ठीभर मानिसहरू नै सबैभन्दा चम्किला देखिन्छन्। ठूला कन्सल्ट्यान्टको सूची बनाएर हेर्ने हो भने दुईचार मधेसी, जनजातिबाहेक अरू सबै उहिल्यैदेखि हालिमुहाली चलाएर बसेका समुदाय र वर्गकै अनुहार अघिल्तिर आउँछ। गैससका स्रोत उपयोग गरेर सबैभन्दा बढी विदेश सयर गर्ने, पाँचतारे होटेलहरूमा सदैव हाजिर हुने र आफ्ना नजिकका मानिसलाई परियोजना पारिदिनेहरूमा प्रभावशाली कर्मचारीहरू पनि उत्तिकै छन्। शक्तिशाली राजनीतिक दलका आशीर्वादको न्यानो शिरमा बोकेर हिँड्ने उच्चपदस्थ कर्मचारीलाई प्रभावमा नपारी गैससको धन्दा अकन्टक चल्दैन। माथि उल्लिखित प्रश्नका उत्तरमा आलोचनाको तारो बनाइएका मधेसी, जनजाति र दलितहरूले गैससका अत्यन्तै सानो स्रोत चलाएको तथ्यांक निस्कने छ। यी समुदायका विषयमा काम गर्ने संस्थाहरूमा समेत माथि भनिएका मानिसहरूकै प्रभाव बढी देखिन्छ। त्यसैले मुख्य प्रश्नहरूलाई ओझेल पार्न, प्रभावशाली समूह र वर्गलाई दोषहरूबाट उन्मुक्ति दिन, मुद्दाहरूको चरम भ्रष्टीकरण गर्न, आन्दोलनमा लागेका केही व्यक्ति र संस्थालाई लाञ्छित गर्न कुनै न कुनै निहुँ खोजिरहनु आवश्यक हुन्छ। पछिल्लो युरोपियन युनियन (ईयू) को निर्वाचन पर्यवेक्षण प्रतिवेदन त्यस्तै एउटा निहुँ भएको छ। ईयूको सो प्रतिवेदनपश्चात् सीमान्तकृत समुदाय र आन्दोलनका विरुद्धमा आलोचनाको बौछार सुरु भएको छ। सानो र गरिब मुलुक भनेर हेपेको भन्ने भावमा सो प्रतिवेदनको सरकारी आलोचना सार्वजनिक गरिएको छ। तर आलोचनाको यो एउटा पाटो मात्रै हो। राष्ट्रवादको आडमा पुनः एउटा समुदायको वर्चश्व कायम रहनुपर्ने जिरह र अन्य ले न्याय, समानता र अधिकारका लागि लडेका लडाईं फजुल पुष्टि गर्ने प्रयत्न प्रतिवेदन आलोचनाको अर्को पक्ष हो। ईयूको प्रतिवेदन वर्चश्वशालीहरूको बलियो एकता सतहमा प्रदर्शन गर्ने ठूलो अवसर बन्यो। सो अवसरको भरपुर सदुपयोग भएको पत्रिकाका पृष्ठ र सामाजिक सञ्जाल भनिने डिजिटल भित्ताहरूमा छताछुल्ल देखिन्छ। यस्तो अवस्थामा जनजाति, मधेसी र दलित अभियन्ताले ईयूको प्रतिरक्षामा उत्रिनुको औचित्य छैन। बरु यी मुद्दामा काम गर्ने व्यक्ति र संस्थाहरूले विदेशी सहयोगले सबैभन्दा बढी पोसेका संस्था, मानिस र समुदायबारे सत्यतथ्य बाहिर ल्याउन अध्ययन गर्नु उचित हुन्छ। माथि उठाइएका प्रश्नहरूका सम्यक उत्तर खोज्ने प्रयत्न गर्नुमा आफ्नो ऊर्जा खर्च गर्नु लाभदायक होला। सामाजिक सञ्जालमा लडभिड गरेर ऊर्जा र समय नष्ट गर्नुभन्दा केही संस्था र व्यक्तिहरूको सामूहिक प्रयत्नले व्यवस्थित अध्ययन गर्न थाल्दा अधिकार र न्यायको लडाईंमा बल पुग्छ। कम्तीमा विगत बीसबाईस वर्षमा गैससका नाममा आएका विदेशी सहयोगका सबै तथ्यांक खोजेर तिनको व्यवस्थित अध्ययन र ती स्रोतहरूका उपयोगबारे चुस्त र वैज्ञानिक विश्लेषण गर्नुले ठूला विभ्रमहरूको अन्त्य हुनेछ। यस्तो अध्ययनले कम्तीमा तीन किसिमले फाइदा पुर्याउँछ। एक, आफैंले सबैभन्दा बढी विदेशी दाताका स्रोत उपभोग गरेर सधैं चोखो र उग्र राष्ट्रवादी देखिने यत्नमा लागेका मुठ्ठीभर वर्चश्वशालीहरू बेनकाव हुनेछन्। साथै, उनीहरूका संकीर्ण राजनीतिक स्वार्थ सामान्य मान्छेले खुट्याउन सक्नेछन्। दुई, अधिकारका जायज लडाईंहरूमा विदेशी स्रोतका सकारात्मक र नकारात्मक प्रभाव सतहमा आउन सक्छ। यसले अधिकार र न्यायको लडाईंलाई बढी स्वतन्त्र र जनमुखी बनाउन सहयोग गर्छ। तीन, विदेशी दाताहरूले यहाँका सीमान्तकृत समुदायमाथि गरेको निगाहाबापत प्रदर्शन गर्ने फुर्तीको असलियत पनि खुल्नेछ। यथेस्ट सूचना, तथ्यांक र तिनको गहिरो विश्लेषण नहुँदा भ्रमहरू खडा गरेर रजाईं गर्न सजिलो छ। यस्तो सहज अवस्था रहिरहने हो भने जायज प्रश्न उठाउने व्यक्ति र संस्था सधैं संगठित प्रहारको तारो भइरहनुपर्छ। आउँदा दिनमा विकास र समृद्धिका नाममा गरिने अनेक नकामहरूबाट प्रभावित समुदायबारे प्रश्न उठाउनेहरूलाई असान्दर्भिक सावित गर्न पनि उत्तिकै सहज हुनेछ। सत्ताधारी दलका नेताले ईयू प्रतिवेदनको प्रतिशोधको बहानामा विश्व बैंक, अन्तर्राष्ट्रिय मुद्रा कोष र एसियन डेभलपमेन्ट बैंकप्रति देखाएको मोह भयकारी छ। त्यसैले जुटाउन सकिने स्रोतको स्वतन्त्र उपयोग गर्दै व्यवस्थित अनुसन्धान गर्नु अहिलेको टड्कारो आवश्यकता हो। कसले हिम्मत गर्छ ? हेर्न बाँकी छ।"
स्वदेशी औषधी उद्योगलाई प्रोत्साहन,"नेपालमा निजी क्षेत्रबाट औषधि उत्पादन थालिएको ४८ वर्ष पूरा भयो। २०२६ सालमा केमि ड्रग प्रालिबाट औषधी उद्योगको शुभारम्भ गरिएको हो। अहिले नेपालमा मानवका लागि ५० र पशुका लागि ७३ उद्योगले आयुर्वेदिक औषधी उत्पादन गर्छन्। अझ ५५ प्रतिशत औषधि विदेशबाट नै आयात हुन्छ। नेपाल सरकारले २०५१ मा राष्ट्रिय औषधी नीति तयार गरेको थियो। सो नीतिले १० वर्षभित्रमा औषधी उद्योगलाई प्राथमिकतामा राखेर ८० प्रतिशत औषधी स्वदेशमै उत्पादन गर्ने लक्ष्य लिएको थियो। नीतिगतरूपमा निर्णय गर्दै जाने तर स्पष्ट कार्ययोजना अभावमा २३ वर्ष बितिसक्दा पनि स्वदेशी उत्पादनको बजार ४५ प्रतिशतबाट माथि जान सकेको छैन। यो सम्बन्धित निकायले मनन गर्न जरुरी छ। स्थानीय, प्रादेशिक र संघीय सरकार गठनसँगै संविधानसभाबाट प्राप्त संविधानको मर्मसहित मुलुक एउटा लामो राजनीतिक संक्रमण अन्त्य गर्न सफल भएको छ। प्रधानमन्त्री केपी शर्मा ओलीले आफ्नो अघिल्लो कार्यकालमा देखाएका राष्ट्रियता र आत्मनिर्भरताबारे प्रकट गरेको अभिव्यक्ति साँच्चै नेपाली उद्योगीलाई आत्मबल दिने खालका छन्। समृद्ध र आत्मनिर्भर नेपालको सपना देख्ने स्पष्ट दृष्टि, सही कार्ययोजना र उच्च मनोबल भएको नेतृत्वबाट मात्र यो अभियान सम्भव छ। पूर्व स्वास्थ्यमन्त्री गगन थापाले स्वदेशी औषधी उद्योगलाई प्रवद्र्धन गर्न औषधि व्यवस्था विभागका महानिर्देशकको संयोजकत्वमा स्वास्थ्य, अर्थ, वाणिज्य मन्त्रालयका प्रतिनिधिसहित सातजनाको सुझाव समिति गठन गरे। उक्त समितिले ४५ महिनाको अध्ययनपश्चात बुझाएको २१ बुँदे सुझावको आधारमा नेपालमा सजिलै उत्पादन हुने र माग पूरा गर्नसक्ने ३० वटा उत्पादनको कच्चा पदार्थ मात्र आयात गर्ने निर्णय गरियो। यो र अन्य सुझावलाई समयसीमा तोकी स्पष्ट कार्ययोजनासहित कार्यान्वयनका लागि १७ जेठ २०७४ मा औषधि व्यवस्था विभागमा पठाइयो। आयातकर्ताले नाराबाजी गरे र कालोपट्टि लगाए, गुणस्तर र मूल्यका कुरा उठाए। पत्रपत्रिकामा स्वदेशी औषधि उद्योगलाई गिराउने समाचार सम्प्रेषण गराइयो। स्वदेशी उद्योेग प्रवद्र्धन गर्ने सरकारको नीतिलाई खिल्ली उडाइयो। राष्ट्रसेवक कर्मचारीलाई ठूलो जमात बनाएर दबाब दिने, शक्तिकेन्द्रका आडमा मानसिक र सामाजिकसम्मका लान्छना लाउने कार्य गरियो। जसको कारण विभागले सरकारको ती निर्णयको कार्यान्वयन गर्न सकेनन्। जुन कुरा सम्पूर्ण औषधी उद्योगी र यो देशको राजनीतिक नेतृत्वले खेद प्रकट गर्नुपर्ने विषय हो। तर जस्तोसुकै दबाब, लान्छना, र प्रोपोगण्डा गरिए पनि, प्रलोभन र धम्की दिए पनि यो राष्ट्रको उद्योग प्रवर्द्धन गर्ने निर्णयको विपक्षमा त्यसपछिका स्वास्थ्यमन्त्री नजानुले स्वदेशी औषधी उत्पादकलाई राजनीतिक नेतृत्वप्रति थप आशावादी बनाएको छ। यद्यपि यसको कार्यान्वयन हालसम्म भएको छैन। कागजमा गरिएका निर्णय धेरै कार्यान्वयन भएका छैनन्। अस्थिर सरकारका कारण पनि एउटा नेतृत्वले गरेका निर्णय अर्को सरकारले अगाडि बढाउँदा जस कसले पाउने त भन्ने सोच पनि कार्यान्वयनको बाधक देखिएको छ। जेठ २०७४ मा गरिएको उक्त निर्णयपश्चात् झण्डै १५२० वटा नयाँ औषधी उद्योग दर्ताको प्रक्रियामा विभागमा पुगेका छन् भने ५७ वटा औषधि उद्योग त पूर्वाधार निर्माणमा नै लागिसके। यसमा झन्डै १५ अर्ब लगानी भएको छ र यसले प्रत्यक्षअप्रत्यक्षरूपमा ठूलो मात्रामा रोजगारी सिर्जना गर्ने छ। हिजो विरोधका ठूलाठूला स्वर गर्ने आयातकर्तासमेत आज एउटा हातमा विरोधका कालोपट्टि र अर्को हातमा नयाँ उद्योग खोल्ने फाइल बोकेको देख्दा खुसी लाग्छ। अबको नेतृत्वले थोरै मात्र आँट गरे यो राष्ट्रमा सबै आयातकर्ताले सम्भव भएसम्मको उद्योग स्वदेशमा नै स्थापना गर्नेछन् भन्नेमा आशावादी बनाएको छ। उद्योग आफैंमा तपस्या हो। अब राज्यले उद्योगीलाई हेर्ने दृष्टिकोणमा पनि परिवर्तन ल्याउन जरुरी छ। विश्वास छ यो सरकारले स्वदेशी उद्योगलाई प्राथमिकताका साथ प्रवर्द्धन गर्ने छ। तीव्र आर्थिक विकास गरिरहेका दुई छिमेकी राष्ट्र चीन र भारतको बीचमा बसेर नेपालले पनि आफूलाई विकास गर्न तब मात्र सम्भव छ, जब राज्यले दूरदर्शी दृष्टिकोण राखेर अगाडि बढ्छ। आज ४० खर्बको औषधि उत्पादन गर्ने र १०० भन्दा बढी राष्ट्रमा आफ्नो औषधी निर्यात गर्ने राष्ट्र भारत ३० वर्षअगाडि बंगलादेशमा बनेको औषधीमा निर्भर थियो भन्दा हामीलाई अचम्म लाग्न सक्छ। विदेशी औषधीको बिगबिगी भएको अवस्थामा सन् १९८२ मा बंगलादेशका राष्ट्रपति जनरल एरसादले कफ सिरप, भिटामिन, एण्टासिडलगायतका सामान्य औषधीको उत्पादन स्वदेशी उद्योगले मात्र गर्ने र कुनै पनि दुइटा बंगाली उत्पादकले उत्पादन गरेको औषधीको कच्चापदार्थ मात्र आयात गर्ने नीतिका कारण हाल बंगलादेशको निर्यात गर्ने वस्तुमा औषधी मुख्य मानिन्छ। सन् २०१३ सम्म पनि बंगलादेशमा उत्पादन हुने ८० प्रतिशत औषधिको कच्चापदार्थ भारत र चीनबाट मात्र आयात हुन्थ्यो। बंगलादेश सरकारले सन् २०१३ मा विशेष प्राथमिकता साथ औषधीको कच्चा पदार्थ उत्पादनका लागि गजरिया, मुन्सीगञ्जमा लगायत स्थानमा औद्योगिक क्षेत्र बनाएको छ र ती उद्योगलाई सहुलियत दिएको छ। यसका आधारमा स्पष्ट भन्न सकिन्छ केही वर्षभित्रमै औषधीको कच्चापदार्थ उत्पादनमा पनि बंगलादेशले राम्रो फड्को मार्ने छ। देशको उद्योग प्रवद्र्धन गर्न सरकारी नीति निर्माण र निर्णयले पुग्दैन, यो देशका सचेत नागरिकले त्यसको उपभोग पनि गर्नुपर्छ। स्वदेशी वस्तुको उपभोगबारे पंक्तिकारको एउटा अनुभव उल्लेख गर्नु उचित हुन्छ। केही वर्षअगाडि स्वदेशी कपडा उत्पादकको मेलामा आफैंले १५ सय रुपैयाँमा किनेको सर्टको मूल्य तीन सय देखेर अचम्म लागेर पंक्तिकारले बिक्रेताले सोध्यो। मूल्य तीन सय नै पर्ने, राम्रो गुणस्तरको तर नेपाली ब्राण्ड र उत्पादन लेखेर बजारमा बिक्री गर्न गाह्रो रहेको उत्पादकले बताउँदा दंग परियो। हामी नेपाली कति धेरै आधुनिक भएछौं त, अब उस्तै गुणस्तरको नेपालमा उत्पादित सामान उपभोग गर्दा इज्जत जाने। विडम्बना हाम्रो देशमा पैठारीकर्ताको संगठन खोलेर स्वदेशी उत्पादनको गुणस्तरको बारेमा प्रश्न गर्छन् अनि अनलाइन र फेसबुकमा सम्प्रेषण गर्छन्। हामी तिनले बनाएका नियोजित समाचारमा विश्वास गर्छौं। अब साँच्चि नै परिवर्तन गर्ने हो भने सबैले स्वदेशी वस्तुको उपयोग नै राष्ट्रियता हो भन्न सक्नुपर्छ। प्रधानमन्त्री केपी शर्मा ओलीले आफ्नो अघिल्लो प्रधानमन्त्री कार्यकालमा आफ्नो मुटुको छेउमा राष्ट्रिय झन्डाको लोगो लगाउन आग्रह गरेका थिए। आज धेरै जनताले त्यो लगाउँछन्। यो पटक आफ्ना दलका सबै सांसदलाई राष्ट्रिय पोसाक लगाउन भने। विश्वास छ, यो पनि पूर्ण पालना हुन्छ। तर उनले विदेशी ब्रान्डेड कोेटको देब्रे माथिल्लो कुनामा नेपालको झन्डाअंकित लोगो राख्नेभन्दा, पोसाक नै नेपालमा उत्पादन भएको लगाउनु भनेको भए धेरै स्वदेशी उद्योगको प्रवद्र्धन भई रोजगारी सिर्जना हुन्थ्यो। प्रश्न सानो छ तर यसलाई गहनरूपमा बुझ्न आवश्यक छ। उद्योग आफैंमा तपस्या हो। अब राज्यले उद्योगीलाई हेर्ने दृष्टिकोणमा पनि परिवर्तन ल्याउन जरुरी छ। विश्वास छ यो सरकारले स्वदेशी उद्योगलाई प्राथमिकताका साथ प्रवद्र्धन गर्ने छ र एक दिन यो राष्ट्रका हरेक नागरिक आफ्नै देशको पहिरन र वस्तुहरूमा सजिने छन्। अधिकारी नेपाल औषधि उत्पादक संघका केन्द्रीय सदस्य हुन्।"
एएफसी एसियन कप छनोट: यमनसँग २१ ले हार्यो नेपाल,काठमाडौँ: एएफसी एसियन कप २०१९ को छनोट चरण अन्तरगत कतारको दोहामा भएको खेलमा नेपाललाई यमले २१ ले पराजित गरेको छ । यमनसँग भएको खेलमा २१ ले नतिजा सुम्पदै नेपालले घरको बाटो समातेको हो । नेपाल रहेको समूहबाट फिलिपिन्स र यमन एएफसी एसियन कपका लागि छनोट भएका छन् । नेपाल र ताजिकिस्तान छनोट चरणबाटै बाहिरिएका छन् । नेपाललाई पराजित गर्ने क्रममा यमनका लागि खेलको २३ औँ मिनेटमा अब्दुल वासियालाई पहिलो गोल गरेका थिए । त्यसपछि खेलको ४५ औँ मिनेटमा नेपालका लागि नवयुग श्रेष्ठले हेडबाट गोल गर्दै खेललाई बराबरीमा ल्याएए । तर खेलको ८३ औँ मिनेटमा पाएको पेनाल्टीलाई सदुपयोग गर्दै यमनका लागि अब्दुल वासियाले अग्रता दोब्बर बनाए । नेपालका विराज महर्जनले फल खेलेपछि यमनले पाएको पेनाल्टीलाई वासयियाले गोल गरेका थिए । यो गोलपछि दुवै देशबाट स्कोर भएन । यमनले नेपलाइई दुई गोलले हराउँदै एफएफसी एसियन कपमा पुग्न सफल भयो ।
प्रतिष्ठासँगै नतिजा पनि गुमायो अस्ट्रेलियाले,"केप टाउन : बल टेम्परिङको आरोप लागेपछि विश्व क्रिकेटमा आफ्नो प्रतिष्ठा गुमाएको अस्ट्रेलियन टोलीले तेस्रो टेस्ट क्रिकेटको नतिजा पनि दक्षिण अफ्रिकालाई सुम्पिएको छ। तेस्रो टेस्टको चौथो दिन घरेलु टोली दक्षिण अफ्रिकासँग तीन सय २२ रनको फराकिलो अन्तरले पराजित भएपछि अस्ट्रेलियालाई पीडामाथि अर्को पीडा थपिएको हो। चार सय ३० रनको विजयलक्ष्य पछ्याउँदै जवाफी ब्याटिङमा ओर्लिएको अस्ट्रेलियन टोली आफ्नो दोस्रो पालिमा केवल एक सय सात रनमा अलआउट हुन पुग्यो। दोस्रो पालिमा अस्ट्रेलियाका कुनै पनि ब्याट्सम्यान लामो समय क्रिजमा टिक्न सकेनन्। उपकप्तान डेभिड वार्नरले सर्वाधिक ३२ रन बनाए भने ओपनर क्यामरुन ब्यानक्रफ्टले २६ रन थपे। यसदेखि बाहेक मिचेल मार्स (१६ रन) ले मात्र दोहोरो संख्यामा रन बटुल्न सके। अन्य अस्ट्रेलियन ब्याट्सम्यानले दोहोरो संख्यामा रन बनाउन सकेनन्। दोस्रो पालिमा अस्ट्रेलियन ब्याट्सम्यानका लागि घरेलु टोलीका बलर मोर्ने मोर्केल सबैभन्दा घातक बने। उनले ९४ ओभरमा तीन मेडन राख्दै केवल २३ रन खर्चिएर पाँच विकेट लिए। केशव महाराजले दुई र कागिसो राबडाले एक विकेट हात पारे। दक्षिण अफ्रिकाले भने आफ्नो दोस्रो पालिमा तीन सय ७३ रन बनाएको थियो। दक्षिण अफ्रिकाका लागि दोस्रो पालिमा चार ब्याट्सम्यानले अर्धशतक बनाएका थिए। ओपनर अदिन मार्करमले ८४, विकेटकिपर ब्याट्सम्यान क्विन्टन डी कोकले ६५, एबी डे भिलियर्सले ६३ र भेर्नन फिलान्डरले अविजित ५२ रन बटुलेका थिए। दोस्रो पालिमा अस्ट्रेलियन बलर जस हेजलउड, प्याट कुमिन्स र नाथन लियोनले तीनतीन विकेट लिएका थिए। अस्ट्रेलिया भने पहिलो पालिमा दुई सय ५५ रनमै समेटिएको थियो। अस्ट्रेलियाका लागि दोस्रो पालिमा ब्यानक्रफ्टले सर्वाधिक ७७ रन बनाएका थिए। लियोनले पनि टोलीको खातामा ४७ रन थपेका थिए। अस्ट्रेलियालाई पहिलो पालिमा कम योगफलमा समेट्न घरेलु टोलीका बलर मोर्केल र राबडाले चारचार विकेट लिए। फिलान्डरले पनि दुई विकेट हात पारे। यसैगरी टस जिती ब्याटिङको निर्णय लिएको दक्षिण अफ्रिकाले भने पहिलो पालिमा तीन सय ११ रन बनाएको थियो। दक्षिण अफ्रिकाका लागि पहिलो पालिमा ओपनर ब्याट्सम्यान डिन एल्गरले अविजित एक सय ४१ रनको योगदान गरेका थिए। डे भिलियर्सले पनि ६४ रन बनाएका थिए। पहिलो पालिमा अस्ट्रेलियन बलर कुमिन्सले चार विकेट लिएका थिए। उक्त खेलमा दक्षिण अफ्रिकाका मोर्ने मोर्केल म्यान अफ दी म्याच घोषित भए। चार टेस्टको शृंखलामा दक्षिण अफ्रिका २१ ले अगाडि छ। चौथो तथा अन्तिम टेस्ट आगामी शुक्रबारदेखि सुरु हुँदैछ। बल टेम्परिङ (बल बिगारेको) घटनाका कारण पनि अस्ट्रेलियाका लागि तेस्रो टेस्ट बिर्सनलायक बन्यो। तेस्रो टेस्टको तेस्रो दिनको खेलका क्रममा अस्ट्रेलियाका ब्याट्सम्यान क्यामरुन ब्यानक्रफ्टले बल टेम्परिङ गरेको घटना सार्वजनिक भएपछि विश्वभरिबाट अस्ट्रेलियन क्रिकेटरको उक्त कार्यको निन्दा गरिँदै आएको छ। सो घटनालगत्तै क्रिकेट अस्ट्रेलियाले आफ्ना कप्तान स्टिभ स्मिथ र उपकप्तान डेभिड वार्नरलाई पदबाट हटाउने निर्णय पनि गरिसकेको छ। कप्तान र उपकप्तान निलम्बनमा परेपछि तेस्रो टेस्टको बाँकी खेलमा विकेटकिपर टिम पाइनले कप्तानको भूमिका निर्वाह गरेका थिए। तेस्रो दिनको खेलका क्रममा ब्यानक्रफ्टले बल टेम्परिङ गरेको घटना भिडियो फुटेजमार्फत सार्वजनिक भएको थियो। क्रिकेट अस्ट्रेलियाका प्रमुख जेम्स सन्डरल्यान्डले आफ्ना खेलाडीमाथि लागेको बल टेम्परिङको आरोप गम्भीर र दुःखद भएको धारणा व्यक्त गरेका छन्। यसैगरी आइपीएल टोली राजस्थान रोयल्सले पनि स्मिथलाई कप्तानबाट हटाउने निर्णय गरेको छ। तेस्रो दिन टेलिभिजन फुटेजमा ब्यानक्रफ्टले बल टेम्परिङ गरेको देखिएको थियो। टेलिभिजन फुटेजमा ब्यानक्रफ्टले आफ्नो सुरुवालको खल्तीबाट पहेँलो टेप निकालेर बलमा दलिरहेको देखिन्छ। २५ वर्षीय ब्यानक्रफ्टले बलमा दलेर त्यो पहेँलो टेप पुनः आफ्नो खल्तीमै राखेको देखिन्छ। ब्यानक्रफ्टमाथि खेलका क्रममा बलको वास्तविक स्वरूपलाई परिवर्तन गर्न खोजेको आरोप लगाइएको छ। खेलका क्रममा यस्तो कार्य गर्न अन्तर्राष्ट्रिय क्रिकेट काउन्सिल (आईसीसी)को नियम ४१३ ले रोक लगाएको छ। उक्त घटनापछि आईसीसीले पनि छानबिन अगाडि बढाएको छ। आईसीसीले छानबिन अगाडि बढाउने भएपछि कप्तान स्मिथलाई दक्षिण अफ्रिकाविरुद्घको चौथो टेस्ट खेल्न पनि रोक लगाइएको छ। क्रिकेट अस्ट्रेलियाले कप्तान स्मिथ र वार्नरमाथि आजीवन प्रतिबन्ध लगाउनसक्ने सम्भावना रहेको पनि समाचारमा जनाइएको छ। कप्तान स्मिथ आफैंले पनि खेलपछि ब्यानक्रफ्टको कार्य गलत भएको बताएका छन्। घटना सार्वजनिक भएपछि अस्ट्रेलियाकै पूर्वक्रिकेटरहरूले समेत त्यसप्रति खेद व्यक्त गरेका छन्। अस्ट्रेलियाका प्रधानमन्त्री माल्कोम टर्नबुलले पनि बल टेम्परिङको घटनाबाट आफू स्तब्धः भएको प्रतिक्रिया दिएका छन्।"
एन्फा विवादबारे बुझ्न एएफसी प्रतिनिधि नेपालमा,"काठमाडौं : अखिल नेपाल फुटबल संघ (एन्फा)को निर्वाचन स्थगित भएपछिको अवस्थाबारे बुझ्न एसियाली फुटबल महासंघ (एएफसी)का प्रतिनिधि रविकुमार सोमबार नेपाल आएका छन्। रवि एएफसी नेसनल एसोसिएसनका निर्देशक पनि हुन्। रविले सोमबार नेपाल आउनासाथ एन्फाका अध्यक्ष नरेन्द्र श्रेष्ठसँग पछिल्लो अवस्थाबारे बुझेका थिए। फुटबलको निर्वाचनबारे अहिले सबैलाई चासो छ। रविले होटलमा पुग्नासाथ एन्फाको निर्वाचन, अदालतको आदेश र पछिल्लो अवस्थाबारे सामान्या जानकारी लिएका छन्। मंगलबार सबै पक्षसँग भेटेर थप कुरा राख्नेछन्, नरेन्द्रले भने। रविले मंगलबार एन्फा निर्वाचनमा उम्मेदवारी दिएका कर्माछिरिङ शेर्पा पक्ष र मणि कुँवर पक्षसँग पनि छलफल गर्नेछन्। त्यसपछि एन्फाको निर्वाचन समितिसँग भेटेर छलफल गर्ने कार्यक्रम छ। एन्फाको चैत १४ गते हुने भनिएको निर्वाचन रोक्न बिहीबार ललितपुर उच्च अदालतले आदेश दिएपछि एन्फाले आइतबार औपचारिक प्रेस विज्ञप्ति जारी गर्दै तत्कालका लागि निर्वाचन स्थगित गरेको थियो। अदालतले जिल्ला निर्वाचन र प्रतिनिधिका विषयमा भक्तपुर र मकवानपुर फुटबल संघले दायर गरेको रिटमा एन्फाको निर्वाचन तत्काल रोक्न आदेश दिएको थियो। भक्तपुर र मकवानपुरले आफूहरूलाई निर्वाचनमा सहभागी गराइनुपर्ने माग गर्दै रिट दायर गरेका थिए। एन्फाले गतिरोध अन्त्यका लागि विश्व फुटबल महासंघ (फिफा) र एएफसीको निगरानी र सहयोग तथा अदालतको समेत सम्मान हुने गरी निर्वाचन गर्ने पनि जनाएको छ।"
देश सम्झेर खेल्नेछु,"काठमाडौं : तीन वर्ष अघिसम्म पनि सन्दीप लामिछाने नेपाली क्रिकेटमा आइसकेका थिएनन्। भारतमा साथीभाइसँग रमाइलोका लागि क्रिकेट खेलेका उनी चितवनमा नेपाली राष्ट्रिय टोलीका पूर्वकप्तान राजु खड्काको एकेडेमीसम्म अभ्यासका लागि आइपुगेका थिए। युवा क्रिकेट प्रतिभा खोज्दै हिँडेका राष्ट्रिय टोलीका पूर्वप्रशिक्षक पुबुदु दासानायकेको नजरमा परेसँगै उनी एक प्राइभेट एकेडेमीबाट जुन गतिमा सीधै बन्द प्रशिक्षण हुँदै राष्ट्रिय टोलीसम्म पुगे, सफलताको दृष्टिकोणबाट त्योभन्दा पनि द्रुत गतिमा अगाडि बढ्दै अहिलेको स्थितिसम्म आइपुगेका हुन्। नेपाली क्रिकेटमा प्रवेश गरेको तीन वर्षभन्दा पनि कम अवधिमा उनी यू१९ र सिनियर राष्ट्रिय टोलीमा त पुगे नै, सँगसँगै विश्वकै चर्चित फ्रान्चाइज क्रिकेट प्रतियोगिता इन्डियन प्रिमियर लिग (आईपीएल) र क्यारेबियन प्रिमियर लिग (सीपीएल)मा समेत अनुबन्ध जित्ने पहिलो नेपाली खेलाडी बन्न सफल भए। उनले यही समयमा यू१९ विश्वकपमा ह्याट्रिक विकेट मात्रै लिएनन्, पूर्वअस्ट्रेलियन क्रिकेटर सेन वार्नकै उपनाम पनि पाए। अस्टेलियन पूर्वकप्तान माइकल क्लार्कको प्रिय खेलाडी बनेका उनले अस्टेलियामा अभ्यासको अवसर पनि पाए। छोटो अवधिमा यी १७ वर्षीय लेग स्पिनरले प्राप्त गरेको सफलता कथाजस्तै छ। यो सफलता सन्दीप आफैंलाई भने कस्तो लागेको होला ? सधैं मेहनत गर्नुपर्छ भन्ने कुरा सिकेँ। त्यसले सधैं राम्रो गर्ने प्रेरणा मिलिरह्यो, सोमबार उनी आफैंले आयोजना गरेको पत्रकार सम्मेलनमा सन्दीपले भने, यो अवस्थासम्म आइपुग्नुको श्रेय म यू१९ र सिनियर टोलीका सबै खेलाडी, टोलीका प्रशिक्षक र म्यानेजर सबैलाई दिन चाहन्छु। सन्दीपले आईपीएल खेल्ने समाचारले जति खुसी उनलाई दिएको छ, त्योभन्दा बढी खुसी उनका समर्थकलाई दिएको छ। अबको झन्डै डेढ महिना नेपाली समर्थकको मन मस्तिष्कमा आईपीएल छाउनेछ। पक्कै पनि समर्थकको आँखाले टेलिभिजनको पर्दामा सन्दीपले क्रिकेट खेलिरहेको दृश्य खोज्नेछ। सन्दीप आफैं पनि आईपीएल खेल्ने समाचारले निकै उत्साही छन्। आईपीएल खेल्न जाँदै छु। मैले प्लेइङ११ मा अवसर पाउने वा नपाउने कुरा बन्द प्रशिक्षणमा पनि भर पर्नेछ र त्यो पूर्ण रूपमा प्रशिक्षक र कप्तानको निर्णयको कुरा हो, उनी भन्छन्, यद्यपि प्रतियोगिताअघि निकै उत्साही छु। दिल्ली डेयरडेभिल्ससँग अनुबन्ध भएका सन्दीपले आईपीएल खेल्न मंगलबार भारततर्फ प्रस्थान गर्नुअघि नेपाली मिडियालाई आफ्नाबारे जिज्ञासा राख्ने अवसर दिए। कार्यक्रममा उनी केही आत्मविश्वासी पनि देखिए। हजारैाँ नेपाली क्रिकेट समर्थकको चाहना बुझेका उनले आईपीएलमा आफ्नो टोलीबाट अवसर पाएमा राष्ट्रलाई सम्झेर प्रतिस्पर्धा गर्ने बताए। आईपीएलमा गत वर्ष रासिद खानसँग जसरी अफगानिस्तानको भविष्य जोडिएको थियो, यसपटक मेरो कथा पनि त्यस्तै हो, सन्दीपले भने, अवसर पाएमा देशलाई सम्झेर खेल्नेछु। नेपाली क्रिकेटको भविष्यलाई सम्झेर खेल्नेछु। उनले आईपीएलमा मैदानमा उत्रन नपाए पनि आईपीएल टोलीसँग बन्द प्रशिक्षणमा सहभागी हुनु नै महŒवपूर्ण हुने उल्लेख गरे। अहिलेसम्म दिल्लीको व्यवस्थापनबाट निकै खुसी छु। उहाँहरूको व्यवहारले गर्दा घुलमिल हुन सहज भइरहेको छ, सन्दीप भन्छन्, अनुभवी प्रशिक्षण टोली र खेलाडीसँग बन्द प्रशिक्षण र ड्रेसिङ रुममा समय बिताउन पाउनु पनि हाम्रा लागि महत्वपूर्ण हुनेछ। लेग स्पिनर भएको नाताले भारतीय क्रिकेटकै अनुभवी लेग स्पिनर अमित मि श्रासँगै रहेर सिक्न पाउनु पनि हाम्रा लागि ठूलो कुरा हो। अप्रिल ७ बाट सुरु हुने आईपीएलको तयारीका लागि सन्दीप मंगलबार दिल्ली प्रस्थान गर्दैछन्। दिल्लीमा सुरुका दुई दिन फोटो सुट र मेडिकल टेस्टमा बिताउने सन्दीपले २९३० तारिखबाट भने प्रतियोगिताको तयारी सुरु गर्नेछन्। सन्दीपलाई दिल्लीले २० लाख भारुमा अनुबन्ध गरेको हो। आईपीएलमा जुनसुकै टोलीबाट खेल्ने अवसर पाउनु पनि महŒवपूर्ण भएको बताउने सन्दीपको भित्री चाहना भने मुम्बई इन्डियन्सबाट खेल्न पाए हुन्थ्यो भन्ने थियो। यसअघि उनी आफंै पनि मुम्बईका समर्थक थिए। तर, यति बेला उनी दिल्लीबाट खेल्न पाउँदा पनि खुसी छन्। दिल्लीबाट खेल्दा आफूले गर्ने मेहनतमा कुनै पनि कारणले कमी नआउने उनी बताउँछन्।"
