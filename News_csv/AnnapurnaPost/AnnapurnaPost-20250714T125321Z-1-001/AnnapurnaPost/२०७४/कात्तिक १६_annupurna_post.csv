शीर्षक,विवरण
समृद्धिका चर्चा,"संविधानसभाले संविधान जारी गरेपछि प्रमुख राजनीतिक दलहरूले समृद्धि शब्दको बाक्लै उच्चारण गर्ने गरेका छन् । संघीय लोकतान्त्रिक गणतन्त्रको संविधान बनेपछि राजनीतिक संघर्षको चरण सम्पन्न भएकाले अब देशको अर्जुनदृष्टि आर्थिक समृद्धि हासिल गर्नमा लाग्ने उनीहरूको भनाइ छ । दलहरूको कम्तीमा यो भनाइ स्वाभाविक र उचित छ । तर यसको प्राप्ति कति कठिन छ, यो कति समय लाग्ने काम हो र अझ नेपालको सन्दर्भमा यस सम्बन्धमा थप जटिलता के छन् भन्ने सम्बन्धमा दलहरूले त्यस दिशातर्फ अघि बढ्न थालेपछि मात्र अनुभव गर्नेछन् । त्यसको लागि कति कठोर, निर्मम र अलोकप्रिय निर्णयहरू गर्नुपर्ने हुन्छ, कति त्याग, मेहनत र प्रतिबद्धताको आवश्यकता पर्ने हुन्छ भन्ने कुरा परेपछि मात्र थाहा हुनेछ । अहिलेसम्म देखिएका दलका प्रवृत्ति, कार्य र शासनशैली, राजनीतिक संस्कार र संस्कृतिलाई दृष्टिगत गर्दा दलहरूको समृद्धि हासिल गर्ने दाबी खुट्टी देख्दा पत्याएँ भनेजस्तो छ । तर देशले ढिलो वा चाँडो यिनले वा अरू नयाँ कुनैले समृद्धि हासिल नगरी सुक्खै छैन । यो निर्विवाद हो । सान्दर्भिक दस्ताबेजहरू ससर्ति विचरण गर्दा समृद्धि शब्दले प्रमुख रूपमा आर्थिक वा वित्तीय सम्पन्नता जनाउँछ । यसमा साक्षरता, शैक्षिक स्तरको उचाइ, स्वास्थ्य, औसत आयु, सडक, बिजुली, पिउने पानी, सञ्चार, पर्यावरण, सरसफाइ आदि क्षेत्रको सुधार नपर्ने होइनन् । तर समृद्धिको निमित्त आर्थिक वा वित्तीय उन्नति अगाडि लाग्नैपर्छ । आर्थिक वा वित्तीय उन्नति अन्य कुराको प्रगतिको एक त पूर्व सर्त हो र दोस्रो गरिबीका बीच समृद्धिको प्रसंग नसुहाउने कुरा हो । साथै यी सबै विषयमा बिल्कुलै प्रगति नभएको अवस्थामा आर्थिक वा वित्तीय क्षेत्र मात्र एक्लै अगाडि बढ्छ भन्नु पनि उत्तिकै असम्भव हो । तसर्थ यी सबै कुरा एकअर्काका परिपूरक हुन् तर पनि यसमा आर्थिक वा वित्तीय प्रगति अग्रपंक्तिमा रहन्छ । यो भनेको एक हिसाबले उच्च शिक्षा हासिल नगरेको, सभ्यता र त्यसको संस्कृति विकसित भइनसकेको व्यक्ति, परिवार वा समुदायले कुनै पेसाव्यवसायबाट अधिक सम्पत्ति आर्जन गरेको जस्तै हो, जसका लागि उसलाई उच्च शिक्षा, ज्ञान र अनुभवको आवश्यकता पर्दैन, राम्रो सडक र स्वच्छ पर्यावरणको आवश्यकता पर्दैन । तर त्यसपछि भने उसले शिक्षा, स्वास्थ्य, बिजुली, स्वच्छ पानी, सरसफाइ, स्वच्छ पर्यावरण, मनोरञ्जन आदिको खोजी गर्छ र तिनकोे प्राप्तितर्प लाग्छ । समृद्धि भनेको लगभग यस्तै हो । अर्थशास्त्रीय भाषामा यो झन्डै आर्थिक वृद्धि (इकोनोमिक ग्रोथ) हो, विकास होइन । आर्थिक वृद्धिले वृद्धिमा मात्र जोड दिन्छ, चाहे त्यो जुनसुकै मूल्यमा होस् । जस्तै आर्थिक वृद्धि कालमा प्राकृतिक सम्पदा, पर्यावरण आदिको विनास हुन्छ । तर विकासअन्तर्गत यी सबै विषयको आवश्यक जगेर्ना र सुधार पर्छन् । समृद्धिको परिभाषाभन्दा त्यसको प्राप्ति निश्चित रूपमा महत्वपूर्ण छ, जुन हासिल गर्न राजनीतिक दलका नेताहरूले भाषणमा भनेजस्तो सजिलो छैन । चीनको आर्थिक वृद्धि कालमा यस्ता विषय अधिक मात्रामा भए । त्यहाँको पर्यावरण नराम्ररी बिग्रियो । चीन अब बल्ल सम्हाल्ने र सुधार्ने चरणमा प्रवेश गर्न लागेको छ । इन्डोनेसियाले आर्थिक वृद्धिकै लागि केही वर्षअगाडि त्यहाँको रेन फरेस्टको व्यापक कटान गर्यो, जुन विश्वव्यापी चिन्ताको विषय बनेको थियो । नेपालमा आर्थिक वृद्धि नभए पनि वृद्धिकै नाममा बन, जंगल र नदीजन्य उत्पादनहरूको व्यापक विनास भइरहेको छ । भारत अझै पनि आर्थिक वृद्धिकै चरणबाट अगाडि बढिरहेको छ । त्यहाँ सम्हाल्ने र सुधार्ने चरण चीनमा जस्तो व्यापक रूपमा सुरु भएकै छैन । चेतना फैलाउने काम मात्र भइरहेको छ । आर्थिक वृद्धिकालमा वृद्धिबाहेक अरू सबै कुरा गौण हुन्छन् । समृद्धि कालमा आर्थिक असमानता फराकिलो हुँदै जान्छ, तर त्यसलाई राज्यले उचित महत्व दिँदैन । जस्तै आर्थिक वृद्धि कालमा चीनको आर्थिक असमानता (जिनी कोइफिसियन्ट) सन् २००६ मा ४९१ पुगेको थियो, जुन विश्वको सबैभन्दा बढी मानिएको छ । तर अहिले त्यसमा सुधार भई सन् २०१६ मा ४६५ मा झरेको छ । समृद्धि शब्दले यस किसिमको आर्थिक वृद्धिभन्दा केही बढी राम्रो पक्षको माग गर्दछ । त्यसमा केही मात्रामा शिक्षा, स्वास्थ्य, सभ्यता, स्वच्छता अर्थात् क्वालिटी अफ लाइफ हुन्छ । तर त्यो व्यापक र जनस्तरसम्म पुगेको हँदैन, मानिसहरूको जीवनशैली विकसित मुलुकहरूमा जस्तो सभ्य र सुसंस्कृत बनिसकेको हुँदैन । यहाँ चर्चा गरिएको समृद्धि समष्टिगत स्तरमा हो । तर समृद्धि शब्द कुनै खास स्रोत वा सम्पदाको सन्दर्भमा पनि प्रयुक्त हुने गर्छ । जस्तै नेपाल जलस्रोत र अन्य प्राकृतिक सम्पदा, जैविक विविधता र सांस्कृतिक सम्पदामा समृद्ध छ भनिन्छ । समृद्धि एक दृष्टिले अमूर्त विषय हो । किनभने देशको कुल गार्हस्थ्य उत्पादन वा कुल राष्ट्रिय आय वा जनताको प्रतिव्यक्ति आय यो स्तरमा पुगेपछि समृद्धि हासिल हुन्छ भनी मापन गर्ने गरिएको देखिँदैन । विश्व बैंकले आयस्तरको आधारमा उसका सदस्य राष्ट्रहरूको प्रत्येक वर्ष वर्गीकरण गर्ने गर्छ । उसको पछिल्लो वर्गीकरणअनुसार १,०२५ अमेरिकी डलर र सोभन्दा कम प्रतिव्यक्ति कुल राष्ट्रिय आय हुने मुलुकहरू न्यून आय भएका मुलुकहरूको समूहमा पर्छन् भने १,०२६ देखि ४,०३५ अमेरिकी डलरसम्म प्रतिव्यक्ति राष्ट्रिय आय भएका मुलुकहरू न्यून मध्यम आयस्तरका मुलुक मानिन्छन् । त्यसैगरी ४,०३६ देखि १२,४७५ अमेरिकी डलरसम्म आय भएका मुलुकहरू उच्च मध्यम आयस्तरका मुलुक मानिन्छन् भने १२,४७६ अमेरिकी डलर र सोभन्दा माथि आय भएका मुलुकहरू उच्च आयको समूहमा राखिएको छ । यसको अतिरिक्त संयुक्त राष्ट्रसंघले अतिकम विकसित मुलुकहरूको पनि समूह छुट्ट्याएको छ, जसमा हाल नेपाललगायत ४७ मुलुक पर्छन् । यो समूहमा अन्य परिसूचकहरूका अतिरिक्त १,०३५ अमेरिकी डलरभन्दा कम प्रतिव्यक्ति आय भएका मुलुकहरू पर्छन् । नेपालको तेह्रौं योजना (आव २०७०७१२०७२७३) मा राष्ट्रिय योजना आयोगले सन् २०२२ सम्ममा नेपाललाई अतिकम विकसित राष्ट्रबाट विकासशील राष्ट्रमा स्तरोन्नति गर्ने दीर्घकालीन सोच राखेको थियो । यद्यपि त्यो योजनाले विकासशील राष्ट्रको स्पष्ट परिभाषा दिने कष्ट उठाएन । विकासशील राष्ट्रहरूको वर्गीकरण सम्बन्धमा यतिखेर अन्तर्राष्ट्रिय स्तरमा नै विवाद छ । यस सम्बन्धमा अन्तर्राष्ट्रिय मुद्राकोष, विश्व बैंक र संयुक्त राष्ट्रसंघका आआफ्नै परिभाषा छन् । अन्तर्राष्ट्रिय मुद्राकोष विकासशील राष्ट्रको सट्टा न्युली इमर्जिङ मार्केट इकोनोमिज भन्छ भने विश्व बैंकले माथि उल्लेख गरिए झैं प्रतिव्यक्ति आयस्तरका आधारमा मुलुकहरूलाई न्यून आयस्तर, न्यून मध्यम आयस्तर, उच्च मध्यम आयस्तर र उच्च आयस्तर गरी चार तहमा वर्गीकरण गरेको छ र १२,२७५ अमेरिकी डलरभन्दा कम प्रतिव्यक्ति राष्ट्रिय आय हुने समूहका सबै मुलुकहरूलाई विकासशील मुलुक भन्दछ । राष्ट्रसंघले आफ्ना सदस्य राष्ट्रहरूलाई मोटामोटी रूपमा विकसित, संक्रमणकालीन (ट्रान्जिसन इकोनोमिज) र विकासशील गरी तीन समूहमा वर्गीकरण गरेको छ । साथै समृद्धि शब्दले समृद्धिको व्यापकतालाई पनि स्पष्ट रूपमा संकेत गर्दैन । नेपालमा पनि समृद्ध परिवारहरूको संख्या थुप्रै होला । पुस्तौंदेखि सोख, सयल र ऐयाशी जीवन बिताइरहेका परिवारहरूको संख्या निकै होला । सडकमा बाक्लै गुड्ने महँगा गाडीहरू र सहरमा बाक्लै देखिने आलिशान महलहरूले मात्र पनि यस कुराको साक्षी बक्छन् । तर पनि नेपाललाई सबैले अतिकम विकसित वा न्यून आय भएको मुलुक मान्छन् । तब देशमा यस्ता समृद्ध परिवारहरूको संख्या कति पुगेपछि वा यस्तो जनसंख्या कुल जनसंख्याको कति प्रतिशत पुगेपछि देशलाई समृद्ध मानिन्छ, यसको कुनै मापदण्ड भेटिँदैन। तर पनि समृद्धि शब्दले मोटामोटी रूपमै भए पनि मानिसहरूका मनमा एउटा उन्नतिशील मुलुकको, गरिबी भए पनि नगन्य मात्रामा भएको, आर्थिक गतिविधिमा सक्रियता भएको, धेरै हदसम्म सहरीकरण र आधुनिकीकरण भएको, प्रगतितर्फ अगाडि बढिरहेको, जनतामा पर्याप्त उत्साह भएको र धेरै मानिस रोजगारमा रहेको मुलुकको धमिलो चित्र उपस्थित हुन्छ । यसका निश्चित मापदण्ड र परिभाषा नभए पनि कुनै नौलो मानिसले यो मुलुक समृद्ध हो भन्न सक्ने धेरै आधार भएको हुनुपर्छ । समृद्धि शब्द बारम्बार उच्चारण गर्न रुचि राख्ने नेताहरूका दिमागमा यी सबै कुरा छन् कि छैनन् भन्न सकिँदैन । तर समृद्धि शब्द यी सबै विषयसँग जोडिएको हुन्छ । समृद्धिको परिभाषाभन्दा त्यसको प्राप्ति निश्चित रूपमा महत्वपूर्ण छ, जुन हासिल गर्न नेताहरूले भाषणमा भनेजस्तो सजिलो छैन । तर फेरि पनि यो ढिलोचाँडो हासिल हुन्छ, हुन्छ । कुन पुस्तामा हुन्छ भन्न सकिँदैन ।"
ध्रुवीकरणभित्रको विदेशी चासो,"सन् १९१७ को अक्टोबरमा भ्लादिमिर लेनिनको नेतृत्वमा सम्पन्न समाजवादी क्रान्तिले रूसमा तीन सय वर्षदेखि सत्तामा रहेको जार शासनलाई समूल नष्ट गरी मजदुर, किसान र सर्वहारा वर्गको राज्य खडा गरेको थियो । विश्व कम्युनिस्ट आन्दोलन र समाजवादी क्रान्तिका लागि मार्गदर्शक र ऊर्जा स्रोत सावित अक्टोबर क्रान्तिले शतवार्षिकी पूरा गरेको छ । सय वर्षको यो अन्तरालमा बर्लिनको पर्खाल ढल्यो, सोभियत संघको पतन भयो, पूर्वी युरोपियन देशहरूबाट कम्युनिस्ट सत्ताहरू पल्टिए, ल्याटिन अमेरिका र एसियाली देशहरूमा कम्युनिस्ट आन्दोलनहरू उदाउने र अस्ताउने क्रम जारी छन् । नेपाली वामपन्थीहरूले अक्टोबर क्रान्तिलाई स्मरण गर्न छोडिसकेका छन् तथापि यसको शतवार्षिकीकै अवसरमा नयाँ शक्तिसहित प्रमुख वामघटक नेकपा एमाले र माओवादी केन्द्रको एकताको सहमति अक्टोबर सरप्राइजको रूपमा आयो । प्रतिनिधिसभा र प्रदेशसभाको निर्वाचन नजिकिँदै गर्दा वामहरूका बीचमा भएको चुनावी गठबन्धन र एकताको सहमतिले नेपाली सञ्चारमाध्यम खुबै तात्यो । बौद्धिक वर्गलाई विश्लेषणको खुराक मिल्यो भने सामाजिक सञ्जालमा स्टाटस र प्रतिक्रियाको बाढी आयो । वामहरूका गठबन्धनसँगै कांग्रेसको नेतृत्वमा लोकतान्त्रिक गठबन्धन बन्यो । वाम एकताको अप्रत्यशित घटनाले राजनीतिक वृत्तमा ठूलै भूकम्प ल्याएको छ । यसको कम्पन र परकम्पनको अल्पकालीन र दीर्घकालीन असर कस्तो हुनेछ, त्यो समयले बताउनेछ । एकीकरणका सूत्राधारहरूले यो एकतालाई समयको माग भनेका छन् । च्याउजस्तै उम्रिएका पार्टीहरूको सत्ता बार्गेनिङले अस्थिर बनेको सत्ताकेन्द्रित राजनीतिलाई स्थायित्व दिन पार्टीहरूबीच एकता हुनु समयको माग हो भन्ने कुरा नकार्न सकिँदैन । तर यो एकतालाई पुष्टि गर्न त्यही कारण मात्र यथेष्ट भने छैन । त्यसका पछाडि समकालीन क्षेत्रीय भूराजनीतिको स्पष्ट प्रभाव छ । हाल विश्व भूराजनीति एसिया प्रशान्त क्षेत्रमा केन्द्रित छ । भर्खरै सम्पन्न चिनियाँ कम्युनिस्ट पार्टीको राष्ट्रिय महाधिवेशनले राष्ट्रपति सी जिनपिङलाई शक्तिशाली नेताका रूपमा स्थापित गरेको छ । राष्ट्रपति सीद्वारा प्रस्तुत चिनियाँ विशेषतासहितको नयाँ युगको समाजवादको अवधारणालाई सी विचारधाराका रूपमा पार्टीको विधानमा समावेश गरेपछि उनी माओत्से तुङ र देङ स्याओ पिङपछिका शक्तिशाली नेता भएका छन् । माओले स्वतन्त्र र एकीकृत चीन निर्माण गरे, देङ स्याओ पिङले समृद्ध चीन निर्माणमा योगदान दिए भने सी जिनपिङले शक्तिशाली र समृद्ध चीन निर्माणमा जोड दिएका छन् । दिगो अर्थतन्त्रको विकास, शक्तिशाली सैन्य संरचना निर्माण, मजबुत आन्तरिक पक्कड तथा प्रभावशाली अन्तर्राष्ट्रिय छवि निर्माणमा राष्ट्रपति सीको दोस्रो कार्यकाल केन्द्रित रहनेछ । आर्थिक र सामारिक हिसाबले विश्व भूराजनीतिमा प्रभाव जमाउन चाहने दुई शक्तिशाली राष्ट्र भारत र चीनका बीचमा टकराव स्थिति उत्पन्न भइरहेको अवस्थामा दुवैसँग सन्तुलित सम्बन्ध कायम गर्न अहिलेको ध्रुवीकरणले चुनौती पैदा गर्नेछ । ट्रम्प प्रशासनले लिएको अमेरिका पहिलो नीतिका कारण ट्रान्सप्यासिफिक पार्टनरसिप बाट अमेरिका अलग्गिएपछि क्षेत्रीय प्रभुत्व जमाउन चीनलाई सहज भएको थियो । तर पुनः अमेरिकाले एसिया र प्रशान्त महासागर क्षेत्रमा आफ्नो उपस्थिति झन् बलियो पार्दै लगेको छ । एक महिनाको अन्तरालमा अमेरिकी विदेशमन्त्री र रक्षामन्त्रीले एसियाली राष्ट्रहरूको भ्रमण सकेर फर्केका छन् र अमेरिकी राष्ट्रपति नोभेम्बर ३ देखि १३ सम्म एसियाली राष्ट्रहरूको भ्रमण गर्दैछन् । उनको भ्रमणमा दक्षिण एसियाली राष्ट्रहरू परेका छैनन्, तैपनि यी राष्ट्रहरू भ्रमण अवधिमा चर्चाका विषय हुनेछन् । भारतीय प्रधानमन्त्री मोदीसँग उनले महत्वपूर्ण भेटवार्ता गर्नेछन् । उत्तर कोरियाको आणविक कार्यक्रम अमेरिकाका लागि सबैभन्दा चुनौतीको विषय बनेको छ । चिनियाँ राष्ट्रपति सी जिनपिङसँगको भेटपछि निकै आशावादी बनेका अमेरिकी राष्ट्रपति डोनाल्ड ट्रम्प उत्तर कोरियाले एकपछि अर्को गर्र्दै आणविक अस्त्र परीक्षण गरेपछि चिनियाँ भूमिकाप्रति पुनः निराश छन् । चीनले चाहेमा उत्तर कोरिया तह लाग्न सक्ने र उत्तर कोरियाको मनोबल बढ्नुको पछाडि चीनको हात छ भन्ने अमेरिकी बुझाइ छ । आफ्नो प्रभाव क्षेत्रमा रहेका छिमेकी राष्ट्रहरूमा आफ्नो पक्कड स्थापित गर्ने चिनियाँ रणनीतिलाई दबाब दिन अन्य एसियाली राष्ट्रहरूलाई साथमा लिएर चीन घेर्ने रणनीति अमेरिकाले अख्तियार गरेको छ । चीनलाई दबाबको सन्देश दिने हिसाबले हिन्द महासागरमा जुलाई १० देखि १७ सम्म अमेरिका, जापान र भारतले युद्धपोतहरूको प्रदर्शनसहित संयुक्त सैन्य अभ्यास गरे । उक्त अभ्यासलाई भारतीय विदेश नीतिका विज्ञ कन्सटेन्टाइन जाभियरले भारतप्रति अमेरिकी सहयोगको निश्चयताको संकेत भनी टिप्पणी गरेका छन् । भारत र पाकिस्तानप्रति समदूरीको नीति अपनाउँदै आएको अमेरिकाले अगस्त महिनामा अफगान र दक्षिण एसियाली नीति सार्वजनिक गर्ने क्रममा प्रस्टरूपमा भारतको पक्ष लियो र पाकिस्तानलाई आतंककारीलाई प्र श्रय दिएको आरोप लगायो । त्यसलगत्तै चिनियाँ विदेश मन्त्रालयले पाकिस्तानको बचाउ गर्यो भने अमेरिकी नीतिलाई भारतले स्वागत गर्यो । यसै सन्दर्भमा भारतको प्रख्यात जवाहरलाल नेहरू विश्वविद्यालयका अन्तर्राष्ट्रिय राजनीतिका प्राध्यापक राजेश राजागोपालनले कार्नेज इन्डियामा हालसालै प्रकाशित एउटा लेख प्रकाशित भएको छ । चीन र एसियाको शक्ति सञ्तुलनका निम्ति भारतको रणनीतिक छनोट भएको भन्दै उक्त लेखमा भारत उदयीमान शक्ति हुँदाहुँदै पनि चीनका कारण छायामा परेको र एसियामा उसको आक्रामक प्रभावलाई सञ्तुलनमा राख्न ऊभन्दा शक्तिशाली राष्ट्र अमेरिकासँग मिलेर अघि बढ्न भारतका लागि हितकर हुने सुझाएका छन् । भारतले पाकिस्तानलाई प्रतिद्वन्द्वी र चीनलाई प्रतिस्पर्धी मान्छ भने पाकिस्तान भारतलाई प्रतिद्वन्द्वी र चीनलाई सहयोगी मान्छ । यसरी यो क्षेत्रमा रणनीतिक सहकार्यका हिसाबले चीन र पाकिस्तान एकातिर र भारत र अमेरिका अर्कोतिर देखिएका छन् । समग्र विश्वमा चीन र अमेरिका आमनेसामने देखिन्छन् । शीतयुद्धको अन्त्यपश्चात् एकछत्र महाशक्तिको रूपमा छाएको अमेरिका आफ्नो साख जोगाउन लागिपरेको छ भने दोस्रो शक्तिका रूपमा रहेको चीन सामरिक हिसाबले मजबुत र आर्थिक हिसाबले आक्रामक बन्दै गएको छ । एसिया, युरोप र अफ्रिकाका ६८ मुलुक जोड्ने वान बेल्ट वान रोडको चिनियाँ अवधारणा उसको महत्वाकांक्षाको प्रतिविम्ब हो । चीनले सामाथ्र्य हासिल गरेको छ, तर अन्य देशहरूको विश्वास हासिल गरिसकेको छैन । यो परियोजनाबाट ऊ आफ्नो श्रम, प्रविधि, सामग्री र पुँजीको अन्य देशहरूमा लगानी गरी व्यापार र कूटनीतिक पक्कडका साथ ती देशहरूलाई विश्वासमा लिन चाहन्छ । भर्खरै आएको सी विचारधाराले पनि यिनै कुरा प्रतिविम्बित गर्छ । नेपालले उक्त परियाजनाको समझदारीपत्रमा हस्ताक्षर गत मे महिनामा गरिसकेको छ । भारतले भने उक्त परियोजनाको हिस्साको रूपमा रहेको चीन पाकिस्तान आर्थिक कोरिडोर नीतिलाई कारण देखाएर सहभागी नहुने जनाएको छ । यसै क्रममा भएको डोक्लाम विवादले दुई देशबीचको दूरी झन् बढेको छ । नेपाल भारत र चीन दुवैबीचको तटस्थ भूमि (बफर जोन) हो । दुई देशबीच सम्बन्ध चिसिएको बेला नेपालको भूमि आफ्नो हितविपरीत अर्कोले प्रयोग नगरोस् भन्ने उनीहरूको चाहना हुन्छ । नेपालमा भारतीय भूमिका सधैं सक्रिय र प्रत्यक्ष देखिन्छ, तर चिनियाँ भूमिका सुषुप्त र अप्रत्यक्ष रहँदै आएको छ । तर अहिले भने चीन पनि सक्रिय रूपमै आउन थालेको छ । प्रधानमन्त्रीका रूपमा शेरबहादुर देउवा भारतले रुचाएका व्यक्ति नै हुन् । सम्बन्ध सुधारको प्रयासस्वरूप भारतीय प्रधानमन्त्री केही दिनमै नेपाल भ्रमण गर्ने तयारीमा थिए, तर अप्रत्यासित रूपमा भएको वाम गठबन्धनले उनको भ्रमण रोकियो । सम्भवतः उनको सम्भावित भ्रमणले अप्रत्यासित रूपमा वाम गठबन्धनको साइत जुरायो । भारतलाई देखाउन बेलाबेलामा नेपालले चाइना कार्डको प्रयोग गर्ने गरेको भन्दै आएका भारतीय राजनीतिक र बौद्धिक वर्गले वाम गठबन्धनलाई अचम्मकै रूपमा लिएका छन् । नेपाली राजनीतिलाई नजिकबाट हेर्ने भारतीय राष्ट्रिय कांग्रेसका महासचिव डीपी त्रिपाठीले यो गठबन्धनले नेपाली राजनीतिमा दूरगामी असर गर्ने प्रतिक्रिया दिएका छन् । यसैगरी नेपाल मामलाविज्ञ एसडी मुनीले यो गठबन्धनले भारतीय रुचिहरूलाई खासै असर नपार्ने भन्दै गठबन्धनमा भारतप्रति नरम विचार राख्ने बाबुराम भट्टराई हुनुले आत्तिनुपर्ने अवस्था नरहेको बताएका थिए । यी धारणा आएको केही दिनमै डा भट्टराई वाम गठबन्धन छोडेर कांग्रेस नेतृत्वको लोकतान्त्रिक गठबन्धनसँग जोडिन पुगेका छन् । निर्वाचनमा होमिँदा वाम गठबन्धनलाई चीन र लोकतान्त्रिक गठबन्धनलाई भारतको सहानुभूति र सहयोग मिल्नेछ । हाम्रो राष्ट्रियताको परिभाषा आन्तरिक एकता, सद्भाव, समृद्धि र राष्ट्रले छिमेकी सम्बन्धमा अख्तियार गर्ने परराष्ट्र नीतिले भन्दा पनि सत्तासीन र विपक्षी दलहरूको भारतसँगको सम्बन्धका आधारमा परिभाषित हुने गरेको छ । लम्पसारवाद र उग्र राष्ट्रवाद पछिल्ला दिनहरूमा चल्तीमा आएका शब्दहरू हुन् । नाकाबन्दीताका ओली सरकारले लिएको अडानका कारण उनी भारतविरोधी र राष्ट्रवादी खेमाका नेतृत्वकर्ता बन्न पुगे भने भारतद्वारा नरुचाइएका उनको सरकारलाई ढालेर प्रधानमन्त्री बनेका शेरबहादुर देउवा र उनको सत्ता गठबन्धनलाई लम्पसारवादी भन्ने गरिएको छ । यी दुई नेतृत्वकर्तामध्ये भारतको सदासयता निश्चय पनि देउवा नेतृत्वको गठबन्धनलाई नै हुनेछ । यो गठबन्धनका लागि निर्वाचनपूर्व र पछि पनि उसले स्रोत र साधनमार्फत प्रभावकारी भूमिका खेल्न सक्छ । अर्कोतर्फ अघिल्लो सरकारले हस्ताक्षर गरेको तर परियोजना नदिएर देउवा सरकारले अल्पत्र पारेको महत्वाकांक्षी वान बेल्ट वान रोड (ओबीओआर) लाई कार्यान्वयनमा लैजान वाम गठबन्धन सत्तामा आउनुपर्ने हुँदा चीनले पनि यो गठबन्धनका लागि स्रोत परिचालन गर्नेछ । एक हिसाबले आसन्न निर्वाचन वाम र लोकतान्त्रिक गठबन्धनको मात्र नभई भारत र चीनबीचको प्रभावको लागि कूटनीतिक लडाइँ पनि हो भन्दा अत्युक्ति हुने छैन । राजनीतिक दलहरूबीचको एकीकरण र गठबन्धन राम्रो हो, तर छिमेकी मुलुकसँगको सम्बन्धका आधारमा देखिएको राजनीतिक ध्रुवीकरण मुलुकका लागि प्रत्युत्पादक हुन सक्छ । छिमेकीको सहयोग र लगानीमा निर्वाचन लड्न सहज महसुस गर्ने दलहरूले निर्वाचनपश्चात् देशले तिर्नुपर्ने महँगो मूल्यप्रति सचेत हुन जरुरी छ । आर्थिक र सामारिक हिसाबले विश्व भूराजनीतिमा प्रभाव जमाउन चाहने दुई शक्तिशाली राष्ट्र भारत र चीनका बीचमा टकराव स्थिति उत्पन्न भइरहेको अवस्थामा दुवैसँग सन्तुलित सम्बन्ध कायम गर्न राजनीतिक ध्रुवीकरणले चुनौती पैदा गर्नेछ । तसर्थ राजनीतिक दलहरूले छिमेकीको साथभन्दा पनि जनतामा भरोसा गर्ने आँट गर्नुपर्छ । गठबन्धन नै शक्तिशाली होइन भन्ने कुराको हेक्का रहोस् । मताधिकार प्रयोगमा जनता विवेकशील भइसकेका छन् । प्रदेश नम्बर २ को स्थानीय निर्वाचनमा राष्ट्रवादको नाममा मधेसीलाई विखण्डनकारी देख्ने र मधेसका नाममा राष्ट्रलाई विखण्डन गर्ने धम्की दिने दुवै शक्तिलाई मधेसी जनताले थान्को लागाइदिएको घटनाको पनि स्मरण गर्नु जरुरी छ ।"
महिला उम्मेदवारी किन न्यून ?,"जनताको प्रत्यक्ष मतदानबाट सात सय ५३ स्थानीय तहमा उत्साहजनक संख्यामा महिला चुनिए । निर्वाचित भएका ३५ हजार ४१ जना जनप्रतिनिधिमध्ये १४ हजार ३५३ महिला रहेका छन् । यसरी स्थानीय तहमा ४०९६ प्रतिशत महिलाको प्रतिनिधित्व विद्यमान छ । अझ नगरपालिकाको उपप्रमुख र गाउँपालिकाको उपाध्यक्ष पदमा त समग्रमा ७५३ स्थानीय तहमा सात सयजति महिला छन् । स्थानीय तह निर्वाचन कानुनमा नगरपालिकाको प्रमुख र उपप्रमुख तथा गाउँपालिकाको अध्यक्ष, उपाध्यक्ष दुवै पदमा उम्मेदवारी दिने राजनीतिक दलले त्यसमध्ये एक पदमा महिलालाई उम्मेदवार बनाउनुपर्ने बाध्यकारी व्यवस्था छ । यसका साथै चार वडा सदस्यमध्ये दुईजना अनिवार्य महिला हुनुपर्ने व्यवस्थाका कारण स्थानीय तहमा महिला सहभागिताको उत्साहजनक परिणाम हासिल हुन सकेको हो । तर प्रतिनिधिसभा र प्रदेशसभाको निर्वाचन कानुनमा यही किटानी व्यवस्था नहुँदा प्रत्यक्षतर्फ महिला उम्मेदवारीको अवस्था अत्यन्त न्यून भएको छ । प्रतिनिधिसभा र प्रदेशसभाको प्रत्यक्षतर्फको पहिलो चरणको निर्वाचनअन्तर्गत उम्मेदवारीमा दलहरूले महिलालाई पाँच प्रतिशतको हाराहारीमा सीमित गरेका छन् । प्रतिनिधिसभातर्फ उम्मेदवारी दिइएका ३२० जनामा १८ जना र प्रदेशसभातर्फका ४८२ उम्मेदवारीमा २४ जना महिलाले मात्रै दलबाट टिकट पाएका छन् । प्रतिनिधिसभा र संघीय संसद् दुवैमा ३३ प्रतिशत महिलाको अनिवार्य उपस्थिति हुनुपर्ने संवैधानिक प्रावधान छ, तर प्रतिनिधिसभा निर्वाचन ऐनमा प्रत्यक्ष निर्वाचन प्रणालीतर्फ यति उम्मेदवार उठाउनैपर्ने भनेर नतोकिएको फाइदा दलहरूले उठाएको टिप्पणी भइरहेको छ । दलहरूले प्रत्यक्षतर्फ महिलालाई उम्मेदवार बनाएको अवस्था हेर्दा समानुपातिक कोटाबाट संख्या पुर्याउने नियत स्पष्ट देखिन्छ । राजनीतिलाई आफ्नो मूल ध्येय बनाएर सक्रिय रहेका महिला नेत्रीहरू दलहरूको पछिल्लो रबैयाप्रति मौन देखिनु विडम्बना हो । प्रतिनिधिसभा तथा प्रदेशसभा निर्वाचन ऐन निर्माणको दौरान राज्य व्यवस्था समितिमा महिला सांसदहरूले एकताबद्ध भई प्रत्यक्षतर्फको निर्वाचनका लागि ३३ प्रतिशत निर्वाचन क्षेत्र महिलाकै लागि छुट्ट्याइनुपर्ने संशोधन प्रस्ताव राखेका थिए । उक्त प्रस्ताव अस्वीकृत भएको थियो । त्यो संशोधन समेटिएको हुन्थ्यो भने महिला उम्मेदवारीको यो लज्जाजनक आउँदैनथ्यो । प्रत्यक्षतर्फ पाँच प्रतिशतको हाराहारीमा मात्र महिला उम्मेदवारीले राजनीतिक दलहरू लैंगिक सशक्तीकरणको सन्दर्भमा लगभग दुई दशकअघिको मानसिकताबाट माथि नउठेको पुष्टि गर्छ । २०४७ सालको संविधानले प्रतिनिधिसभा सदस्यको निर्वाचनमा दलहरूले न्यूनतम पाँच प्रतिशत महिला उम्मेदवार उठाउनुपर्ने बाध्यकारी व्यवस्था गरेको थियो । गणतन्त्र स्थापनापछि अन्तरिम संविधान २०६३ ले संसद्मा ३३ प्रतिशत महिला प्रतिनिधित्वसम्बन्धी व्यवस्थाको सुरुआत गर्यो । सोहीअनुसार पहिलो संविधानसभामा ३३ प्रतिशत महिला सभासद् बन्न सफल भए । दोस्रो संविधानसभामा केही खुम्चिएर महिला सहभागिता करिब ३० प्रतिशतमा झर्यो । प्रत्यक्षतर्फको अहिलेको महिला उम्मेदवारी देख्दा कानुनले बाध्य बनाएको अवस्थामा मात्र दलहरू समावेशी हुने देखाएको छ । राज्यका हरेक निकायमा ३३ प्रतिशत महिला सहभागिता सुनिश्चित गर्ने व्यवस्थासहितको समावेशी संविधान बनाउने प्रमुख दलहरूको यस्तो अनुदार व्यवहार पटक्कै सुहाउने कुरा हैन । प्रतिनिधिसभाको लागि एकजना महिला उम्मेदवार पनि दिन नसक्ने एमालेको व्यवहार झन् खेदजनक छ । एमालेमा जीवन नै राजनीतिमा सुम्पेका सक्रिय महिला नेत्रीहरू धेरै छन् । एमालेबाहेक अन्य ठूला दलहरूको महिला उम्मेदवारी शून्य नभए पनि मनोदशा उस्तै देखिन्छ । बरु साना दलहरूले ठूलाहरूको तुलनामा केही विवेक पुर्याएको देखिएको छ । प्रतिनिधिसभा निर्वाचन ऐनमा समानुपातिकतर्फको बन्दसूचीमा अनिवार्य ५० प्रतिशत महिला हुनुपर्ने प्रावधान छ । यसलाई दलहरूले नकार्न सक्दैनन् । आगामी संसद्का लागि प्रत्यक्षतर्फबाट महिला प्रतिनिधित्व कम भए संवैधानिक प्रावधानअनुसार ३३ प्रतिशत नपुगेको सिट समानुपातिकबाट पूरा गरिन्छ नै । तर प्रत्यक्षबाट चुनिएको जस्तो महत्व समानुपातिकबाट गएकालाई मानिँदैन । पुरुष नेताकै वर्चश्व भएका दलहरूले पनि आफ्नो भनाइ र गराइमा एकात्मकता ल्याउने अवसर भनेको कानुनले बाध्य नपारेको अवस्थामै हो । दलहरूले यसतर्फ गम्भीर रूपमा ध्यान दिनुपथ्र्यो । संसद् र संविधानसभामा एकतिहाइ महिला प्रतिनिधित्वको अभ्यास सुरु भएको दशक नाघिसकेको छ । समानुपातिक प्रणालीमार्फत छानिएर थुप्रै महिलाले संविधानसभा र संसद्मा सभासद् र सांसदको भूमिका निर्वाह गरिसकेका छन् । संविधान बनाउने जस्तो महत्वपूर्ण विषयको अनुभव लिनुका साथै यस क्रममा उनीहरूले राष्ट्रियअन्तर्राष्ट्रिय तालिम, भेला, सेमीनारलगायतबाट पनि आफ्नो क्षमता अभिवृद्धि गरेका छन् । विगतमा समानुपातिक कोटाबाट संसद् पुगेका महिलाले समेत यतिबेला प्रत्यक्षतर्फबाटै आफूलाई उभ्याउने र आआफ्ना दलहरूलाई संवैधानिक प्रावधान कार्यान्वयनको लागि बाध्य बनाउन सक्नुपथ्र्यो, तर त्यस्तो देखिएन । यसविपरीत राजनीतिलाई नै आफ्नो मूल ध्येय बनाएर सक्रिय रहेका महिला नेत्रीहरूसमेत दलहरूको यस रबैयाप्रति मौन देखिएका छन् । प्रत्यक्षतर्फ जित्ने यकिन नहुने हुँदा स्वयं महिलाले पनि दलका यस्ताखाले निर्णयप्रति मौन स्वीकृति जनाउने गरेजस्तो देखिन्छ । ३३ प्रतिशत हाराहारीको महिला सांसदहरू संलग्न संसद्ले देशको इतिहासमै पहिलोपटक राष्ट्रपतिसहित राज्यका प्रमुख दुई अंगहरू व्यवस्थापिका र न्यायपालिकाको प्रमुखमा महिलालाई पुर्यायो । अब राजनीतिमा संलग्न सक्षम महिलाको लक्ष्य भनेको देशको कार्यकारी प्रमुखतर्फ लक्षित हुनुपर्ने हो, तर पुरुष नेताहरूले बनाइदिएकै विधि र प्रक्रियामार्फत हासिल पदमा चुपचाप बसिरहने हो भने त्यो लक्ष्य भेटिन सजिलो छैन । यसका लागि महिलाहरू पनि दह्रो आत्मबल बोकेर जनतामा जाने साहस गर्नैपर्छ । विगतमा शीर्षस्थानमा पुगेका एकाध महिलाको उदाहरण पेस गर्दैमा समग्र महिलाको उत्थान सम्भव देखिँदैन । देशभरका महिलाको उत्थानको सवाल पनि राजनीतिमा सक्रिय रहेका महिलाको चिन्तनको विषय बन्नुपर्छ । देशमा विद्यमान लैंगिक असमानता कम गर्दै लैजान नीति निर्माण तहदेखि राज्यका हरेक निकायमा महिला आरक्षणको व्यवस्था गरिएको हो । तर यस्तो व्यवस्था आवश्यकताले भन्दा पनि बाध्यताले गर्नुपरेजस्तो व्यवहार दलहरूको कार्यशैलीले देखाइरहेको छ । यसका साथै सधैंका लागि आरक्षण नै खोजिरहने प्रवृत्तिले स्वयं महिलालाई नै हानि पुर्याउँछ । त्यसैले आरक्षणबाट सुरु भएको महिला सहभागिताले प्रतिस्पर्धाको गति समात्नैपर्छ । राजनीतिमा संलग्न महिलाले आफ्नो हैसियत र क्षमता अभिवृद्धि गर्दै पुरुषकै हाराहारीमा हिँड्ने सामथ्र्य जुटाउनुपर्छ । पहिलो चरणमा दलहरूले गरेको महिलाप्रतिको यो अवमूल्यन दोस्रो चरणमा दोहोरिनु हुँदैन ।"
महिला चालकलाई हेर्ने दृष्टि,"काठमाडौं उपत्यकामा सार्वजनिक सवारी साधनमा मात्र अस्तव्यस्तता र महिलामाथिको अभद्र व्यवहार छैन । सडकमा सवारी चलाएर हिँड्ने महिलालाई समेत त्यत्तिकै चुनौती छन् । आजभोलि सडकमा महिला चालकको संख्या बढ्दै जानुले उनीहरूको सक्षमताको उदाहरण प्रस्तुत भएको छ । तर सडकमा सवारी चलाउँदा शिक्षित र सशक्त महिलाले समेत चुनौती दिएर आफ्नो क्षमता प्रदर्शन गर्नुपर्ने अवस्था छ । जब चोकचोकमा ट्राफिक जाम पर्छ, आफ्नो लेनमा बसेका स्कुटर चालक महिला हुन् या गाडी चालक महिला हुन्, मोटरसाइकल चालक पुरुष, ट्याक्सी चालक, टेम्पु चालक र बस चालकले पेलेर लेन विपरीतबाट ओभरटेक गरिरहेका र गर्ने प्रयास गरेका हुन्छन् । अहिलेको हर्न निषेधित परिवेशमा समेत म आफैंले पटकपटक हर्न बजाएर ओभरटेक गर्ने र गाडी नजिक ल्याई ठोकाउन खोज्नेलाई चेतावनी दिनुपरेको छ । सार्वजनिक सवारी चलाउने चालकले किन आफ्नो व्यवहार ड्राइभरकै गर्नु जरुरी छ र ? एउटा सामान्य ड्राइभरले पनि मानवताको भूमिका निर्वाह गर्न सक्दैन र ? सवारी चालक जुनसुकै लिंग र जातका हुन् अनुशासन र नियममा रहनुपर्छ भन्ने सचेतना अबको नयाँ आयाम बन्नुपर्छ । मोटरसाइकल चालकले त यो सडक हाम्रो कब्जामा छ जस्तो गर्ने र पछाडिदेखि पेल्दै अगाडि लाइनमा पुगी ट्राफिक जाम गराउन विशेष भूमिका खेलेका हुन्छन् । एकाधबाहेक प्रायः ट्याक्सी चालक, बस चालक र माइक्रो चालकले त हर्न दिँदै हामी ओभरटेक गर्दैछौं भन्ने संकेत दिन्छन्, मानौं उनीहरू साइडबाट आउन या अगाडिपछाडिबाट महिला चालकले उनीहरूलाई साइड दिएर अगाडि पठाउनैपर्ने जस्तो गर्छन् । हातको इसारा दह्रो दिएर हर्न बजाउँदै हामीलाई बाटो छोड महिलाहरू जस्तो व्यवहार देखाएका हुन्छन् । एकदुईपटक महाराजगन्ज चक्रपथमा आफ्नो लेन नछोडी ठाउँ पनि ग्याप नराखी जाममा पालो पर्खिरहेकी थिएँ । दायाँ साइडबाट पछाडि भएका १०१२ गाडीलाई ओभरटेक गर्दै एउटा माइक्रो मेरोछेउमा आएर दिदी गाडी थोरै बायाँ च्याप्नुस् त, म यहाँ घुस्नुपर्यो भन्न थाले । मैले माइक्रो चालकका आँखामा आक्रामक हेराइ हेरें र भनें, भाइ, म माइक्रो ड्राइभर होइन । हामी पाँच मिनेटदेखि आफ्नै लेनमा कुरेर ट्राफिक खुल्ने प्रतीक्षामा छौं । तपाईंलाई नियम लाग्दैन ? आफ्नो लेनमा आउनुपर्दैन ? अझै हर्न दिएर, पेलेर बीचमा घुस्नुपर्ने ? अर्को दिन भाटभटेनी चोकबाट विशालनगरतिर जाँदै गर्दा पछाडिबाट एम्बुलेन्स साइरन बजाउँदै आयो । अगाडिका गाडीहरूले त बाटो छोडेनन्, मैले भने साइड लगाएर एम्बुलेन्सलाई बाटो के दिएको थिएँ एम्बुलेन्ससँगै पछाडिबाट तीनवटा माइक्रो विपरीत दिशाबाट अगाडि बढे । यस्तो अवस्थामा नजिकै रहेका ट्राफिक प्रहरीले पनि माइक्रो चालकको ज्यादती र मिचाहा प्रवृत्तिप्रति निगरानी राखेको पाइनँ । उल्टो हामीलाई रोकी बीचमा घुस्न आउने माइक्रोलाई अगाडि बढ्ने मौका दिएको पटकपटक भेटेकी छु । दस वर्ष जापानमा विनादुर्घटना सवारी चलाउँदा, लेन, नियम र ट्राफिक अनुशासन सिकेको मैले काठमाडौंका सडकमा दैनिक चुनौती भोगिरहेकी छु । एक घन्टाको ड्राइभिङमा झन्डै १० पटक ठोकिदिएन भन्ने शब्द उच्चारण गर्नुपर्ने अवस्था छ । विशेषगरी माइक्रोबसका चालकहरू हेपाहा प्रवृतिका हुनु र नियमानुसार नचल्नुमा चालकले गल्ती गरे पनि चालकलाई कारबाही नगरी त्यसको जिम्मेवारी माइक्रो व्यवसायी समितिले लिएको हुँदा कुनै दुर्घटना परे पनि सीधै सम्पर्क समितिलाई गर्नुपर्ने हुँदा चालकहरू आफूलाई स्वतन्त्र महसुस गर्दा रहेछन् । एकपटक एकजना बहिनीको गाडीलाई माइक्रोले बायाँतिरबाट ठक्कर दिएर गाडीलाई नोक्सान पुर्यायो । बहिनी प्रहरी चौकीमा गएर उजुरी गर्ने र आफन्त बोलाउने गर्न थालिन् । माइक्रो चालकको गल्ती भएकाले उनी न्याय माग्न थालिन् । प्रहरीले माइक्रो चालकलाई समितिको साहु बोलाउन अह्राए । साहुलाई फोन गरेर माइक्रो चालक माइक्रोभित्र खुट्टा पसारेर सुत्न थाल्यो । उता बहिनी भने कार्यालय जान ढिला भइसक्दा पनि त्यो साहु कहिले आउने हो भनेर चिन्तित हुँदै कुरिरहेकी थिइन् । प्रहरीले पनि समितिको मानिस नआई प्रक्रिया अगाडि बढ्दैन भनेर जवाफ दिइरहेको थियो । गल्ती गर्ने मानिस आराम लिएर बस्ने, गल्ती नगर्ने मानिसले तनाव लिएर कुरेर बस्नुपर्ने यो कस्तो नियम, कानुन र न्याय हो ? डेढ घन्टापछि माइक्रो व्यवसायी समितिको साहु आएपछि प्रहरीले उनलाई हात मिलाउँदै भने, ए आज पनि तपाईंकै भाइले गल्ती गरेछन् । ल सहमति गर्नुस्। सहमतिको अर्थ के हो ? बहिनीले मेरो गाडी ठोक्काएको कारण गाडीकै कम्पनीमा लगेर बनाइदिन अनुरोध गर्दा समितिका साहुले असही सापले के भन्नुहुन्छ त्यसअनुसार गरूँला भन्दै आनाकानी गर्दै थिए । पीडित पक्षको कुरा सही हुँदाहुँदै बीचमा सल्लाह दिने र मिल्न बाध्य बनाउने असही सापको के अर्थ हो ? यी एकाध घटना मात्र हुन् । काठमाडौंका सडकमा माइक्रोबस र बसले दुर्घटना गराएर निजी सवारी चालकलाई दुःख दिने गरेका घटना दिनहुँ धेरै छन् । सडक सबैको साझा थलो हो । तर काठमाडौंका सडकमा माइक्रोबस, ट्याक्सी, बसलगायतका चालकले निजी सवारी साधनलाई पेल्ने र हेपाहा प्रवृत्तिलाई बढावा दिनुको कारण भने सडक र ट्राफिक व्यवस्थापनको नाजुक अवस्था नै हो । यसका प्रमुख कारण हुन् १काठमाडौं उपत्यकामा बढ्दै गएको जनसंख्या र सवारी चापको अनुपातलाई ख्याल गरी सडक वृद्धि एवं विस्तार र वैकल्पिक मार्गको खोजी यथाशीघ्र नगरिनु । २सडक सफा र व्यवस्थित नहुनु । खाल्डाखुल्डी छल्ने निहुँमा माइक्रोहरूले लेन मिच्ने गर्छन् । ३ट्राफिक संकेत बत्तीहरूको कमी ४माइक्रोबसलगायतका ठूला सवारीलाई नियम मिच्दा पनि कारबाहीको सट्टा प्रोत्साहन गरिनु । ५समान प्राथमिकता नदिइनु माइक्रो, बस र ट्याक्सी चालकले मात्र होइन, ट्राफिक प्रहरीले समेत महिला चालकलाई भन्दा उनीहरूलाई नै प्राथमिकतामा राख्नु । ६सार्वजनिक सवारी चालकको बानी, स्वभाव र चालचलनमा स्तरोन्नति नहुनु अर्थात् चेतनाको कमी।"
"पीएसजी र बायर्न नकआउट चरणमा, बार्सिलोना र युभेन्टस बराबरीमा","लन्डन : युरोपियन च्याम्पियन्स लिग फुटबलको बुधबार खेलिएको खेलमा फ्रान्सेली क्लब पेरिस सेन्ट जर्मन (पीएसजी) ठूलोअन्तरको जितसँगै नकआउट चरणमा प्रवेश गरेको छ । स्पेनिस क्लब बार्सिलोना र इटालियन क्लब युभेन्टस भने आआफ्ना प्रतिद्वन्द्वीसँग बराबरीमै रोकिएका छन् । इङ्लिस क्लब चेल्सीले पराजय व्यहोरेको छ । घरेलु मैदानमा भएको खेलमा रक्षक लेभिन कुर्जावाले ह्याट्रिक गरेपछि पीएसजीले बेल्जियमको एन्डरलेचलाई ५० गोलले हरायो ।यसैगरी स्कटिस च्याम्पियन सेल्टिकलाई २१ गोलले पराजित गर्दै जर्मन क्लब बायर्न पनि समूह बी बाट नकआउट चरणमा पुग्यो । अग्रपंक्तिका स्ट्राइकरद्वय एडिन्सन काभानी र नेमार प्राप्त अवसरलाई गोलमा परिणत गराउन असफल भइरहँदा रक्षक कुर्जावाले ह्याट्रिक गर्दै पीएसजीलाई सानदार जित दिलाए । पहिलो हाफको इन्जुरी समयमा एक गोल गर्दै पीएसजीको अग्रता २० मा पुर्याएका नेमार अन्य अवसरमा भने गोल गर्न चुकेका थिए । गत सिजन टोलीका लागि सर्वाधिक गोलकर्ता र यो सिजन १५ गोल गरिसकेका काभानीले पनि प्राप्त अवसरलाई सदुपयोग गर्न सकेनन् । खेलमा तीन अवसर पाएका कुर्जावाले तीनै अवसरलाई सदुपयोग गरे । यो ह्याट्रिकले मलाई निकै खुसी दिएको छ, कुर्जावाले भने, मैले यसअघि पनि गोल गरेको छु तर, तीन गोल गरेको थिइन । कुर्जावाले ५२औं, ७२औं र ७८औं मिनेटमा गोल गरेका थिए। यसैगरी समूह बी अन्तर्गतकै अर्काे खेलमा जाभी मार्टिनेजले ७७औं मिनेटमा निर्णायक गोल गर्दै बायर्नलाई प्रतियोगिताको नकआउट चरणमा पुर्याए । खेल ११ को बराबरीतर्फ अघि बढिरहेको अवस्थामा हेडिङमार्फत गोल गर्दै मार्टिनेजले टोलीको जित सुनिश्चित गरेका थिए । त्यसअघि खेलको २२औं मिनेटमा कोमानले नै बायर्नलाई १० ले अघि बढाएका थिए । ७४औं मिनेटमा सेल्टिकका कलुम म्याकग्रेगोरले जवाफी गोल गरेका थिए । उक्त समूहबाट पीएसजी र बायर्नको नकआउट चरणमा प्रवेश गरे भने सेल्टिक र एन्डरलेच उपाधि होडबाट बाहिरिए । बार्सिलोना भने ग्रिसको ओलम्पियाकससँग गोलरहित बराबरीमा रोकियो । युभेन्टसले पनि पोर्चुगिज क्लब स्पोर्टिङसँग ११ गोलको बराबरी खेल्यो । चेल्सीलाई इटालियन क्लब एएस रोमाले ३० गोलले हरायो । ग्रिसमा भएको खेलमा घरेलु टोलीका गोलरक्षक सिल्भियो प्रोतोले लियोनल मेसीको प्रहार बारम्बार असफल बनाउँदा बार्सिलोना जितबाट वञ्चित भयो । १० अंक बनाएको बार्सिलोना समूह डी को शीर्ष स्थानमा छ । समान खेलबाट सात अंक बटुलेको युभेन्ट्स दोस्रो स्थानमा छ। ओलम्पियाकसका गोलरक्षक प्रोतोले मेसीको पाँचवटा उत्कृष्ट प्रहारलाई विफल पारेका थिए । बार्सिलोना च्याम्पियन्स लिगको समूहगत चरणको खेलमा गोलरहित बराबरीमा रोकिएको पछिल्लो पाँच वर्षयता यो पहिलोपटक हो । जारी प्रतियोगितामा पनि बार्सिलोनाले पहिलोपटक अंक बाँडेको हो । ओलम्पियाकसले भने लगातार तीन खेलमा पराजय व्यहोरेपछि बार्सिलोनासँग अंक खोसेको हो । युभेन्ट्सलाई पनि अंक जोगाउन निकै मुस्किल भयो । स्ट्राइकर गोन्जालो हिग्वेनले खेलको अन्त्यतिर बराबरी गोल गरेपछि मात्र युभेन्टस पराजयबाट जोगिएको थियो । हिग्वेनले ७९औं मिनेटमा हुवाँ क्वाड्राडोले मिलाएको बललाई डीबक्स भित्रबाट फ्लिक गर्दै गोलमा परिणत गराएका थिए । बराबरीको नतिजाले युभेन्टसको समूह डी मा दोस्रो स्थान बलियो बनेको हो । त्यसअघि खेलको २०औं मिनेटमै घरेलु टोली स्पोर्टिङले अग्रता बनाएको थियो । गेल्सन मार्टिनको प्रहार युभेन्टसका गोलरक्षक जियनलुइगी बुफोनको हातमा लागेर फर्किएपछि सोही अवस्थाको फाइदा उठाउँदै ब्राजिलियन मिडफिल्डर ब्रुनो सेसरले गोलमा गरेका थिए । यद्यपि दोस्रो हाफमा केही सुधारिएको खेल पस्कँदै युभेन्टस खेललाई बराबरीमा फर्काउन सफल भयो । इङ्लिस च्याम्पियन चेल्सीले भने निराशाजनक प्रदर्शन गर्यो । रोमासँग पराजित भएसँगै चेल्सीले नकआउट चरण प्रवेशका लागि बाँकी दुई खेलमा अझ मेहनत गर्नुपर्ने भएको छ । रोमाका लागि स्टेफन एल सारवीले दुई र डिएगो पेरोट्टीले एक गोल गरे । समूह सीअन्तर्गतको अर्को खेलमा स्पेनिस क्लब एट्लेटिको म्याड्रिड अजरबैजानको क्वाराबागसँग ११ गोलको बराबरी रोकियो । उक्त नतिजापछि एट्लेटिकोको नकआउट चरणमा पुग्ने सम्भावना पनि कमजोर बनेको छ । अर्को इङ्लिस क्लब म्यानचेस्टर युनाइटेडले भने पोर्चुगिज क्लब बेनफिकालाई २० गोलले हरायो । जितसँगै म्यान युनाइटेडले नकआउट चरण प्रवेशको सम्भावना पनि बलियो बनाएको छ । समूहगत चरणको बाँकी दुई खेलबाट एक अंकमात्र जोड्न सके पनि म्यान युनाइटेड समूह ए को विजेता बन्दै नकआउट चरणमा प्रवेश गर्नेछ । म्यान युनाइटेडले पहिलो गोल आत्मघाती रूपमा उपहार पाएको थियो भने दोस्रो गोल पेनाल्टीमार्फत सम्भव बनाएको थियो । नेमान्जा माटिचले ४५औं मिनेटमा गरेको लामो दूरीको प्रहार क्रसबारमा लागेर फर्किएको थियो । सोही बल बेनफिकाका गोलरक्षक माइल सिभलरको ढाडमा ठोक्किएर गोलमा परिणत हुँदा म्यान युनाइटेड १० ले अगाडि बढेका थियो । त्यसअघि १५औं मिनेटमा सिभलरले एन्थोनी मार्सलको पेनाल्टी प्रहारलाई असफल बनाएका थिए । ७८औं मिनेटमा प्राप्त पेनाल्टी प्रहारको अवसरलाई रक्षक डेली ब्लाइडले गोलमा परिणत गरेपछि म्यान युनाइटेड विजयी भएको थियो । सोही समूहको अर्काे खेलमा रूसी क्लब सीएसकेए मस्कोले स्विट्जरल्यान्डको एफसी बासेललाई २१ गोलले हरायो । मस्कोले पनि उपविजेताका रूपमा नकआउट चरण प्रवेश गर्ने सम्भावना जीवितै राखेका छ । समूह ए मा म्यान युनाइटेडपछि मस्को र बासेल दुवैको ६६ अंक छ ।"
नेपाल आज बहराइनसँग खेल्दै,"काठमाडौं : एएफसी यू१९ छनोट च्याम्पियनसिप फुटबलमा नेपालले बिहीबार बहराइनसँग प्रतिस्पर्धा गर्दैछ । पहिलो खेलमा आयोजक किर्गिस्तानसँग २० गोलले पराजित भएको नेपाललाई छनोट चरण पार गर्न बाँकी खेल जित्दै जानुपर्ने अवस्था छ । समूह ए मा बहराइन नेपालका लागि केही सहज प्रतिद्वन्द्वी हो । छनोटको लक्षयसहित किर्गिस्तान गएको नेपाली युवा टोली किर्गिस्तानसँगको खेलमा कमजोर देखिएको थियो । उमेरसमूहको अन्तर्राष्ट्रिय स्पर्धामा उत्कृष्ट नतिजा निकालिरहेको नेपाली टोलीलाई यसपटकको च्याम्पियनसिप अग्निपरीक्षाको रूपमा लिइएको छ । नेपाल सम्मिलित समूह ए मा यूएई र ओमन पनि रहेका छन् । यी दुई टोलीको स्तर नेपालको भन्दा निकै माथि छ । टोलीका प्रशिक्षक छिरिङ लोप्साङले पनि किर्गिस्तान प्रस्थान गर्नुअघि यूएई र ओमनलाई बलियो प्रतिद्वन्द्वीको रूपमा चित्रण गरेका थिए । तर, एक महिनाअघि मात्र भुटानमा भएको यू१८ साफ च्याम्पियनसिपको उपाधि जितेको युवा टोलीको प्रदर्शन किर्गिस्तानविरुद्ध बिर्सन लायक बन्यो । वर्तमान टोलीमा पनि साफ च्याम्पियनसिप खेलेकै खेलाडीको वर्चस्व छ । बहराइनसँगको दोस्रो खेल आफ्नो पक्षमा पार्न सकेन भने नेपालको अघिल्लो चरणको यात्रा थप कठिन हुने देखिन्छ । बहराइनपछि समूहको तेस्रो खेल नेपालले कात्तिक १८ गते यूएईसँग र अन्तिम खेल कात्तिक २२ ओमानसँग खेल्नेछ । छनोट च्याम्पियनसिपमा सहभागी एसियाली राष्ट्रलाई १० समूहमा विभाजन गरिएको छ । प्रत्येक समूहका विजेता र उत्कृष्ट उपविजेताले सन् २०१८ मा आयोजना हुने एएफसी यू१९ च्याम्पियनसिप खेल्न पाउने प्रावधान छ ।"
