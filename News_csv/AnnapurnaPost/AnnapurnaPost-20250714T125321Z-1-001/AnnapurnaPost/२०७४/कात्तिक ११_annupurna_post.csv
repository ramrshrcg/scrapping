शीर्षक,विवरण
टिकटमा बाँचुन्जेल एउटैको हालीमुहाली,"लोकतन्त्र, समानता, न्याय र समान अवसरका नारा बोक्ने राजनीतिक दलहरू आफैंमा कति लोकतान्त्रिक छन् भन्ने तिनले चुनावमा उठाएका उम्मेदवारको निरन्तरताबाट थाहा हुन्छ । नेपालको राजनीतिमा बेलाबेलामा परिवारवादको चर्चा भएसँगै चुनावमा टिकट लिने र दिने सवालमा बूढो साँढेले झैं ओगटिरहने प्रवृत्ति व्यापक छ । एकपटक नेता भएपछि बाँचुन्जेल नेता, एकपटक कुनै क्षेत्रबाट चुनावमा उम्मेदवारी पाएपछि त्यही क्षेत्र वा जिल्लालाई आफ्नो पेवा ठानेर बस्ने प्रवृत्तिले जरा गाडेको छ । त्यस्ता क्षेत्र र जिल्लामा अर्कोले नेतृत्व पाउन पहाडै खस्नुपर्ने अवस्था छ । एउटैलाई अवसर पञ्चायतकालमा कांग्रेसको राजनीति गर्दागर्दै राष्ट्रिय पञ्चायतमा सदस्य भएका नुवाकोटका अर्जुननरसिंह केसी पञ्चायतकालमै दुईपटक राष्ट्रिय पञ्चायत सदस्यमा (रापस) मा उठे र एकपटक स्वास्थ्य सहायकमन्त्री, एकपटक यातायात राज्यमन्त्रीसमेत भए । पछि जिल्ला पञ्चायतको सभापतिसमेत भए । उनी ४६ सालको जनआन्दोलनताका सभापतिकै नाताले जनआन्दोलन प्रतिकार समितिको जिल्ला संयोजक थिए । बहुदल आएपछि उनी राप्रपा थापाका संस्थापक महामन्त्रीसमेत बने । लगत्तै कांग्रेस प्रवेश गरेका उनले एकैपटकमा नुवाकोटबाट सांसदको टिकट पाए । बहुदलीय व्यवस्थाअन्तर्गतको संसद्मा पाँचपटक उम्मेदवार बन्ने अवसर पाएका उनी पञ्चायतमा समेत गरेर पाँचपटक मन्त्री भइसकेका छन् । सम्पन्न कांग्रेसको तेह्रौं महाधिवशेनमा उनी सभापति शेरबहादुर देउवाको प्यानलबाट महामन्त्री पदाका प्रत्याशीसमेत थिए । आउँदो संघीय संसद्मा पनि उनी प्रत्यक्षतर्फबाट कांग्रेसको उम्मेदवार हुने भएका छन् । पञ्चायतकालमै संयुक्त राष्ट्रसंघको जागिर खाएका डा रामशरण महत शेरबहादुर देउवा नेविसंघका अध्यक्ष हुँदा उक्त संगठनको महामन्त्री थिए । राजनीति गर्नकै लागि कृष्णप्रसाद भट्टराई र गिरिजाप्रसाद कोइरालाबाट बोलाइएका उनी २०४८ को संसदीय चुनावमा नुवाकोटबाट कांग्रेसको तर्फबाट चुनाव लडे । चुनाव हारेपछि राष्ट्रिय योजना आयोगका उपाध्यक्ष बनेका महत नुवाकोटबाटै पाँचपटकसम्म सांसदको टिकट पाएर चारपटक जित हात पार्न सक्षम बने । उनी चारपटक अर्थ र एकपटक परराष्ट्र मन्त्रीसमेत भइसकेका छन् । ठूलाको ठाउँ कांग्रेसका वरिष्ठ नेता रामचन्द्र पौडेल २०४८ सालदेखि भएका प्रतिनिधि सभासंविधानसभाको सबै चुनावमा तनहुँबाट निरन्तर उठ्दै र जित्दै आएका छन् । २०४८ मा तनहुँ क्षेत्र नम्बर १ बाट निर्वाचित उनी उक्त क्षेत्रमा वामपन्थीको प्रभाव बलियो देखिएपछि दोस्रो पटकदेखि कांग्रेसको बलियो पकड भएको सोही जिल्लाको क्षेत्र नम्बर २ बाट निरन्तर चुनावमा उठ्दै आए । अहिले तनहुँमा दुई क्षेत्र मात्रै कायम गरिएपछि उनी तनहुँ क्षेत्र नम्बर १ बाट उम्मेदवार बन्ने आधिकारिक घोषणा भइसकेको छ । एकपटक चर्चा भएपछि या कतैबाट चुनिएर आएपछि त्यो साख जोगाउनकै लागि पनि उनीहरू फेरिफेरि चुनावमा जितिरहने लक्ष्य राख्छन् ।रञ्जु दर्शना, केन्द्रीय सदस्य, विवेकशील साझा पार्टी एकपटक प्रतिनिधिसभाको सभामुख भएका उनले निरन्तर रूपमा विभिन्न मन्त्रालय सम्हालेका छन् । कांग्रेस सभापति शेरबहादुर देउवा पनि आफ्नो गृह जिल्ला डडेलधुराबाट २०४८ सालयता सांसदमा निरन्तर जित्दै आएका छन् । अहिलेसम्म चारपटक प्रधानमन्त्री भएका उनी तत्कालीन पार्टी सभापति गिरिजाप्रसाद कोइरालाको मन्त्रिपरिषद्मा गृहमन्त्रीको यात्रा प्रारम्भ गर्दै राज्य र कांग्रेसको राजनीतिमा मियो नै बन्न सफल भए । सदावहार मन्त्री कांग्रेसबाट राजनीति थालेका विजयकुमार गच्छदार सदावहार मन्त्रीका रूपमा चर्चित छन् । पहिलोपटक २०४८ को चुनावमा कांग्रेसबाट टिकट पाएर सुनसरीबाट सांसद बनेका उनले अवसर र पदका लागि कहिल्यै पछाडि फर्केर हेर्नुपरेको छैन । उनी अहिलेसम्म पाँचपटक सांसद भइसकेका छन् भने दर्जनभन्दा बढी उपप्रधानमन्त्री र मन्त्री बनिसकेका छन् । केही साताअघिसम्म मधेसी जनधिकार फोरम लोकतान्त्रिकका अध्यक्ष रहेका उनी अहिले कांग्रेस छिरेर फेरि पनि सुनसरीबाटै उम्मेदवार बनेका छन् । लाज नमानीकन अवसर छोप्न जानेका उनलाई मन्त्री बन्ने सन्दर्भमा कतिपयले प्रवृत्ति कै रूपमा लिने गर्छन् । संविधानसभाले संविधान जारी गर्दा मधेसको राजनीतिमा महत्वपूर्ण भूमिका निर्वाह गरेका गच्छदारले संविधान निर्माणमा पनि महत्वपूर्ण भूमिका खेले । पञ्चायतदेखिको जरो सिन्धुपाल्चोकबाट पञ्चायतकालमा दुईपटक रापंसमा चुनिएका पशुपतिशमशेर राणा त्यही बेला पटकपटक मन्त्री भए । अन्तिम राणा प्रधानमन्त्री मोहनशमशेरका साख्खै नाति उनी आउँदो चुनावमा लोकतान्त्रिक गठबन्धनको समर्थनमा राप्रपा प्रजातान्त्रिकको तर्फबाट सिन्धुपाल्चोकबाट उठेका छन् । उनी दरबार हत्याकाण्डताका तत्कालीन युवराज दीपेन्द्रकी प्रेमिकाका रूपमा चर्चित युवती देयवानी राणाका पिता हुन् । भारतको सिन्धिया खानदानका ज्वाइँ यिनलाई सिन्धुपाल्चोकका कतिपय जनताले अहिले पनि राजासाहेब मात्र नभएर हेलम्बुका शेर्पिनीहरू आफ्नो छोरोका रूपमा समेत लिन्छन् । राणा स्वयं हेलम्बुका शेर्पिनीहरूलाई धाईआमा भन्छन् । २०४८ सालदेखि उनी निरन्तर सिन्धुपाल्चोकबाट सांसदमा उठ्दै आएका छन् । नेपालको प्रजातान्त्रिक आन्दोलनताका चर्चित महाकाली सन्धिको समयमा उनी जलस्रोतमन्त्री रहेका थिए । वाम : बारम्बार एकै ठाउँ एमाले अध्यक्ष केपी शर्मा ओली झापामा २०४८ सालदेखि निरन्तर चुनावमा उठ्दै आएका छन् र जित्दै पनि आएका छन् । पहिलो संविधानसभाको चुनावबाहेक अन्यमा उनले जितेका छन् । इलामबाट २०५१ सालको चुनावबाट उदाएका सुवास नेम्बाङ त्यहींबाट बारम्बार उठ्दै र जित्दै आएका छन् । एमाले संसदीय दलको उपनेताका रूपमा रहेका नेम्बाङकै सक्रियतामा दोस्रो संविधानसभाले २०७२ असोज ३ गते नेपालको संविधान जारी गर्न सफल भयो । एमाले वरिष्ठ नेता झलनाथ खनाल पनि निरन्तर २०४८ देखि इलामबाट उठ्दै आएका छन् । भोट दिने युवाहरूले पनि युवा पुस्तालाई विश्वास गरे मात्र राजनीतिमा बूढाहरूको सिन्डिकेट अन्त्य हुन्छ ।जयराम दाहाल, नेता, नेविसंघ २०५६ मा एकपटकबाहेक उनले त्यहाँबाट चुनाव जितेका पनि छन् । पूर्वी कोशी प्रान्तीय कमिटीदेखि नेकपा (माले) सम्मको इतिहास बोकेका खनाल तत्कालीन मालेका संस्थापक महासचिव चन्द्रप्रकाश मैनालीलाई अपदस्थ गरी पार्टीको महासचिव बन्न सफल भएका थिए । छमहिने कार्यकालको प्रधानमन्त्री भएका खनाल भारत भ्रमण नजाने एक मात्र विगत २८ वर्षयताका प्रधानमन्त्रीका रूपमा रहेका छन् । २०४४ सालमा जिल्ला पञ्चायत धादिङका सभापति चुनिएका राजेन्द्र पाण्डेले पनि त्यसपछि धादिङ छोडेका छैनन् । मुख्यमन्त्री खान धादिङबाटै यसपटक प्रदेशसभामा झरेका उनले पहिलो संविधानसभाको चुनावबाहेक अन्य चुनाव हारेका छैनन् । २०४८ को निर्वाचनमा नेपाल मजदुर किसान पार्टीको तर्फबाट सांसद बनेका सो पार्टीका अध्यक्ष नारायणमान बिजुक्छेले पनि आफ्नो मादल अहिलेसम्म निरन्तर घन्काइरहेका छन् । २०४८ पछिका सबै प्रतिनिधिसभासंविधानसभाको चुनावमा उनी जितिरहेका छन् । मन्त्री खाएर नबिटुलिने उनको पार्टीको सिद्धान्त रहिआएको छ । यी केही प्रतिनिधि पात्र र प्रवृत्ति अहिले पनि आफूलाई खास कुनै क्षेत्रको उम्मेदवारका रूपमा स्थापित गर्ने र त्यही विरासतलाई निरन्तरता दिने प्रयासमा कैयन् राजनीतिज्ञहरू पनि लागिरहेका छन् । स्थानीय निकायमा पनि यो प्रवृत्ति देखिन्छ । असरप्रभाव २०४८ सालमा कुनै पार्टीको सदस्यता लिएको व्यक्ति सामान्य हिसाबले पनि अहिले ४२ वर्षको भइसकेका हुन्छन् । एउटा क्षेत्रमा कुनै पार्टीको एउटै व्यक्ति बारम्बार उम्मेदवार हुँदाको असर त्यस बयालीसबर्से व्यक्तिको यात्रा केवल कार्यकर्ताबाट केवल कार्यकर्ता सम्म मात्र हुनु विडम्बनापूर्ण हो। उसो त साविकका गाविस, नगरपालिका आदि स्थानबाट समेत प्रतिनिधित्व हुने र आफूलाई नेतृत्वका रूपमा विकास गर्ने अवसरसमेत तिनले पाउने नै थिए नि भन्ने बहस पनि गर्न सकिन्छ, तर त्यस्तो खालको नेतृत्वको प्रभाव राष्ट्रिय राजनीतिमा कम हुन्छ । देउवा, पौडेल, ओली, खनाल, महतले त तीन दशक एकछत्र उम्मेदवार हुने अवसर पाए, यहाँ त केसी, लोहनी, राणाजस्ता चार दशकदेखि राजनीति ओगटिरहनेको अहिले पनि दबदबा छ । त्यसो हुँदा कपाल फुलेको नेतृत्वले रन्जु दर्शना जस्ता नातिनी पुस्तालाई आफ्नो पेवा क्षेत्रमा स्विकार्ने सम्भावना त हुँदैन नै, अन्यत्र पनि युवा नेतृत्व ल्याउन चाहँदैन । जागिर र बजेटको जालो सामान्यतया चर्चाले मानिसको प्रतिष्ठा उकास्छ । एकपटक समाजमा चर्चा बटुलेको या शक्तिमा आएको मान्छे त्यहाँबाट तल होइन, अझ माथि उक्लिन चाहन्छ । शैक्षिक अथवा कुनै योग्यताको कुनै प्रमाणपत्र पेस गर्नुनपर्ने राजनीतिजस्तो अनौठो पेसाले हाम्रोजस्तो अर्धसामन्ती समाजमा पर्याप्त शक्ति संकलन गर्छ । कोही व्यक्तिले गलत काम गरेर प्रहरीले समात्यो, अब ऊ र उसका आफन्तले राजनीतिक दल अथा उसका नेतामार्फत भनसुन गरेर छुटाउन खोज्छन् । कतै जागिर खुल्यो, नेता आफू आर्जित शक्ति कै आधारमा त्यो जागिर आफ्ना कार्यकर्ता या आफन्तलाई दिलाउने प्रयास गर्छ । जस्तो कि धेरैपटक अर्थमन्त्री भएका महतले आफ्नो क्षेत्रका थुपै्र कांग्रेस कार्यकर्तालाई विभिन्न बैंकमा जागिर खुवाउन सफल भएको उनीनिकट नै बताउँछन् । भ्रष्टाचार मुद्दामा जेलसमेत परेका र अहिलेसमेत कांग्रेसमा उत्तिकै प्रभाव उक्त पार्टीका केन्द्रीय सदस्य एवं पूर्व गृहमन्त्री खुमबहादुर खड्काले थुप्रै कार्यकर्तालाई प्रहरीको जागिर खुवाएको उनी निकटकै मानिसहरू बताउँछन् । एउटा व्यक्तिले कतिपटक चुनावमा उठ्न पाउने भन्ने प्रावधान बनाएपछि मात्र युवा पुस्ताले अवसर पाउँछन् । राजेन्द्र राई, एमाले नेता यही जागिरको सञ्जालको जगमा महत र खड्काहरू अहिले पनि आफ्ना क्षेत्रमा जनप्रिय छन् । त्यतिमात्र होइन, कुनै खास क्षेत्रमा आफूलाई स्थापित गर्न आफ्नो क्षेत्रमा बजेट लैजाने होडबाजी पनि उत्तिकै गर्छन् निर्वाचितहरू । राज्यको बजेट लगेर आफ्नोमा पार्न जसले सक्यो, उही नै बढी विकासवादी देखिने हुनाले पनि खास जिल्लामा एउटैको हालीमुहाली बढेको हो । निरुत्साहन कसरी ? विवेकशील साझा पार्टीकी केन्द्रीय सदस्य रञ्जु दर्शना यसो हुनुमा इगो प्रमुख कारण रहेको बताउँछिन् । एकपटक चर्चा भएपछि या कतैबाट चुनिएर आएपछि त्यो साख जोगाउनकै लागि पनि उनीहरू फेरिफेरि चुनावमा जितिरहने लक्ष्य राख्छन् उनी भन्छिन्, तर त्यसो भएपछि उनीहरूले वर्षौंसम्म राजनीतिमा आउन चाहने अन्य व्यक्तिहरूलाई पछाडि पारि नै रहन्छन् । दर्शनाको बुझाइमा यसरी एउटै व्यक्ति राजनीतिमा रहनुमा जनता पनि उत्तिकै जिम्मेवार छन् । एउटा खास व्यक्ति वा पार्टीलाई मात्र निरन्तर भोट हाल्ने बानीकै कारण पनि त्यस्ता नेताहरू प्रोत्साहित भएको र जनता स्वयं सच्चिएमा मात्र यस्तो प्रवृत्तिको अन्त्य हुने ठान्छिन् उनी । नेविसंघ नेता जयराम दाहाल दशकौंसम्म एउटै व्यक्तिले एउटै क्षेत्र ओगटिदिएका कारण राजनीतिमा युवाहरूले भविष्य नदेखेको बताउँछन् । केही गर्छु नि त भनेर राजनीतिमा आउने युवाहरू राजनीतिलाई पेसा बनाएर ढाडिएका नेताहरूकै सिकार हुन्छन् दाहाल भन्छन्, यसका लागि पार्टीभित्रै युवाहरूले सशक्त हस्तक्षेप गर्नुको विकल्प छैन । भोट दिने युवाहरूले पनि युवा पुस्तालाई विश्वास गरे मात्र राजनीतिमा बूढाहरूको सिन्डिकेट अन्त्य हुन्छ । शीर्ष नेतृत्व एउटै क्षेत्र वा जिल्लाबाट बारम्बार चुनाव उठ्ने शक्तिको विषय हुने रहेछ, एमाले नेता राजेन्द्र राई भन्छन्, पार्टीभित्र पद्धति र प्रक्रियाभन्दा व्यक्ति ठूलो मान्ने सामन्ती संस्कारका कारण यस्तो भएको हो । राई एउटा व्यक्ति यति पटकसम्म चुनावमा उठ्न पाउने भन्ने प्रावधान बनाएर अघि बढेमा युवा पुस्ताले अवसर पाउने बताउँछन् । पुरञ्जन आचार्यको टिप्पणी : लोकतन्त्रका नाममा वंशतन्त्र"
लोकतन्त्रका नाममा वंशतन्त्र,"नेपालमा राजनीतिलाई पेसाका रूपमा अपनाइयो । मानिसहरू घर चलाउन, समाजमा प्रतिष्ठित बन्न, सम्पत्ति कमाउन र आफ्ना सन्तानको भविष्य सुनिश्चित पार्नसमेत राजनीतिमा लागे । राजनीति छोड्दा अथवा आफ्नो शेषपछि सन्ततिको लागिसमेत राजनीति सजिलो बनाउनतिर लागे । दक्षिण एसियाको राजनीतिमा परिवारवाद र निरन्तर एउटै व्यक्तिको हालीमुहाली आफैंमा एउटा विडम्बना हो । भारतबाट सुरु भएको नेहरू गान्धी परिवारको कुलिनतन्त्र को प्रभाव दक्षिण एसियाका अन्य देशमा समेत पर्यो । नेपाली कांग्रेस र नेपाल कम्युनिस्ट पार्टीको जन्म नै भारतमा भएकाले यी पार्टीमा त्यहाँको प्रभाव परेको हुन सक्छ । वास्तवमा राजनीतिमा एउटै व्यक्ति र एउटै वंशको निरन्तरता संसदीय व्यवस्थाको विकृत रूप हो । कुनै खास क्षेत्रमा चुनिएपछि उक्त जनप्रतिनिधिले आफ्नो संसदीय क्षेत्रमा लगानी गर्ने प्रवृत्ति बढ्यो । आफ्ना कार्यकर्तालाई जागिर खुवाएर जीवनभर आफ्नो ऋणी बनाउने, त्यही क्षेत्रमा राष्ट्रिय ढुकुटी खन्याउने र जुनसुकै तरिकाबाट आफ्नो क्षेत्रलाई मात्र पोस्ने प्रवृत्ति मौलायो । उदाहरणको लागि २०४८ देखि डडेल्धुराबाट शेरबहादुर देउवा उठिदिँदा तीस वर्षको अवधिमा त्यहाँका कति होनाहार नेताकार्यकर्ता सकिए, पलायन भए । उनीहरूले आफूलाई नेतृत्वमा स्थापित गर्न सकेनन् । नुवाकोटका केसी र महतको हकमा पनि त्यही हो । उनीहरू आफूले त क्षेत्र छोडेर उदारता देखाउन सकेका छैनन् नै, आफ्नै भाइभतिजालाई उकास्न लागिपरेका छन् । निश्चित समयसम्म राजनीति गरेपछि अब मैले पालो दिनुपर्छ, मैले देशलाई यति दिएँ, अब मेरो विचार र ऊर्जाभन्दा युवाको आवश्यकता छ देशलाई, म राजनीति छोडेर केवल सामाजिक सेवामा लाग्छु भन्ने मानसिकता नहुँदासम्म यो खालको कुलिनतन्त्र चलिरहन्छ । संसदीय क्षेत्रबाट प्रत्यक्षबाट सम्भव छ भने त्यताबाट, त्यहाँबाट हार्ने स्थिति हुँदा समानुपातिकबाट भए पनि जितेरै आउनुपर्ने प्रचलन हुन गयो । संसद्मा नगए आफ्नो राजनीति नै सकिए झैं गर्न थाले नेता । लोकतन्त्रकै अगुवाले बाटो बिगारेर पद्धतिको जग बसाउन चुकेकाले राजनीति मैलिएको हो । राजनीतिलाई पेसा बनाएपछि पेसा चलाउने व्यवसायी आवश्यक हुने रहेछ । एउटा निश्चित प्रणालीको विकास र पुस्तान्तरको प्रचलन भए यस्तो हुन्थेन, तर यहाँ त मूल्य पद्धतिको त कुरै भएन । केवल विकृति र विसंगतिको अभ्यास भयो । राजनीतिक क्षेत्रले पनि सबै जाति, भाषा र समुदायलाई समेट्न नसक्ने खालको हुँदा उम्मेदवारले सबैलाई विश्वास नगर्ने वातावरण बन्यो । यस्तो अवस्थामा मेरा पकेटका मान्छे को छन् भनेर खोज्ने प्रचलन भयो र गुलामी गर्नेको जमात खोजियो । चुनावमा हात जोड्ने, गरिब मान्छेलाई पैसा दिएर, जात मिल्नेसँग साम्प्रदायिक कुरा गरेरे, बेरोजगारलाई मलेसिया र अरब पठाइदिने आश्वासन दिएर भोट माग्ने प्रचलन बढ्यो । राज्यले स्वाभाविक रूपमा दिनुपर्ने सेवा र सुविधाका विषयलाई पनि भोटको लेनदेनको विषय बनाउन थालियो । किसानलाई पाइप र सिँचाइ दिउँला भनेर भोट माग्ने संस्कार बस्यो । लोकतन्त्र त प्रणाली र प्रक्रियाबाट चल्ने व्यवस्था हो । तर यस्तो प्रचलनले अन्ततः लोकतन्त्रलाई सिध्याउँछ । साइकल किनिदिउँला, बाटो बनाइदिउँला भनेर भोट माग्नु लज्जास्पद हो । प्रणालीलाई स्थापित गर्न नसक्दा व्यक्ति नै छोटे राजा र ठालु बन्ने अवस्था आएको छ । यसले गर्दा जहिले पनि लोकतन्त्र खतरामा रहने भयो । पछिल्लो वाम र लोकतान्त्रिक भनिएको धु्रवीकरण पनि यही अव्यवस्थाको कारण हो । जनतालाई लोकतान्त्रिक मूल्य, मान्यता र पद्धतिले शक्तिशाली नबनाएकाले आज देशकै सबैभन्दा पुरानो लोकतान्त्रिक दल नेपाली कांग्रेसले लौ अब लोकतन्त्रमा खतरा हुने भयो, हामी मात्रै जोगाउँछौं लोकतन्त्र भनेर भोट माग्ने दिन आएको छ । २००७, २०१७, २०३६ र २०४६ मा पनि हामीले लोकतन्त्रमा खतरा भयो भनेर जनतासँग गुहार गर्यौं । अहिले पनि त्यही भनेर भोट माग्ने ? हामीले कस्तो लोकतान्त्रिक परिपाटी बसाएछौं, जहाँ दुई पार्टी मिलेर चुनावमा जाँदा लोकतन्त्रमै खतरा पर्नेरहेछ ? यसको अर्थ हो, हामीले लोकतान्त्रिक विधि र परिपाटीको जग नबसाएकाले त्यस्तो भएको हो । हिजो राणा र शाह थिए, अहिले केही परिवार र व्यक्ति स्थापित भए । उनीहरू मात्रै शक्तिशाली भए । सर्वसाधारण निम्छराको निम्छरा नै रहे । त्यसो हुँदा कुनै संसदीय क्षेत्रमा लगानी गर्ने र तारन्तार एउटै व्यक्ति चुनाव जितेर एउटै शासकलाई निरन्तरता दिने प्रचलन सुरु भयो । राजनीतिको लगानी र जग्गामा गरिने लगानीबीच कुनै भिन्नता रहेन । लोकतन्त्र वंशतन्त्रमा परिणत भएपछि हुने यस्तै हो र त्यसको बढी प्रभाव नेपाली कांग्रेसमै छ । लोकतन्त्रकै अगुवाले बाटो बिगारेर पद्धतिको जग बसाउन चुकेकाले राजनीति मैलिएको हो । युवा पुस्ताको गम्भीर हस्तक्षेपले मात्र यस्ता गलत प्रवृत्ति बढार्न सक्छ ।"
किन खुम्चिए निर्वाचनमा महिला ?,"आगामी मंसिर १० गते हुने प्रतिनिधिसभा र प्रदेशसभाको पहिलो चरणको निर्वाचनमा जम्मा पाँच प्रतिशत महिलाले मात्रै उम्मेदवारी पाएपछि यसको क्षतिपूर्ति दोस्रो चरणको निर्वाचनमा मनोनयनमार्फत गराउन महिलानेत्रीहरू जुर्मुराएका छन् । यसका लागि सडक आन्दोलन गर्नेदेखि पुरुष नेतालाई जिताउन महिला मतदातालाई मतदान नगर्न आग्रह गर्नेसम्मका चेतावनी महिलानेत्रीहरूले दिएका छन्। महिलानेत्रीहरू आफू प्रत्यक्षमा चुनाव लड्न तयार हुँदा पनि जिल्ला तहमै छनोटमा पर्न धेरै कठिनाइ भएको बताउँछन् । जिल्ला तहबाट छानिएर प्रतिनिधिसभा तथा प्रदेशसभाको लागि मनोनयनमा परे पनि उम्मेदवारी घोषणाको बेला गठबन्धनको मारमा महिला नै पर्ने गरेका छन् । यस्तो पीडा केन्द्रीय स्तरका धेरै महिलानेत्रीहरूले समेत भोग्नुपरेको छ । पहिलो चरणको निर्वाचनका लागि प्रतिनिधिसभा र प्रदेशसभा गरी ८०७ जनाको उम्मेदवारी परेकोमा महिला संख्या ४१ मात्र रहेको छ । यसमध्ये प्रतिनिधिसभा निर्वाचनका लागि ३२३ जनाले उम्मेदवारी दिएकोमा महिलाको संख्या १८ मात्र छ । त्यसैगरी प्रदेशका लागि ४८४ जनाको उम्मेदवारी परेकोमा महिला संख्या २४ मात्र रहेको छ । यसमा सबैभन्दा ठूलो भनिएका दलबाटै महिलाको अति न्यून उम्मेदवारी परेको छ । साना दलले भने तुलनात्मक रूपमा बढी महिलालाई उम्मेदवार बनाएका छन् । उदाहरणका लागि एमालेले प्रत्यक्षमा एकजना पनि महिला उम्मेदवार उठाएको छैन । प्रतिनिधिसभा निर्वाचन ऐन निर्माणका क्रममा महिला सांसदहरूले राज्य व्यवस्था समितिमा समूहगत रूपमा प्रत्यक्षतर्फ उम्मेदवारीमा महिलाका लागि ३३ प्रतिशत निर्वाचन क्षेत्र आरक्षित गरिनुपर्ने जस्ता संशोधन प्रस्ताव राखे पनि अस्वीकृत भएको थियो । यसमा आफ्नो संस्थामार्फत बारम्बार पहल गरेको बताउँदै अन्तरपार्टी महिला सञ्जालकी सदस्य कल्याणी रिजालले भनिन्, कानुनले बाध्य नबनाएसम्म महिलाको उपस्थिति उल्लेख्य हुन सक्दैन। कांग्रेस नेत्री रिजाल काठमाडौं क्षेत्र नं १ बाट प्रतिनिधिसभा र प्रदेशसभा दुवैका लागि मनोनयनमा परेकी छन् । प्रत्यक्ष र समानुपातिक दुवैतर्फ आफ्नो नाम समेटिए पनि अन्तिम घोषणा नभएसम्म विश्वस्त हुन नसक्ने उनले गुनासो गरिन् । पहिलो संविधानसभामा सांसद रहेकी रिजालको दोस्रो संविधानसभामा अन्तिममा नाम हटाइएको थियो । यही घटनाले पनि सशंकित रिजालले भनिन्, हेरौं के थाहा छ र ? लल भन्दाभन्दै खुस्काइदिने पो हुन् कि ? विगतको अनुभव : अग्रस्थानमा महिला प्रत्यक्षमा चुनाव लड्न चाहने महिलालाई पनि हार हुने डरले दलले टिकट दिन कन्जुस्याईं गरेका छन् । तर विगतका निर्वाचन हेर्ने हो भने प्रत्यक्षमै महिलाले शीर्ष नेताहरूलाई पछारेका दृष्टान्त छन् । बहुदलीय व्यवस्थाको पुनस्र्थापनापछि २०४८ सालमा भएको चुनावमा तत्कालीन एमालेनेत्री विद्यादेवी भण्डारीले कृष्णप्रसाद भट्टराईलाई पराजित गरेकी थिइन् । २०६४ सालको पहिलो संविधानसभा निर्वाचनमा पनि तत्कालीन गृहमन्त्री कृष्ण सिटौला माओवादी नेतृ धर्मशिला चापागाईसँग पराजित भएका थिए । हालै सम्पन्न स्थानीय निर्वाचनमा पनि सात सय ५३ स्थानीय तहमध्ये ९० प्रतिशतभन्दा बढी तहको उपप्रमुख पदमा महिला निर्वाचित भएका छन् । स्थानीय तहका प्रमुख र उपप्रमुखमध्ये एक स्थानमा उठाउनैपर्ने संवैधानिक बाध्यताका कारण महिलाले स्थान पाएका थिए । त्यसमा पनि उनीहरूलाई उपमेयरउपप्रमुखमा थन्क्याइएको थियो । निर्वाचनमा महिलाले उम्मेदवारी दिँदैमा त्यहाँ व्यक्तिगत रूपमा चुनाव लड्ने नभई सिंगो पार्टी लड्ने भएकाले महिलामाथि पार्टीले अविश्वास गर्नुपर्ने कारण देखिन्न । संवैधानिक व्यवस्था संविधानअनुसार आगामी माघ ७ भित्र तीनै तहको निर्वाचन ग।िरसक्नुपर्नेछ, जसअनुसार स्थानीय तहको निर्वाचन सम्पन्न भइसकेका छन् भने प्रतिनिधिसभा र प्रदेशसभाको लागि मंसिर १० र २१ गते तोकिएको छ । संविधानको प्रस्तावनामा लैंगिक विभेद र सबै प्रकारका जातीय छुवाछूत अन्त्य गरी आर्थिक समानता, समृद्धि र सामाजिक न्याय सुनिश्चित गर्न समानुपातिक समावेशी र सहभागितामूलक सिद्धान्तका आधारमा समतामूलक समाज निर्माण गर्ने संकल्प गर्दै भन्ने उल्लेख गरिएको छ । मौलिक हकअन्तर्गत धारा ३८ कोे उपधारा ४ मा राज्यका सबै निकायमा महिलालाई समानुपातिक समावेशी सिद्धान्तका आधारमा सहभागी हुने हक हुने व्यवस्था छ । यसैगरी धारा ४२ मा सामाजिक न्यायको हकको उपधारा (१) मा सामाजिक रूपले पछाडि परेका महिला, दलित, आदिवासी जनजाति, मधेसी, थारू, अल्पसंख्यक, अपांगता भएका, सीमान्तकृत, मुस्लिम, पिछडा वर्ग, लैंगिक तथा यौनिक अल्पसंख्यक, युवा, किसान, श्रमिक, उत्पीडित वा पिछडिएको क्षेत्रका नागरिक तथा आर्थिक रूपले विपन्न खस आर्यलाई समानुपातिक समावेशी सिद्धान्तका आधारमा राज्यको निकायमा सहभागिताको हक हुनेछ भन्ने व्यवस्था छ । संविधानमा भएको समानुपातिक समावेशी सहभागिताको हकको व्यवहारत: कार्यान्वयन गर्न स्थानीय तहमा न्यूनतम ५० प्रतिशत, प्रदेशसभामा न्यूनतम ४० प्रतिशत र प्रतिनिधिसभामा न्यूनतम एकतिहाइ महिला प्रतिनिधित्व सुनिश्चित गर्न राजनीतिक दलमा आबद्ध महिलानेत्रीले बेलाबेलामा दलका शीर्ष नेता र सरोकारवालाको ध्यानाकर्षण गराउँदै आएका छन् । सैद्धान्तिक रूपमा राज्य संरचनामा महिलाको समानुपातिक समावेशी प्रतिनिधित्वलाई दलहरूले स्वीकार गरे पनि व्यवहारत: त्यसको कार्यान्वयन गर्ने सवालमा उदासीनता देखाएका छन् । समानुपातिकमा महिलालाई प्राथमिकता दिनुपर्ने संविधानको भावनालाई दलहरूले गलत व्याख्या गरी प्रत्यक्षतर्फ पनि महिला उम्मेदवारी ३३ प्रतिशत पुर्याउनुपर्नेमा त्यसलाई मिलाउन समानुपातिकतिर लैजान खोजेका छन् । प्रतिनिधिसभा निर्वाचन ऐनमा प्रत्यक्षतर्फको उम्मेदवारीमा त्यस्तो कुनै बाध्यकारी व्यवस्था नगरिँदा पनि दलहरूलाई सजिलो भएको छ । प्रतिनिधिसभा निर्वाचन ऐनले समानुपातिक निर्वाचन परिणामको घोषणाअनुसार दलले प्राप्त गर्ने सिट संख्या निर्धारण गरेपछि संघीय संसद्मा प्रतिनिधित्व गर्ने कुल सदस्य संख्याको ३३ प्रतिशत महिला प्रतिनिधित्व हुने गरी समानुपातिक निर्वाचन प्रणालीबाट निर्वाचित हुनुपर्ने महिला संख्यासमेत यकिन गरी सम्बन्धित दललाई जानकारी गराउनुपर्ने व्यवस्था गरेको छ । त्यसैगरी समानुपातिक निर्वाचन प्रणालीतर्फ निर्धारण गरिएको कुल सदस्य संख्याको दस प्रतिशतभन्दा कम सिट प्राप्त गर्ने दलले कम्तीमा एकतिहाइ महिला निर्वाचित हुने गरी यथासम्भव अन्य समावेशी आधारसमेत मिलाई निर्वाचित हुने उम्मेदवारको सूची पठाउनुपर्ने उल्लेख छ । त्यसैगरी प्रदेशसभा सदस्य निर्वाचन ऐनको उम्मेदवारको बन्दसूची तयार गर्ने सम्बन्धमा दलले उम्मेदवारको बन्दसूची तयार गर्दा कुल उम्मेदवारको कम्तीमा पचास प्रतिशत उम्मेदवार महिला रहने गरी नाम समावेश गर्नुपर्ने उल्लेख छ । दलले प्राप्त गर्ने सिट संख्या निर्धारण गरेपछि आयोगले दलको तर्फबाट प्रदेशसभामा प्रतिनिधित्व गर्ने कुल सदस्य संख्याको ३३ प्रतिशत महिला प्रतिनिधित्व हुने गरी समानुपातिक निर्वाचन प्रणालीको तर्फबाट निर्वाचन गर्नुपर्ने महिला संख्यासमेत यकिन गरी सम्बन्धित दललाई जानकारी गराउनुपर्ने ऐनमा उल्लेख छ । गठबन्धनको मारमा महिला नयाँ शक्तिसँगको तालमेलका कारण पूर्वमन्त्री कमला पन्तलाई टिकट नदिएर डा बाबुराम भट्टराईलाई दिइयो । त्यसैगरी स्याङ्जा १ बाट सिफारिस माओवादी नेत्री अमृता थापा र दाङ २ बाट रेखा शर्माले पनि टिकट पाउने निश्चित छैन । केन्द्रीयदेखि जिल्लास्तरका नेत्रीहरू पार्टी गठबन्धनको मारमा परेका छन् । उसै त जिल्लामा छानिन गाह्रो, त्यसमाथि पनि केन्द्रसम्म आइपुग्ने क्रममा हुने दाउपेचमा महिला पीडित हुने गरको पाइन्छ । यही कारणले केही ठाउँमा महिलाले बागी उम्मेदवार दिने निर्णयसमेत गरेका छन् भने कतिपय महिलामा राजनीतिक वितृष्णा पनि छाउन थालेको छ । बाध्यात्मक कानुनी व्यवस्था आवश्यक निर्वाचन प्रणाली धेरै महँगो र अप्ठेरो बन्दै गएको छ । निष्ठाको राजनीति गर्ने जोकोहीलाई चुनाव लड्न गाह्रो हुन थालेको छ । त्यसमा पनि महिलालाई अझै बढी गाह्रो छ । कुनै महिलाले चुनाव लड्दिनँ भन्दा सबै महिलाले चुनाव लड्दैनन् भन्ने सन्देश बाहिर जाने गरेको छ । महिला प्रतिनिधित्व सम्बन्धमा संविधान र कानुनमा जे लेखिए पनि कार्यान्वयन तहमा पितृसत्तात्मक सोच हाबी भएकाले कार्यान्वयन हुन सकेको छैन । पहिलो चरणको निर्वाचनका लागि आफ्नो पार्टीमा उम्मेदवार सिफारिस कार्यदलको सदस्य रहेकी माओवादीनेत्री रेखा शर्माले उम्मेदवार चयन गर्ने क्रममा महिलाको नाम आए उनीहरूलाई विभिन्न किसिमले अपमान गर्ने कोसिस गरिने अनुभव सुनाइन् । पूर्वमन्त्रीसमेत रहेकी शर्माले भनिन्, यहाँ महिलाका कुरा आउँदा उनीहरूलाई ह्युमिलियट गर्ने कुरा आउँछ । त्यसैले व्यक्तिपिच्छे कुरा गर्नुभन्दा नीतिबाट पास गराउन नसक्दासम्म महिला आउँछन् भन्ने मलाई विश्वास लाग्दैन । स्थानीय निर्वाचनमा राज्य व्यवस्था समितिको सदस्य रहेकी शर्मा त्यतिबेला पनि गाउँपालिकाको अध्यक्ष वा उपाध्यक्षमा एकजना महिला हुनुपर्छ नभनेको भए त्यहाँ पनि सक्षम महिला वा उम्मेदवार महिला नपाइने किटान गर्छिन् । समानुपातिकमा ५० प्रतिशत जाने बाध्यात्मक अवस्था निर्वाचन आयोगले नगरेको भए त्यहाँ पनि योग्य महिलाले ठाउँ नपाउने उनले बताइन् । त्यसैले महिला प्रतिनिधित्वको दीर्घकालीन समाधानका लागि बाध्यात्मक कानुनी व्यवस्था आवश्यक रहेको उनको भनाइ छ । संसद्भित्र पनि समानुपातिकबाट आउने एउटा दर्जाका र प्रत्यक्षबाट आउने अर्को दर्जाका रूपमा मानिने र मन्त्री बनाउने काममा प्रत्यक्षबाट आउनेलाई प्राथमिकता दिइएको अनुभव उनले सुनाइन् । संविधानले समानुपातिक र प्रत्यक्षबाट आउनेलाई बराबर हैसियत दिए पनि व्यवहारमा विभेद छ । त्यसैले निर्वाचन प्रणाली एउटै हुनुपर्छ भन्ने मान्यता राख्ने शर्माले भनिन्, या त पूर्ण समानुपातिक या पूर्ण प्रत्यक्षमा विभिन्न समुदायका लागि एउटा निश्चित आरक्षणको व्यवस्था वा निर्धक्कसँग जान पाउने व्यवस्था गरेर लगे सजिलो हुन्छ । के भन्छन् नेताविश्लेषक ? महिलालाई लोकतन्त्र आएको छैन यशोदा सुवेदी, महासचिव, अन्तरपार्टी महिला सञ्जाल सबै राजनीतिक दलबाट महिला उम्मेदवारहरूबीच प्रतिस्पर्धा हुने गरी निर्वाचन क्षेत्र आरक्षण गर्ने विषयमा संशोधन प्रस्ताव दर्ता गर्न हामीले पहल गर्यौं । महिला सभासद्, पार्टीका प्रमुख सचेतक, सभामुख, राजनीतिक दलका नेता र गृहमन्त्रीलाई समेत भनेका थियौं, तर ऐनमा त्यस्तो व्यवस्था गरिएन । ३३ प्रतिशत महिलाको आरक्षण गर्ने कुरा त परै जाओस्, उम्मेदवारी पनि निकै कम पर्ला कि भनेर सशंकित भएर हामीले धेरै छलफल चलायौं, तर पनि पहिलो चरणको निर्वाचनमा जम्मा पाँच प्रतिशत मात्रै उम्मेदवारी परेको छ । महिलालाई लोकतन्त्र आएको छैन । जनयुद्धमा महिलाको छुट्टै बटालियन बनाउन सक्यौं । जनआन्दोलनको मोर्चामा अग्रणी स्थानमा रहेर लड्यौं, तर के हामी चुनावी मैदान भने लड्न सक्दैनौं र ? निर्वाचनमा मनी र मसल्स को प्रयोग हुन्छ । महिलाको सम्पत्तिमा अधिकार नभएकाले महिला उम्मेदवारलाई धनको व्यवस्था गर्न गाह्रो हुन्छ । धन र बलको प्रतिस्पर्धा गर्ने ठाउँमा सक्षमहरूलाई मात्र प्रतिस्पर्धा गराइयोस् भनेका थियौ । महिलाहरू मात्रै लड्न पाउने गरेर निर्वाचन क्षेत्र तोकियून् भन्ने हामीले माग राखेका थियौं । दोस्रो चरणको मनोनयनमा बढीभन्दा बढी महिला प्रतिनिधित्व सुनिश्चित गरिनुपर्छ । जिल्लाबाट जेजति सिफारिस भएर आएको छ, अब त्यसमा निर्णय गर्ने अधिकार मुख्य नेताहरूका हातमा छ । दल र गठबन्धनहरूले धेरैभन्दा धेरै महिलालाई उम्मेदवार बनाउनुपर्छ । बहुदलपछि ४८ सालको ऐनले पाँच प्रतिशत महिला उम्मेदवारी दिने व्यवस्था गरेको थियो । त्यही अवस्थामा फर्किनु विडम्बनापूर्ण हो । पितृसत्तात्मक सोचको उपज उमा रेग्मी, अध्यक्ष, नेपाल महिला संघ मनोनयन हुनुअगाडि पार्टी (कांग्रेस) ले नेपाल महिला संघलाई निर्वाचनमा उठ्न तयार ६० जना महिलाको नाम दिन भनेको थियो । हामीले सबै जिल्लामा सम्पर्क गरेर ७० भन्दा बढीको नाम दियौं, तर पहिलो चरणमा जम्मा चारजनाको मात्रै नाम आयो । अस्ति भर्खर महिलालाई टिकट दिनुपर्छ भन्दै हामी प्रधानमन्त्रीकहाँ डेलिगेसन गएका थियौं । पटकपटक भेट्यौं र भन्यौं । अब दिन्छौं भनेर आश्वासन दिइन्छ, तर घोषणा हुँदा तदनुरूप हुँदैन । प्रभावशाली महिला पनि छन् मन्त्री भइसकेका । हरेक पार्टीमा दबाब नपुगेको महसुस गरेका छौं । महिलाको सवालमा सबै पार्टीका नेताले कानमा तेल हालेको अवस्था छ । नेताहरू महिला लड्नै तयार छैनन् भन्छन्, तर त्यो सत्य होइन । महिला लड्छु भन्दा पनि टिकट नपाइरहेको अवस्था छ । अब हामी टिकट निर्णय गर्ने तहमा आवाज पुर्याउन चाहन्छौं । हामीले जे गरे पनि महिलाले त्यसमा कुनै असर पार्न सक्तैनन् भन्ने पितृसत्तात्मक सोचको उपज हो । हाम्रो आवाजको सुनुवाइ भएन भने हामीले बाध्य भएर संघर्ष गर्नुपर्छ । साना दलमा पनि उस्तै निलम केसी, नेकपा माले सबै पार्टीको हालत उस्तै छ । ठूला राजनीतिक दलबाट धेरै महिला प्रतिनिधित्व हुन्छ भन्ने हामीले अनुमान गरेका थियौं, तर वास्तविकता धेरै फरक भयो । ठूला राजनीतिक दलले नै महिलाको उम्मेदवारी दिन कन्जुस्याईं गरे । त्यसले गर्दा साना दलहरूलाई झन् सजिलो भयो । सबै दलमा महिलालाई ओझेलमा पार्ने कोसिस गरियो । मेरो दलबाट दुईजना महिलाले मात्रै उम्मेदवारी पाएका छन्, एक प्रतिनिधिसभा र एक प्रदेशसभाका लागि । तालमेल भयो भने त्यो पनि नपाउने अवस्था आउन सक्छ । सुनुवाइ नै हुँदैन नीना भेट्वाल, राष्ट्रिय प्रजातन्त्र पार्टी आआफ्नो दलभित्र दबाब दिने विषयमा हामीले कुनै कसर बाँकी राखेका थिएनौं, तर पनि त्यसको सुनुवाइ भएन । ठूला तीन दलले गरेपछि साना दललाई त्यसो गर्न कर लाग्छ । योगदानको अवमूल्यन लक्ष्मी शाह, नेकपा संयुक्त पहिले म पनि पार्टी नेत्री हुँ भन्ने लाग्थ्यो, अहिले मेरो कुनै मूल्यांकन भएजस्तो लाग्दैन । पार्टीमा कुनै पनि काम नगरेका महिलालाई अगाडि सार्ने र लामो योगदान दिएका महिलालाई पाखा लगाउने गरिएको छ । पार्टीभित्र म सचिव छु । यसको कदर हुन्छ भन्ने लागेको थियो, तर नभएकोे महसुस गरेकी छु । पुरुषहरू नेता हुन सके, तर महिला हुन सकेका छैनन् । त्यसैले सबै पार्टीका महिलाको साझा आवाज हुनुपर्छ । महिलालाई हेपेरै नाम सिफारिस गरिएको छैैन । म २०३७ सालदेखि कम्युनिस्ट आन्दोलनमा लागें, तर आज मलाई नै पार्टीभित्र यस्तो व्यवहार भइरहेको छ । रक्तचण्डी बन्न तयार छौं पुष्पा ठाकुर, केन्द्रीय सदस्य, राजपा अब हामी आफ्नो अधिकार सुनिश्चित गर्न सम्पूर्ण तागत लगाएर रक्तचण्डी बन्न तयार भएका छौं । राज्यले संविधानको मर्म र भावनाअनुसार हाम्रो अधिकार दिन्छ, हरेक निकायमा समान प्रतिनिधित्वसहित हाम्रो सहयोग लिन चाहन्छ भन्ने हामीले ठानेका थियौं । शान्तिपूर्ण आन्दोलन गर्दै आफ्ना माग राखेका थियौं । दोस्रो चरणको मनोनयन हुँदा प्रथम चरणको मनोनयनको क्षतिपूर्ति पनि लिन्छौं, जुन हाम्रो अडान हो । यसका लागि हामी विरोध, धर्ना, बहिस्कार आदि उपाय अपनाउन सक्छौं । हामीले तिहारमा पनि निरन्तर धर्ना कार्यक्रम राख्यौं । यसपछि नेतृत्वले तपाईंहरूको माग सम्बोधन हुन्छ भनेर आश्वासन दिएको छ । तालमेलको असर मीना पाण्डे, नेपाली कांग्रेस तालमेलले पनि महिला उम्मेदवारीमा असर पारेको छ । गोखा २ (प्रतिनिधिसभा) मा पूर्वमन्त्री कमला पन्तले टिकट माग्नुभएको थियो, तर नयाँ शक्तिसँगको तालमेलका कारण डा बाबुराम भट्टराईलाई कांग्रेसले सघाउने भयो । मैले पनि टिकट मागेकी थिएँ, तर मलाई समानुपातिकमा पारिएको छ । गत चुनावमा प्रत्यक्षमा हारें । दोस्रो चरणको सिफारिसमा पनि प्रत्यक्षमा पहिलेभन्दा बढे पनि धेरै फरक होला जस्तो लाग्दैन । बढाउनको लागि हामीले पार्टीभित्र कुरा राखेका छौं। नबढाए दोस्रो चरणमा दुर्घटना शशी श्रेष्ठ, माओवादी नेत्री जो महिला निर्णायक तहमा पुगेका छन्, एकाधले मात्र आफ्नो सिट सुरक्षित गर्न सकेका छन् । तिनीहरूले अरूका बारेमा सोचेनन् भन्ने आरोप केही हदसम्म सही हो । मैले मलाई नै चाहिन्छ भनेर व्यक्ति केन्द्रित भएर टिकट मागिनँ, प्रत्यक्ष र समानुपातिकमा । संविधानले निर्दिष्ट गरेअनुसार धेरै महिला पुर्याएर नीति निर्माणमा हस्तक्षेप गर्न सक्ने संख्या हुनुपर्छ भन्ने अभियानमा लागेकी छु । दोस्रो चरणमा पनि हामीले अपेक्षा गरेअनुसार हुन्छ भन्ने लागेको छैन, तर सुधार गर्न हामीले दबाब दिइरहेका छौं । जिल्लाबाट आएको सिफारिसलाई पनि केन्द्रमा आउँदा फेरबदल गरिदिने प्रवृत्ति हामीले देख्यौं । नत्र यसले भविष्यमा निम्त्याउने दुर्घटनालाई कसैले पनि रोक्न सक्दैन । मनोमानी ढंगले उम्मेदवार चयन गरिएको छ । विधिको शासन भएको पाइन्न । प्रतिनिधित्व बढाउन पहल जारी शर्मिला कार्की, महिला अधिकारकर्मी यतिबेला मिडियाले महिला प्रतिनिधित्व कम भएको विषयलाई जोड दिइरहेको छ । हामीले प्रतिनिधिसभा तथा प्रदेशसभा निर्वाचनमा महिला सहभागिता र प्रतिनिधित्व बढाउन पहल गर्दै आएको छौं । अहिले टिकट दिएनन् भनेर हामी चुप लागेर बस्दैनौं । नाम हटाएकोमा आक्रोशित लीली थापा, अभियन्ता, साझा अभियान जिल्लाबाट नाम सिफारिस भएर आए पनि काठमाडौं आएपछि गठबन्धनका कारण महिलाको नाम हटाएको भन्ने गुनासो पोख्दै मोफसलका महिला हामीसँग फोनमा आक्रोशित हुन्छन् । स्थानीय निर्वाचन हुँदा पनि हामीले गाउँगाउँमा पाँच सय महिला भेला गरेका थियौं । चुनाव लड्छु भन्नेलाई हतोत्साहित गर्दै बजारको घर बेचेर चुनाव लड्ने हो समेत भनियो । महिलालाई उम्मेदवार बन्न नदिनुको कारण हामीले थाहा पायौं । हामी साझा अभियानका अभियन्ताले यसमा आफ्नो सक्दो पहल गर्नेछौं । कुनै पनि महिलाले टिकट पाउनासाथ उनीहरूमाथि मिडियामा समेत अनेक लाञ्छना लगाउने गरिन्छ । यो मानसिकतामा परिवर्तन नगरेसम्म महिला अगाडि आउन सक्दैनन् । कानुनमा बाध्यात्मक व्यवस्था नगरी महिला निर्णायक तहमा पुग्न सक्दैनन्, सडक तताएर केही हुँदैन । आर्थिक पक्ष निर्णायक होइन सलोनी सिंह, आर्थिक विश्लेषक राजनीतिमा महिला किन अगाडि बढ्न सकेनन् भनी दक्षिण एसियाका पाँचवटा देशमा हामीले एक वर्षअगाडि अनुसन्धान गरेका थियौं । अनुसन्धानले राजनीतिक दलहरू पुरुष मानसिकताले चलेकाले यस्तो अवस्था आएको देखायो । हिजोआज महिलाले सक्दैनन् भन्ने सोच सार्वजनिक रूपमा कति व्याप्त भइसक्यो भने चुनाव लड्न तयार भएका महिला पनि हारिने हो कि भनेर डराउन थालिसकेका छन् । परम्परादेखि महिलालाई आर्थिक रूपमा अरूमा निर्भर हुन्छन् भन्ने सोचिएको छ । कानुनी रूपमा महिलाले पनि सम्पत्ति पाउन व्यवस्था भए पनि अहिलेसम्म पाएको अवस्था छैन । त्यसैले महिलाको मनोबल बढाएर सक्षम बनाउन र प्रतिस्पर्धामा जान पार्टीले कसरी सहयोग गर्न सक्छ भनेर सोच्नु आवश्यक छ । निर्वाचनमा आर्थिक पक्ष महत्वपूर्ण भए पनि निर्णायक भने होइन । महिलामाथि हुने विभेद र हिंसा महिलालाई पछाडि पार्ने प्रमुख कारण हुन् । आरक्षण नगरी हुँदैन लालबाबु यादव, राजनीतिक विश्लेषक राजनीतिमा महिला सहभागिता कम हुनु विश्वकै समस्या हो । हाल अमेरिकी संसद्मा १७ प्रतिशत, बेलायतमा १९ प्रतिशत र भारतमा आठ प्रतिशत मात्रै महिला प्रतिनिधित्व छ । हालै चीनमा गठन भएको स्थायी कमिटीमा पनि २५ जनामा एकजना मात्रै महिला छिन् । हालै सम्पन्न स्थानीय निर्वाचनमा महिला सहभागिता राम्रो रह्यो, तर त्यसमा पनि पार्टीहरूले महिला मेयरप्रमुख कम उठाएका छन् । चुनावमा मनी र मसल्स चल्छ, महिला यसमा पछाडि नै हुन्छन् र चुनाव जित्न गाह्रो पर्छ भन्ने मान्यताले महिलालाई टिकट दिइँदैन । महिलाले सम्पत्तिमाथि अधिकार प्राप्त नगरेसम्म र महिला र दलितका लागि आरक्षण घोषणा नगरेसम्म प्रतिनिधित्व बढाउन सकिन्न । दोस्रो चरणमा बढ्छ प्रदिप ज्ञवाली, प्रवक्ता, नेकपा एमाले पहिलो चरणको निर्वाचनमा प्रदेशतर्फ महिला उम्मेदवार भए पनि प्रतिनिधिसभातर्फ हामीले उम्मेदवार बनाउन सकेनौं, तर दोस्रो चरणको निर्वाचनमा उल्लेख्य संख्यामा महिला उम्मेदवार बनाउने कोसिस गर्नेछौं । महिलालाई समानुपातिकतर्फ मात्रै राख्नुपर्छ भन्ने सोच गलत हो । कतिपय ठाउँमा महिला स्वयंले पनि सुरक्षित निर्वाचन क्षेत्र रोज्ने वा समानुपातिकमा सुरक्षित ठानेर त्यसैमा बस्न चाहेको पनि देखियो । प्रत्यक्ष निर्वाचनमा जान खर्चिलो र चुनौतीपूर्ण भएकाले पनि कतिपय महिलाले संकोच मानेको पायौं । महिलालाई चुनावी दौडमा लाग्न गाह्रो हुन्छ भन्ने पितृसत्तात्मक मानसिकता समाजमा व्याप्त रहेकाले पनि उम्मेदवार बन्नबाट रोकेको पाइयो । हालै सम्पन्न स्थानीय तहको निर्वाचनमा योग्य र सक्षम महिलालाई उम्मेदवार बनायौं । धेरै ठाउँमा उहाँहरूले जित्नुभयो । सोही निर्वाचनमा जितेका वा उम्मेदवार बनेका महिलाले यो निर्वाचनमा भाग लिन नपाउने भन्ने हाम्रो नीतिले पनि केही प्रभाव पारेको देखिन्छ ।"
दुई पेनाल्टीले बचायो रियललाई,"म्याड्रिड : दोस्रो हाफमा प्राप्त दुई पेनाल्टी अवसरमा गोल सम्भव भएपछि रियल म्याड्रिडले स्पेनिस कोपा डेल रे फुटबल प्रतियोगिताअन्तर्गत बिहीबार भएको खेलमा जित हात पारेको छ । तेस्रो डिभिजनको टोली फ्युन्लाब्राडालाई उसकै मैदानमा २० गोलले पराजित गरेसँगै रियलले प्रतियोगिताको प्रिक्वार्टरफाइनल प्रवेशको सम्भावना पनि बलियो बनाएको छ । यसपछि आफ्नै मैदानमा हुने दोस्रो लेगको खेलमा यो नतिजालाई जोगाउन सकेको अवस्थामा रियल प्रतियोगिताको अन्तिम ३२ मा पुग्नेछ । क्रिस्टियानो रोनाल्डोलगायत पहिलो रोजाइका खेलाडीबिना नै मैदानमा उत्रिएको रियलको जितमा मार्को असेन्सियो र लुकाज भाजक्विजले पेनाल्टीमार्फत एकएक गोल गरेका थिए । फ्युन्लाब्राडाका खेलाडीले अर्कराफ हाकिमीलाई डी बक्सभित्र लडाएपछि प्राप्त पेनाल्टीमा गोल गर्दै असेन्सियोले खेलको ६३औं मिनेटमा रियललाई १० ले अघि बढाएका थिए । त्यस्तै अर्को अवसरमा भाजक्विजले खेलको ८०औं मिनेटमा रियलको अग्रता २० मा पुर्याएका थिए । फ्युन्लाब्राडाका खेलाडीले थियो हर्नान्डेजलाई फल प्रहार गरेपछि रियलले दोस्रो पेनाल्टी अवसर पाएको थियो । उनीहरूले राम्रो सुरुआत गरेका थिए । तर, उनीहरूले त्यही रफ्तारमा खेललाई जारी राख्न सक्दैनन् भन्ने हामीलाई थाहा थियो, जितपछि असेन्सियोले भने, गोल गर्न सफल भएकोमा खुसी छु । म जति पनि समय मैदानमा रहन्छु, त्यसलाई राम्रोसँग सदुपयोग गर्न चाहन्छु । म्याड्रिडको अर्को क्लब एट्लेटिकोका स्ट्राइकर फर्नान्डो टोरेसको नाम दिइएको स्टेडियममा भएको खेलमा फ्युन्लाब्राडाले भने रियललाई पेनाल्टी अवसर दिने निर्णय गलत भएको जनाउँदै सो निर्णयको विरोध गरेको छ । म्याड्रिड नजिकै रहेको टोरेस जन्मिएको सहरको क्लब फ्युन्लाब्राडाले आफ्नो स्टेडियमको नाम फर्नान्डो टोरेस राखेको हो । फ्युन्लाब्राडा खेलको ८०औं मिनेटपछि १० जनामा सीमित भएको थियो । रक्षक पाको क्यान्डेलाले दोस्रो पहेँलो कार्डमा मैदान छाडेका थिए । रियलको दोस्रो पेनाल्टी उनकै कारण सम्भव भएको थियो । खेलको अन्त्यतिर रियल पनि १० जनामा घटेको थियो । पहिलोपटक सिनियर टोलीका लागि खेलेका जिसस भाल्लेजोले सीधै रातो कार्ड पाएका थिए । रियलले अब आगामी नोभेम्बरमा आफ्नो स्टेडियम सान्टिआगो बर्नाब्युमा दोस्रो लेगको खेल खेल्नेछ । बिहीबार भएको अर्को खेलमा लस पाल्मसले शीर्ष डिभिजनकै टोली डिपोर्तिभो ला कोरुनालाई ४१ को भारी अन्तरले पराजित गरेको छ । पाल्मसको यो पछिल्लो पाँच खेलको पराजयपछि पहिलो जित हो । जेरोनिमो फिगुइरोए र जोनाथन कल्लेरीले दुईदुई गोल गरेपछि पाल्मसले गत सेप्टेम्बरपछि पहिलो जित निकालेको हो । डिपोर्तिभोका लागि भने पछिल्लो १० खेलमा यो छैटौं पराजय बनेको छ । मिडफिल्डर सर्जियो कानल्सले खेलको ३२औं मिनेटमा डी बक्स बाहिरबाट गरेको सशक्त प्रहारमा गोल सम्भव भएपछि रियल सोसिडाडले पनि बिहीबार भएको पहिलो लेगको खेलमा जित हात पारेको छ । सोसिडाडले तेस्रो डिभिजनको टोली ल्लेइडालाई १० ले पराजित गर्यो । यस्तै इमान्युइल ओकवेरे बोएटेङले पहिलो हाफ र चिइक डउकोउरेले दोस्रो हाफमा एकएक गोल गर्दा लेभान्तेले पनि गिरोनालाई २० गोलले पराजित गर्दै प्रिक्वार्टरफाइनल प्रवेशको सम्भावना जीवितै राखेको छ । अर्को खेलमा भने स्प्यान्योलले टेनेरिफसँग गोलरहित बराबरी खेल्यो । दुवै टोलीबाट भएको गोल प्रयास सफल हुन नसक्दा खेल बराबरीमै रोकिएको हो ।"
स्विस टेनिस सुन्दरी हिंगिजको सन्न्यास,"बासेल : स्विस टेनिस सुन्दरी मार्टिना हिंगिजले यसै साता हुने डब्लूटीए टेनिसको फाइनलपछि सक्रिय खेलजीवनबाट सन्न्यास लिने घोषणा गरेकी छन् । स्लोभाकियामा जन्मिएकी ३७ वर्षीया हिंगिजले लामो समयदेखि डबल्स स्पर्धामात्र खेल्दै आएकी छन् । डबल्स स्पर्धामा उनी हाल पहिलो वरीयतामा आसीन छन् । एकल स्पर्धामा पनि आफ्नो समयकी प्रभावशाली खेलाडी हिंगिजले पाँचवटक ग्रान्डस्लाम एकल उपाधि पनि जितेकी छन् । हिंगिजले यसअघि दुईपटक सक्रिय खेलजीवनबाट सन्न्यास घोषणा गरेकी थिइन् । पहिलोपटक उनले सन् २००३ मा केवल २२ वर्षको उमेरमा सन्न्यास लिएकी थिइन् । केही समयपछि पुनः टेनिस कोर्टमा फर्किएकी हिंगिजले सन् २००७ मा पनि सन्न्यास घोषणा गरेकी थिइन् । पछिल्लो समय डबल्स स्पर्धामा बढी सक्रिय देखिएकी हिंगिजले यो वर्ष दुईवटा ग्रान्डस्लाम प्रतियोगिताको मिक्स डबल्सतर्फको उपाधि जितेकी छन् । विम्बल्डन र यूएस ओपनमा मिक्स डबल्सतर्फको उपाधि चुमेपछि उनी पुनः पहिलो वरीयतामा फर्किएकी हुन् । यसपटक मैले सन्न्यास घोषणा गरेको पक्का हो, अब प्रतिस्पर्धात्मक टेनिस खेल्न म कोर्टमा फर्किने छैन, आफ्नो सन्न्यास घोषणा गर्दै हिंगिजले भनेकी छन् । यो वर्ष मैले महत्वपूर्ण प्रतियोगिताको उपाधि पनि जितेकी छु, मेरो विचारमा सन्न्यास लिने उपयुक्त अवसर पनि यही हो, उनी भन्छिन् । सन् १९९६ मा विम्बल्डनमा महिला डबल्सतर्फको उपाधि जित्दा हिंगिज केवल १५ वर्षको थिइन् । तत्कालीन चेकोस्लोभाकियाकी हेलेना सुकोभासँग मिलेर महिला डबल्सतर्फको उपाधि जितेपछि हिंगिज ग्रान्डस्लाम प्रतियोगितामा उपाधि हात पार्ने सबैभन्दा कम उमेरकी खेलाडी पनि बनेकी थिइन् । सन् १९९७ मा उनी केवल १६ वर्षको उमेरमा डब्लूटीए वरीयताको पहिलो स्थानमा उक्लिएकी थिइन् । सोही वर्ष उनले अस्ट्रेलियन ओपनका रूपमा पहिलोपटक ग्रान्डस्लाम प्रतियोगिताको महिला एकलतर्फको उपाधि जितेकी थिइन् । हिंगिजले सन् १९९७ देखि सन् १९९९ सम्म लगातार तीनवटा अस्ट्रेलियन ओपनको एकल उपाधि जितेकी थिइन् भने सन् १९९७ मै उनले विम्बल्डन र यूएस ओपनको एकल उपाधि पनि चुमेकी थिइन् । सोही वर्ष अर्को ग्रान्डस्लाम प्रतियोगिता फ्रेन्च ओपनको फाइनलमा पुगेर पनि उनी उपाधिबाट बिमुख भएकी थिइन् । उनले हालसम्म फ्रेन्च ओपनमा भने एकल उपाधि जित्न सकेकी छैनन् ।"
फेडेरर सर्वाधिक मूल्यवान् खेलाडी,"लन्डन : स्विस टेनिस स्टार रोजर फेडेरर आफ्नो सक्रिय खेल जीवनको अन्त्यतिर पुग्दैछन् । यद्यपि अन्तर्राष्ट्रिय खेल जगत्मा उनी सर्वाधिक मूल्यवान् खेलाडी हुन् । फोर्ब्स पत्रिकाले सार्वजनिक गरेको रिपोर्टअनुसार फेडेरर अन्तर्राष्ट्रिय खेलकुद जगत्मा सर्वाधिक मूल्यवान् खेलाडी बनेका हुन् । यो सूचीमा टेनिस खेलाडीले शीर्ष स्थान लिँदा बास्केटबल, एथलेटिक्स, फुटबल र गल्फका खेलाडी शीर्ष पाँचभित्र अटाएका छन् । अमेरिकन बास्केटबल खेलाडी लेब्रोन जेम्स दोस्रो, जमैकन धावक उसेन बोल्ट तेस्रो, पोर्चुगिज फुटबलर क्रिस्टियानो रोनाल्डो चौथो तथा अमेरिकन गल्फर फिल मिकेल्सन पाँचौं स्थानमा छन् । यी खेलाडीमध्ये सन् २०१७ मा फेडेररको ब्रान्ड भ्यालु तीन करोड ७२ लाख अमेरिकी डलर छ । यस्तै सन् २०१७ मा लेब्रोनको ब्रान्ड भ्यालु तीन करोड ३४ लाख अमेरिकी डलर छ भने बोल्टको दुई करोड ७० लाख अमेरिकी डलर, रोनाल्डोको दुई करोड १५ लाख अमेरिकी डलर र मिकेल्सनको एक करोड ९६ लाख अमेरिकी डलर छ । फोर्ब्सले खेलाडीले गरेको कमाइ र विज्ञापनदाताहरूले दिएको महत्वका आधारमा खेलाडीको ब्रान्ड भ्यालु निकालेको जनाएको छ । मेसीभन्दा कोहली अघि यो सूचीमा अर्जेन्टिनी फुटबलर लियोनल मेसीभन्दा भारतीय क्रिकेट कप्तान विराट कोहली अघि देखिएका छन् । कोहली सातौं नम्बरमा रहँदा मेसी नवौं नम्बरमा छन् । फोर्ब्सले सार्वजनिक गरेको रिपोर्टअनुसार कोहलीको ब्रान्ड भ्यालु एक करोड ४५ लाख अमेरिकी डलर छ भने मेसीको एक करोड ३५ लाख अमेरिकी डलर छ । कोहली मेसीभन्दा झन्डै १० लाख अमेरिकी डलरले अघि छन् । तर, उनी शीर्ष स्थानको फेडेररभन्दा दुई करोड २७ लाखले पछि परेका छन् । यो सूचीअनुसार कोहली क्रिकेटरमध्ये सबैभन्दा मूल्यवान् खेलाडी बनेका छन् । उनको कमाइ यो सूचीभित्र परेका शीर्ष १० क्रिकेटरको कमाइभन्दा पनि एक करोड ४५ लाखले बढी छ । यद्यपि कोहली यो सूचीको शीर्ष १० भित्र अटाउने पहिलो भारतीय क्रिकेटर होइनन् । उनीभन्दा पहिले पूर्वकप्तान महेन्द्रसिंह धोनी पनि यो शीर्ष १० भित्र परिसकेका छन् । धोनी सन् २०१४ मा सर्वाधिक ब्रान्ड भ्यालु भएका खेलाडीको सूचीको पाँचौं स्थानमा परेका थिए । त्यस बेला कोहलीको ब्रान्ड भ्यालु दुई करोड थियो । सन् २०१३ मा टेस्ट क्रिकेट र कप्तानी छाड्दा समेत धोनीको ब्रान्ड भ्यालु १० लाखले मात्रै घटेको थियो । उनी गत वर्षको यो सूचीमा पनि शीर्ष १० भित्रै थिए ।"
बन्द प्रशिक्षणका लागि महिला क्रिकेटर छनोट,"काठमाडौं : अर्को वर्ष हुने टीट्वेन्टी महिला विश्वकप अन्तर्गतको एसियाली छनोट प्रतियोगिताका लागि सञ्चालन गरिने बन्द प्रशिक्षणका लागि २२ खेलाडीको नाम छनोट गरिएको छ । नोभेम्बर २० बाट थाइल्यान्डमा हुने एसियाली छनोट प्रतियोगिताको तयारीका लागि नेपाली टोलीले बन्द प्रशिक्षण सुरु गर्दैछ । बन्द प्रशिक्षणका लागि सञ्चालन गरिएको तीनदिने प्रतियोगितामार्फत प्रदर्शनका आधारमा २२ खेलाडी छनोट गरिएको छनोट समितिले जनाएको छ । छनोट समितिमा मुख्य प्रशिक्षक जगत टमाटा, प्रशिक्षक सामसनजंग थापा र कप्तान रुबिना क्षेत्री छन् । कीर्तिपुरस्थित त्रिवि क्रिकेट मैदानमा गरिएको तीनदिने प्रतियोगितामा ४४ खेलाडीलाई समावेश गरिएको थियो । बन्द प्रशिक्षणका लागि छनोटमा परेका खेलाडीमा पुरानै अनुहारको बाहुल्य छ । छनोट भएका खेलाडीमा कप्तान रुविना क्षेत्री, सीता रानामगर, सरिता मगर, नेरी थापा, रोमा थापा, इन्दु बर्मा, करुणा भण्डारी, सोनु खड्का, शोभा आले, नितु भण्डारी, एलिस क्षेत्री, कविता कुँवर, बिनु बुढामगर, सरस्वती चौधरी र लक्ष्मी चौधरी छन् । यस्तै रीतु कनोजिया, संगीता राई, अञ्जली चन्द, काजोल श्रेष्ठ, रेखा रावल र सबनम राई पनि अन्तिम २२ भित्र अटाएका छन् । प्रतियोगिताका लागि महिला टोलीले केही दिन नेपालमै अभ्यास गर्नेछ । टोली त्यसपछि प्रतियोगिताको तयारीस्वरूप नोभेम्बर १० मा बंगलादेश जानेछ । बंगलादेशकोे १० दिनको अभ्यासपछि टोली प्रतियोगिता खेल्न थाइल्यान्ड पुग्नेछ । थाइल्यान्डमा विजेता टोली अर्को वर्ष नेदरल्यान्ड्समा हुने विश्वकपको अन्तिम छनोट प्रतियोगितामा छनोट हुनेछ । महिला टीट्वेन्टी विश्वकप सन् २०१८ मै वेस्ट इन्डिजमा हुँदैछ ।"
