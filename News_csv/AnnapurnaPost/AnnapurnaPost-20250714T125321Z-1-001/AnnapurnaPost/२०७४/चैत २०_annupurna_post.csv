शीर्षक,विवरण
प्रमको भारत भ्रमण : दिल्लीबाटै चीन जाँदा राम्रो,"आगामी २३ गतेदेखि प्रधानमन्त्री केपी शर्मा ओलीको भारत भ्रमण हुँदैछ। प्रधानमन्त्रीको भारत भ्रमणबारे समाचार सार्वजनिक भएसँगै टीकाटिप्पणी पनि सुरु भइसकेका छन्। प्रधानमन्त्री बन्नासाथ भारत किन जानुपर्छ र ? भन्ने प्रश्न आम छ। विगतका अभ्यास र त्यसले पारेको प्रभाव देखेरै आम जनमानसबाट यस्तो प्रश्न आउनु अस्वाभाविक होइन। तर शासकीय मामिला सञ्चालन गर्ने मानिसले बुझ्ने परिस्थिति र बाहिरबाट बुझ्ने परिस्थिति फरक पर्दोरहेछ भन्ने देखिन्छ। अन्य मुलुकको अनुभव हेर्दा पनि यस्तै देखिन्छ। अमेरिकामा नयाँ राष्ट्रपति नियुक्त हुनासाथ उनको शपथ ग्रहण पनि नहुँदै जापानी प्रधानमन्त्री भेट्न जाने परम्परा छ। भारतसँगको सम्बन्धमा पेचिलो भूराजनीतिक अभ्यासको प्रभावलाई पनि नजरअन्दाज गर्न मिल्दैन। त्यस्तै नियमित शासन सञ्चालनमा छिमेकीहरूको सद्भाव प्राप्त गर्न जरुरी छ भन्ने मानसिकता पनि उत्तिकै प्रबल छ। त्यसैले प्रधानमन्त्रीको भारत भ्रमणका सकारात्मक र नकारात्मक दुवै पाटो छन्। सकारात्मक यस अर्थमा यस्तो प्रचलन अन्य मुलुकमा पनि छ। कूटनीतिक हिसाबले छिमेकीहरूलाई विश्वासमा लिएर अगाडि बढ्नु आफैंमा गलत हुँदैन। तर, कहीं न कहीं भूराजनीति जटिल बनेको छ। हामीले नबुझ्ने केही सीमा रहेका हुन् कि ? सम्भव भएसम्म प्रधानमन्त्री दिल्लीबाट बेइजिङ जाने वातावरण मिलाउँदा राम्रो हुन्थ्यो। अमेरिकी राष्ट्रपति जहिल्यै पनि जापानबाट चीन जान्छन्। सी जिनपिङ एउटा सानो देश माल्दिभ्सबाट भारतको अहमदाबाद आएका थिए। मोदीसँग पिङ खेलेर दिल्ली पुगेका थिए। दिल्लीबाट पाकिस्तानको इस्लामाबाद पुगे। हाम्रा प्रधानमन्त्री पनि दिल्ली गएर त्यहाँबाट चीन गए भने भारतीयहरूले हामीलाई शंकाको आँखाले हेर्न सक्ने छैनन्। किनभने हामी त सुरुमा त्यहाँ गएका हौं। यसरी भ्रमण गरे चीनसँगको सम्बन्ध पनि बलियो बन्छ। चिनियाँहरूले जहिले पनि हामीप्रति शंका गर्ने ठाउँ रहने गरेको छ। हामीकहाँ त समझदारी गर्छौं तर काठमाडौं गएपछि बोली फेर्छौं भन्छन्। दिल्लीबाटै बेइजिङ गयौं भने त्यो असमझदारी पनि हट्छ। सँगसँगै भ्रमण गर्दा हाम्रा लागि दुवै छिमेकी देश समान महत्वका हुन् भन्ने सन्देश पनि जानेछ। त्यसमा पनि भारत केही बढी महत्वको रहेछ भन्ने सन्देश त्यहाँ पहिलो भ्रमण गर्दा जान्छ। अमेरिका र चीनका राष्ट्रपतिहरूले सधैं यस्तै गर्छन्। ती देश हाम्रोभन्दा समृद्ध कूटनीतिक अभ्यास भएका देश हुन्। उनीहरूबाट हामीले किन नसिक्ने ? राम्रो त जहाँबाट सिके पनि हुन्छ। रणनीतिक भ्रमण ओलीजी जाँदा केही प्रश्न त उठेकै छन्। खासगरी उहाँको राष्ट्रवादी छविलाई लिएर। तर, यो भ्रमण केही हदसम्म रणनीतिक पनि देखिन्छ। यो कुनै भित्री रहस्य थाहा पाएर गरिएको दाबी होइन। प्रधानमन्त्रीको कार्यक्रमलाई नियालेर गरिएको अनुमान मात्र हो। प्रधानमन्त्रीको तीनदिने भ्रमण तालिका हेर्ने हो भने यो धेरै हदसम्म कामैकामले भरिएको छ। तीर्थ व्रतहरू खासै छैनन्। यहींनेर यो भ्रमण रणनीतिक र कूटनीतिक छ भन्ने आधार पाइन्छ। भारतलाई विश्वासमा लिएर चीनसँग पनि सम्बन्ध विस्तार गर्ने सोच हुन सक्छ। चीन जाने वा चीनका राष्ट्रपतिलाई नेपाल भ्रमण गराउने तयारी पनि भएको हुनुपर्छ। चीन गएर क्रमभंग गर्नुभन्दा भारतको विश्वास लिएर चीनसँग सम्बन्ध बढाउँदा उचित हुन्छ भन्ने ठम्याइले पनि काम गरेको हुन सक्छ। हामीले विकास र समृद्धिको सपना पूरा गर्न दुवै छिमेकीसँग सहकार्य गर्न जरुरी छ। चीनबाट धेरै सिक्न सकिन्छ। उसले छोटो समयमा गरेका प्रगति संसारकै लागि आश्चर्यजनक छन्। उसले गरेको आश्चर्यजनक प्रगति स्विकार्न पश्चिमी जगत्का नवउदारवादी लेखकहरू पनि बाध्य भएका छन्। भन्न त प्रधानमन्त्रीको भ्रमणलाई सद्भाव भ्रमण भनिएको छ। प्रधानमन्त्रीसँग खासै सपिङ लिस्ट पनि छैन। अहिले भारत गएपछि पछि चीन जाँदा खासै समस्या आउँदैन भन्ने ठहर पनि हुन सक्छ। त्यसैले यो कूटनीतिक र रणनीतिक अन्तर्य बोकेको भ्रमण हो भन्न सकिन्छ। जहाँसम्म शंकाको नजर छ, भारत भ्रमणमा जाँदैमा शंका गरिहाल्नुपर्छ भन्ने छैन। भ्रमणमा गएर के गरियो भन्ने मुख्य हो। हिजो अप्ठ्यारो बेलामा पनि भ्रमणमा गएर संयुक्त विज्ञप्तिमा हस्ताक्षर नगरीको उदाहरण निकट विगतकै हो। भारत नगएर चीन जाँदैमा राष्ट्रवादी भइन्छ भन्ने मान्यता राख्नुभन्दा भारतसँग आफ्ना अडानहरू यथावत् राखेर संवाद गर्दा परिपक्व हुन सक्छ। आउनसक्छ प्रस्ताव सद्भाव भ्रमणकै क्रममा नेपाल र भारतबीच कतिपय विवादित विषयमा समझदारी भएका पुराना अनुभवहरू छन्। यसपालि पनि त्यस्तै हुन सक्ला कि भनेर चनाखो हुन भने आवश्यक छ। सद्भाव भ्रमण हो हामीसँग केही सपिङ लिस्ट छैनन् भनिएको छ। हामीसँग सपिङ लिस्ट नभए पनि भारतसँग त हुन सक्छ। भारतले यही सद्भावना भ्रमणको फाइदा उठाएर केही प्रस्ताव गर्न सक्ने सम्भावना रहन्छ। त्यसलाई पनि नकारात्मक नलिऊँ। तर आजसम्मको अनुभव हेर्दा भारतले केवल होल्ड मात्र गर्ने गरेको देखिन्छ। जस्तै हामीलाई पूर्वपश्चिम रेल निर्माणमा सहयोग गर्ने प्रस्ताव आउला तर त्यो हुलाकी राजमार्गजस्तै भयो भने ? प्रधानमन्त्री र उहाँसँगै भारत भ्रमण जानेहरूले केही प्रस्ताव आयो भने हस्ताक्षर गर्नु हुँदैन। हामी आफ्नो देशमा गएर छलफल गर्छौं र जवाफ दिन्छौं भन्न सक्नुपर्छ। नभए हाइड्रोपावरको लाइसेन्स लिएर होल्ड गरिदिएजस्तो भयो भने ? भारतबाट त्यस्ता प्रस्तावहरू नआउने सम्भावना कम भने छैन। हामीले पछिल्लोपटक चीनसँग जोडिएर धेरै योजनाको हल्ला गरेका छौं। चीनसँग सम्पर्क, व्यापार, पारवहन आदिबारे भारतले असन्तुष्टि जनाएको सार्वजनिक भइसकेको छ। चीनसँग जोडेर उत्तरदक्षिण रेलमार्ग बनाउँदा सुरक्षा चुनौती हुन्छ भन्ने चिन्ता उसमा देखिन्छ। चीनपाकिस्तान आर्थिक करिडोरमाथि भारतले जनाएको असन्तुष्टिबाट यो चिन्ता प्रतिबिम्बित हुन्छ। भारत अहिलेसम्म चीनले अघि सारेको बेल्ट एन्ड रोड इनिसिएटिभको सदस्य पनि होइन। त्यसैले उसले उस्तै खाले परियोजनाका प्रस्ताव नगर्ला भन्न सकिँदैन। विगतका अनुभवबाट पनि यस्तो अनुमान गर्न सकिन्छ। विशाखापट्टनम टाढा पयो भनेर नयाँ बन्दरगाहसम्मको पहुँचको प्रस्ताव हुन सक्छ। त्यस्तै अहिले भारतका केही मित्रहरूले रामायण सर्किट को तयारी भइरहेको बताउँछन्। त्यसैको प्रस्ताव पनि आउन सक्छ। त्यसैले उसले उस्तैखाले परियोजनाका प्रस्ताव नगर्ला भन्न सकिँदैन। विगतका अनुभवबाट पनि यस्तो अनुमान गर्न सकिन्छ। भारतको अपरिपक्व नीति हामीमा भारतको विदेशी नीतिलाई लिएर केही भ्रम छन्। हामी भारतको विदेशी नीति एकदमै स्थिर छ भन्ने ठान्छौं। विदेशी नीतिको मामिलामा भारतका सबै दलहरू एक छन् पनि भन्ने गरिन्छ। हाम्रोमा मात्रै फरक मतहरू छन् भन्ने खालको इन्फेरिटी कम्प्लेक्स छ। खासमा भारतको विदेश नीति एकदमै अपरिपक्व छ। भारतको कूटनीति र छिमेक नीति एकदमै अस्थिर छ। मोदी सत्तामा आएपछि सबै उल्लासित भए। उनले काठमाडौं आएर यहाँको संसद्मा मन्तव्य पनि दिए। हाम्रा नेताहरूले थपडी पनि बजाए। भारतमा अब साउथ ब्लकले विदेश नीति सञ्चालन गर्दैन भनेर हामी उत्साहित पनि भयौं। खासगरी, उहाँले आफ्नो शपथ ग्रहणमा दक्षिण एसियाका सबै सरकार प्रमुखलाई निम्ता गरेबाट पनि हामी उल्लासित भएका थियौं। तर के फेरियो त ? मोदीले केही पनि परिवर्तन गर्नुभएन भन्ने हामीले संविधान जारी गर्दा उहाँहरूले गरेको नाकाबन्दीबाट पुष्टि भयो। मोदीले भन्नुभएको छिमेक नीति व्यवहारमा देखिएन। व्यवहारमा मोदीजीको विदेश नीति एक सय ८० डिग्रीमै फेरियो। अन्य छिमेकी देशहरूसँग पनि त्यही देखियो। नेपाललाई के कारणले नाकाबन्दी लाग्यो र के कारणले फिर्ता भयो भन्ने पनि स्पष्ट गर्न सक्नुभएन। पछिल्लोपटक वाम गठबन्धनले निर्वाचनमा बहुमत ल्याएपछि पटकपटक बधाई दिनुभयो। परराष्ट्रमन्त्री सुष्मा स्वराजलाई पठाउनुभयो। म पनि आउँछु भन्नुभयो। यी सबै तथ्यलाई विचार गर्दा भन्न सकिन्छ, भारतको विदेश नीति एकदमै अपरिपक्व, अस्थिर र छिमेकीप्रति अनुदार छ। जनमतको जग वर्तमान सरकार गठनपछि अन्तर्राष्ट्रिय सम्बन्धमा हाम्रो गर्विलो प्रस्तुतिको अपेक्षा गरिएको छ। अहिले सरकारले प्राप्त गरेको जनमतले उसलाई राष्ट्रिय स्वार्थ रक्षाको नीति अवलम्बन गर्न जोड दिन्छ। अब कसैले पनि राष्ट्रिय स्वार्थमा आँच पुग्ने गरी कसैले पनि केही गर्न सक्दैन। यही जनमतको जगमा उभिएर मुलुकको राष्ट्रियताको संरक्षण र संवद्र्धन गर्ने काम सरकार र वाम गठबन्धनले गर्ला भन्ने आशा गर्नु सकिन्छ। केसी त्रिविको अन्तर्राष्ट्रिय सम्बन्ध र कूटनीति स्नातकोत्तर कार्यक्रमका संयोजक हुन्।"
युरोप र अमेरिकाको आक्रामकता,"२८ मे २००८ (१५ जेठ २०६५) मा राति नौ बजेर ५२ मिनेटमा संविधानसभाको प्रथम बैठकमा सो सभाको सदस्य नरहेका गृहमन्त्री कृष्णप्रसाद सिटौलाले नेपाललाई गणतन्त्र घोषणा गर्न प्रस्ताव राखे। १० मिनेटपछि राति १० बजेर दुई मिनेटमा सभाध्यक्ष रहेका कुलबहादुर गुरुङले उक्त प्रस्ताव निर्णयार्थ प्रस्तुत गरे। लगत्तै प्रस्तावलाई मतदानमा लगियो। राति ११ बजेर २५ मिनेटमा सभाध्यक्ष कुलबहादुर गुरुङले नेपाल संघीय गणतन्त्र भएको घोषणा गरे। उक्त प्रस्तावमाथि संविधानसभाले १५ मिनेट पनि छलफल गरेन। बीचको समय मतदान प्रक्रियामा लागेको समय हो। १४१६ सेप्टेम्बर २०१५ (२८३० भदौ २०७२) मा तीन दिनमै संविधानसभाले ३७ भाग ३०८ धारा र ९ अनुसूची भएको नेपालको संविधान पारित गयो। १ असोजमा सभासद्हरूले संविधानको प्रतिमा हस्ताक्षर गरे र ३ असोजमा राष्ट्रपति डा रामवरण यादवले त्यसलाई जारी गरे। त्यति लामो संविधानलाई संविधानसभाका ६०१ सभासद्हरूले यन्त्र मानवजस्तै बिनाछलफल र बहस हो भनेर हात उठाएर पास गरिदिए। एउटा नयाँ पक्ष के थियो भने भारतीय विदेश सचिवको अस्वाभाविक आगमन र कूटनीतिक मर्यादाविपरीतको रुखो बोली र व्यवहारका कारण संविधानसभाको त्यस्तो यान्त्रिक चरित्रको तथा प्रजातान्त्रिक मूल्य र संस्कृतिविपरीतका प्रक्रियालाई महान् साहसिक र गौरवशाली राष्ट्रिय अध्यायका रूपमा लिइयो। सभाध्यक्षले खरर पढ्ने र अरूले हात उठाएर हो हो भनेर पास गर्ने संविधान बनाउन नेपालले १० वर्ष लामो उकुसमुकुस र राष्ट्रको समय, साधन र स्रोतको त्यत्रो ठूलो लगानी गर्यो। त्यसअघिको दशकको त्यत्रो हिंसा र मारकाट भोग्यो। संविधान जसरी जारी भए पनि गत १० र २१ मंसिर (२६ नोभेम्बर र ७ डिसेम्बर २०१७) सम्पन्न नेपालको आमनिर्वाचनमा राज्यपक्ष वा निर्वाचन आयोगको तर्फबाट हुने सामान्य प्राविधिक त्रुटिहरूबाहेक निर्वाचनको मर्यादा र निष्पक्षतामा कुनै हस्तक्षेप नभएको मात्र होइन, नेपालको निर्वाचन इतिहासकै सबैभन्दा निष्पक्ष, स्वतन्त्र र धाँधलीरहित थियो। उम्मेदवारहरूको निर्वाचन खर्चमा मर्यादा उल्लंघन नभएको होइन तर निर्वाचनमा सहभागी कुनै दलले राज्य र सरकारका तर्फबाट निर्वाचनको स्वच्छता, निष्पक्षता र सम्मानप्रतिकूल कुनै आचरण भएको भनी विरोध गरेनन्। नेपालका सन् २००८ र सन् २०१५ का माथिका दुवै निर्णय र प्रक्रियाबाट युरोपियन युनियन (ईयू) को नेपाल एजेन्डा संस्थागत भएको थियो। त्यसैले ईयूले विजयको अनुभव गरेको थियो। नेपालको संविधान जारी भएको ६ महिनापछि भारतीय प्रधानमन्त्री नरेन्द्र मोदीको ब्रसेल्स भ्रमणको अवसरमा आफ्ना अतिथिको सन्तुष्टिका लागि ३० मार्च २०१६ को संयुक्त विज्ञप्तिको सत्रौं बुँदामा नेपालको संविधानबारेको भारतीय दृष्टिकोणलाई समावेश गर्न ईयू सहमत भएको थियो। हाल आएर ईयूको निर्वाचन पर्यवेक्षण टोलीले मंसिरको निर्वाचन सम्बन्धमा गएको २० मार्चमा जारी गरेको प्रेस विज्ञप्ति र २३ मार्चमा जारी गरेको निर्वाचन पर्यवेक्षणसम्बन्धी प्रतिवेदनमा उक्त निर्वाचनको सञ्चालन, पारदर्शिता व्यवस्थापन र समानुपातिक आधारमा खसआर्यको आरक्षणसम्बन्धी संवैधानिक प्रबन्धमा प्रश्न उठाएर उक्त निर्वाचन र संवैधानिक व्यवस्थाको गरिमामाथि समेत प्रहार भएको अनुभव नेपालको सरकार, निर्वाचन आयोग, राजनीतिक क्षेत्र र नागरिक समुदायले गरेको देखियो। नेपाललाई संघीयता, धर्म निरपेक्षता, गणतन्त्र घोषणा गर्दा भारतका वामपन्थी दलहरूसमेतको समर्थनको तत्कालीन सोनियामनमोहन नेतृत्वको सरकार, युरोपियन युनियन र अमेरिका एकै ठाउँमा थिए। भारतले उक्त सबै परिवर्तनका एजेन्डामा नेपाललाई आफ्नो सहयोग रहेको दाबी गर्दै आएको छ। त्यसमा नेपालका प्रमुख राजनीतिक दलहरूलगायत ईयू र अमेरिकाको प्रशंसा र अनुमोदन रहेको हो। भारत, ईयू र अमेरिकाको राजनीतिक, रणनीतिक, आर्थिक सहयोगमा र चीनको मौन समर्थनमा नेपालका राजनीतिक दलहरू ती विषयमा निष्कर्षमा पुगेका थिए। तर भारतमा मोदी नेतृत्वको भाजपाको सरकार आएपछि नेपालको हिन्दुत्वविरोधी राजनीतिमा संलग्न नेपालभित्र र बाहिरका शक्तिहरूको रणनीतिक आकांक्षा नेपालमै मात्र सीमित नहुने र त्यसको असर सीमावर्र्ती भारतीय राज्यहरूमा पनि अनुवादित हुने आकलन उसले गयो। नेपालको संविधानको धर्म निरपेक्षताको व्यवस्थाले नेपाली समाजको निर्वाध इसाईकरण तथा इस्लामीकरण हुने र त्यसले भारतको सुरक्षा हितमा चुनौती थप्ने उसको मूल्यांकन देखियो। त्यसैले नेपालको धर्म निरपेक्षतामा केही नियन्त्रणकारी प्रबन्ध समावेश गराउनमा भारतीय रुचि रहेको प्रस्ट थियो। नेपालका प्रमुख राजनीतिक दलका नेताहरूले भारत भ्रमणको अवसरमा त्यस्तो भारतीय सरोकारप्रति प्रतिबद्धता जनाएको पनि प्रत्यक्षपरोक्ष ज्ञात भएकै थियो। तर पर्दा पछाडिबाट धर्म निरपेक्षता पक्षधर आन्तरिक र बाह्य शक्तिहरूको शक्तिशाली दबाब र आक्रामक प्रचार अभियानसामु भारतलाई त्यस्तो आश्वासन दिने नेपाली नेताहरू मौन बसे। पाकिस्तान र चीनविरुद्ध कठोर अमेरिका नेपालको निर्वाचनसम्बन्धी ईयू प्रतिवेदन जारी हुँदै गर्दा पाकिस्तानी प्रधानमन्त्री साहिद खकान अब्बासी अमेरिकाको निजी भ्रमणमा थिए। १७ मार्चमा उनले अमेरिकी उपराष्ट्रपति माइक पेन्ससँग भेटवार्ता पनि गरेका थिए। तर सो भ्रमणमा अमेरिका जाने क्रममा न्युयोर्कको जोन एफ केनेडी अन्तर्राष्ट्रिय विमानस्थलमा सुरक्षा जाँचका क्रममा उनलाई कोट, जुत्ता र कम्मरपेटीसमेत फुकाल्न लगाइएकोबारे भारतीय र पाकिस्तानी समाचारमाध्यमहरूले भिडियो फुटेजसमेत प्रस्तुत गरेका छन्। २२ करोड जनसंख्या भएको, आणविक शक्तिसम्पन्न पाकिस्तान संसारको १५ ठूला सैनिक शक्ति राष्ट्रहरूमा पर्छ। ३१ अगस्त २०१७ को बिजनेस इनसाइडरका अनुसार २०३० सम्ममा पाकिस्तान संसारका २० ठूला अर्थतन्त्रहरूमा दरिनेछ। त्यस्तो मुलुकको प्रधानमन्त्रीमाथि त्यस्तो व्यवहार संयोग वा अन्जानमा भएको थिएन। संसारका हरेक मुलुकको सार्वजनिक जीवनमा रहेका महत्वपूर्ण व्यक्तिहरूको सम्पूर्ण गतिविधिको विवरण राख्ने गरेको मुलुकको सुरक्षा एजेन्सीहरूलाई विश्वको एउटा प्रमुख राष्ट्रको सर्वोच्च कार्यकारी अधिकारी निजी हैसियतमै भने पनि आफ्नो मुलुकमा कुन विमानबाट कतिखेर आउँदैछन् भन्ने जानकारी नरहने सम्भावना नै रहन्न। के पनि स्मरणीय छ भने प्रधानमन्त्री अब्बासीमाथि त्यस्तो सुरक्षा खानतलासी भएको केही दिनभित्रै २२ मार्चमा अमेरिकी सरकारले सात पाकिस्तानी व्यापारिक प्रतिष्ठान र सम्बद्ध कम्पनीहरूमाथि अमेरिकाको सुरक्षा र विदेश नीतिसँग प्रतिकूल क्रियाकलापमा संलग्न भएको आरोपमा प्रतिबन्ध लगाएको घोषणा गर्यो। फेडरल रजिस्टरमा त्यो प्रकाशित भयो। त्यसअघि नयाँ वर्षको पहिलो ट्वीटमा राष्ट्रपति ट्रम्पले लेखेका थिए, गएको १५ वर्षमा हामीले मूर्खतावश पाकिस्तानलाई ३३ अर्ब डलरभन्दा बढीको सहयोग रकम प्रदान गर्यौं तर पाकिस्तानले हामीलाई झूट र बेइमानीबाहेक केही दिएन। हामी अफगानिस्तानमा आतंककारीविरुद्ध लडिरहेका छौं तर पाकिस्तान उनीहरूलाई सुरक्षित आ श्रय दिइरहेको छ। पाकिस्तान हाम्रा नेताहरूलाई मूर्ख सम्झिरहेको छ। भोलिपल्ट अर्थात् जनवरी २ मा पाकिस्तानी प्रधानमन्त्री साहिद खकान अब्बासीले मन्त्रीहरू, उच्च सुरक्षा अधिकारीहरू र सैनिक जनरलहरूसँग घन्टौं छलफल गरे। विदेश मन्त्रालयमा अमेरिकी राजदूत डेभिड हेललाई बोलाएर स्पष्टीकरण सोध्दै कडा असन्तोष जनाइएको पाकिस्तानी र अन्तर्राष्ट्रिय समाचारमाध्यमहरूले बताए। दुई दिनपछि अमेरिकाले पाकिस्तानलाई दिँदै आएको सबैजसो सैन्य सहयोगहरू बन्द गर्ने निर्णय गयो। गत जनवरीमा नै अमेरिकाले पाकिस्तानलाई दिन तय भएको एक अर्ब ३० करोड डलरको सैन्य सहयोग पनि रद्द गरेको घोषणा गरेको थियो। मार्चमा अमेरिका भ्रमणको अवसरमा पाकिस्तानी प्रधानमन्त्री अब्बासीले त्यस्तो अपमान बेहोरे। नेपालको आमनिर्वाचनमा राज्यपक्ष वा निर्वाचन आयोगको तर्फबाट हुने सामान्य प्राविधिक त्रुटिबाहेक निर्वाचनको मर्यादा र निष्पक्षतामा कुनै हस्तक्षेप नभएको मात्र होइन, नेपालको निर्वाचन इतिहासकै सबैभन्दा निष्पक्ष, स्वतन्त्र र धाँदलीरहित थियो। अमेरिकी सेनाका लागि र्यान्ड कर्पोरेसनले गरेको एउटा अध्ययनमा डेभ बायोचीले उल्लेख गरेअनुसार इराक र अफगानिस्तानमा अमेरिकाले १५ लाखसम्म सेना खटाएको थियो। आठ सय अर्ब डलरजति खर्च गरिसकेको छ तर स्थिति नियन्त्रणमा आइसकेको छैन। संसारको सर्व श्रेष्ठ सैनिक शक्ति र सबैभन्दा ठूलो अर्थतन्त्रको स्वामी राष्ट्रले डेढ दशकदेखि नियन्त्रणमा लिन नसकेको इस्लामिक आतंककारीहरूविरुद्ध पाकिस्तानले निर्णायक नियन्त्रण राख्न नसक्नु अस्वाभाविक होइन। राष्ट्रिय सुरक्षा र विदेश नीतिलक्षित एउटा अमेरिकी थिंकट्यांक फाउन्डेसन फर डिफेन्स अफ डेमोक्रेसिज का अनुसार हालसम्म अमेरिकाले पाकिस्तानका आतंककारी अड्डाहरूमा चार सयपटक बढी ड्रोन आक्रमण गरिसकेको छ तर पनि अमेरिकालाई लक्षित सफलता प्राप्त भएको छैन। गएको मार्च २६ मा अमेरिकी पत्रिका फरेन पोलिसीमा डान डे लुसले उल्लेख गरेअनुसार पाकिस्तानविरुद्ध अमेरिका कडा नीति अख्तियार गर्दैछ। त्यो भनेको पाकिस्तानी सरकार, सेना र आईएसआईका अधिकारीहरूलाई अमेरिकी भिसा प्रदान गर्नमा प्रतिबन्ध लगाउनेदेखि पाकिस्तानमाथि आतंककारीहरूको आर्थिक क्रियाकलापको सवालमा सम्पत्ति शुद्धीकरणसम्बन्धी अन्तर्राष्ट्रिय प्रतिबद्धताअनुरूप काम नगरेको अभियोगसमेत पर्ने सम्भावना छ। १० जनवरी २०१८ मा सुजा नवाजले फरेन अफेयर्स पत्रिकामा लेखेअनुसार एकातिर इस्लामिक कट्टरपन्थी र आतंककारीहरूको निरन्तर दबाब र अर्कोतिर ठूलो र शक्तिशाली भारतको हरतरहबाट उसलाई एक्ल्याउने रणनीतिले पाकिस्तानमा कट्टरपन्थीहरूलाई बलियो बनाउनेछ। त्यस्तै भारतले अन्तर्राष्ट्रिय मन्चहरूमा आतंककारीहरूलाई आ श्रय दिएको अभियोगमा उसमाथि अन्तर्राष्ट्रिय कारबाही गराउन वकालत गर्ने र फेरि सर्जिकल स्ट्राइकजस्ता कारबाहीबाट पनि दबाब बढाइरहँदा पाकिस्तानमा कट्टरपन्थीहरूलाई नै शक्तिशाली बन्ने अवसर निर्माण हुन्छ। अमेरिका र भारतको यही नीति रहिरहे आणविक शक्तिसम्पन्न पाकिस्तानमाथि अमेरिकी प्रभाव समाप्त हुने, पाकिस्तान अर्को उत्तर कोरिया बन्न सक्ने वा पाकिस्तान असफल र विखण्डित भएर पाकिस्तानका विशाल आणविक भण्डार इस्लामिक आतंककारीहरूको नियन्त्रणमा पुग्ने सम्भावना रहेको पनि विज्ञहरूले औंल्याएका छन्। उता अमेरिकाले चीनविरुद्ध व्यापार युद्ध घोषणा गरेको छ। बौद्धिक सम्पत्ति अधिकारसम्बन्धी अन्तर्राष्ट्रिय कानुन उल्लंघन गरेको आरोप अमेरिकाले चीनलाई लगाएको छ। त्यसैकारण गएको तीन महिनामा तीन चरणका चिनियाँ आयातमा भन्सार दरमा वृद्धि गर्ने क्रममा हालै आएर अमेरिकाले चीनबाट हुने ५० अर्ब डलरबराबरका आयातमाथि उच्च भन्सार दर कायम गरिदिएको अन्तर्राष्ट्रिय समाचारमाध्यमहरूले उल्लेख गरेका छन्। तर अमेरिकाले भन्सार वृद्धि गरेका र चीनबाट अमेरिका निर्यात हुने सबैजसो सामानहरू चीनका उत्पादन नभएर स्वयं अमेरिका, जापान, दक्षिण कोरिया, ताइवानजस्ता मुलुकमा उत्पादित उच्च मूल्य र प्रविधिका उपकरण र पुर्जाहरूको एसेम्बल मात्रै हुन्। तिनमा अमेरिकी कम्पनीका आईफोन र अमेरिकी ब्रान्डका ल्यापटपहरू जस्ता सामग्रीहरू पनि पर्छन्। चीनमा एसेम्बल गरिएका ती वस्तुबाट अमेरिकी कम्पनीहरूले ठूलो मुनाफा प्राप्त गरिरहेका छन्। त्यसले स्वयं अमेरिकी बजारमा आईफोनको मूल्यमा वृद्धि गराउने र त्यसको लाभ अन्य प्रतिस्पर्धी कम्पनीहरूलाई हुने देखिन्छ। युरोप र अमेरिकाको रूस आक्रोश वासिंटन पोस्ट्का अनुसार गएको १८ मार्चमा भएको राष्ट्रपति निर्वाचनमा विजयी रूसी राष्ट्रपति भ्लादिमिर पुटिनलाई बधाइ नदिन राष्ट्रपति ट्रम्पका राष्ट्रिय सुरक्षा सल्लाहकारहरूले उनलाई सल्लाह दिएका थिए। तर ट्रम्पले टेलिफोन गरेर रूसी राष्ट्रपति पुटिनलाई बधाइ दिए र निकट भविष्यमा दुवै राष्ट्रपतिले भेटघाट गर्ने र महत्वपूर्ण अन्तर्राष्ट्रिय चुनौतीहरूलाई सामना गर्नमा सहकार्य गर्ने प्रतिबद्धता जताए। कर्णेल सर्गेई स्क्रिपल रूसी गुप्तचर थिए। तर युरोपमा कार्यरत रूसी जासुसहरूको विवरण बेलायतको विख्यात जासुसी संगठन एम १६ लाई उपलब्ध गराएको अभियोगमा लामो जेल सजाय भोग्दै थिए। क्षमादानपछि उनी आफ्नी छोरी युलियासँगै बेलायतमा बसिरहेका थिए। साइबर सुरक्षाविज्ञका रूपमा प्रमुख पश्चिमी मुलुकहरूमा भ्रमण गरिरहने कर्णेल स्क्रिपल र उनकी छोरीमाथि गएको मार्च ४ मा स्नायु प्रणालीमाथि असर गर्ने ग्याँसबाट आक्रमण भयो। बेलायतले सोझै राष्ट्रपति पुटिनको आदेशमा उक्त कार्य भएको दोष लगायो र २३ रूसी कूटनीतिज्ञहरूलाई निष्कासन गरिदियो। प्रत्युत्तरमा रूसले पनि त्यस्तै गर्यो। रूसमा राष्ट्रपतिको निर्वाचन हुनुभन्दा पाँच दिनअघि पूर्वीअफ्रिकी राष्ट्रहरूको भ्रमणमा रहेका अमेरिकी विदेशमन्त्री रेक्स टिलर्सनले स्क्रिपल र युलियाविरुद्धको ग्याँस आक्रमणमा ब्रिटिस सरकारको जस्तै धारणा अमेरिकी सरकारको रहेको र त्यस्ता कार्यविरुद्ध युरोपेली मुलुकहरूसँग सहकार्य गर्ने बताए। उनले रूसविरुद्ध हालसम्मकै सबैभन्दा कठोर विज्ञप्ति पनि जारी गरे। तर उक्त विज्ञप्ति जारी भएको भोलिपल्ट राष्ट्रपति ट्रम्पले टिलर्सनलाई विदेशमन्त्री पदबाट हटाए र उक्त स्थानमा सीआईएका निर्देशक माइक पम्पेयोलाई नियुक्त गरे। त्यसको केही दिनपछि २३ मार्चमा राष्ट्रपति ट्रम्पका राष्ट्रिय सुरक्षा सल्लाहकार एचआर म्याकमास्टरले पदबाट राजीनामा दिए र निजको स्थानमा राष्ट्रपति रेगन, जर्ज एच डब्लू बुस, जर्ज डब्लू बुसको कार्यकालमा विभिन्न उच्च ओहोदामा बसेर काम गरेका कट्टरपन्थी भनेर चिनिने पूर्वराजदूत तथा उपविदेशमन्त्री जोन बोल्टन नियुक्त भए। जोन हड्सन, सेन ह्यारिस र जोस डसेले मार्च २९ मा वासिंटन पोस्ट्मा उल्लेख गरेअनुसार ट्रम्पले सुरुमा युरोपेली नेताहरूलाई डबल एजेन्टका रूपमा रहेका स्क्रिपलमाथि भएको आक्रमणलाई लिएर रूसी कूटनीतिज्ञहरूलाई निष्कासन गर्ने विषयमा आफ्नो असहमति जनाएका थिए। अमेरिकी गुप्तचर संगठनहरूले अमेरिकाका रहेको रूसी गुप्तचरहरूको जालो तोड्न पनि त्यस्तो निष्कासनका लागि दबाब दिँदै आएका थिए। उक्त दैनिकका अनुसार अन्ततः राष्ट्रिय सुरक्षा सल्लाहकारहरूको निरन्तर दबाबपछि ट्रम्पले इतिहासमा नै सबैभन्दा ठूलो संख्यामा रूसी कूटनीतिज्ञहरूलाई निष्कासनको आदेश दिए। अमेरिका, अस्ट्रेलिया र युरोपीय मुलुकहरू गरेर हालसम्म २७ मुलुकहरूले रूसी कूटनीतिज्ञहरूलाई निष्कासन गरेका छन्। प्रत्युत्तरमा रूसले पनि त्यस्तै गरेको छ। यसै क्रममा सेन्ट पिट्सबर्गमा रहेको अमेरिकी महावाणिज्य दूतावास र सियाटलमा रहेको रूसी महावाणिज्य दूतावास पनि बन्द गरिएका छन्। युरोप, मध्यपूर्व र पूर्वीएसियामा रूसले प्रस्तुत गरेको चुनौतीलाई सम्बोधन गर्ने क्रममा पम्पेयो र बोल्टनले ट्रम्पलाई युरोपसँग बलियो एकता प्रदर्शन गर्न दिएको परामर्शको असर नै अमेरिकाले रूसी कूटनीतिज्ञहरू सम्बन्धमा लिएको कदम हो भनेर बुझ्न सकिन्छ। माथिका सन्दर्भहरूले प्रस्ट गरेका छन् चीन र रूस निकट रहेका र देखिएका पाकिस्तान, इरान अनि मध्य, दक्षिण र दक्षिणपूर्वी एसियाका मुलुकहरूविरुद्ध अमेरिका र युरोप कठोररूपमा प्रस्तुत हुँदै छन्। युरोपियन युनियनको नेपालसम्बन्धी टिप्पणीलाई त्यसैको अंगको रूपमा लिन सकिन्छ। त्यो भारत, अमेरिका र चीनको नेपाल नीतिमा कसरी अनुवाद हुन्छ र नेपालले त्यसलाई कसरी संयोजन गर्छ महत्वपूर्ण छ। प्रधानमन्त्री केपी ओलीको हुन लागेको भारत भ्रमणको अवसरमा भ्रमण दललाई त्यसको चाप अनुभव नहुन सम्भव नहोला। भट्टराई नेपाल इन्स्टिच्युट फर स्ट्राटेजिक स्टडिज (निस) सँग सम्बद्ध छन्।"
अनि किताब बिउँझन्छ,"हिजो अप्रिल २ मा विश्व बालपुस्तक दिवस मनाइयो। बालबालिकाका लागि पुस्तक असाध्यै महत्वपूर्ण छन्। बालककालमा म ब्लक र साना खेलौना जोडजाड गरेर घर बनाउँथें। अनि छानाको ठाउँमा चित्रमय बालपुस्तक राख्थें। सपनीमा म घरमाथि चढ्थें। सलाइको बट्टाले बनाएको ओछ्यानमा पल्टन्थें अनि तारा चम्चमाइरहेको आकाश र बादल नियाल्थें। यी सबै मलाई मन परेका तस्बिरमा आधारित हुन्थे। जब म हुर्किएँ र पढ्न सिकें, मेरो कल्पनामा किताब घरको छानाभन्दा भिन्न भयो। यो पुतली या चरा झैं देखिन थाल्यो। किताबका पाना पखेटा झैं लाग्न थाले, जसले सुकेका पातको जस्तै धुन निकाल्छन्। झ्यालमा रहेको किताबले वेगका साथ झ्याल खोल्दै अज्ञात शून्यतालाई चिर्न खोजे झैं देख्छु। म त्यसलाई हातमा लिन्छु र पढ्न थाल्छु अनि त्यो शान्त हुन्छ। अनि म अर्कै संसारमा बत्तिन्छु, जहाँ कल्पनाको संसार फैलिन थाल्छ। आहा ! कसैका हातमा नयाँ किताब देख्नुमा कत्ति मजा छ, त्यो केको बारेमा होला भनेर उर्लिने जिज्ञासा ख्याल रमाइलो हुन्न। जोकोही त्यसको अन्तिम पृष्ठ हेर्न लोभिन्छन्। आहा ! त्यसमा क्या बास्ना आउँछ, जसलाई छपाइको मसी र गममा भाग लाउन सकिँदैन। त्यो किताबको आफ्नै सुवास हो, जो आफैंमा उत्तेजक र अनुपम हुन्छ। केही पृष्ठको बास्ना लिइसक्दा पनि किताब ब्युँझेको हुन्न। जब त्यसलाई पढ्न थालिन्छ, बल्ल त्यो ब्युँझन्छ। किताबको बखान गरिएका यी हरफ गत वर्ष २०१७ भरि संसारका विभिन्न देशमा पढिए। प्रकाशन र सन्देशको विषय बने। रसियाली लेखक सर्जेयी माखोतिनले अप्रिल २ अर्थात् विश्व बालपुस्तक दिसका सन्दर्भमा गत वर्ष दिएको सन्देश थियो यो। हरेक वर्षको अप्रिल फुल बारे तपाईं जानकार हुनुहुन्छ। साथीभाइलाई कसरी झुक्याउने र रमाइलो गर्ने भन्ने त्यो दिनमा सोचिन्छ। साँच्चै यस दिन नजिकका चिनेजानेकाहरूलाई छक्याएर उट्पट्याङमा रमाउने प्रशस्तै हुन्छन्। तर यसको भोलिपल्ट अप्रिल २ मा पर्ने महत्वपूर्ण दिवसबारे कमैलाई थाहा होला। यो दिन विश्व बालपुस्तक दिवस हो। सन् १९६७ देखि अन्तर्राष्ट्रिय बालपुस्तक दिवस संसारभर नै विविध कार्यक्रमका साथ मनाउने गरिएको छ। केही वर्षयता नेपालमा पनि यो दिवस मनाउन थालिएका छिटफुट खबर आउन थालेका छन्। बालसाहित्यको विकास र यसको आदानप्रदान एवं सहकार्य गर्ने अन्तर्राष्ट्रिय संस्थामा आबद्ध विश्वका ८० भन्दा बढी देशमा यो दिवस विशेष रूपमा मनाइन्छ। ती ८० मध्येका कुनै न कुनै देशले बर्सेनि यो दिवसका लागि नारा तथा विशेष लोगो तय गर्छन्। अनि विशेष सन्देशका साथ संसारभर त्यसको प्रचार गर्छन्। बालबालिकालाई कथा सुनाउँछन्। नयाँ पुस्तक उपहार दिन्छन्। नयाँ किताब सार्वजनिक गर्छन्। पुस्तक मेला गरिन्छ। बालबालिका पनि आफूले पढेका पुस्तकबारे छलफल गर्छन्। यस वर्ष लाटभियाले यो दिवसको संयोजन गरिरहेको छ। यस वर्षको बालपुस्तक दिवसको नारा सानो कुरा पुस्तकमा ठुलो हुन्छ रहेको छ। एउटा चित्रपुस्तकले बालबालिका मात्र होइन, वयस्कलाई पनि विवेक र संस्कारले भरिएको बहुमूल्य बाकसको काम गर्न सक्छ। बालपुस्तक दिवस अप्रिल २ मा मनाउनुको खास कारण पनि छ। यस दिन विश्वविख्यात् परिकथाकार हान्स क्रिस्चियन एन्डर्सनको जन्मदिन पनि हो। १५० भन्दा बढी भाषाहरूमा अनूदित एन्डर्सनका कथा संसारमै सर्वाधिक बालबालिका र पाकाहरूबाट समेत पढिन्छन्। कुरूप टिउरो (अग्लि डक्लिङ), बादशाहको नयाँ लुगा (इम्पेरर्स न्यु क्लथ), राजकुमारी र केराउको गेडा (द प्रिन्सेस एन्ड द पिच), सानी जलपरी (लिटिल मर्मेड) र सलाई बेच्ने केटी (द म्याचेच गर्ल) एन्डर्सनकृत १७० कथामध्ये सबैभन्दा लोकप्रिय मानिन्छन्। एन्डर्सनका बाबु घरघरमा जुत्ता सिउँदै हिँड्थे। उनी ११ वर्षको हुँदा बाबुको मृत्यु भएपछि आमाले दोस्रो विवाह गरिन्। यसरी बेसहारा बनेका एन्डर्सन लेखनप्रतिको उत्कट चाहनाले संसारभर प्रसिद्ध भए। उनलाई उनको देश डेनमार्कमा मात्र होइन, संसारभरि नै अत्यन्त श्रद्धा गरिन्छ। डेनमार्कका सहर र सार्वजनिक स्थानमा एन्डर्सनको मात्र होइन, उनका कथाका पात्रहरूको पनि प्रतिमाहरू स्थापना गरिएका छन्। उनलाई बालवृद्धादेखि राज्यले पनि ठूलो श्रद्धा र सम्मान गर्छन्। उनकै नाममा डेनमार्क सरकारले मिनि नोबेल मानिने हान्स क्रिस्चियन एन्डर्सन बालसाहित्य पुरस्कारसमेत विश्वका लेखकहरूलाई अर्पण गर्दै आएको छ। सानो उमेरमा बालबालिकाले जति धेरै किताब पढे, उनीहरूको भाषा त्यत्तिकै राम्रो हुन्छ। जसको भाषा राम्रो छ, उसले अध्ययन, रोजगारलगायत हरेक क्षेत्रमा सफलता पाउँछ। भाषामा राम्रो भएका बालबालिकाको अरू सबै विषयमा पनि राम्रो नतिजा पाइन्छ। यी सबै तथ्य अनुसन्धानबाट पत्ता लागेका कुरा हुन्। हिजोआज रेडियो, टीभी, कम्प्युटर, मोबाइलजस्ता माध्यमका कारण किताबको महत्व घट्दै गएको हो कि भन्ने प्रश्न पनि उठ्न थालेको छ। यद्यपि सूचना र सञ्चार प्रविधिमा जतिसुकै विकास भए पनि किताबको बेग्लै महत्व छ। यसको प्रभावकारिता घट्ने सम्भावना कमै छ। पुस्तकप्रेमी र असल पाठकहरू भन्छन् किताबको स्वाद अरू कुनै माध्यमबाट पनि पाइँदैन। अन्तर्राष्ट्रिय बालपुस्तक दिवसको सन्दर्भमा पनि हामी पनि किताब संस्कृतिमा रमाउन सिकौं। बालबालिकालाई किताब उपहार दिऊँ। कथा सुनाऔं। उनीहरू कुरा पनि सुनौं। साथै यस वर्षको बालपुस्तक दिवसमा दिवस संयोजक देश लाटभियाका लेखक इनेसे जन्देरेको सन्देशको भावानुवाद अंश यस्तो रहेको छ : मानिसहरू सुर, ताल र यसको लय विधानमा झुम्मिन्छन्। जसरी भौतिक विज्ञानको प्रयोगमा चुम्बकीय शक्तितिर धातुहरू संगठित हुन्छन्, जसरी पानीबाट हिमकणहरू सिर्जना हुन्छ्न्, परीकथा या कवितामा बालबालिका दोहोरिएको अन्त्यानुप्रास रुचाउँछन् र त्यसको लयमा अडिन्छन्। अनि यो सर्वव्यापी मान्यता हो कि बालबालिका हरेक पल नयाँनयाँ कुरासँग परिचित भइरहेका हुन्छन् र विषयवस्तुमा लयबद्धता चाहन्छन् र संसारको सुन्दर क्रमबद्धता ग्रहण गर्न चाहन्छन्। म अझै सम्झन्छु एउटा बालकको रूपमा मैले आफैंसँग न्याय र समानताका लागि संघर्ष गरें। कविता र कथाहरूमा बालबालिकाको झुकाव संसारको भद्रगोलबीच तिनका आवश्यकताको हाँगा पनि हो। शिशुगीत, लोकगीत, खेल, परीकथा, कविता सबै लयबद्ध शैलीमा छन् भयानक भद्रगोलमा पनि। साना मानिसले यी लयमा आफ्नो उपस्थितिको संरचना बनाउँछन्। तिनले एक अन्तरचेतना जागृत पार्छन्, संसारमा त्यो क्रम सम्भव छ र त्यसैमा हरेकको आफ्नो अद्वितीय स्थान पनि छ। हरेक चिजले यी लक्षहरूतिर काम गरिरहेको हुन्छ : विषयवस्तुको लयबद्ध संगठन, अक्षरका हरफ, पृष्ठको साजसज्जा, किताबको प्रभाव र समग्रमा सम्पूर्ण सुसंगठित। सानै चिजमा पनि ठूला गुह्यहरू हुन्छन्। बालपुस्तकमा यसको नमुना पाइन्छ। बालपुस्तकमा साँच्चै चमत्कारिक शक्ति हुन्छ, जसले भुईंमान्छेहरूका महान् लक्ष्य र क्षमताको प्रवर्धन गर्छ। यसले बालबालिकामा जीजीविषा र बाँच्ने साहस प्रदान गर्छ। सानो कुरा किताबमा जहिल्यै ठूलो हुन्छ, तुरुन्तै, परिपक्वता भेटिएपछि होइन। एउटा चित्रपुस्तकले बालबालिका मात्र होइन, वयस्कलाई पनि विवेक र संस्कारले भरिएको बहुमूल्य बाकसको काम गर्न सक्छ। संस्कृतिले मानिसलाई आकार दिन्छ र सम्पूर्णतामा बाँच्ने अनुभव गराउन कोसिस गर्छ। बालपुस्तकले साना कुरामा हुने विशालतालाई आदर गर्छ। संसारलाई पलपलमा नयाँ स्वरूपमा देखाउँछ।"
दिल्लीको विश्वास : फ्यूचर स्टार सन्दीपले आफूलाई प्रमाणित गर्छन्,"काठमाडौं : दिल्ली डेयर डेभिल्सले इण्डियन प्रिमियर लिग(आईपिएल)मा नेपालको तर्फबाट पहिलो पटक सहभागी भएका क्रिकेटर सन्दीप लामिछानेलाई फ्यूचर स्टारको संज्ञा दिएको छ । मंगलबार सन्दीपको आईपिएलमा हुने प्रस्तुतिको आकलन गर्दै दिल्लीले यस्तो बताएको हो । अफिसियल ट्विटमा सन्दीपले उत्कृष्ट खेल प्रदर्शन गरेर आफूलाई प्रमाणित गर्ने विश्वास व्यक्त गर्दै दिल्लीले उनलाई फ्यूचर स्टारको संज्ञा दिएको हो । १७ वर्षीया सन्दीपलाई दिल्लीले २० लाख भारतीय रुपैयाँमा खरिद गरेको हो । सन्दीप आईपिएल खेल्न छनोट भएका पहिलो नेपाली क्रिकेटर हुन् ।         '                    !    ()  ,"
डीपीएल क्रिकेटः टीम चौराह धनगढीको दोस्रो जित,धनगढीः टीम चौराह धनगढीले डीपीएल प्रतियोगितामा दोस्रो जित दर्ता गरेको छ । मंगलबार भएको खेलमा महेन्द्रनगर युनाइटेडलाई ८ विकेटले पराजित गर्दै दोस्रो जित हासिल गरेको हो । महेन्द्रनगरले दिएको १ सय ३२ रनको लक्ष्य पछ्याउने क्रममा धनगढीले १२ बल बाँकी छदै २ विकेट गुमाएर लक्ष्य भेटायो । टस जितेर बलिङ गर्ने निर्णय गरेको टीम चौराहले २ मात्रै विकेट खर्चेर लक्ष्य भेट्टाएको हो । धनगढीका लागि सुनिल धमलाले सर्वाधिक नटआउट ४६ रनको पारी खेले । ४७ बलको सामना गरेका सुनिलले २ छक्का र ३ चौका प्रहार गरे । यस्तै धनगढीका विदेशी खेलाडी यूएईका कप्तान समेत रहेका रोहन मुस्तफाले ३९ रन जोडे । ३० बल खेलेका रोहनले ३ छक्का र १ चौका प्रहार गरे । यस्तै यूएईकै अर्का खेलाडी अस्फाक अहमदले २४ बलको सामना गर्दै ३० रन जोडे । उनले ६ चौका प्रहार गरेका थिए । सोनु तामाङ १५ रनमा नटआउट रहे । ३ खेलमा २ वटा खेल जितेपछि टीम चौराह धनगढी चौथो स्थानबाट ४ अंकका साथ दोस्रो स्थानमा उक्लिएको छ । टस हारेर ब्याटिङको निम्तो पाएको महेन्द्रनगरले निर्धारित २० ओभरमा ८ विकेट गुमाएर १ सय ३१ रन बनाएको थियो । उसका भारतीय खेलाडी पुनित मेहराले २५ बलको सामना गर्दै २ छक्का र ४ चौकाको मदतमा ४० रन जोडे भने भुवन कार्कीले ४० बल खेल्दै २ छक्का र १ चौकाको मदमा ३२ रन जोडे । यस्तै उसका पुनित विष्टले २४ र कप्तान विनोद भण्डारीले ११ रन जोडे । त्यसबाहेक अन्य खेलाडीले राम्रो स्कोर बनाउन सकेनन् । शुरुवाती मै महेन्द्रनगर युनाईटेडले खासै प्रदर्शन गर्न सकेनन् । धनगढीका ललितसिंह भण्डारीले ४ तथा सोमपाल कामी र सामसद सेखले ११ विकेट लिए । ४ विकेट लिएका टीम चौराह धनगढीका ललितसिंह भण्डारी प्रतियोगिताको म्यान अफ दि म्याच भए । उनले नगद रु१० हजार समेत प्राप्त गरे ।
भैरहवा पुगेर धुर्मुसले भनेः ४० हजार दर्शक क्षमताको क्रिकेट स्टेडियम छिट्टै,"भैरहवाः कलाकार तथा समाजिक अभियन्ता सीताराम कट्टेल धुर्मुसले छोटो अवधिमै अन्तर्राष्ट्रिय मापदण्डको क्रिकेट रंगशाला बनाउने बताएका छन । भैरहवामा रहेकोे सिद्धार्थ रंगशालामा ब्यटिङ्ग गर्दै उनले अब नेपालीले छिटै अन्तर्राष्ट्रिय मापदण्डको पिचमा खेल्ने प्रतिवद्धता जनाएका हुन् । सिद्धार्थ रंगशाला अवलोकन गर्ने क्रममा सञ्चारकर्मीसँग संक्षिप्त कुराकानी गर्दै उनले निर्माणको प्रक्रिया लामो र सोचेर गर्नुपर्ने भए पनि निर्माणअवधि भने छोटो हुने बताए । अन्तर्राष्ट्रिय मापदण्डको रंगशाला बनाउन अध्ययन अवलोकनका क्रममा रुपन्देही आएको धुर्मुसको टोलीले सैनामैना र भैरहवाको क्रिकेट रंगशाला अवलोकन गरे । उनले नेपालले पछिल्लो समय क्रिकेटमा नेपालले फड्को मारेकाले क्रिकेटर र सरकारलाई सघाउन यो अभियानमा लागेको बताए । उनले अहिलेसम्म अवलोकन गरेकामध्ये भैरहवाको रंगशाला उत्कृष्ट रहेको बताए । तापनि आफूहरुले लिएको लक्ष्य ४० हजार दर्शक क्षमता, सुरक्षा जस्ता सबै कुरा हेरेर रंगशाला छनौट गरिने उनले बताए । रंगशाला अवलोकनका क्रममा रुपन्देही क्रिकेट संघका अध्यक्ष प्रशान्त बिक्रम मल्ल, सचिव सञ्जय गुरुङ्ग, सिद्धार्थनगर नगरपालिकाका मेयर हरि प्रसाद अधिकारी, उपमेयर उमा अधिकारी लगायतले स्वागत गर्दै सिद्धार्थ रंगशालाको बारेमा जानकारी गराएका थिए । धुर्मुसको टोलीमा कलाकार मनोज गजुरेल, कुमार कट्टेल (जिग्री), अर्जुन घिमिरे (पाँडे), इन्जिनियर रवि भुषण झा र अर्जुन घरेलसमेत भैरहवा आएका हुन् ।"
परम्परा तोड्दै पहिलो पटक क्रिकेट टिम खरिदबिक्री,"नेपालगन्ज : नेपालमै पहिलो पटक टिम अक्सन प्रणालीबाट हुन लागेको नेपालगन्ज क्रिकेट कपका लागि सहभागी हुने टिम खरिद बिक्री भएको छ । यसअघि खेलाडी खरिद बिक्री हुँदै आएको परम्परालाई तोड्दै पहिलो पटक टिम अक्सन मंगलबार सम्पन्न भएको छ । उत्साहपूर्ण सहभागिता देखिएको अक्सन छनौट प्रतियोगितामा सबैभन्दा धेरै दुई लाख ४० हजारमा बाँके ब्लास्टर टिम बिक्री भएको छ । नेपालका अन्तर्राष्ट्रिय खेलाडी महेश क्षेत्रीको कप्तानीमा रहेको जिसान बांके ब्लास्टरका लागि सर्वाधिक बिडिङ्ग लागेको थियो । न्युनतम पचास हजार रुपैयाँबाट सुरु भएको बिडिङ्गमा बाँके ब्लासटर दुई लाख चालिस हजारमा जिसानले बाजी मारेको थियो । त्यस्तै, सबैभन्दा लामो बिडिंग पनि जिसान बाँके ब्लास्टरकै लागि लागेको थियो । यस्तै बर्दिया टाइगर्सलाई अर्घाखाँचीले किनेको छ । सबैभन्दा पहिलो बिडिङ्ग बर्दिया टाइगर्सबाट सुरु भएको थियो । अर्घाखाँची बर्दिया टाइगर्सका कप्तान सुवेन्दु पाण्डे छन् । बर्दिया टाइगर्सलाई अर्घाखाँचीले एकलाख ६० हजारमा खरिद गरेको छ । त्यस्तै, सौरभ खनालको कप्तानीमा रहेको रोल्पा गुरिल्लाजलाई मध्यपश्चिम क्रिकेटले किनेको छ । मध्यपश्चिम गोर्खा गुरिल्लाज बनेको छ । मध्यपश्चिमले रोल्पालाई एकलाख ३० हजारमा खरिद गरेको हो । एयाबरोजल लुम्बिनी यात्रीजका लागि पनि रोमान्चक बिडिङ्ग लागेको थियो । एयाबरोलका कम्प्तान कृष्ण कार्की छन् । अर्जुन पाण्डेले दंगाली गोर्खाजलाई एकलाख ३० हजारमा अनुबन्ध गरेका छन् । दंगाली गोर्खाजका कप्तान अमरसिंह रौटेल छन् । त्यस्तै, आर्शिवाद पेन्ट्सले पाल्पा योद्दाजसँग एकलाख १० हजारमा अनुबन्ध गरेको छ । आर्शिवाद पाल्पाका कप्तान सिद्धान्त शाही छन् । बैशाख ३ गतेदेखि कोहलपुरमा रहेको अन्तर्राष्ट्रिय क्रिकेट मैदानमा हुने प्रतियोगिता पहिलो पटक टिम अक्सनबाट छनौट गरिएको हो । ६ वटा टिम सहभागी हुने प्रतियोगिताले टिमका साथै खेलाडीको समेत व्यवसायिकतामा वृद्धि हुने विश्वास गरिएको छ । आयोजक ग्रीन इभेन्टो प्रालि का प्रबन्ध निर्देशक मोहम्मद रफि एराकीले टिम अक्सन सोचे भन्दा निकै राम्रो भएको बताए । पहिलो पटक भएको टिम अक्सनले क्रिकेट के्रज बढेर जाने प्रतियोगिताका इभेन्ट डाईरेक्टर सौगात विक्रम शाहले बताए । प्रतियोगिता विजेतालाई एक लाख दस हजार र उपविजेतालाई साठी हजार पुरस्कार राखिएको छ । प्रदेश ५ र अन्य ठाउँमा रहेका खेलाडीमध्येबाट छनोट समितिले प्रारम्भमा ९० खेलाडी छनोट गरेको छ । प्रतियोगितामा जिल्ला, क्षेत्र र राष्ट्रिय तथा अन्तर्राष्ट्रिय प्रतियोगितामा अनुभव बटुलिसकेका खेलाडीको सहभागिता छ । प्रतियोगिताको कुल लागत २८ लाख ८५ हजार ७ सय ५० रुपैयाँ रहेको छ । बाँके जिल्ला क्रिकेट संघको प्राविधिक सहयोग रहने प्रतियोगिताका लागि मध्यपश्चिम क्षेत्रीय खेलकुद विकास समितिले समन्वय गरिरहेको छ । क्रियटिभ ह्याण्ड्स रणनीतिक पार्टनरका रुपमा रहेको छ ।"
