शीर्षक,विवरण
नजिकिँदै चीन र जापान,"गत मेमा बेइजिङमा सम्पन्न बेल्टरोड फोरमको सम्मेलनमा भाग लिन सत्तारुढ लिबरल डेमोक्रेटिक पार्टीका महासचिव तोसिहिरो निकाईको नेतृत्वमा एउटा उच्चस्तरीय जापानी प्रतिनिधिमण्डल चीन गएको थियो । मे १२ मा जापानको क्योदो समाचार संस्थाले बताएअनुसार महासचिव निकाई सत्तारुढ दलका वरिष्ठ सांसद मात्र होइनन्, चीनसमर्थक नेतासमेत हुन् । साउथ चाइना मर्निङ पोस्टका अनुसार निकाई पार्टीमा प्रधानमन्त्री अबेपछिका दोस्रो वरियताका नेता हुन् । सम्मेलनमा त्यो स्तरको नेताको उपस्थिति बेल्टरोडलाई जापानले दिएको महत्व दर्शाउन र चीनसँग मित्रतापूर्ण सम्बन्ध कायम राख्ने जापानी प्रतिबद्धताको सन्देश दिन हो भनेर बुझ्न सकिन्छ । बेल्टरोड सम्मेलनमा अमेरिकाको तर्फबाट राष्ट्रिय सुरक्षा परिषद्का पूर्वी एसियाली मामिला हेर्ने वरिष्ठ निर्देशक म्याट प्याटिंगर सहभागी थिए । अमेरिका र जापान दुवै मुलुकले बेल्टरोड सम्मेलनमा जनाएको उपस्थितिको आर्थिक साथसाथै गम्भीर राजनीतिक र रणनीतिक अर्थ छ भनेर बुझ्नुपर्छ । चिनियाँ राष्ट्रपतिसँगको साइडलाइन भेटको अवसरमा निकाईले अबेको एउटा हस्तलिखित पत्र राष्ट्रपति सी जिनपिङलाई बुझाएका थिए । उक्त पत्रमा सम्बन्ध सुधारको लागि दुवै मुलुकबीच उच्चस्तरीय भ्रमण, परस्पर आर्थिक सम्बन्धलाई सबलीकरण र सहजीकरण अनि बेल्टरोड अभियानमा सहकार्यका प्रस्तावहरू उल्लेख गरिएकोबारे अन्तर्राष्ट्रिय सञ्चारमाध्यमहरूले उल्लेख गरेका छन् । बेल्टरोड चीनजापान सम्बन्ध सुधारको माध्यम तथा आधार रहेको र त्यसमा जापानको संलग्नताले दुई मुलुकबीचको द्वन्द्व र तनावलाई क्रमशः शिथिल बनाएर सम्बन्ध सुधारका क्षेत्रहरू विस्तार हुँदै जानेबारे दुवै मुलुक विश्वस्त छन् । त्यसैले बेल्टरोड सम्मेलनलगत्तै चीनको स्टेट काउन्सिलका अत्यन्त शक्तिशाली सदस्य, प्रतिष्ठित राजनेता, कूटनीतिज्ञ र पूर्व विदेशमन्त्री याङ जेइची टोकियो भ्रमणमा गए । जापानी विदेशमन्त्री फुमियो किसिदा र राष्ट्रिय सुरक्षा सल्लाहकार सोतारो याचीसँग जेइचीले सम्बन्ध सहजीकरणबारे वार्ता सघन गरे । जापानका राष्ट्रिय सुरक्षा सलाहकारसँग जेइचीको वार्ता लगातार पाँच घन्टासम्म चलेकोबारे डेनियल बब र तोमोहिको तानिगुचीले अमेरिकी पत्रिका नेसनल इन्ट्रेस्टमा जुलाई ५ मा लेखेका थिए । गत जुलाई १७ मा जे वर्कसायर मिल्लरले फरेन अफियर्स पत्रिकामा उल्लेख गरेअनुसार चीनको बेल्टरोड परियोजनाको कार्यान्वयन तथा सञ्चालन विधिविधान, ऋण तथा अनुदान व्यवस्थापनबारे सुरुमा जापानका केही दुविधा थिए । उक्त विराट् परियोजनाले क्षेत्रीय भूराजनीतिक परिदृश्यमा चिनियाँ प्रभावमा हुने वृद्धिले जापान आशंकित थियो । हिन्द महासागर क्षेत्रका श्रीलंका, पाकिस्तान आदि मुलुकहरूमा चीनले विकास गरेका बन्दरगाह सुविधाहरूका कारण सो जल क्षेत्रमा चीनको भूरणनीतिक प्रभाव विस्तारबारे पनि जापान गम्भीर थियो । तर बेल्टरोड परियोजनाले जापानको लागि निर्माण हुने विराट् अवसरहरूबाट अलग रहनु जापानको राजनीतिक, आर्थिक र रणनीतिक हितमा नभएको अनुभव जापानका प्रधानमन्त्री आबेले गरे । चीनका राष्ट्रपतिसँगको व्यक्तिगत सम्बन्धमा घनिष्टता थप्ने अवसरका रूपमा समेत यसलाई ग्रहण गरेर उनले आफ्ना निकट विश्वास पात्रलाई व्यक्तिगत पत्रसहित उक्त सम्मेलनमा भाग लिन पठाएका थिए । बेल्टरोड सम्मेलनको करिब तीन सातापछि टोकियोमा एसियाको भविष्य सम्बन्धमा भएको तेइसौं अन्तर्राष्ट्रिय सम्मेलनमा जापानी प्रधानमन्त्री अबेले यिबुलन्डन मालवाहक रेलको पूर्वपश्चिम यात्रालाई इंगित गर्दै बेल्टरोड परियोजनाको अंगको रूपमा युरेसियाको भूखण्डले एउटा विशिष्ट ऐतिहासिक सफलता हासिल गरेको बताएका थिए । एसियाका विराट् अवसर र सम्भावनाहरूले विश्वस्त नेतृत्व खोजेको छ । सी र अबेले संयुक्तरूपमा त्यो नेतृत्व दिने क्षमता राख्छन् । स्मरणीय छ, परीक्षणको रूपमा यसै वर्षको जनवरी १८ मा चीनको पूर्वीसहर यिबुबाट एउटा मालवाहक रेल कजाकस्तान, रूस, बेलारूस, पोल्यान्ड,जर्मनी, बेल्जियम र फ्रान्स हुँदै इंगलिस च्यानल पार गरेर पूर्वी लन्डन पुगेको थियो । १८ दिनभित्रै १२ हजारभन्दा बढी किलोमिटरको यात्रा उक्त रेलले गरेको थियो । रोयटरका अनुसार चीनबाट समुद्र भएर कुनै मालवाहक जहाजलाई लन्डन पुग्न दोब्बर समय लाग्ने गर्दछ । बेल्टरोड परियोजनाले एउटा साझा चिन्तन, समझदारी र एकताका आधारहरू समेटेर प्रशान्त महासागर वारपारका मुलुकहरूसँग स्वतन्त्र व्यापारका मूल्य र मान्यताहरूका आधारमा सहकार्य गर्दै क्षेत्र र समग्र विश्वको शान्ति र समृद्धिका लागि चीनसँग सहकार्य र सहयोग गर्न जापान तयार रहेको अबेले सो सम्मेलनमा बताएका थिए । जापानी प्रधानमन्त्रीले बेल्ट रोड योजना सम्बन्धमा अभिव्यक्त धारणाप्रति चीनले उत्साहपूर्ण समर्थन जनाएको र सो परियोजना नै दुई मुलुकबीच पारस्परिक हितमा आधारित सहयोग र विकास कार्यक्रमको परीक्षणस्थल भएको बताएकोबारे जुन ६ मा जापान टाइम्सले लेखेको थियो । चीनको नेतृत्वदायी पहलमा स्थापित एसियाली पूर्वाधार लगानी बैंकमा जापानको अनुपस्थित रहने निर्णय गलत रहेकोबारे जापानले पछि आएर अनुभव गरेको थियो । स्मरणीय छ जापान र अमेरिकाले सुरुमा उक्त बैंकप्रति आफ्नो विरोध दर्शाए । तर क्षेत्रका सबै मुलुक र अन्य विकसित मुलुकहरूले सो बैंकप्रति आफ्नो समर्थन र सहयोग जनाएपछि बेल्टरोड सवालमा भारतजस्तै उक्त बैंक मामिलामा अमेरिका र जापान एक्लिएका थिए । हाल आएर उक्त बैंकको व्यवस्थापन र सञ्चालनमा निश्चित मानदण्डहरू पालन भएमा सो बैंकसँग सहकार्य गर्ने इच्छा जापान र अमेरिकाले व्यक्त गरेका छन् । जापान र अमेरिकाको प्रभुत्व रहेको एसियाली विकास बैंकले चिनियाँ प्रभुत्वको एसियाली पूर्वाधार लगानी बैंकसँग सहकार्य पनि सुरु गरिसकेको छ । सम्बन्धका चुनौती र जापानको भूरणनीतिक परिदृश्य सन् २०१६ मा प्रकाशित जापानको विदेश मन्त्रालयको आधिकारिक प्रकाशन डिप्लोमेटिक ब्लुबुकअनुसार सन् २०१५ को अवधिमा चीनका ९५ वटा सरकारी पानीजहाजहरूले ३० पटक सेन्काकु टापु समूहवरिपरि चक्कर लगाएर जापानको जलक्षेत्रको अतिक्रमण गरेका थिए । चीनले दियाओयु भन्ने गरेको र आफ्नो दाबी गर्दै आएका जापाननियन्त्रित ती पाँचवटा ससाना मानव बस्तीविहीन टापुहरूको स्वामित्वलाई लिएर २०१२ देखि दुई मुलुकबीचको सम्बन्ध तीक्त र तनावपूर्ण रहँदै आएको छ । चीन विश्वको दोस्रो ठूलो आर्थिक र अमेरिका र रूसपछिको तेस्रो ठूलो सैनिक शक्ति हो । उता जापान संसारको तेस्रो ठूलो आर्थिक र सातौं ठूलो सैनिक शक्ति हो । तर आइपरेको खण्डमा जापान केही समयभित्रै आणविक बमसहित संसारको कुनै पनि स्तरको सैन्य क्षमता आर्जन गर्ने आर्थिक र प्राविधिक क्षमता राख्छ भन्ने विज्ञहरूको मत छ । यस्तो हैसियतका मुलुकहरूबीच पूर्वी चीन सागरको क्षेत्रीय विवादले समस्त क्षेत्र र विश्वको सुरक्षा र स्थिरतामा असर पर्ने र यसबाट उत्पन्न गम्भीर चासो र चिन्ताले समग्र क्षेत्रको भूराजनीतिक वातावरणमा परिवर्तन ल्याएको देखिन्छ । स्मरणीय छ, चीन र जापानबीच पूर्वी चीन सागरका सीमा निर्धारण नगरिएको जलक्षेत्रमा २००७ को अप्रिल र डिसेम्बरमा भएका समझदारीहरूका आधारमा १८ जुन २००८ मा सो क्षेत्रको स्वामित्वका विषयहरूलाई लिएर कुनै विवाद नगर्ने सम्झौता भएको थियो । भूराजनीतिक अध्ययन क्षेत्रमा जर्मनीका पिता मानिने कार्ल हाउसोफर १९०८ देखि १९१० सम्म जर्मनीको सैन्य पर्यवेक्षकको रूपमा जापानमा रहेका थिए । कुनै मुलुकको भौगोलिक अवस्थिति र भूबनोटका चरित्रहरूले उक्त मुलुकको भाग्य निर्णय गर्ने उनको मत थियो । जापानमा रहँदा हाउसोफरले जापानका सबै टापुहरूको समुद्री किनाराको भ्रमण गर्दै रूसको साइबेरिया पुगे । त्यसपछि हाउसोफर जापानको असाधारण भूरणनीतिक महत्व देखेर र बुझेर आश्चर्यचकित भएका थिए । त्यसैको आधारमा उनले रिफ्लेक्सनस् अन ग्रेटर जापान्स् मिलिटरी स्ट्रेन्थ, वल्र्ड पोजिसन एन्ड फ्युचर शीर्षकमा पीएचडीको शोधपत्र तयार गरेका थिए । हाउसोफरको विचारमा जापान पूर्व र दक्षिणपूर्व एसियादेखि अस्ट्रेलियान्युजिल्यान्डसम्मको सम्पूर्ण क्षेत्रको केन्द्र हो । चीन त एसिया महादेशको केन्द्र छँदै थियो । जापानले चीन र रूससँगको निकट साझेदारीबाट आफ्नो शक्ति र प्रभावलाई विश्वभर विस्तार गर्न सक्ने हाउसोफरको विश्वास थियो । हाउसोफरको विचारबाट प्रभावित जापानका राजनीतिक र सैनिक नेतृत्वहरूले बृहत् एसिया समृद्धि क्षेत्रको अवधारणा निर्माण गरेका थिए । तर जापानले हाउसोफर सिद्धान्तको मर्मविपरीत १९३७ मा चीनमाथि पुनः आक्रमण गर्यो । मन्चुरिया भनेर चिनिने चीनको उत्तरपूर्वी प्रान्त अर्थात् रूस, मंगोलिया र उत्तरकोरियासँग जोडिएको भूभागमा दोस्रो विश्वयुद्धको अन्त्यसम्म जापानी नियन्त्रण रहेको थियो । मन्चुरियासँगै कोरिया, ताइवान, चीनको समुद्री किनाराका भूभाग हुँदै समस्त दक्षिणपूर्व एसियाका राष्ट्रहरूमाथि जापानको आधिपत्य स्थापना भएको थियो । सेन्काकु तथा दियाओयु टापु समूहमाथिको विवाद दोस्रो विश्व युद्धअघि जापानको क्षेत्रीय आधिपत्यदेखिको हो । दोस्रो विश्वयुद्धअघि चीनको पूर्वी तटीय क्षेत्रका भूभागदेखि हङकङ, मकाउ हुँदै दक्षिण पूर्व एसियाका मुलुकहरू जापान, बेलायत, पोर्चुगल, अमेरिका, फ्रान्स, नेदरल्यान्ड आदिको स्वामित्व र उपनिवेशअन्तर्गत थिए । उनीहरूले आफ्नो सुविधाअनुसारको जल तथा स्थल सीमा निर्धारण गरेका थिए । क्षेत्रका मुलुकहरूबीच विद्यमान सीमासम्बन्धी विवाद औपनिवेशिक युगका देन हुन् । आर्थिक तथा रणनीतिक सामथ्र्य र राजनीतिक प्रभावमा वृद्धि हुँदै उसका भूराजनीतिक चुनौतीहरू र सुरक्षा आवश्यकताका क्षेत्र पनि विस्तार हुँदै जाँदा विगतमा आफूमाथि लादिएका सीमाहरूलाई चीनले अस्वीकार गर्न थालेको हो । त्यसैबाट जापानसँगको विवादको जन्म भएको मानिन्छ । तर जापान चीनको तेस्रो ठूलो र चीन जापानको दोस्रो ठूलो व्यापारिक साझेदार राष्ट्र हो । यो स्तरको सम्बन्ध भएका दुई मुलुकबीचको सम्बन्धले बढी तनाव वा युद्ध बेहोर्ने क्षमता राख्दैनन् । त्यसैले गएका केही महिनादेखि दुवै मुलुक एकअर्काको निकट हुने र सम्बन्धमा स्थिरता ल्याउने प्रयास गरिरहेका छन् । सोही सन्दर्भलाई मध्यनजर गरेर चीन र जापानबीचको सम्बन्ध सबैभन्दा महत्वपूर्ण द्विपक्षीय सम्बन्धहरूमध्ये भएको र दुई देशको अर्थतन्त्रलाई अलग गरेर हेर्नै सकिन्न भनेर प्रधानमन्त्री अबेले भन्ने गरेका छन् । विचारणीय छ, नोभेम्बर २०१४ मा चीनमा सम्पन्न एपेक राष्ट्रहरूको शिखर सम्मेलनमा भएको चिनियाँ राष्ट्रपति सी जिनपिङ र जापानी राष्ट्रपति सिन्जो अबेको भेटवार्तापछि गएको जुलाईमा जर्मनीको ह्याम्बर्गमा जी २० का राष्ट्रहरूको शिखर सम्मेलनको अवसरमा दुई नेताबीच पहिलो भेटवार्ता भएको हो । यस्तो भेटलाई नियमित बनाउने र पूर्वी चीन सागरमा कुनै संकटको स्थिति आउन नदिन हटलाइन कायम गर्न पनि दुवै नेता सहमत भएको बताइएको छ । चीनजापान निकटताको रघणनीतिक अपरिहार्यता अमेरिकी राष्ट्रपतिको पदभार ग्रहण गरेलगत्तै उनका पूर्वाधिकारी बाराक ओबामाको अमेरिकाको प्रशान्त धुरी नीतिको अभिन्न अंग बनेको र विश्व इतिहासको सबैभन्दा ठूलो क्षेत्रीय व्यापारिक सम्झौताको परिचय बनाएको ट्रान्सप्यासिफिक पार्टनरसिपबाट डोनाल्ड ट्रम्पले अमेरिकालाई अलग गरिदिए । विश्वको कुल गार्हस्थ्य उत्पादनको ४० प्रतिशत अर्थात् कुल २८ हजार अर्ब डलरबराबरको अर्थतन्त्रलाई प्रतिनिधित्व गर्ने प्रशान्त महासागर किनाराका अमेरिका, क्यानाडा, जापान, अस्ट्रेलिया, न्युजिल्यान्ड, सिंगापुर, भियतनाम, मलेसिया लगायतका १२ मुलुकहरूमाझको उक्त सम्झौतामा जापानले आफ्नो अर्थतन्त्रको भविष्यको दीर्घकालीन सुरक्षा देखेको थियो । अमेरिकी राष्ट्रपतिको निर्वाचनमा डोनाल्ड ट्रम्पको विजयपछि अमेरिकासँग सुरक्षा सम्बन्ध भएका मुलुकहरूले आफ्नो सुरक्षाको आर्थिक दायित्व आफैंले बहन गर्नपर्नेबारेको उनको चेतावनीले जापानलाई पनि सचेत बनाएको हुनुपर्छ । ट्रम्पका सम्बन्धमा अमेरिकामा उठेको एकपछि अर्को विवाद, अमेरिकाका मित्रहरूसँगका सम्बन्धमा उनका विवादित नीति तथा असहज व्यवहार, नीतिगत अन्योल र पर्यावरणसम्बन्धी पेरिस सम्झौताप्रतिको उनको अस्वीकृतिले जापानलगायतका युरोप र एसियाका कतिपय अमेरिकी मित्रहरूको ध्यान चिनियाँ राष्ट्रपति सी जिनपिङतर्फ खिचिएको छ । उता, उत्तर कोरिया चुनौती पनि कम त्रासद छैन । उत्तर कोरियाको बारम्बारको धम्की र चुनौती सामना गर्न पनि जापान र चीनको निकट सम्बन्ध अपरिहार्य देखिन्छ । साउथ चाइना मर्निङ पोस्टका अनुसार गएको अप्रिलमा उत्तर कोरियाको मिसाइल परीक्षणको समयमा टोकियोको मेट्रो रेल प्रणाली नै बन्द गरिएको थियो । ट्रान्सप्यासिफिक पार्टनरसिपको असफलतापछि जापान अर्को वैकल्पिक व्यापारिक संगठनको आवश्यकता अनुभव गर्न पुग्यो र आसियानले स्वतन्त्र व्यापार सम्झौता गरेका जापान, अस्ट्रेलिया, चीन, भारत, दक्षिण कोरिया र न्युजिल्यान्ड सदस्य रहेको रिजिनल कम्प्रिहेन्सिभ इकोनोमिक पार्टनरसिप मा जापानको ध्यान केन्द्रित भएको फरेन अफियर्सले बताएको छ । सन् २०३० सम्ममा एसियाको सडक, रेल, पानी, बिजुलीसम्बन्धी पूर्वाधार आवश्यकताहरूको लागि २३ हजार अर्ब डलर आवश्यक पर्ने बताइन्छ । एसियाली विकास बैंक, एसियाली पूर्वाधार विकास बैंकलगायत चीन र जापानका वित्तीय संस्थाहरूको नेतृत्वमा क्षेत्रले सो रकम जुटाउन नसक्ने अवस्था छैन । त्यस्ता विकास पूर्वाधार निर्माणमा त्यत्रो राशि खर्च हुँदा त्यसले निर्माण गर्ने हजारौंहजार अर्ब डलरबराबरको आर्थिक असर र अवसरबाट चीन र जापानका निर्माण कम्पनीहरू, उद्योग र व्यवसायहरू प्राविधिक जनशक्तिहरू लाभान्वित हुने कुराले दुवै मुलुकको सम्बन्धित क्षेत्रमा नयाँ उर्जा र प्रेरणा निर्माण भएको छ । चीन र जापान नयाँ एसियाको शक्ति, विकास, सम्मान र समृद्धिको परिचय बनेका छन् । एसियाली राष्ट्रहरूको सुन्दर र समृद्ध भविष्यको लागि पनि उनीहरू शक्ति र प्रेरणाका स्रोत हुन् । उनीहरूबीचको विश्वास, सहमति र सहकार्यबिना चीन, जापानलगायत क्षेत्रको शान्ति र स्थिरताको परिकल्पना गर्न सकिँदैन । जलक्षेत्रको सुरक्षा, सेनाको आधुनिकीकरण, चीन र अमेरिकाबीचको रणनीतिक र राजनीतिक प्रतिस्पर्धा र सो प्रतिस्पर्धामा जापान र अमेरिकासँग भारतको बढ्दो सामरिक घनिष्टताले चीन र जापानबीचको सम्बन्धलाई सजिलै सहज र सुमधुर बन्न नदिएको अवस्था पनि छ । तर चीन र जापानबीचको तीक्तता र तनावको भार दुवै मुलुकले मात्र होइन, भारत र अमेरिकाले पनि धान्न सक्ने छैनन् । चीन र जापानको सम्बन्ध शत्रुतापूर्ण हुँदै जाँदा भारतको आर्थिक हित, सुरक्षा, क्षेत्रीय स्थिरता साथै क्षेत्रमा अमेरिकी हित पनि असुरक्षित र खण्डित हुने अवस्था टड्कारो देखिन्छ । एसियाका विराट् अवसर र सम्भावनाहरूले विश्वस्त नेतृत्व खोजेको छ । सी र अबेले संयुक्तरूपमा त्यो नेतृत्व दिने क्षमता राख्छन् । दुवैले त्यो क्षमता प्रदर्शन गर्न सके भने भारतमा त्यस्तै सम्भावना बोकेर उदाएका नरेन्द्र मोदीले चीन र जापानबीचको अविश्वास र मतभेदमा भारतको लागि रणनीतिक अवसर छोप्नुमा भन्दा चीन र जापानको हार्दिक र मित्रतापूर्ण सम्बन्धभित्रै भारत र दक्षिण एसियाको लागि शान्ति, विकास, समृद्धि र सहकार्यका लागि नूतन सम्भावना र अवसरहरू देख्नेछन् र त्यसैमा केन्द्रित हुनेछन् भन्नेमा शंका गर्नु परोइन ।"
संघीयता कसको हातमा ?,"नयाँ संविधान तर्जुमाका क्रममा संघीयताको विषयलाई लिएर धेरै छलफल र विवाद त भएका थिए, तर ती अझै ठोस विषयमा पुगेकै रहेनछन् भन्ने देखिँदै आएको छ । स्थानीय निकायको निर्वाचन भइसकेको सन्दर्भमा अब बल्ल संघीयताको वास्तविक अनुभव जनतालाई हुन थालेको छ । साथै यसभित्रका अप्ठ्यारा, अन्योल र गाँठा परेका विषय विस्तारै देखिन थालेको छ । अझ काम गर्दै जाँदा त्यस्ता गाँठा कति आउने हुन् ? संघीय अभ्यासअन्तर्गत पहिलो मुद्दा भनेको स्थानीय तहलाई दिइएको जिम्मेवारी र सुहाउँदो स्रोतको उपलब्धता वा ग्यारेन्टीको कुरा हो । संविधानले आधारभूत सेवा प्रवाह गर्ने मुख्य भूमिका स्थानीय निकायलाई दिएको छ । तर त्यससँगै तिनले त्यसको लागि आवश्यक स्रोत कसरी जुटाउनेछन् भन्ने प्रस्ट भएको छैन । सेवा दिने मुख्य जिम्मेवारी दिएसँगै आवश्यक स्रोत हस्तान्तरण हुन्छ या हुँदैन, हेर्न बाँकी छ । यसको लागि स्थानीय कर परिचालन एउटा उपाय हो, जो सिद्धान्ततः धेरथोर प्रस्ट नै छ, यद्यपि प्रक्रियागत अप्ठ्यारा आउँदै आउँदैनन् भनिहाल्ने स्थिति यसमा पनि छैन । त्यसपछिको स्रोत भनेको अन्तरसरकारी ट्रान्सफर नै हो तर त्यो के, कसरी, कुन रूपमा कार्यान्वयन हुन्छ, स्पष्ट हुन अझै केही समय लाग्नेछ । संविधानले तिनै तहका साझा अधिकार क्षेत्र एवं तहतहबीचका अरू दुइटा साझा अधिकार क्षेत्रको सूची प्रस्तुत गरेको छ । तर त्यससँगै ती साझा अधिकार क्षेत्रअन्तर्गत विभिन्न तहमा संकलन हुने आम्दानी कुन फम्र्याटमा बाँडफाँट हुन्छ भन्ने औजार र संयन्त्र बारे खुलाइएको छैन । एउटा प्रदेशको चुनावै बाँकी भएकाले वास्तविकतामा त्यसले आफ्नो स्वरूप ग्रहण गरेकै छैन । यता संघले चाहिँ यसपालिको वार्षिक बजेटमा करिबकरिब चलिआएको परिपाटीअनुसार नै स्थानीय तहलाई बजेट विनियोजन गरेको छ । र त्यसपछिका तमाम काम बाँकी नै छन् । सबै मुख्य निकाय र सरोकारवाला गर्दै जाने र सिक्दै जाने मनस्थितिमा रहेको देखिन्छ । त्यसको एउटा जोखिम के देखिन्छ भने जुन तहमा विषयवस्तुबारे संस्थागत बुझाइ छिटो हुन्छ, नयाँ बन्ने संयन्त्र त्यसकै पक्षमा बन्न सक्ने देखिन्छ । त्यस अर्थमा स्थानीय तहको लागि आगामी दिन बढी चुनौतीपूर्ण छन् किनकि तिनको संस्थागत क्षमता विकास हुन अझै धेरै समय लाग्नेछ । संघीयताको जग भनेको स्थानीय तहको प्रभावकारी क्रियाशीलता हो तर प्रक्रियाको कारणले पहिलो गाँसमै ढुंगा भन्नेजस्तो देखिन आएको छ । यसअन्तर्गत दोस्रो मुद्दा भनेको जिम्मेवारी र नियन्त्रण र स्वामित्वबीचको सन्तुलनको हो । स्थानीय तहलाई सेवाप्रदायकको भूमिका बढी र नियन्त्रण, नियमन गर्ने मामिलामा कम भूमिका दिइएको छ । यस कुरामा स्थानीय तहले कस्तो अनुभव र प्रतिक्रिया गर्ने हो, हेर्न बाँकी छ । अनि त्यसमा जोडिएको तेस्रो मुद्दा भनेको साझा अधिकार क्षेत्रले सिर्जना गर्ने जटिलता र तिनको कार्यान्वयनको प्रश्नको हो । संविधानमा तीनै तहका अधिकार क्षेत्रको सिमाना छुट्टिने गरी स्पष्ट व्याख्या गरिएको छैन । अब त्यसको व्याख्या र प्रयोग न्यायपूर्ण समझदारी र सहभागितामा हुन्छ कि मुद्दैपिच्छे अदालत पुग्नुपर्ने हो, हेर्ने बाँकी छ । सम्भवतः यस्तै समस्याको सम्भावना देखेर संविधानको धारा १३७(२)(क) मा तत्सम्बन्धी व्यवस्था गरिएको हुन सक्छ । विभिन्न तहका सरकारबीच समन्वय, सञ्चार र विवाद समाधानका लागि संसारका विभिन्न संघीय देशहरूले आआफ्नै तरिका अपनाएका हुन्छन् । क्यानडामा संघ र प्रदेशबीच समन्वय गर्ने संयन्त्र छ, तर संघले स्थानीय तहसँग सीधै सम्पर्क गर्दैन, जबकि अस्ट्रेलियामा भने तीनै तह सम्मिलित अन्तरसरकारी संयन्त्र बनेको छ । नेपालको संविधानको धारा २३४ ले अन्तरप्रदेश परिषद् रहने व्यवस्था गरेको छ भने स्थानीय तहबीच वा स्थानीय तह र प्रदेशबीचको विवाद समाधानमा प्रदेशलाई नै शक्तिशाली बनाएको देखिन्छ । यो यस अर्थमा कि स्थानीय तह र प्रदेशबीचको विवादको समाधान खोज्ने काम त प्रदेशलाई दिइएकै छ र त्यसमाथि सो कार्य गर्ने प्रक्रिया र कार्यविधिसमेत प्रदेशले नै बनाउनेछ । त्यस प्रावधानका कारण स्वाभाविक रूपले प्रदेशकै अधिकार बढी संस्थागत हुने सम्भावना रहन्छ । अर्को महत्वपूर्ण कुरा के भने संविधानले स्थानीय तहको संघको व्यवस्था गरेको छैन, यसको मतलब प्रत्येक स्थानीय तहको सरकार र प्रदेशबीचको विवादमा अर्को मध्यस्थता गर्ने निकाय हुने छैन र त्यसका कारण विवाद समाधान एउटा जटिल र झन्झटिलो हुने प्रबल सम्भावना छ । त्यसमाथि प्रत्येक प्रदेशले बनाउने त्यस्ता विवाद समाधानका कानुन फरक हुने हुँदा एकअर्कोबाट सहज र सजिलै सिक्न पनि व्यावहारिक नहुन सक्छ । अधिकार क्षेत्रकै सेरोफेरोको अर्को प्रश्न भनेको पुरानो शासकीय संरचनाअनुसार संगठित बन, सिँचाइजस्ता उपभोक्ता समूहलाई हस्तान्तरण गरिएको स्रोत व्यवस्थापनको अधिकारले मान्यता पाउँछ वा तिनको पुनरावलोकन, परिवर्तन वा विस्थापन हुने हो भन्ने पनि छ । संघीयताको जग भनेको स्थानीय तहको प्रभावकारी क्रियाशीलता हो तर प्रक्रियाको कारणले पहिलो गाँसमै ढुंगा भन्नेजस्तो देखिन आएको छ । देशको ठूलो भूभागमा स्थानीय तहको निर्वाचन पनि सम्पन्न भइसकेको छ । तर तिनीहरूले सक्रियताका साथ काम गर्नको लागि संस्थागत औजार बन्नु आवश्यक हुन्छ र त्यो बन्न बाँकी नै छ । संविधानतः सम्बन्धित स्थानीय तहले आफूलाई चाहिने नियमकानुन आफैं बनाउन पाउँछन, तर अड्चन कहाँ छ भने तिनले केकसरी कस्तो नियम बनाउन पाउने हो भन्नेबारे निर्देश गर्ने काम सम्बन्धित प्रदेशको कानुनले तय गर्नुपर्नेछ । त्यसको अर्थ प्रदेशको चुनाव नभई र प्रदेशहरूले त्यस्तो कानुन नबनाइदिँदासम्म स्थानीय तहसमेत हाई काढेर बस्ने स्थितिमा रहनेछन् । यसरी यी विभिन्न खालका समस्या र चुनौती बुझेर सबै सरोकारवालाले केकसरी सहकार्य गर्छन्, त्यसमै संघीयताको भविष्य अडिएको देखिन्छ ।"
को हुन् नेपालका ब्राह्मण र कति छन् ?,"यो कठिन प्रश्न होइन । यसको उत्तर नेपालको तथ्यांक विभागले नै दिएको छ । सन् २०११ को तथ्यांकअनुसार नेपालको जनसंख्या करिब दुई करोड ६० लाख देखाएको थियो । त्यसको १२२ प्रतिशत जनसंख्या ब्राह्मण भएको पाइएको छ । अंकमा भन्दा यो करिब ३२ लाख २६ हजार ९०३ देखिएको छ । यिनीहरू नेपालका सबै भागमा फैलिएर बसेको पाइएको छ । हाम्रो समाजको एक अध्ययनमा जनकलाल शर्माले नेपालका ब्राह्मणहरूबारे केही विस्तृत चर्चा गरेका छन् । उनको भनाइअनुसार ब्राह्मणहरू पाँच भागमा विभक्त थिए ः सारस्वत, कान्यकुब्ज, गौड, मैथिल र उत्कल । सारस्वतहरू सरस्वती नदीको किनारबाट नेपालतर्फ पसेका थिए । त्यसैकारण उनीहरूको हाँगालाई सारस्वत भनिएको हो । तर उनीहरू कालान्तरमा कान्यकुब्ज समुदायमा सम्मिलित भइसकेका छन् । अर्को हाँगा कान्यकुब्जहरू कनौजबाट हिमाली भेकतिर पसेका थिए । यिनीहरू दुई भागमा विभाजित भएका छन् । एउटा पूर्वीया भनिन्छ भने अर्को कुमाइ । कुनै कालमा डोटी र कुमाउँ दुई अलगअलग राज्य थिए । यिनको सीमारेखा महाकाली नदी थियो । लामो राजनीतिक विभाजनका कारण महाकालीपूर्वका पूर्वीया र त्यसभन्दा पश्चिमका कुमाउँनिवासीलाई कुमाई भनिएको हो । पूर्वीयाहरूले लामो समयसम्म कुमाउँसित लड्नुपरेकाले उनीहरू एकजुट भएर बसेका थिए र एउटै वर्गमा आबद्ध भए । तर कुमाउँमा त्यस्तो मेलमिलाप हुन सकेन । त्यहाँ धनी भए पाका र गरिब भए काँचा कुमाई भन्ने भेदभाव उत्पन्न भयो । तिनै प्राचीन समयका कुमाउँनिवासी ब्राह्मणका सन्तति आज पनि कुमाइँ ब्राह्मण कहलाउँछन् र पूर्वका पूर्वीया । वेदाध्ययनको अधिकारी ब्राह्मण मात्र हुँदैन । क्षेत्रीय पनि हुन सक्छ । यस तर्कबाट जसले वेदको अध्ययन र अध्यापन गर्न सक्छ, ऊ उपाध्याय कहलाउन सक्छ । अर्को हाँगा गौड ब्राह्मणहरू सर्वप्रथम सेनहरूका साथ नेपाल पसेका थिए । यिनीहरूमा पनि कुलिन र अकुलिन दुई प्रकारको भेद रहेको पाइन्छ । सेनहरूको राज्य समाप्त हुनासाथ यिनीहरूको अस्तित्व पनि समाप्त भयो । यिनीहरूमध्ये केही कान्यकुब्ज समुदायमा विलीन भए भने केही वैवाहिक कारणबाट अन्य जातिमा मिल्न गए । नेवारी समाजमा गंगोल थरको जुन समूह छ, त्यो यिनै गौड ब्राह्मणका सन्तति मानिन्छन् । मैथिल ब्राह्मणहरू कोशी र बागमती नदीबीचको तराईमा बसोबास गरेको पाइन्छ । यिनीहरू पनि मूलको हिसाबले ठूलो र सानो भन्ने भेदभाव राख्छन् । मैथिलहरू जो पहाडतिर पसे, उनीहरूको संख्या सारै कम भएकाले कान्यकुब्ज समुदायमा प्रवेश गरेका छन् । यिनीहरू आज पनि मि श्र, ओझा आदि थरबाट पहाड पर्वतमा विभूषित भएका पाइन्छन् । उडिसा प्रदेशबाट नेपाल आएका ब्राह्मणलाई उत्कल भनिन्छ । यिनीहरूले आफ्नो अलग अस्तित्व बनाएर राखेका छैनन् । यिनीहरू पहिल्यै कान्यकुब्ज समुदायमा समाविष्ट भइसकेका छन् । वर्ण विभाजनमा ब्राह्मणहरू सबभन्दा माथिल्लो स्तरको मानिन्छ । त्यसको मुख्य आधार प्राचीन ग्रन्थहरूलाई मानिन्छ । हुन पनि केही ग्रन्थहरूमा यसको कारण पनि दिइएको पाइन्छ । मनुस्मृतिमा भनिएको छ ः अध्यापन मध्ययनं याजनं तथा । दानं प्रतिग्रहं चैव ब्राह्मणानामकल्पयत् । पढ्नु पढाउनु, यज्ञ गर्नु गराउनु, दान दिनु लिनु । यी ६ वटा कार्य ब्राह्मणको लागि बनाइएका छन्। यी कार्यहरू अहिले पनि यो वर्गबाट गरिन्छ । तर त्यसका अतिरिक्त उनीहरू अरू पेसामा पनि सक्रिय भएका छन् । नेपालको सन्दर्भमा सरकार र प्रशासन उनीहरूकै हातमा गएको छ । राज्यको कार्य यही वर्ण व्यवस्थाअन्तर्गत क्षेत्रीय समुदायलाई सुम्पिएको छ । यसको माने या वर्ण व्यवस्था लागू छैन या यसमा विकृति आएको छ । समाजले कुन चाहिँलाई आत्मसात् गर्ने र कुन चाहिँलाई परित्याग गर्ने ? यसको खुलासा गर्नु आवश्यक देखिन्छ । महाभारतका साप्तिक पर्वमा योभन्दा कडा भनाइ पाइन्छ । अदान्तो ब्राह्मणोऽसाधुः । जसले इन्द्रियहरूलाई वशमा गर्न सकेको छैन, ऊ सच्चा ब्राह्मण हुनै सक्दैन । यो त झन् कठिन अनुशासन र आत्मसंयमको मुद्दा अगाडि सारियो । यो भनाइलाई अनुसरण गर्ने हो भने पूर्णरूपले साधुसन्तहरू मात्र यो वर्गमा सामेल हुन सक्ने देखिन्छ । यसले यो समाजमा ठूलो संकट नै उत्पन्न गर्छ । इन्द्रियहरूलाई बसमा राख्न ठूलो साधना र त्याग गर्नुपर्ने हुन्छ । केही व्यक्तिविशेषबाहेक अरूमा यसअनुकूलको व्यवहार र चरित्र पाउन कठिन हुन्छ । यसकारण यो सूक्ति पनि चरितार्थ भएको पाइन्न । यसैगरी महाभारतको कर्ण पर्वमा भनिएको छ ः ब्राह्मणस्या श्रुतं मलम् । याने वेदको ज्ञान नहुनु ब्राह्मणको लागि कलंक हो । यसको माने ब्राह्मण हुने उसैलाई मात्र अधिकार हुन्छ, जसलाई वेदको राम्रो ज्ञान हुन्छ । अब सवाल उठ्छ वेदको ज्ञान नहुने ब्राह्मणलाई के भन्ने ? यसमा प्राचीनता र आधुनिकताको द्वन्द्व लुकेको देखिन्छ । यसको निराकरण गर्नु पनि आवश्यक छ। यिनै विश्वास र धारणालाई माहाभारतको वन पर्वमा अरू बलियो रूपमा प्रस्तुत गरिएको पाइन्छ । चतुर्वेदोऽपि दुर्वृत्तः स शूद्रादतिरिच्यते । योऽग्निहोत्रपरो दान्तः स ब्राह्मण इति स्मृतः ।। चारै वेदका ज्ञाता ब्राह्मण यदि दुराचारी भए भने ऊ शूद्रभन्दा घटिया मानिन्छ । जो मानिस वेदबारे केही थाहा छैन तर जसले आफ्ना इन्द्रियहरूलाई बसमा गरेको छ भने उनी सच्चा ब्राह्मण हुन् । यसबाट के थाहा हुन्छ भने ब्राह्मण शब्द गुण, उपलब्धि, सच्चरित्रसित जोडिएको छ न कि जन्मसित । जनकलाल शर्माले आफ्नो विश्लेषणमा ब्राह्मणहरू उपाध्याय ब्राह्मण र जैसी ब्राह्मणमा विभक्त भएको पनि उल्लेख गरेका छन् । उनले भनेका छन्, उपाध्याय ब्राह्मणको मर्यादा जैसीभन्दा माथिल्लो तहमा मानिन्छ । तर यो माथिल्लो तहमा हुने कारण भने देखिँदैन । कारण मनुस्मृतिअनुसार वृत्तिको लागि जसले वेदको कुनै अंश वा वेदांग पढाउँछ, त्यो उपाध्याय कहलाउँछ । एक देशे तु वेदस्य वेदांगान्यपि वा पुनः । योऽध्यापयति वृत्यर्थमुपाध्यायः स उच्यते ।। उनको भनाइअनुसार वेदाध्ययनको अधिकारी ब्राह्मण मात्र हुँदैन । क्षेत्रीय पनि हुन सक्छ । यस तर्कबाट जसले वेदको अध्ययन र अध्यापन गर्न सक्छ, ऊ उपाध्याय कहलाउन सक्छ । यदि यस तर्कलाई स्वीकार गर्ने हो भने ब्राह्मण शब्द वेदसित गाँसिएको देखिन्छ । यसबाट के खुलासा हुन्छ भने न तथ्यांक विभागले निकालेको ब्राह्मणको संख्या सही मान्न सकिन्छ, न त ब्राह्मण थरबाट पहिचान भएकोलाई ब्राह्मण भन्न मिल्छ । प्राचीन ग्रन्थहरूमा उल्लेख गरिएका आधारलाई मान्ने हो भने यो सद्चरित्र, वेदका विद्वान् र त्यसमा उल्लेख गरिएका व्यवसायमा लागेकालाई मात्र ब्राह्मणको पहिचान दिनुपर्यो । तर अर्को सवाल उठ्छत्यसो गर्ने हो भने त्यो सीमाभित्र नपर्नेलाई के भन्ने ? यदि वर्ण व्यवस्थालाई अन्यत्र भएको मान्ने हो भने यी सवाल खडा हुँदैनन् । कि प्राचीन धारणालाई मानेर त्यसैअनुसार गर्नुपर्यो कि आधुनिकतालाई अपनाएर यसतो विभेद त्याग्नुपर्यो । एउटा आधार नरोज्ने हो भने हामी भ्रममा रहनेछौं ।"
स्थानीय तहमा 'रिचटिचइज' आवश्यक,"संघीय लोकतान्त्रिक गणतन्त्र नेपालको संविधान जारी भएपछि गठन भएका स्थानीय तहमध्ये २ नम्बर प्रदेशबाहेकका ६ वटा प्रदेशहरूमा दुई चरणमा गरेर स्थानीय तहको निर्वाचन सम्पन्न भएको छ । स्थानीय तहले निर्वाचित जनप्रतिनिधिको नेतृत्व प्राप्त गरेका छन् । स्थानीय तहको भूगोल चिनाउने पालिका, सरकार जनाउने कार्यपालिका, व्यवस्थापिका सम्झाउने सभा र न्यायपालिका बुझाउने न्यायिक समिति गरेर स्थानीय तह आफैंमा सत्ता सञ्चालनको लागि अधिकारसम्पन्न राज्यको संरचना भएका छन् । स्थानीय तहले नेपालको संविधानको अनुसूची ८ बमोजिमका एकलौटी अधिकारको सूची प्रयोग गर्न कार्यकारी, विधायनी र न्यायिक कार्य सम्पादन गर्ने हैसियत राख्छन् । यसैगरी उक्त संविधानको अनुसूची ९ बमोजिमको प्रदेश र संघसमेतको साझा वा सहवर्ती अधिकारको बारेमा संघ र प्रदेश कानुनको अधीनमा रही स्थानीय तहले जिम्मेवारी सम्पादन गर्ने व्यवस्था छ । यस प्रकार स्थानीय तहले संविधानबाट प्राप्त गरेका बृहत् अधिकार, विशाल कार्य क्षेत्र र व्यापक जिम्मेवारीलाई कुशलतापूर्वक व्यवस्थापन गर्न शीघ्र नीतिनियमको तर्जुमा, तत्काल संगठनात्मक स्वरूपको निर्धारण र कार्य विभाजन, अविलम्ब जनशक्तिको खटनपटन, तुरुन्त राजस्व र व्ययको अनुमान स्वीकृति, चाँडोभन्दा चाँडो वडा केन्द्रको सञ्चालन र प्रभावकारी सेवा प्रवाह जस्ता कार्यहरू सम्पादन गर्दै अघि बढ्नुपर्ने बाध्यात्मक अवस्था छ। स्थानीय तह जनताका आशाका केन्द्र, आस्थाको धरोहर र आकांक्षाका सम्बोधक हुन् । यिनको क्षमताले नै आशाआस्थाआकांक्षाको फलदायी सम्बोधन सम्भव छ । संघीय ढांचाको शासन प्रणाली नितान्त नौलो प्रयोग हो । साविकको केन्द्रीकृत ढाँचाको शासन प्रणालीमा अभ्यस्त नेपाली जनता अब संघ, प्रदेश र स्थानीय तह गरी तीन तहको राज्यको संरचना र उक्त तीन तहबाट राज्य शक्तिको प्रयोग भई नेपालको शासन व्यवस्था सञ्चालन हुने र त्यसैबाट दिगो शान्ति, सुशासन, विकास र समृद्धिको आकांक्षा पूरा हुनेमा आशावादी भएका छन् । शासन सञ्चालनको लागि नीति तथा कानुनको तर्जुमा, योजना तथा कार्यक्रमको विकास, कार्यविधिको निर्धारण, संगठन स्वरूपको यकिनता, जनशक्तिको व्यवस्थापन, समय र स्रोतको विनियोजन, तरिका र प्रविधिको उपलब्धता एवं उत्पे्ररणा, क्षमता र मेहनतको कुशल संयोजन अपरिहार्य हुन्छ । जनताको मत, माया र विश्वासले निर्वाचित भएर नेतृत्व सम्हालेका जनप्रतिनिधिसँग योग्यता, अनुभव र ओहोदा छ । सोअनुसार क्षमता भएका कर्मचारीहरूका साथ, सहयोग र सहजीकरणको लय र ताल मिल्नुपर्छ । तर जनप्रतिनिधि र कर्मचारी दुवैको लागि संघीय प्रणाली नवीन अभ्यास भएकाले यसबारे क्षमता दुवैमा हुन जरुरी छ । यतिखेर १, ३, ४, ५, ६ र ७ गरी ६ वटा प्रदेशका स्थानीय तहमा निर्वाचित जनप्रतिनिधिहरूले नेतृत्व सम्हालेको अवस्था छ । गाउँ वा नगर कार्यपालिका, सभा र न्यायिक समिति गठन भएका छन् । अब यी अंगहरू क्रियाशील हुन नेपालको संविधानबमोजिम स्थानीय तहलाई प्राप्त अधिकारबमोजिमको जिम्मेवारी सम्पादन गर्न नीति, कानुन, योजना, कार्यक्रम, कार्यविधिलगायतका थुप्रै दस्ताबेजहरू तयार गर्नुपर्ने भएको छ । साविकमा जस्तो सिंहदरबारको आदेश, निर्देशन वा निकासा भएपछि सोहीअनुसार चल्ने अवस्था छैन । स्थानीय तह स्वयंले राज्य सञ्चालनका विधि, प्रक्रिया र प्रणाली स्थापना गरी क्रियाशील हुनुपर्ने अवस्था छ । यो स्थितिमा जनप्रतिनिधि र कर्मचारीमा सुन्दर सीप, उच्च मनोबल र कडा मेहनत गर्न सक्ने गुण आवश्यक छ । तर राज्य चलाउने सीप र क्षमता विशिष्ट प्रकृतिको हुने भएकाले ज्ञान, सीप र सकारात्मक सोचयुक्त क्षमता भएका जनप्रतिनिधि र कर्मचारीबाट मात्र स्थानीय तहहरूले जनताका आकांक्षा सम्बोधन गर्दै राज्यशक्तिको कुशल प्रयोग गर्न सक्षम हुन सक्नेछन् । क्षमता जन्मजात प्राप्त हुने विषय होइन । विधागत ज्ञान, तीनको प्रयोग र निरन्तर साधनाबाट व्यक्तिले क्षमता आर्जन गर्छ । यो स्थितिमा संघीय ढाँचामा स्थानीय तहमा शासन सञ्चालन हुन स्थानीय तहका जनप्रतिनिधि र कर्मचारीमा विशिष्ट क्षमता विकास हुन जरुरी छ । तुलनात्मक रूपमा संघीय एकाइमा रहेको जनशक्ति क्षमतायुक्त भएको अवस्था छ । तर मौजुदा ७४४ स्थानीय तहमा त्यस्तो क्षमताको खाँचो छ । यो अवस्थामा बजारका विज्ञहरूसमेत समेटी संघसम्बन्धी विषय हेर्ने हालको संघीय मामिला तथा स्थानीय विकास मन्त्रालयले सबै स्थानीय तहमा क्षमता पुर्याउन विशेष अभियान सञ्चालन गर्न जरुरी छ । प्रदेश स्तरमा प्रशिक्षण आयोजना र केही नियमावली, कार्यविधि र विधेयकको नमुना उपलब्ध गराएर उक्त मन्त्रालयले स्थानीय तहलाई सघाउँदै र बाटो देखाउँदै अघि बढ्न उत्साहित बनाएको छ। यो प्रशंसनीय छ । यसैलाई व्यापकता दिँदै सबै स्थानीय तहमा सबै जनप्रतिनिधिलाई एकपटक संघीयताका सिद्धान्त, मूल्य र मान्यताका बारेमा बुझाउँदै संघीय शासन प्रणाली सुसञ्चालनको निमित्त स्थानीय तहलाई सक्षम बनाउन व्याख्या, विश्लेषण र विवेचनासहितको सघन प्रशिक्षण कार्यपालिका, सभा र न्यायिक समितिको लागि सञ्चालन हुन जरुरी छ । हरेक व्यक्ति कुनै विषयमा प्रशिक्षित हुन सेन्सेटाइज इन्टरनलाइज मेटेरलाइज रासनलाइजको चरणबाट गुज्रनुपर्ने हुन्छ । त्यसैले स्थानीय तहमा पुगेर प्रशिक्षण दिन जरुरी छ । अहिले जे प्रयत्न भएको छ, त्यो चखाउने स्तरको छ । यत्तिले पुग्दैन । अघाउने स्तरको प्रशिक्षण आवश्यक छ । क्याबिनेट कल्चर र भ्यालुमा चल्नुपर्ने कार्यपालिका, संसदीय आदर्श र अनुशासनमा सञ्चालन हुनुपर्ने सभा र निस्पक्षताका साथ क्रियाशील हुनुपर्ने न्यायिक समितिका लागि मौजुदा क्षमता स्तर अपर्याप्त छ । जनताको अपार आशा, अपेक्षा र आकांक्षा उर्लिरहेको हालको अवस्थामा तीनलाई सम्बोधन गर्न जनताले सबैभन्दा नजिकको सरकारको रूपमा बुझेका र पाँच वर्षको लागि अपरिवर्तनीय भनेर जानेका स्थानीय तहहरूको क्षमता सम्हाल्न सक्ने हैसियतको हुन आवश्यक छ । अतः पुगपढाउसघाउ अर्थात् रिचटिचइजको विधिबाट देशभरका सबै स्थानीय तहमा जनप्रतिनिधि र कर्मचारी सबैलाई लक्षित गरी क्षमता वृद्धि अभियान सञ्चालन गर्न अग्रसर हुनुपर्छ । स्थानीय तहको शासकीय विधि बनाउन, अपनाउन र सुशासनको लागि क्रियाशीलता बढाउन अल्मलिइरहेको देखिन्छ । तसर्थ संघीय ढाँचामा स्थानीय तह सञ्चालन गर्न जनप्रतिनिधि र कर्मचारीमा विशेष अभियान सञ्चालन गरेर क्षमता विकास गर्न आवश्यक भएको छ । समय गुज्रिरहेको छ । यसबीचमा कार्यपालिका र सभाका निर्णयसम्बन्धी समाचार सम्प्रेषण भइरहेका छन् । सञ्चारमाध्यमबाट कतिपय प्रसंगमा तीखा टिप्पणीसमेत भएको पाइन्छ । यस्तै अवस्था र क्षमताबाट मात्र अघि बढ्ने हो भने गो विथ फ्लो अर्थात् स्थानीय निकाय जसरी चलेका थिए, त्यसरी नै स्थानीय तह चल्नेछन् । यसरी चल्दा स्थानीय तहमा संघीय भावनाको संकुचन हुनेछ । स्थानीय तहहरूले कार्यपालिका, व्यवस्थापिका र न्यायपालिकासम्बन्धी अधिकारको अभ्यास सहज रूपमा सुचारु गर्न कठिन हुनेछ । जसबाट संघीय ढाँचाको शासन प्रणालीबाट गरिएको अपेक्षा दिवास्वप्न बन्न जानेछ । त्यसैले सुरुको अवस्थामा रहेका स्थानीय तहलाई सिकाउन, सघाउन र सफल बनाउन अति आवश्यक छ । नेपाली समाजमा उपयोगी चेतनाको ग्राह्य स्तर उच्च छ । यही उच्चस्तरीय चेतनशीलताले खुला दिशामुक्त नेपाल बनाउने अभियानले निरन्तर सफलता प्राप्त गरिरहेको छ । यही चेतनशील मस्तिष्कलाई ज्ञान, सीप र सकारात्मक सोचले सिँचन, पोषण र मार्गनिर्देशन गर्न सक्ने हो भने स्थानीय तहको कार्य सम्पादन उत्कृष्ट हुनेछ । अतः स्थानीय तहमा निर्वाचित उत्साहित, ऊर्जाशील र जिज्ञासु जनप्रतिनिधि तथा योग्यता, अनुशासन एवं लगनशील कर्मचारीलाई अनुशिक्षण, प्रशिक्षण र कार्यशालाका माध्यमबाट ज्ञान, सीप र सकारात्मक सोच विकासका कार्यक्रम अनिवार्य भएका हुन् । रिचटिचइज अर्थात् पुगपढाउसहजीकरण गरको तरिकाले हरेक व्यक्ति ज्ञानी, सिपालु र सहयोगी बन्न सक्ने विश्वव्यापी मान्यता हो । यही मान्यतालाई स्थापित गर्न आजको स्थानीय तहको आवश्यकता हो । संघले प्रदेश र स्थानीय तहको अभिभावकत्व बहन गर्नुपर्ने जिम्मेवारी संविधानले प्रत्याभूत गरेको छ । यही संवैधानिक प्रत्याभूतिअनुरूप संघमा संघीय मामिला हेर्ने संघीय मामिला तथा स्थानीय विकास मन्त्रालयबाट पुगपढाउसहजीकरण गरको तरिकाबाट सबै स्थानीय तहमा पुगेर, पढाएर र सहजीकरण गरेर क्षमता विकास अभियान सञ्चालन गर्नुपर्छ । यही तरिकाबाट स्थानीय तहहरू राज्यशक्तिको प्रयोग गर्न त्यहाँ रहेका नेतृत्व, व्यवस्थापन र उत्पादन तहका जनशक्ति सक्षम भई सफल, सबल र सदृढ हुनेछन् । फलस्वरूप नेपालमा संघीय शासन प्रणाली सशक्त, सफल र चिरस्थायी हुनेछ । क्षमता विकास व्यक्तिगत, समूहगत र संस्थागत रूपमा हुने गर्छ । तथापि मूलतः व्यक्तिगत क्षमताले नै समूहगत र संस्थागत क्षमता बढाउन सम्भव तुल्याउने भएकाले यतिखेर व्यक्तिगत तवरमा क्षमता बढाएरै स्थानीय तह अघि बढाउनुपर्छ । व्यक्तिको क्षमता बढाउन निजमा उत्प्रेरणाको मात्रा उच्च र मेहनत गर्ने स्वभाव प्रबल हुन जरुरी छ । त्यसैले विषयगत ज्ञानका साथै उत्प्रेरण बढाउने र मेहनती बनाउनेसहितको कोर्स हुनुपर्छ । यसरी सीप वृद्धिमूलक, उत्प्रेरणादायी र मेहनतप्रेरित प्रशिक्षण प्रदान गर्दा स्थानीय तहका जनप्रतिनिधि र कर्मचारी काममा केन्द्रित हुने र नतिजा दिन सक्षम हुने भएकाले त्यसको प्रतिफलअसर प्रभाव स्थानीय तहमा सकारात्मक रूपले पर्नेछ, जसबाट जनतामा प्रवाह हुने सेवा सहज र समान रूपले उपलब्ध हुन थाल्नेछ । सुशासनको अनुभूति हुन थाल्नेछ । विकास तीव्र बन्नेछ । समृद्धिको यात्रा उकालो लाग्नेछ । स्थानीय तह जनताका आशाका केन्द्र, आस्थाको धरोहर र आकांक्षाका सम्बोधक हुन् । यिनको क्षमताले नै आशाआस्थाआकांक्षाको फलदायी सम्बोधन सम्भव छ । प्रारम्भिक अवस्थामा सही मार्ग पहिल्याउन, प्रणाली बसाउन, सुशासन दिन, विकास फैलाउन र जनता खुसी तुल्याउन सिंगो जनशक्तिलाई क्षमतावान् बनाउन आवश्यक छ । स्थानीय तहमा निर्वाचित जनप्रतिनिधिसँग उत्साह, ऊर्जा र उमेर छ । आफूलाई ज्ञान, सीप र सकारात्मक सोचले सजाएर सफल बन्ने उमेर छ । त्यसैले सबै स्थानीय तहमा सहज र समान रूपले पुग्नेपढाउनेसहजीकरण गर्ने आवश्यकता मनन गरी अविलम्ब अभियान आरम्भ गर्नुपर्छ । यो मौकामा चुक्ने हो भने पछि चुक्चुकाउनेबाहेक केही हुने छैन । त्यसैले संघीय मामिला तथा स्थानीय विकास मन्त्रालय विज्ञ, दक्ष र सिपालु जुटाएर रिचटिचइज अभियानमा कम्मर कसेर, अहोरात्र खटेर र मजासँग डटेर लाग्नुपर्छ ।"
खेल क्षेत्रको विकासका लागि सरकार प्रतिवद्ध: मन्त्री केसी,"काठमाडौँः युवा तथा खेलकुदमन्त्री राजेन्द्रकुमार केसीले अन्तर्राट्रिय जगतमा नेपाललाई चिनाउने सजिलो माध्यम खेल क्षेत्र भएकाले यसको विकास तथा विस्तारका लागि आफूले सक्दो पहल गर्ने बताएका छन्। उनले मंगलबार त्रिपुरेश्वरस्थित दशरथ रंगशाला, राष्ट्रिय खेलकुद परिषद् (राखेप)का साथै सातदोबाटोस्थित अन्तर्राष्ट्रिय खेलकुद परिसरको हातामा रहेको भौतिक पूर्वाधारको निरीक्षण गर्दै खेलाडीलाई प्रतिस्पर्धी बनाउनका लागि के गर्न सकिन्छ र तालिममा के कस्ता समस्या छ भन्ने पहिचान गर्न आवश्यक रहेको बताए। मन्त्री केसीले राष्ट्रिय टोलीको तयारीका बारेमा सम्बन्धित खेलका प्रशिक्षकसँग कुराकानीसमेत गरे। एथ्लेटिक्स, तेक्वान्दो, बक्सिङलगायत खेलका राष्ट्रिय टोलीको पनि निरीक्षण गरे। त्यसक्रममा राखेप सदस्य सचिव विष्टले विभिन्न खेल संघका पदाधिकारीका साथै प्रशिक्षकका बारेमा जानकारी दिएका थिए। मन्त्री केसीसँग मन्त्रालयका सचिव महेशप्रसाद दाहाल पनि थिए। रासस"
क्यानको साधारणसभा भदौ पहिलो साता,"काठमाडौं : नेपाल क्रिकेट संघ (क्यान)को परिमार्जित नयाँ विधान अनुमोदन गर्ने जिम्मा पाएको चतुरबहादुर चन्द नेतृत्वको निर्वाचित समितिले भदौ पहिलो साता आफ्नो साधारणसभा बोलाउने भएको छ । आइतबार बसेको निर्वाचित समितिको बोर्ड बैठकले भदौ ६ र ७ गते साधारणसभा बोलाउने निर्णय गरेको हो । यसअघि अघिल्लो शनिबार अन्तर्राष्ट्रिय क्रिकेट काउन्सिल (आईसीसी)का उपाध्यक्ष इमरान ख्वाजा र प्रतिनिधि अमर शेखको उपस्थितिमा बसेको सल्लाहकार समूहको बैठकले चन्द नेतृत्वको निर्वाचित समितिलाई एक महिनाभित्र साधारणसभा बोलाएर क्यानको परिमार्जित विधान अनुमोदन गर्ने जिम्मा दिएको थियो । आईसीसीको उच्चपदस्थ पदाधिकारीको उपस्थितिमा भएको बैठकले यसअघि निर्वाचित समितिले माग गरेअनुसार सदस्यता लिएका प्रत्येक जिल्लाबाट एकएक प्रतिनिधिले मताधिकारसहित केन्द्रीय सभाहरूमा सहभागी हुन पाउने व्यवस्था गरेको थियो । क्यानको पुरानो विधानलाई संशोधन गरी नयाँ विधान बनाउने जिम्मेवारी पाएको सल्लाहकार समूहका अन्य सदस्यले भने प्रदेशमार्फत प्रत्येक दुई जिल्ला बराबर एक प्रतिनिधिका दरले मात्र केन्द्रीय सभामा सहभागिताको अवसर दिइनुपर्ने अडान राखेका थिए । आईसीसीले प्रदेशको व्यवस्थालाई सदर गर्दै प्रत्येक जिल्लाबाट एकएकजना प्रतिनिधिले केन्द्रीय सभामा भाग लिन पाउने व्यवस्था गरेको हो । नयाँ विधानमा संक्रमणकालीन व्यवस्थाको सन्दर्भमा भने कुनै सहमति जुट्न सकेको छैन । सल्लाहकार समूहमा निर्वाचित समिति बाहेकका प्रतिनिधिले विधान अनुमोदन भएलगत्तै निर्वाचित समितिको केन्द्रीय र क्षेत्रीय समिति खारेज हुने तथा जिल्ला समिति तदर्थ समितिमा परिणत भई सदस्यता वितरणसहित जिल्ला समितिको नयाँ निर्वाचन प्रक्रिया सुरु गर्ने विकल्पमा जोड दिएका छन् । तर, निर्वाचित समितिका सदस्यले भने आफू अन्तर्गतको साधारणसभाले पारित गरेको विधानअनुसार पहिलो कार्यकालका लागि आफ्नो केन्द्रीय र क्षेत्रीय समितिले पनि सहभागिता जनाउन पाउनुपर्नेमा जोड दिँदै आएका छन् । 'हामीले संक्रमणकालीन अवस्थाको व्यवस्थापन भनेका हौं, जुन पुराना कुराहरूलाई ध्वस्त पारेर हैन, त्यसैमा टेकेर सुधार गर्दै अघि बढ्ने हो', निर्वाचित समितिका महासचिव तथा सल्लाहकार समूहका सदस्य अशोकनाथ प्याकुरेलले भने, 'तर साथीहरू हामीलाई ध्वस्त पारेर अघि बढ्ने कुरा गर्दै हुनुहुन्छ । हामीलाई जिताएर फेरि नेतृत्वमा ल्याउने वा पराजित गर्ने जिम्मा त साधारणसभाको हो । त्यसका लागि मत अधिकार नदिए पनि हुन्छ । तर, लड्न पाउने अघिकार त हनन गर्न भएन नि ।' 'साधारणसभाले विधान परिमार्जन गर्नसक्छ' अशोकनाथ प्याकुरेल, महासचिव, क्यान आईसीसीले हामीले राखेको असहमतिको बुँदालाई पनि समेटेर यसअघिका सहमतिअनुसार साधारणसभामार्फत विधान अनुमोदनको जिम्मेवारी दिएको छ । आईसीसीले दिएको अवधिभित्रै काम पूरा गर्ने उद्देश्यले भदौ पहिलो साताका लागि साधारणसभा पनि बोलाइसकेका छौं । प्रस्तावित विधानमा यसअघि हामीले उठाएका कुरामध्ये संक्रमणकालीन अवस्थाको व्यवस्थापनका विषयमा अझै पनि सहमति बन्न सकेको छैन । बाहिर रहेका साथीहरू विधान पारित गरेलगत्तै हाम्रो समिति विघटन हुनुपर्ने अडान राख्नुहुन्छ । हामीले त्यसमा फरक प्रस्ताव राखेका छौं । अहिले हाम्रोमा नयाँ सुरुआत भएको हुँदै होइन । आईसीसीले पनि क्यानको पुरानै विधानलाई संशोधन गरी नयाँ बनाउन भनेको हो । यही अवस्थाबाट निकास खोज्ने प्रयास भएको हो । साथीहरूलाई हामीदेखि डर लागेको हो भने मताधिकार नदिए पनि हुन्छ तर प्रजातान्त्रिक व्यवस्थामा हामीलाई प्रतिस्पर्धामै आउन नदिने पनि कहीँ हुन्छ । जिताउने वा हराउने जिम्मा साधारणसभाका प्रतिनिधिहरूको हो तर हामीलाई प्रतिस्पर्धामा त आउन दिनुपयो नि भनेका छौं । आइतबार बसेको हाम्रो बोर्ड बैठकमा पनि यस विषयमा कुरा उठ्यो । हामीले सल्लाहकार समितिमा भएका छलफल र यी सबै विषय राख्यौं । अधिकांश सदस्यले मताधिकार नदिए पनि साधारणसमाभा भाग लिन पाउनुपर्छ भन्ने तर्क गरे । केहीले मताधिकारसहित सहभागी हुन पाउनुपर्ने तर्क पनि गरे । तर, बैठकले यो जिम्मा साधारणसभालाई नै दिएको छ । यी विषयमा साधारणसभाले दिएको म्यान्डेटलाई लिएर अघि बढ्छौं । साधारणसभा निकै महत्वपूर्ण अंग हो । साधारणसभाले आईसीसीले पठाएको प्रस्तावित विधानलाई जस्ताको त्यस्तै पारित गर्नुपर्छ भन्ने छैन । जस्ताको त्यस्तै पारित गर्न पनि सक्छ तर साधारणसभासँग त्यसमाथि संशोधन गर्नसक्ने अधिकार पनि छ, जुन अधिकार सल्लाहकार समिति वा अन्य निकायलाई छैन । आईसीसीले पनि यही विधान पारित गर्नुपर्छ भनेर साधारणसभालाई भन्न सक्दैन । त्यसैले बोर्ड बैठकले पनि साधारणसभाले जे निर्णय गर्छ, त्यसलाई लिएर अघि बढ्ने निर्णय गरेको छ ।"
आइटिएफ एसियन च्याम्पियनसीपमा भाग लिन नेपाली टोली दक्षिण कोरिया प्रस्थान,"काठमाडौं: आइटिएफ एसियन च्याम्पियनसीप तथा कोरियन ओपेन ताइक्वान्दो प्रतियोगितमा भाग लिन नेपाली टोली दक्षिण कोरिया स्थान गरेका छन्। अगष्ट ३ देखि ५ सम्म इन्छनमा हुने उक्त प्रतियोगतामा भाग लिन चार सदस्यीय टोली मंगलबार राति प्रस्थान गरेका हुन्। प्रस्थान गर्नुअघि परराष्ट्रमन्त्री कृष्णबहादुर महराले खेलाडीलाई खेलाडी, रेफ्री एवम् अफिसियललाई परराष्ट्र मन्त्रालयमा खादा एवम् माला लगाएर विजयको शुभकामना दिएका छन्। उक्त टोलीको नेतृत्व आइटिएफ नेपालका संस्थापक अध्यक्ष एवम् अन्तर्राष्ट्रिय ए लेभेल रेफ्री लक्ष्मण बस्नेतले उक्त प्रतियोगितामा रेफ्रीको भूमिका निर्वाह गर्नेछन्। त्यसैगरी ७० केजी जुनियर ब्लाकबेल्ट स्पाइकिङमा १६ वर्षीय शस्मन बस्नेतले भाग लिने छन्। उनले गत जुलाईमा बेलायतमा भएको विश्व तेक्वन्दो प्रतियोगितामा रजत पदक हासिल गरेका थिए। त्यस्तै ५८ केजी एडल्ट समुहमा गयाजी खड्काले प्रतिस्पर्धी थिए। उनले २०१० मा बेलायतमा भएको ब्रिटीस ओपनमा कास्य पदक जितेका थिए। भने केदार बुढाथोकी टीम मेनेजर थिए।"
कतारमा नेमारको स्वास्थ्य परीक्षण,दोहा : बार्सिलोनाका युवा स्ट्राइकर नेमार फ्रान्सेली क्लब पेरिस सेन्ट जर्मन (पीएसजी) जाने सम्भावना बलियो बनेको छ । नेमारले सोमबारमात्र पीएसजीमा अनुबन्धनका लागि मेडिकल परीक्षणसमेत पूरा गरेका छन् । नेमारले कतारमा गएर पीएसजीका मालिक अल खेलाफीको रोहबरमा मेडिकल परीक्षण गराएको समाचार कतारको समाचारपत्र अल वाटन क्लेम्सले प्रकाशित गरेको छ । ब्राजिलियन स्टार नेमार पीएसजी जाने हल्ला चल्दै गर्दा उनका हितैषी लियोनल मेसीले पनि नेमारको बिदाइ गरिसकेको समाचार बाहिर आएको छ । बार्सिलोनाका स्टार अर्जेन्टिनी खेलाडी मेसीले आफ्ना समकक्षीलाई भावनात्मक रूपमा बिदाइ गरेको समाचारमा जनाइएको छ । मेसीले नेमारको उज्ज्वल भविष्यको कामनासमेत गरेका छन् । शुक्रबारमात्र प्रिसिजनको अभ्यासका लागि अमेरिका गएको बार्सिलोनाबाट नेमारले अभ्यास छाडेका थिए । नेमारले सहकर्मीसँग झगडा गरेपछि उनी पीएसजी जाने कुरा अझै सतहमा आएको थियो । सोमबार नेमारले कतारमा पुगेर स्वास्थ्य परीक्षण गर्नु र मेसीले समेत उनको बिदाइ गरेको खबरले उनी पीएसजी जाने निश्चित भएको समाचारमा उल्लेख छ । पीएसजीले नेमारका लागि १९ करोड ८० लाख पाउन्डको कीर्तिमानी रकम प्रस्ताव गरेको छ । पीएसजीको कीर्तिमानी उक्त प्रस्तावलाई बार्सिलोनाले समेत स्वीकृति जनाइसकेको छ । बार्सिलोनाका अध्यक्ष जोसेप मारिया बार्ताेमेउले बार्सिलोनासँग नेमारलाई रोक्नसक्ने क्षमता नभएको बताएका छन् । पीएसजीले लामो समयदेखि नेमारलाई भित्र्याउन ठूलो कसरत गर्दै आएको थियो । पीएसजीले नेमारको नाम र नम्बर लेखिएको जर्सी बनाउने तयारीसमेत थालिसकेको छ ।
भारतसँग क्षतिपूर्ति माग्दै पाकिस्तान,"इस्लामाबाद : पाकिस्तान क्रिकेट बोर्ड (पीसीबी) ले पूर्ववत् सम्झौता नमानेको भन्दै भारतीय क्रिकेट कन्ट्रोल बोर्ड (बीसीसीआई) लाई मुद्दा दायर गर्ने भएको छ । दुई देशबीच दुईपक्षीय क्रिकेट शृंखलाका लागि भएको सम्झौता पालनाका लागि पटकपटक आग्रह गर्दा पनि बीसीसीआईले बेवास्ता गरेपछि अन्तर्राष्ट्रिय क्रिकेट काउन्सिल (आईसीसी) को विवाद समाधान समितिमा मुद्दा दायर गर्न लागेको पीसीबीले जनाएको छ । सम्झौता अनुरूप भारत र पाकिस्ताबीच दुईदेशीय शृंखला नहुँदा ठूलो घाटा व्यहोर्नु परेको दाबी पीसीबीले गरेको छ । केही समयमात्र कार्यकाल बाँकी रहेका पीसीबीका अध्यक्ष सहरियर खानले बीसीसीआईको गलत रवैयाका कारण आफूहरू कानुनी लडाइँ लड्न बाध्य भएको बताएका छन् । बीसीसीआईसँग कानुनी लडाइँ लड्नका लागि पीसीबीले बेलायतका कानुनविद्लाई जिम्मेवारी दिएको छ । कानुनी लडाइँ लड्दा लामो समय लाग्ने भएकाले त्यसका लागि पीसीबीले एक अर्ब रुपैयाँ छुट्याएको छ । पीसीबीका अध्यक्ष खानले बोर्ड अफ गभर्नर्स बैठकमा अध्यक्षता गर्दै बीसीसीआईसँगको कानुनी लडाइँको खर्च व्यहोर्नका लागि एक अर्ब रुपैयाँ छुट्याएको जनाएका छन् । हामीले उठाएको मुद्दाको फैसला हुन लामो समय लाग्दछ । यसका लागि धनराशि पनि धेरै खर्च हुन्छ । बीसीसीआईसँग हाम्रा वकिलले मात्र कानुनी लडाइँ लड्न नसक्ने भएकाले ब्रिटिस ल फर्मलाई काममा राखिएको छ, उनले भने, बीसीसीआईसँग कानुनी लडाइँ लड्नु र क्षतिपूर्ति पाउन त्यति सहज छैन । दुई देशबीचको चिसो राजनीतिक सम्बन्धका कारण लामो समयदेखि द्विपक्षीय क्रिकेट शृंखला हुन सकेको छैन । द्विपक्षीय क्रिकेटका लागि सन् २०१४ मा दुई देशको क्रिकेट बोर्डबीच सम्झौता भएको थियो । सम्झौताअनुसार सन् २०१५ देखि सन् २०२३ सम्म ६ वटा द्विपक्षीय शृंखला खेल्नुपथ्र्यो । जसमा चार खेलको आयोजना पाकिस्तानले गर्ने सहमति भएको थियो । तर दुई देशबीचको राजनीतिक तनावका कारण हालसम्म एउटा पनि खेल हुन नसकेपछि पीसीबीले पटकपटक आवाज उठाउँदै आएको छ भने बीसीसीआईलाई कानुनी नोटिस पनि पठाउँदै आएको छ । बीसीसीआईले भने दुईपक्षीय शृंखलाका बारेमा फैसला गर्ने जिम्मा सरकारलाई दिएको छ । पाकिस्तानसँग खेल्ने अनुमति सरकारले दिएमात्र भारतीय टोलीले खेल्न सक्ने दाबी बीसीसीआईले गर्दै आएको छ ।"
