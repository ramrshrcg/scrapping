शीर्षक,विवरण
मुख्य सचिव रेग्मीका चुनौती र योजना,"लोकदर्शन रेग्मीले मुख्यसचिव हुने सुअवसर पाए । मुलुकको चौबीसौं मुख्यसचिव बनेका रेग्मीलाई अबको तीन वर्ष राजनीतिक नेतृत्वसग समन्वय गर्दै ८६ हजार कर्मचारीको समायोजन गर्नुपर्ने चुनौती छ । मुख्यसचिव रेग्मीले पदभार ग्रहण गरेकै दिन निजामती प्रशासनलाई रोल मोडेल बनाउने लक्ष्यसहित केही महत्वपूर्ण कार्ययोजना अघि सारेका छन् । उनका कार्ययोजनाहरूमा निजामती कर्मचारीलाई अधिकतम परिचालन गरी आर्थिक र सामाजिक रूपान्तरणमार्फत मुलुकमा दिगो समृद्धि कायम गर्ने, सुशासन स्थापित गर्न कानुनी शासनमा जोड दिने, निजामती सेवामा सिस्टमको विकास गराउने र निजामती सेवालाई सभ्य बनाउने, राज्यका प्रमुख निकायबीच सौहार्दपूर्ण सम्बन्ध स्थापित गर्न सक्दो पहल गर्ने, सिर्जनशील कार्यशैली अवलम्बन गर्ने तथा दिगो र निरन्तरतासहितको सुधार प्रणालीलाई मजबुत बनाउने आदि रहेका छन् । यी कार्ययोजना लागू गर्न सके भने रेग्मी सफल मुख्यसचिवमा स्थापित हुन सक्नेछन् । मुख्यसचिव रेग्मी त्यस्तो बेलामा प्रशासनिक नेतृत्वमा आएका छन्, जुन बेला संघीयता कार्यान्वयनको महत्वपूर्ण दायित्व प्रशासनकै काँधमा आइपरेको छ । अहिले आम कर्मचारीले संघीय शासन प्रणालीलाई मनैदेखि आत्मसात गर्न सकिरहेका छैनन् । कर्मचारीहरू स्थानीय तहमा खटिन मानिरहेका छैनन् । सेवा प्रवाह गर्ने क्रममा जनताका समस्यालाई आफ्नै समस्या मानेर काम गरिदिने प्रवृत्ति कर्मचारीमा छैन । केही अपवाद छोडेर कर्मचारीतन्त्रमा स्वार्थी, अवसरवादी र लोभीहरूकै वर्चस्व छ । जनतामा कर्मचारीतन्त्रप्रति खासै विश्वास छैन । यस अवस्थामा मुख्य सचिव रेग्मीले आफूमातहतका कर्मचारीलाई जिम्मेवार र इमानदार बन्दै देश र जनताका काममा खट्न उत्प्रेरित गर्ने गरी सिस्टम बसाल्नैपर्छ । मुख्य सचिवले गर्नुपर्ने अर्को महत्वपूर्ण कार्य भनेको मन्त्रिपरिषद्मा पेस हुन आउने प्रस्तावहरूको फिल्ट्रेसन हो । विभिन्न मन्त्रालयबाट आउने कतिपय प्रस्तावहरू देश र जनताको लागिभन्दा पनि मन्त्री तथा उनीनिकटका पावर सेन्टरको रुचिमा व्यक्तिगत हित र फाइदा हुने खालका प्रस्तावहरू आउने गरेका छन् । विगतमा तत्कालीन मुख्य सचिव लीलामणि पौडेल र डा सोमलाल सुवेदीले भरमग्दुर रूपमा त्यस्ता गलत खालका प्रस्तावहरू सकेसम्म मन्त्रिपरिषद्मा पेस हुनबाटै रोक्थे । पेस भइहालेमा मन्त्रिपरिषद्मा कडा प्रतिरोधसमेत गर्थे । हालका मुख्य सचिव रेग्मीले पनि त्यस्ता गलत खालका प्रस्तावहरूको शालीनतापूर्वक विरोध गर्न जरुरी छ । उनले शालीनतापूर्वक कानुनका दफादफा पल्टाएर मन्त्रीहरूलाई गलत प्रस्तावका बारेमा कन्भिन्स गरी त्यस्ता प्रस्ताव रोक्नुपर्नेछ । मुख्य सचिव रेग्मीले आफूलाई कानुनले दिएको अधिकार प्रयोग गर्न नसकी गलत खालका राजनीतिक नेतृत्वको अगाडि लाचार र एस म्यान बन्दै गए भने उनी असफल मुख्य सचिव हुनेछन् । राजनीतिक नेतृत्व खराब र असल छुट्ट्याउन सक्नुपर्छ उनले । जनताको मतबाट आएका भनिएका सबै असल हुँदैनन् । यसमा उनले विशेष हेक्का राख्न सक्नुपर्छ । कर्मचारीतन्त्रमा व्याप्त राजनीतिक हस्तक्षेप हटाउन पनि रेग्मीले हिम्मत गर्नैपर्छ । किनकि राजनीतिक हस्तक्षेपले नेपाली प्रशासन क्षेत्र थिलोथिलो र कमजोर हुँदै आइरहेको छ । अतः प्रशासनमा व्याप्त राजनीतिक हस्तक्षेप हटाउनु रेग्मीका लागि अर्को चुनौती हुनेछ । उनले प्रशासनमा व्याप्त राजनीतिक हस्तक्षेप रोक्ने प्रयास गरेनन् भने उनले निजामती क्षेत्रलाई रोल मोडेल बनाउन बुनेको सपना केवल सपनामै सीमित हुनेछ । प्रशासन पुनर्संरचनाको कार्य पनि यतिखेर सुस्त गतिले बढिरहेको छ । यो कार्यलाई तीव्र गतिका साथ अगाडि बढाउन जरुरी छ । कर्मचारी समायोजन ऐन आइसक्दासमेत समायोजन प्रक्रियाले आशा गरेअनुसार गति लिन सकेको छैन । संघ र प्रदेशको निर्वाचन आउन लागिसक्दासमेत संघ र प्रदेशका संरचनाहरू बनाउने कार्यको खासै थालनी हुन सकेको छैन । आवश्यकताको सिद्धान्तको आधारमा संविधानको मर्मअनुसार संघ, प्रदेश र स्थानीय तहका संरचनाहरू बनाउने कार्यको थालनी उनले छिटोभन्दा छिटो गर्न सक्नुपर्छ । संघ, प्रदेश र स्थानीय तहका प्रशासनिक कार्य प्रणाली निर्धारण गर्ने, तीनै तहमा सेवाप्रवाह निरन्तर राख्ने, तीनै तहको वित्तीय प्रणाली र अन्तर सरकारी वित्तीय सम्बन्ध निर्धारण गर्ने, संघ, प्रदेश र स्थानीय तहबीच सम्बन्ध राख्न विभिन्न कार्यक्रम ल्याउँदा अधिकतम संवेदनशीलता अपनाएर ल्याउने कोसिस गर्नुपर्छ । यसैगरी संघीय निजामती सेवा ऐन ल्याउन ढिलाइ भइरहेको छ । सबै कर्मचारीलाई एकरूपता कायम गर्न राष्ट्रिय कर्मचारी नीति निर्माण हुन सकेको छैन । प्रदेश निजामती सेवा ऐन बनाउने कार्यले पनि खासै मूर्तरूप लिन सकेको छैन । संघीय मन्त्रालय र विभागहरूको अन्तिम स्वरूप निर्धारण हुन सकेको छैन । प्रधानमन्त्रीको अध्यक्षतामा रहेको संघीयता कार्यान्वयन तथा प्रशासन पुनर्संरचनासम्बन्धी उच्चस्तरीय समन्वय समितिको बैठक बस्न नसकेको महिनौं भइसकेको छ । त्यसतर्फ पनि मुख्य सचिवले प्रधानमन्त्रीको ध्यान आकृष्ट गराउन जरुरी छ । संघीय लोकतान्त्रिक गणतन्त्र स्थापना गर्न सफल भए पनि अहिलेको राजनीतिक नेतृत्व तथा सत्ता सञ्चालकको प्रवृत्ति हेर्दा उनीहरूमा मुलुक र जनताप्रतिको संवेदनशीलता एकदमै कम मात्रामा देखिन्छ । उनीहरूले सत्तालाई आफ्नो व्यक्तिगत र पार्टीगत स्वार्थमा अधिकतम प्रयोग गर्ने हुन् कि भन्ने सर्वत्र चिन्ता र चासो छ । फेरि राजनीतिक अस्थिरता र छिटोछिटो सरकार परिवर्तन भइरहने हाम्रो शासकीय स्वरूपको खोटका कारण पनि राजनीतिक नेतृत्वमा बढी भ्रष्टीकरण बढ्दै जान थालेको छ । राजनीतिक नेतृत्वमा भ्रष्टीकरण बढिरहेको अवस्थामा प्रशासनिक नेतृत्वले पनि त्यसलाई मलजल गर्ने काम गर्यो भने मुलुक कहिल्यै पनि विकास र प्रगतिमा फटको मार्न सक्दैन भन्ने हेक्का प्रशासनिक नेतृत्व सम्हाल्न आइपुगेका मुख्य सचिव रेग्मीले राख्नुपर्छ । मुख्यसचिव प्रधानमन्त्री र सिंगो सरकारको सबैभन्दा नजिकको सल्लाहकार हो । त्यसैले मुख्यसचिव रेग्मीले सरकारको असल सल्लाहकार बन्दै राम्रो र मुलुक तथा आम जनताको हित हुने काममा हस्तक्षेपकारी भूमिका निर्वाह गर्न सक्नुपर्छ । प्रशासन भनेको राजनीतिले लाए अराएको काममात्रै गर्ने शक्ति हो भन्ने म्याक्स बेबरको सयौं वर्ष पुरानो सिद्धान्तले अब संघीय लोकतान्त्रिक गणतन्त्रात्मक शासन व्यवस्था भएको नेपालमा खासै काम गर्न सक्दैन । अर्कोतर्फ अब प्रशासनमा नयाँ अवधारणाको विकास भइसकेको छ । अबको प्रशासनले राजनीतिक नेतृत्वले अराएको मात्रै गर्ने होइन, राजनीतिक नेतृत्वलाई सही दिशमा ल्याउन र जनताप्रति पूर्णरूपमा उत्तरदायी बनाउन सक्नुपर्छ। युरोपतिर त राजनीतिक नेतृत्वले बद्मासी गर्न लागेका छन् भने प्रशासकहरूले उनीहरूको बद्मासी जनतासमक्ष लगेर राजनीतिक नेतृत्वलाई चेक गर्न जनताबाटै लगाउने नयाँ अवधारणाको विकास भइसकेको छ । हामीले पनि नेपालमा सोही अवधारणा लागू गर्न सक्नुपर्छ । मुख्य सचिवलगायत सिंगो प्रशासन यन्त्रले यस विषयमा ठण्डा दिमागले सोच्नैपर्छ ।मुख्यसचिव रेग्मीले सरकारको असल सल्लाहकार बन्दै राम्रो र मुलुक तथा आम जनताको हित हुने काममा हस्तक्षेपकारी भूमिका निर्वाह गर्न सक्नुपर्छ ।"
यसरी सुध्रिन सक्छ कांग्रेस,"नेपाली कांग्रेसभित्र सैद्धान्तिक विचलन २००७ सालमा प्रजातन्त्र स्थापना भएयता देखिन थालेको हो । बीपी र मातृकाप्रसाद कोइरालाका बीचको मतभेद प्रस्टरूपमा बाहिर आइसकेको थियो । त्यसबेला कांग्रेसले समाजवादी सिद्धान्त घोषित रूपमा नअपनाएको भए पनि बीपी समाजवादबाट प्रभावित भइसकेका थिए । राष्ट्रियता, प्रजातन्त्र र समाजवादको विषयमा बीपी स्पष्ट थिए भने मातृकाप्रसाद यस्ता वैचारिक पक्षमा कमजोर थिए । उनी राजा र भारतलाई खुसी बनाएर सत्तामा जाने भन्नेमा केन्द्रित हुन थाले । यसरी कांग्रेसमा त्यतिखेर नै मातृका र बीपीका गरी दुईथरी विचार देखिए । परिणामस्वरूप २००७ सालमा बनेको मोहनशमशेर नेतृत्वको राणाकांग्रेस सरकार ढलेपछि कांग्रेस नेतृत्वको सरकार बन्दा मातृकाप्रसाद प्रधानमन्त्री भए । त्यो बीपीलाई स्वीकार्य भएन, उनीहरूबीच मतभिन्नता रह्यो । कतिपयले त्यो विवादलाई दाजुभाइबीचको झगडा भने पनि त्यो सैद्धान्तिक विवाद नै थियो । प्रधानमन्त्री भइसकेपछि पनि मातृकाले राजा र भारतका प्रधानमन्त्री नेहरूलाई खुसी बनाएर सत्तामा टिकिरहने दाउ गरे, तर बीपी सिद्धान्तअनुसार अगाडि बढेर सत्ता हासिल गर्नुपर्छ भन्ने विचारका थिए । त्यसैले मातृकाको त्यो शैली बीपीलाई स्वीकार्य भएन । त्यसमा व्यक्तिगत महत्वाकांक्षा थिएन भन्नेचाहिँ होइन । बीपी राजासँग विवाद गरिरहन चाहन्थेनन्, तर उनी पार्टी आफ्ना सिद्धान्तअनुसार अगाडि बढ्नुपर्छ भन्ने चाहन्थे । जयप्रकाश नारायणले चिठी लेखेर र पछि दुवै दाजुभाइलाई पटना बोलाएर विवाद मिलाउने प्रयत्न गरे, तर सकेनन् । त्यतिखेर कांग्रेसमा बीपीले व्याख्या गरेकोे राष्ट्रियता, प्रजातन्त्र र समाजवादप्रति निष्ठा थियो । बीपीको विचार बलियो प्रभाव भएकाले मातृका कांग्रेसमा टिक्न सकेनन् । उनले पछि छुट्टै राष्ट्रिय प्रजा पार्टी बनाए । मातृकाको पार्टी खोल्न राजा त्रिभुवनले नै आर्थिक सहयोग गरेका थिए भन्नेहरू पनि छन् । त्यसपछि मातृका र बीपीको लाइन फरकफरक हुन गयो । २०१५ मा सांसदहरूकै असहयोग कांग्रेस बीपीको विचारअनुरूप अगाडि बढ्यो । बीपीले पनि कांग्रेसलाई सैद्धान्तिक रूपमै अगाडि बढाउन चाहे । २००७ सालपछि राजा त्रिभुवनले नै संविधानसभामार्फत संविधान लेखिने बताएका थिए । बीपी संविधानसभामार्फत नै अगाडि बढ्न चाहन्थे, तर संविधानसभाको निर्वाचन हुन सकेन । राजा महेन्द्रले टंकप्रसाद आचार्यलाई संविधानसभाविरुद्ध बोल्न उक्साए । सर्वोच्च अदालतले पनि संविधानसभा निर्वाचन गर्न नमिल्ने बतायो । संविधानसभामार्फत राजनीति अगाडि बढाउने बीपीको उद्देश्य असफल भयो । त्यसपछि बीपी संसद्को चुनाव स्विकार्न बाध्य भए । संसद्को चुनावमा कांग्रेसले दुईतिहाइभन्दा बढी बहुमत ल्याएको भए पनि सबै सांसदहरूले बीपीलाई सहयोग गरेनन् । विपक्षीले अप्ठेरो पार्न खोज्नु त स्वाभाविकै हो, तर कांग्रेसकै सांसद्ले उनलाई अप्ठेरोमा पारे । यसलाई उनीहरूमा कांग्रेसको सिद्धान्तप्रति प्रतिबद्धताभन्दा पनि व्यक्तिवादी चरित्र हाबी भएको भन्न सकिन्छ । कांग्रेसका सैद्धान्तिक प्रतिबद्धता कमजोर भएकालाई राजा महेन्द्रले खेलाउन सफल भए । डा तुलसी गिरी, विश्वबन्धु थापा र ऋषिकेश शाह त्यस्ता पात्र उदाहरण हुन् । १ पुस २०१७ को निर्वाचित सरकार अपदस्थ गर्ने र प्रजातन्त्र अपहरण गर्ने घटनापछि गिरी, थापा र शाहले मात्र होइन, कांग्रेसबाट निर्वाचित भएका धेरैले कांग्रेस परित्याग गरे । बीपी र सुवर्णशमशेरको फरक लाइन पुस १ को घटनापछि बीपी जेल परेका थिए भने सुर्वणशमशेर भारतमा निर्वासनमा थिए । त्यसबेला कांग्रेस बलियो थिएन । कांग्रेसका समर्थक धेरै भए पनि सडकमा उत्रन सक्ने अवस्था थिएन । त्यसैबेला प्रजातन्त्र स्थापना गर्न बाहिरी शक्तिको सहयोग लिनुपर्ने माग पनि उठ्यो । यसलाई पनि सैद्धान्तिक कमजोरीका रूपमा लिन सकिन्छ । आफ्नै बलमा नसकेर बाहिरी शक्ति (खासगरी भारत) को सहयोगमा आन्दोलन गर्न खोज्नु कमजोरी स्विकार्नु नै हो । त्यसबेला बीपी र सुवर्णशमशेरबीच वैचारिक भिन्नता थियो । सुवर्णशमशेर तुरुन्तै आन्दोलन सुरु गर्न चाहँदैनथे भने बीपी सशक्त (आवश्यक परे सशस्त्रसमेत) आन्दोलन गर्ने पक्षमा थिए। पछि बीपीले त्यसबेला आफू जेल नपरेका भए आन्दोलन चर्काउने थिएँ, रोक्ने थिइन् भनेका छन् । त्यसले पनि उनीहरूमा भिन्नता थियो भन्ने देखाउँछ । बीपीले आन्दोलन अगाडि बढाउनुपर्ने विचार राखे भने सुवर्णशमशेरले राजासँग मिल्नुपर्ने विचार राख्न थाले । बीपी जेलबाट छुटेपछि पनि बीपी र सुवर्णशमशेर बीचमा यो वैचारिक भिन्नता कायमै रह्यो । फलस्वरूप जेलबाट छुटेपछि बीपीले सशस्त्र आन्दोलन पनि थाले तर त्यसमा सुवर्णशमशेरको भने समर्थन थिएन । सुवर्णशमशेर पञ्चायतको प्रजातन्त्रीकरण गरेर भए पनि त्यसमा सरिक हुनुपर्छ भन्ने पक्षमा थिए । बीपी पञ्चायती व्यवस्था र राजाको अधिनायकवादविरुद्ध सशस्त्र संघर्षमा लागे । तर बीपीको आन्दोलन असफल भयो । सोलुखुम्बुमा धेरै युवा मारिएपछि बीपीलाई आघात पर्यो र सशस्त्र विद्रोह असफल हुन पुग्यो । मेलमिलापमा मिल्यो मत सशस्त्र संघर्ष असफल भएपछि भने बीपी र सुवर्णशमशेरको विचार मिल्न थाल्यो । दुवैजना राजासँग मिलेर जानुपर्छ भन्ने विषयमा एकमत भए । मेलमिलापको नीति कसले अगाडि सार्यो भन्नेमा कांग्रेसभित्र अझै विवाद छ । यो नीतिको प्रवर्तक सूर्यप्रसाद उपाध्याय थिए । सुवर्णशमशेरले यसलाई स्थापित गरे भने बीपीले अगाडि बढाए । यसरी फरक विचार बोकेर हिँडेका बीपी र सुवर्णशमशेर एउटै बाटो अवलम्बन गर्ने निष्कर्षमा पुगे । त्यसपछि कांग्रेसमा बीपी निर्विवाद नेता बन्न पुगे । त्यसपछि कांग्रेस एउटै विचार लिएर अगाडि बढ्यो । मेलमिलाप नीतिको फलस्वरूप जनमतसंग्रह भयो, तर त्यसमा बहुदलीय व्यवस्था पराजित भयो । जनमतसंग्रहमा पराजयपछि बीपीलाई केही आघात परे पनि राजासँग मिलेर अगाडि बढ्ने बाटो नै उनले रोजे । बीपीको कम्युनिस्टसँगको सम्बन्ध कम्युनिस्टहरूसँग मिल्ने विषयलाई बीपीले कहिल्यै पनि गम्भीरतापूर्वक लिएनन् । नेपालको कम्युनिस्ट शक्तिशाली छन् भन्ने उनलाई लागेकै थिएन । वास्तविकता पनि त्यही थियो । उनीहरू विभिन्न टुक्रामा विभाजित थिए । बीपीले उनीहरूलाई मिलेर आउन भने पनि २०४६ सालमा कम्युनिस्टहरूलाई मिलाउन गणेशमान सिंहले जस्तो कम्युनिस्ट मिलाउने भूमिका उनले कहिल्यै खेलेनन् । मेलमिलापको नीति लिएर बीपीलगायतका नेता नेपाल फर्किंदा पनि गणेशमानले कम्युनिस्टलाई समेट्न उठाएको विषयलाई बीपीले मानेनन् । २०४६ सम्ममा कम्युनिस्टहरू शक्तिशाली भइसकेका थिए, त्यसैले गणेशमानले उनीहरूको सहयोग लिएका हुन सक्छन् । कांग्रेसका नेताहरूमा वैचारिक मतभेद भए पनि अर्काको अस्तित्व अस्वीकार गर्ने चलन थिएन । उदाहरणका लागि कृष्णप्रसाद भट्टराई निर्वासनमा जान मानेनन्, तर बीपीलाई भने कहिल्यै अस्वीकार र अवमूल्यन गरेनन् । २०४२ सालको सत्याग्रहमा कम्युनिस्टको केही सहयोग भएको हो । प्रजातन्त्रका लागि भएको संघर्षमा उनीहरूको पूर्ण सहयोग ०४६ सालको आन्दोलनमा मात्र भएको हो। पञ्चायतकालमै अवसरवादी चरित्र कांग्रेसमा अवसरवादी चरित्र पञ्चायतकालमै देखिएको थियो । त्यसैले आफ्नो मृत्युपछि कांग्रेस बहुनेतृत्वमा जाओस् भन्ने बीपीले चाहे । आफ्नो मृत्युपछि गणेशमान, कृष्णप्रसाद भट्टराई, गिरिजाप्रसाद कोइराला र सीके प्रसाईंले सामूहिक रूपमा कांग्रेसको नेतृत्व गरून् भन्ने बीपीको चाहना थियो । कांग्रेस सैद्धान्तिक रूपमा कमजोर बन्दै जान्छ भन्ने महसुस गरिसकेका थिए । कालान्तरमा चार नेताको अवधारणा कमजोर भएर तीन नेतामा आयो । तर गिरिजाप्रसाद कोइरालाले त्यसपछि गणेशमान र कृष्णप्रसादसँग हरेकजसो विषयमा असहमति जनाउन थाले । त्यसले गर्दा गिरिजा एकातिर र भट्टराई र गणेशमान अर्कोतिर हुने परिस्थिति आयो । बीपीको मृत्युपछि गणेशमान, कृष्णप्रसाद र गिरिजा तीनैजना मेलमिलापको नीतिका समर्थक थिए । गिरिजा पञ्चायतकालमै पनि राजासँग मिलेर जानुपर्छ भन्नेमा थिए भने गणेशमान र भट्टराई भने प्रजातन्त्र ल्याउन आन्दोलन गर्नुपर्छ भन्ने पक्षमा थिए । राजालाई खुसी बनाउनुपर्छ भन्ने धारणा गिरिजामा विकसित भइसकेको थियो । सत्याग्रहमा बाध्यतावश संलग्न भए पनि गिरिजाको असहमति थियो । पञ्चायतलाई हेर्ने दृष्टिकोणमा गिरिजा नरम थिए । कतिसम्म भने केही कुरा मिलेको भए गिरिजाप्रसाद पञ्चायत प्रवेश गर्ने तरखरमा थिए भनेर विश्वास गर्न सकिने मानिसले नै भनेका छन् । त्यो पनि एक किसिमको सैद्धान्तिक विचलन थियो । २०४६ पछि सत्ताकेन्द्रित राजनीति बहुदलीय व्यवस्थाको पुनस्र्थापनापछि गणेशमान सर्वोच्च नेता घोषणा भए । कांग्रेसमा कृष्णप्रसाद र गिरिजा गरी दुई समूह बन्यो । सत्ताकेन्द्रित राजनीति र एकले अर्कोलाई आलोचना गर्ने प्रवृत्ति विकसित भयो । गिरिजा आफू र आफ्नो समूहलाई बलियो बनाउनेतर्फ केन्द्रित भए । कृष्णप्रसाद र गणेशमान समूहलाई पाखा लगाउन उनी लागिपरे । सत्ताको लागि सिद्धान्त गौण बनाइयो । कृष्णप्रसादलाई निर्वाचनमा हराउन कम्युनिस्टहरू र दरबारको प्रयोग गरियो । त्यसले गर्दा गणेशमान र कृष्णप्रसादले पार्टी नै छोड्नुपर्ने परिस्थिति आयो । कृष्णप्रसाद केही समय अपमान नै सहेर भए पनि पार्टीको मायाका कारणले बसेका थिए तर पछि नसकेर उनी पनि बाहिरिए । यस्ता विवाद सैद्धान्तिक थिएनन् । त्यसले गर्दा पार्टी कमजोर हुँदै गयो । कांग्रेस सैद्धान्तिक मामलामा कतिसम्म कमजोर हुँदै गयो भने वर्तमान पार्टी सभापति शेरबहादुर देउवा सैद्धान्तिक रूपमा चल्ने र सिद्धान्तलाई परिमार्जन गर्नेभन्दा पनि जसरी हुन्छ सत्ता टिकाउनेतिर लागेका छन् । सैद्धान्तिक रूपमा असाध्यै फरक शक्तिहरूसँग पनि गठबन्धन गर्ने प्रवृत्ति देखिएको छ । यस्तो प्रवृत्तिले पञ्चायतकालमा पार्टीभित्र सशक्त भएर लागेका खुमबहादुर खड्का, चिरञ्जीवी वाग्ले, गोविन्दराज जोशी, जयप्रकाश गुप्ता, लक्ष्मणप्रसाद घिमिरे जस्ता जुझारु व्यक्तिलाई समेत गलत बाटो समात्न प्रेरित गर्यो । भ्रष्टाचारमा संलग्न हुनु सैद्धान्तिक विचलन नै हो । २०६२०६३ पछि अरूकै एजेन्डामा यस्तो परिस्थितिमा सिद्धान्तप्रति प्रतिबद्ध र इमानदार हुनेहरूले विस्तारै पार्टी परित्याग गरे । ०६३ पछि कांग्रेसको अवस्था झन् दयनीय हुन पुग्यो । उक्त पार्टी सिद्धान्त, नीति र विचारले भन्दा पनि खालि सत्ताकेन्द्रित मात्रै भयो । कांग्रेस माओवादीको एजेन्डाको पछाडि लाग्यो । राजतन्त्रको अन्त्य, गणतन्त्र र संघीयता, कांग्रेसको सिद्धान्त होइनन्, तर राजासँगको विवादका कारण गिरिजाले माओवादीको एजेन्डामा कांग्रेसलाई हिँडाए । निर्वाचन र सत्ताको लागि विचार र सिद्धान्त मिल्दै नमिल्नेसँग पनि साँठगाँठ भयो । निर्वाचनमा त आफ्नो पार्टीको प्रभाव जाँच्ने हो । गठबन्धन गर्दा जनतामाझ आफ्नो प्रभाव नाप्न सकिँदैन । यसले गर्दा उक्त दलका कार्यकर्ता विचलित हुँदै गए । अहिले कांग्रेस राष्ट्रियता, प्रजातन्त्र, समाजवाद, राजतन्त्रजस्ता विषयमा प्रतिबद्ध हुन सकेको छैन । राजतन्त्रको अन्त्यपछि पनि जनता र मुलुकप्रति कांगे्रस इमानदार हुन सकेको छैन । स्थानीय निर्वाचनमा रन्जु दर्शना र किशोर थापाले पाएको मतले कांग्रेस सबै लोकतन्त्रवादीहरूको प्रिय हुन नसकेको देखाउँछ । नारामा मात्रै प्रजातान्त्रिक समाजवाद कांग्रेसको २०१५ सालको सरकार बन्दा सरकारका नीति प्रजातान्त्रिक समाजवादमा आधारित थिए । तर २०४८ सालको सरकारको नीति त्यस्तो हुन सकेन । त्यसमा कतिपय समयले ल्याएका परिवर्तनका कारण पनि थियो तर प्रतिबद्धताको कमी पनि त्यति नै जिम्मेवार थियो । ०४८ पछि नेता कार्यकर्ताहरू विभाजित भइसकेका थिए र सिद्धान्तप्रति प्रतिबद्धता थिएन । ०४८ पछि अन्तर्राष्ट्रिय रूपमा प्रबद्र्धन गरिएको उदारवादका लागि नेपाली समाज तयार थिएन । कांग्रेसले आधिकारिक दस्ताबेजमा आफूलाई उदारवादी भनेको छैन । दस्ताबेजमा राष्ट्रियता, प्रजातन्त्र र समाजवाद भनिए पनि कांग्रेस आफ्ना मान्यताबाट पूर्णरूपमा विमुख हुँदै गयो । कांग्रेसले उदारवादी अर्थतन्त्र अँगाल्नु हुँदैनथ्यो । पञ्चायतकालमा बनेका उद्योगधन्धा निजीकरण गरियो । त्यसले राज्यको अर्थतन्त्र तहसनहस बनायो । कलकारखाना र उद्योगधन्धा नभएपछि विदेशी उत्पादनको लागि बजार बन्ने दृष्टिकोणले मात्र खुला नीति अपनाउँदा आर्थिक उपनिवेश मात्र बनेको छ नेपाल । यसका पछाडि दुइटा कारण छन् । पहिलो, आदर्श फलाकेर मात्र हुँदैन, त्यसलाई कार्यान्वयन गर्न आदर्शवादी नै हुनुपर्छ, नत्र कार्यान्वयन हुँदैन । दोस्रो, सरकारहरू अल्पकालीन हुने अनि मन्त्री पनि छोटो अवधिका लागि बन्ने भएकाले पनि यी विषय कार्यान्वयन हुन सक्दैनन् । त्यसले गर्दा पार्टीको सिद्धान्तमा आधारित नीति तथा कार्यक्रम लागू गर्ने अवसर नै प्राप्त हुँदैन । लोकतन्त्रको ठेकेदार ? कांग्रेसले अहिले आफू कमजोर हुँदा लोकतन्त्र कमजोर हुन्छ भन्ने दाबी गरेको छ । तर कांग्रेस आफैंमा आन्तरिक लोकतन्त्र छैन भने कांग्रेसले यो मुलुकको लोकतन्त्रको रक्षा गर्छ भन्ने डम्फू बजाउनु तार्किक हुँदैन । यो स्थितिमा कांग्रेसले लोकतन्त्र र राष्ट्रियतालाई बलियो बनाउँछ भन्ने अपेक्षा गर्न सकिँदैन । मतदाता सधंै यस्तो भुलभुलैयामा रहँदैन । कांग्रेसले अहिले केके गरिरहेको छ, उनीहरूले देखिरहेका छन् । नेपालमा राष्ट्रियता र प्रजातन्त्रलाई सँगसँगै लाने विषयको प्रवर्तक निश्चित रूपमा कांग्रेस नै हो । कांग्रेस बीपीकै बेलामा जस्तो सशक्त भएको भए कांग्रेस कमजोर भए लोकतन्त्र कमजोर हुन्छ भन्न सुहाउँथ्यो । नत्र अहिले कांग्रेसले त्यस्तो दाबी गर्न सुहाउँदैन । अहिले लोकतन्त्र कमजोर हुनमा कांग्रेस पनि उत्तिकै जिम्मेवार छ । कांग्रेसको कमजोरीका कारणले प्रजातन्त्रको संरक्षण गर्न पनि अर्को राजनीतिक शक्तिलाई हेर्ने दिन आइसकेको छ । अरू लोकतन्त्रवादी दलहरू आए भने जनताले उनीहरूलाई विश्वास गर्ने परिस्थिति बन्न सक्छ । कांग्रेसभित्र अझै पनि शिक्षित र विचार भएका मानिस छन् । त्यो विचारलाई उनीहरूले किन स्थापित गर्न सकेनन् त्यो अनौठो छ । कांग्रेसमा सिद्धान्तका बारेमा राम्रो ज्ञान भएका महेश आचार्य, अर्जुननरसिंह केसी, रामशरण महत जस्ता मानिसहरू पनि छन् । धेरै नपढेका तर त्यसको सिद्धान्तप्रति प्रतिबद्ध धेरै मानिसहरू पनि कांग्रेसमा छन् । तिनीहरूलाई खुसी पार्दै कांग्रेस अगाडि बढ्नुपर्छ । यही ढंगले अगाडि बढ्ने हो भने कांग्रेसको भविष्य राम्रो छैन । एमालेलगायत कम्युनिस्टहरूलाई लोकतन्त्रप्रति प्रतिबद्ध राख्न कांग्रेसको प्रभावले काम गरेको थियो । अब एमाले कस्तो शक्ति बन्छ भन्न सकिँदैन । गठबन्धनपछि अहिले एमालेले आफ्नो सक्कली रूप देखाएको छ, लोकतन्त्रवादको मुखुन्डो उतारेको छ । कांग्रेसले माओवादीसँग गरेको गठबन्धन र अहिलेको लोकतान्त्रिक गठबन्धन पनि तार्किक देखिँदैन । यो सत्ताकेन्द्रित गठबन्धन हो । वाम गठबन्धन सिद्धान्तप्रति इमानदार भएर बनेकै होइन । २०४६ सालमा कम्युनिस्टहरूलाई गणेशमानले मिलाइदिनुपर्यो भने अहिले पनि यी दलहरू मार्क्सवादप्रतिको प्रतिबद्धताले मिलेका हुन् भन्न सकिँदैन । एमाले र माओवादी एउटै पार्टी बन्छन् जस्तो देखिँदैन । यिनीहरू छुट्टाछुट्टै पार्टी रहने सम्भावना बढी छ । सुध्रिए राम्रो भविष्य कांग्रेसमा समर्पित, त्यही पार्टीको झन्डा ओढेर मर्न पाइओस् भन्ने प्रतिबद्ध र इमानदार कार्यकर्ता पनि छन् । तिनीहरूलाई खुसी पार्ने गरेर कांग्रेस सुध्रिनुपर्छ । यिनीहरू सुध्रिन र सप्रन सके भने अझै अवसर छ तर त्यस्तो हुने सम्भावना एकदमै कम छ । अहिलेको वाम गठबन्धनसँग कांग्रेस आत्तिनु पर्दैन । जनतामा कम्युनिस्टहरूको प्रभाव बढेर गएको छ तर यो प्रभाव दीर्घकालीनचाहिँ होइन । कांग्रेस सुध्रियो र जनमुखी भयो भने अझै भविष्य छ । आम जनता खासमा कुनै पार्टीको हुँदैनन् । गठबन्धनपछि अहिले एमालेले आफ्नो सक्कली रूप देखाएको छ, लोकतन्त्रवादको मुखुन्डो उतारेको छ । कांग्रेसले माओवादीसँग गरेको गठबन्धन र अहिलेको लोकतान्त्रिक गठबन्धन पनि तार्किक देखिँदैन । यो सत्ताकेन्द्रित गठबन्धन हो । वाम गठबन्धन सिद्धान्तप्रति इमानदार भएर बनेकै होइन ।"
"राजा, वाम र कम्युनिस्ट गठबन्धन ?","नेपालको राजनीतिमा अहिलेलाई वाम गठबन्धन, त्यसपछि वाम एकीकरण हुँदै वाम एकताको चर्चा चल्न थालेको छ । भाषा शब्द नेतापिच्छे फरकफरक छन् । कसैले यसलाई कम्युनिस्ट एकताको रूपमा लिएका छन् भने कसैले वाम एकताको । एकता कहिले हुने हो ठेगान छैन, तर संसदीय क्षेत्र, सिट बाँडफाँट र क्षेत्रीय तालमेलमा अझै पनि कुरा नमिलिसकेको देखिन्छ । एमालेका नेताहरूले आआफ्नो निर्वाचन क्षेत्रको टुंगो भने लगाइसके । माओवादी केन्द्रका पनि केही नेताको निर्वाचन क्षेत्र टुंगो लागे पनि स्वयं अध्यक्ष पुष्पकमल दाहालको क्षेत्र भने अझै टुंगो लगाउन नसकेको बुझिन्छ । यो अवस्थादेखि हजारौं कार्यकर्ता समाहित हुने गरी एकीकरण वा एकता कम्युनिस्टको नाममा वा वामपन्थीको नाममा हुन सक्छ या सक्दैन, स्वाभाविक आशंकाको विषय छ । यही गठबन्धनसित जोडिएका बाबुराम भट्टराई यसलाई चुनावी तालमेलको व्यवस्था मात्र ठान्छन् । नेपाली नागरिकमा एउटा कुरो स्पष्ट देखिएको बाबुराम र नारायणकाजी श्रेष्ठ आपसमा मिल्न सकेनन् । वाम एकता सुरुमै धरापमा पर्यो । गठबन्धनको एउटा घटक नयाँ शक्ति त्यसबाट छुट्टियो । नारायणकाजीले गोरखामा पनि एक क्षेत्रबाट अर्को क्षेत्रमा जाने आँट गर्न सकेनन् । नेतृत्वको अवस्था यस्तो छ । नयाँ शक्तिका बाबुराम निर्वाचन जित्नकै लागि मात्र कांग्रेसमा ठोकिन पुगे । कांग्रेसका केही माझिएका नेताले समेत यो कुरा स्वीकार गर्नुपर्ने अवस्था आयो । के कारणले हो, वाम गठबन्धन भएपछि लोकतान्त्रिक गठबन्धनको पनि अभ्यास सुरु भयो । यसले आफूलाई गठबन्धनको संज्ञा दिएन, चुनावी तालमेल मात्र भन्यो । संसदीय अभ्यासमा यो एउटा स्वाभाविक अभ्यास हुँदै आएको छ, तर संसदीय व्यवस्थाभित्र वाम गठबन्धन जस्ता गठबन्धन भने सामान्यतः कतै देखिएन । यो नजिकैको छिमेकीलाई हेर्दा पनि थाहा हुन्छ । जानेर वा नजानेर नेपाली बौद्धिक समाजले वाम या कम्युनिस्ट गठबन्धनका पछाडि दुई व्यक्तिको प्रमुख हात देखे, नारायणकाजी र बाबुराम । नेपाली जागरुक समाज दुवैको राजनीतिक पृष्ठभूमिबाट राम्ररी परिचित छ। यी दुई शक्ति एमाले र माओवादीलाई मिलाउन कुन तेस्रो शक्ति लाग्यो, त्यसको पनि सामान्य अनुमान नेपालीले गरिसकेका छन् । कांग्रेसले गठबन्धनभन्दा पनि गठबन्धन नभएर चुनावी तालमेलमा राष्ट्रिय प्रजातन्त्र पार्टी र त्यसैबाट छुट्टिएको राप्रपा प्रजातान्त्रिक कसरी नजिक भए, त्यो पनि बुझ्न सकिन्छ । यहाँ कसैलाई आफ्नो दलको अस्तित्व नै संकटमा परेको आभास छ भने कसैलाई वाम गठबन्धनले निकै ठूलो राजनीतिक हानि हुन्छ कि भन्ने भय पनि छ । जे होस् नेपालको राजनीति संक्रमणमा भनिएको अवस्थाले यो पनि देख्नुपर्यो । २०२४ बाट वर्ग शत्रुको सफाया गर्ने अभियानबाट सुरु भएको नेकपा मालेलाई त्यसबेला नक्सलवादी संघर्षको संज्ञा दिइयो । त्यसबेलाको राजतन्त्र र त्यसका वरिपरि भएकाले कांग्रेसलाई अराष्ट्रिय तत्व नै भनिराखे । त्यसैमा स्वर मिलाउँदै नेपालको कथित वाम आन्दोलन र केही कम्युनिस्ट नेताबाहेक सबैले ०३७ को जनमतसंग्रहसम्म यही नारालाई व्यापक बनाउँदै आए । त्यसबेला राजा र तत्कालीन मालेको स्वार्थ गाँसिएको थियो । अहिलेको गठबन्धन हौवा हो । हिजो ओलीको सरकारमा माओवादीलगायत धेरै वामपन्थी सहभागी थिए । त्यसले गठबन्धनको रूप लिन सकेन । त्यस्तै अहिले पनि गठबन्धन भनिए पनि यो सत्तालोलुपताको अर्को रूप स्पष्ट देखिन्छ । ०३७ सालको जनमतसंग्रह हुँदै २०४६ को जनआन्दोलनसम्म त्यसले त्यसैगरी काम गर्यो । ०४६ को आन्दोलनलाई संयुक्त आन्दोलनको आकार दिने गणेशमान सिंहको आग्रहका कारण तत्कालीन नेकपा मालेसमेत यसमा मिसिन बाध्य भएको कसैबाट लुकेको छैन । नीतिविहीन, सिद्धान्तविहीन र नेतृत्वविहीन नेकपा मालेलाई नेताको आवश्यकता परेपछि नेकपा मार्क्सवादीका मनमोहन अधिकारीलाई नेता मान्दै नेकपा एमालेमा रूपान्तरण हुन पुग्यो । यो सबै ऐतिहासिक पृष्ठभूमिसित अहिलेको नेपालको राजनीति जोडेर हेर्नुपर्छ । पहिलो कुरा त अझै पनि मूल्य, सिद्धान्त र आदर्शको राजनीति कम्युनिस्टहरूसित छैन भन्ने कुरा प्रचण्ड र केपी ओलीको व्यवहारले देखाउँछ । केपी ओली कांग्रेससित पनि सुविधापूर्ण किसिमले सरकारमा बसे । त्यसैगरी प्रचण्ड ओलीको सरकारमा पनि बसे । ओली र प्रचण्डको जुहारी पनि प्रचण्ड कांग्रेसमा आएपछि देख्नसुन्न नेपालले पायो । त्यस्तै ओलीका व्यवहार पनि नेपालले देख्यो । अब हुन सक्छ नेपालको राजनीतिमा एउटा नयाँ समीकरणको निर्माण हुँदैछ । कुनै बेला दक्षिणकालीमा पूजा गर्न जाँदा या वीरगन्जको माईस्थानको विन्धवासिनी पुग्दा, बाराको गढीमाई जाँदा या पोखराको विन्धवासिनी पुग्दा पूर्वराजा सक्रिय भए खबरदार भनेर दमाहा बजाउनेहरू अहिले उनले साँच्चिकै नेतृत्व लिन्छु भन्दा किन बोल्दैनन् । पूर्वराजा ज्ञानेन्द्र, मुलुक चलेन, यसरी चल्दैन, मेरो नेतृत्वमा चल्न सक्छ भन्ने दम्भमा एक्लै त अवश्य पनि फर्केनन् । उनले यसो भन्दा केही नबोलेर चुप लागिबस्ने माओवादी केन्द्र वा नेकपा एमालेका नेताको उनका भनाइप्रति समर्थन छैन भनेर कसरी बुझ्ने ? विकास र समृद्धिका कुरा सधैं कुरामै सीमित रहे । नेपाली संवेदनलाई छुने विषय भनेको राष्ट्रियताको प्रश्न नै हो । पहिलेका राजाहरूले ३० वर्ष लामो शासनमा यही विषयलाई उठाइरहे । आज यही विषय दिल्लीमा बाह्रबुँदे सम्झौता गर्ने दल र तिनका नेताले पनि उठाएकै छन् । २०४७ को संविधान कसैलाई ग्राह्य भएन । प्रचण्ड, बाबुराम या अरू कोहीलाई भएन । ०५२ देखि नै संविधान कार्यान्वयनको त के कुरा, एउटा निर्वाचन सकिएर मध्यावधि निर्वाचनको परिणामसँगै एकथरीबाट हतियार उठाएर जनक्रान्तिको नाममा नेपाललाई सिपाहीकरण गर्ने उद्यम किन सुरु भयो ? संविधानसभा बनाउन कम्युनिस्ट दलका विभिन्न नेताले आफ्नो नेतृत्वमा सरकार हुनुपर्ने दाबी गरिराखे । यसबीचमा दाहाल पनि कार्यकारी प्रमुख भए, माधव नेपाल, झलनाथ खनाल र बाबुराम पनि भए । अन्ततः संविधानसभा नै विघटन भयो । संविधानसभाको माग गर्ने दुईजना प्रधानमन्त्री हुँदा पनि त्यस दिशामा एक पाइला पनि चालिएन । त्यसप्रति सहमति देखाउने एमालेका दुई प्रधानमन्त्रीले एक पाइला चालेको देखिएन । ती दलको त्यस्तो गम्भीर प्रतिबद्धता कहिल्यै देख्न पाइएन । संविधानसभाको म्याद सकिन लाग्दा संविधानसभाको वरिपरि सडकमा विभिन्न जातजाति, भाषाभाषी र क्षेत्रहरूको जुलुसलाई स्वयं दाहालले नेतृत्व गर्दै सडकमा उफ्रिए । अन्ततः संविधान बन्नुपर्ने मिति नै सार्नुपर्यो । नेपालको भर्खरै २०२५ वर्षको इतिहासले देखाएका कुरा यिनै हुन् । यहाँ गठबन्धन, मेल, बेमेल मौसमी कुरा जस्ता भए र यसलाई सधैं संक्रमणकालको संज्ञा दिने गरिएको छ । यो कसले जोड्छ, कसले तोड्छ भन्नेमा नेपाली राजनीतिका पर्यवेक्षक पनि अलमलमा परेका देखिन्छन् । अहिले झन्डैझन्डै त्यस्तै परिस्थिति फेरि निर्माण भएको छ । अहिलेको गठबन्धनमा त्यस्ता या कुनै अरू तत्व हुन सक्छन् कि सक्दैनन्, यो सबैले बुझ्नुपर्ने हो । पंक्तिकार नेपालको राजनीतिमा फेरि भयानक दुर्घटना पो हुने हो कि भन्नेतिर यो ऐतिहासिक पृष्ठभूमि सोच्न बाध्य छ । पूर्वराजा कुन शक्तिको बलमा नेतृत्व लिने कुरा गर्छन् ? उनकै नेतृत्वका कारण यथार्थमा मुलुकमा गणतन्त्रसम्म पुगेको होइन ? सिंगो नेपाल सडकमा उभिएर उनको विरुद्धमा नाराबाजी नगरेको भए उनी राजा भइ पनि रहन्थे होलान् । महान् क्रान्तिकारी माओवादी नेता पनि कहिले सांस्कृतिक राजा त कहिले खोपीभित्रका राजाको नारा दिन थालिसकेका थिए । हामीले गणतन्त्र ल्याऔं भन्ने दम्भ वामपन्थीले नगरे हुन्छ । वामपन्थीराजतन्त्रको सम्बन्धबारेमा नेपाली जनता परिचित छन् । अहिलेको नेपालको राजनीति ससर्ति हेर्दा आमनागरिकको बुझाइभित्र नपर्ने प्रकृतिको देखिन्छ । यी गठबन्धन के र कुन उद्देश्यका लागि हुन् भन्ने पनि निष्कर्ष छैन । संसारमा टुटेको कम्युनिस्ट पार्टी एक भएको कहीं पनि छैन । कम्युनिस्ट नेताले आफ्नो शिरमाथि मार्क्स, स्टालिन, लेनिन, माओ या अरू छिटफुटका नेताहरूको जुनसुकै व्याख्या बखान गरे पनि यी प्रमुख नेता नै आपसमा कहिल्यै मिल्न सकेनन् । मार्क्सवादको दुहाइ दिने लेनिन मार्क्सभन्दा बेग्लै भए । लेनिनभन्दा स्टालिन बेग्लै, स्टालिनभन्दा माओ बेग्लै, माओभन्दा हो ची मिन्ह बेग्लै, उनीभन्दा किम इल सुङ बेग्लै । सबैलाई सबैले मार्क्सवाद त भने वादको रूपमा तर विचारधारा आआफ्नो भयो । नेपालमा पनि प्रचण्डपथ भनियो । कम्युनिस्ट दम्भको कुरो गर्ने हो भने हामी मान्छेको ६ इन्च उचाइ घटाएर आएका हौं भनेर एमाले पनि नेपालको शासनमा पुगे । नेपाली कतिलाई लागेको पनि छ दल धेरै भए खुम्चिएर नेपालको राजनीति दुई धु्रवमा जाँदा बेस हुन्छ । अहिलेको गठबन्धन हौवा हो । हिजो ओलीको सरकारमा माओवादीलगायत धेरै वामपन्थी सहभागी थिए । त्यसले गठबन्धनको रूप लिन सकेन । त्यस्तै अहिले पनि गठबन्धन भनिए पनि यो सत्तालोलुपताको अर्को रूप स्पष्ट देखिन्छ । प्रतिपक्षसित गठबन्धन पनि गर्ने सरकारमा पनि बसिरहने ? यस्ता कुरा संसदीय अभ्यासले स्वीकार गर्दैन । फेरि संसदीय व्यवस्थ मान्दैनौं भनेर अर्को कुनै व्यवस्थाको वकालत गर्ने हो भने यी सबै कुरा जनतामाझ मान्य पनि हुन सक्छन् । तर जुन व्यवस्थाभित्र आफू छ, त्यसैलाई ध्वंस गर्ने व्यवहार भने राजनीतिक संस्कृतिअनुकूलको होइन ।"
पुरुषमा आर्मी र महिलामा एपीएफ पहिलो,"पोखरा : पोखराको फेवाताल किनारमा शनिबार भएको सातौं राष्ट्रिय ट्रायथलन च्याम्पियनसिपमा पुरुषतर्फ त्रिभुवन आर्मी क्लब र महिलातर्फ एपीएफ क्लबले पहिलो स्थान हात पारेका छन् । नेपाल ट्रायथलन संघको आयोजनामा भएको प्रतियोगिताको पुरुष ट्रायथलनतर्फ आर्मीका वसन्त थारू पहिलो भए । थारूले सात सय ५० मिटर पौडी, २० किलोमिटर साइक्लिङ र पाँच किलोमिटर रन सम्मिलित दूरीमा पहिलो स्थान हात पारेका हुन् । थारूले निर्धारित दूरी एक घन्टा ६ मिनेट १९ सेकेन्डमा पूरा गरेका थिए । दीपेश चौधरीले एक घन्टा सात मिनेट ५० सेकेन्ड तथा रुद्र कटुवालले एक घन्टा नौ मिनेट १५ सेकेन्डमा निर्धारित दूरी पूरा गर्दै क्रमशः दोस्रो र तेस्रो स्थान हात पारे । दोस्रो र तेस्रो स्थान हात पार्ने दुवै खेलाडी आर्मीकै हुन् । महिलातर्फ एपीएफ क्लबकी सोनी गुरुङले स्वर्ण जितिन् । उनले एक घन्टा २२ मिनेट २४ सेकेन्डमा निर्धारित दूरी पूरा गरेकी थिइन् । आर्मीकी यमकुमारी भुजेल एक घन्टा २६ मिनेट ५५ सेकेन्डका साथ दोस्रो भइन् । यसैगरी द्वाथलनतर्फ महिलामा प्यूठानकी हुमी बुढामगरले पहिलो स्थान हात पारिन् । उनले निर्धारीत दूरी एक घन्टा १० मिनेट ५५ सेकेन्डमा पूरा गरिन् । यस्तै आर्मीकी मञ्जु खड्का दोस्रो र झापाकी शान्तिकला राई तेस्रो भइन् । पुरुषतर्फ आर्मीका मानबहादुर थापाले निर्धारित दूरी ५७ मिनेट ३६ सेकेन्डमा पूरा गर्दै पहिलो स्थान हात पारे । किरण मल्ल दोस्रो र लक्ष्मण मल्ल तेस्रो बने । दुवै खेलाडी एपीएफका हुन् ।"
एएफसी यू१९ छनोट च्याम्पियनसिपका लागि टोलीको घोषणा,"काठमाडौं : एएफसी यू१९ छनोट च्याम्पियनसिपका लागि अखिल नेपाल फुटबल संघ (एन्फा)ले शनिबार २३ सदस्यीय खेलाडी टोलीको घोषणा गरेको छ । मंगलबारदेखि किर्गिस्तानमा आयोजना हुने छनोट खेलका लागि प्रशिक्षक छिरिङ लोप्साङ सहितको टोलीले अन्तिम खेलाडीको नाम सार्वजनिक गरेको हो । च्याम्पियनसिपको समूह एमा नेपालसहित आयोजक किर्गिस्तान, बहराइन, यूएई र ओमन छन् । टोलीका अनुभवी र निखारिएका खेलाडी भएकाले नेपालको लक्ष्य छनोट रहेको प्रशिक्षक लोप्साङल बताए । हामीले भर्खरै भुटानमा सम्पन्न यू१८ साफ च्याम्पियनसिपको उपाधि जितेर फर्किएका छौं । अहिले खेलाडीको मनोबल उच्च छ । उमेर समूहका नेपालको प्रदर्शन धेरै राम्रो छ । साफ च्याम्पियनसिपमा हरेक खेलाडीले आफूलाई प्रुफ गरेर देखाएका छन् । टोलीमा त्यही खेलाडीको वर्चस्व रहेकोले छनोटको सम्भावना बलियो देखेको छु, लोप्साङले भने । अपर्ण कार्कीको कप्तानीमा रहेको नेपाली टोलीको उपकप्तानमा प्रजन तामाङ रहेका छन् । अन्य खेलाडीमा अभिषेक बराल, विश्वास उदास, असीम भुसाल, राजन गुरुङ, सुमन अर्याल, निरञ्जन महर्जन, रोमन लिम्बू, अशोक थापा, दिने हेन्जन, अभिषेक रिजाल, अनिल महर्जन, सेसेहाङ आङदम्बे, आकाश श्रेष्ठ, एरिक विष्ट, रेजिन सुब्बा, धीरज श्रेष्ठ, सुरजजंग ठकुरी, राजेश परिवार, मनीष थापा र सोजित गुरुङ रहेका छन् । टोलीको सहायक प्रशिक्षकमा पुष्कर शाही, गोलरक्षक प्रशिक्षकमा मृगेन्द्र मि श्र र व्यवस्थापकमा गणेशबहादुर चन्द छन् । नेपालले समूहको पहिलो खेल मंगलबार आयोजक किर्गिस्तानसँग खेल्नेछ । दोस्रो खेल नोभेम्बर २ मा बहराइन, नोभेम्बर ४ मा यूएई र अन्तिम खेल नोभेम्बर ८ मा ओमनसँग खेल्नेछ । छनोट च्याम्पियनसिपमा सहभागी एसियाली राष्ट्रलाई १० समूहमा विभाजन गरिएको छ । प्रत्येक समूहका विजेता र उत्कृष्ट उपविजेताले सन् २०१८ मा आयोजना हुने एएफसी यू१९ च्याम्पियनसिपको ढोका खोल्नेछन् ।"
नेपाली फुटबल टोली कीर्गिस्तान प्रस्थान,"काठमाडौँ: एएफसी १९ वर्षमुनि (यु१९) च्याम्पियनसिप२०१८ छनोटमा सहभागी हुन नेपाली युवा फुटबल टोली आज कीर्गिस्तान प्रस्थान गरेको छ। यही कात्तिक १४ गतेदेखि सञ्चालन हुने उक्त छनोट प्रतियोगितामा सहभागिता जनाउने नेपाली टोलीलाई राष्ट्रिय खेलकुद परिषद्का सदस्य सचिव केशवकुमार विष्ट, अखिल नेपाल फुटबल संघका अध्यक्ष नरेन्द्र श्रेष्ठलगायतले सफलताको शुभकामना दिँदै आज बिदाइ गरिएको हो। छनोट खेलमा नेपाल समूह ए' मा परेको छ। नेपालको समूहमा आयोजक कीर्गिस्तान, ओमान, संयुक्त अरब इमिरेट्स (युएइ) र बहराइन छन्। नेपालले मंगलबार कीर्गिस्तानको सामना गर्दै प्रतियोगिताको उदघाट्न गर्नेछ। त्यसैगरी, नेपालले आफ्नो दोस्रो खेल कात्तिक १६ गते बहराइनसँग, तेस्रो खेल कात्तिक १८ गते युएइसँग र चौथो तथा छनोट चरणको अन्तिम खेल कात्तिक २२ गते ओमानसँग खेल्नेछ। विभिन्न १० समूहमा विभाजन गरिएको छनोट खेलमा समूहको शीर्ष स्थानमा रहने टोली फाइनल चरणमा प्रवेश गर्नेछ। त्यस्तै दोस्रो स्थान हासिल गर्नेमध्ये उत्कृष्ट पाँच टोली र आयोजक फाइनल चरणका लागि छनोट हुनेछन्। फाइनल चरणमा छनोट हुने टोलीले सन् २०१८ मा हुने एएफसी यू१९ च्याम्पियनसिपमा सहभागिता जनाउन पाउनेछ।"
"मेसीको गोल, बार्सिलोनाको सानदार जित",काठमाडौं : स्पेनिस ला लिगा फुटबलमा बार्सिलोनाले अर्काे जित हात परेको छ । शनिबार राति भएको खेलमा यथ्लेटिको विल्बाओलाई २० ले पराजित गर्दै लिगमा नवौं जित दर्ता गर्न सफल भएको हो । बार्सिलोनाको जितका लागि मेसीले खेलको ३६ औं मिनेटमा गोल गरे भने पाउलिन्होले खेल सकिनै लाग्दा अतिरिक्त समयमा गोल गरे । यथ्लेटिको विल्बाओले दोस्रो हाफमा बार्सिलोनालाई निकै दवावमा राखे पनि गोल गर्न भने सकेन । जितसँगै बार्सिलोनाको २८ अंक पुगेको छ । शनिबार राति नै भएका ला लिगाका अन्य भ्यालेन्सियाले अलाभेजलाई २१ ले पराजित गर्यो भने सेभिल्लाले पनि लेगानेजलाई २१ ले नै पराजित गर्यो । यथ्लेटिको मड्रिड र भिल्लारियले ११ को खेले । १० खेलबाट २८ अंक रहेको बार्सिलोना अंक तालिकाको शीर्ष स्थानमा कायम छ । समान खेलबाट २४ अंक रहको भ्यालेन्सिया दोस्रो स्थानमा छ । १ खेल कम खेलेको रियल मड्रिड २० अंकसहित तेस्रो स्थानमा रहेको छ ।
नेमारले गर्दा आफू छायाँमा परेको साबित गरे काभानीले,पेरिस : एडिन्सन काभानीको उत्कृष्ट प्रदर्शनमा फ्रेन्च लिग वानको शीर्ष स्थानमा रहेको पेरिस सेन्ट जर्मन (पीएसजी)ले आफ्नो अपराजित यात्रा कायमै राखेको छ । शुक्रबार राति भएको खेलमा पीएसजीले निसलाई ३० गोल अन्तरले पराजित गर्दा काभानीले दुई गोल गरे । बार्सिलोनाका पूर्वस्टार नेमारसँगको खटपटपछि टोलीको प्रदर्शन र आफ्नो भूमिकाका विषयमा असन्तुष्टि व्यक्त गर्दै पीएसजी छाड्ने मनस्थितिमा पुगेका काभानीले शुक्रबार राति दुई गोल गर्दा नेमारले भने खेलेका थिएनन् । गत साता भएको मार्सेलीविरुद्धको खेलमा रातो कार्ड पाएपछि नेमारले निससँगको खेल गुमाएका थिए । उनले नेमारका कारण आफू छायाँमा पर्दै आएको भन्ने आफ्नो गुनासोलाई पनि साबित गरिदिएका छन् । नेमारबिना पनि पीएसजी बलियो छ भन्ने कुरा काभानीले गरिदिए । निसविरुद्ध टोलीलाई जित दिलाउन काभानीले खेलको तेस्रो र ३१औं मिनेटमा गोल गरे । उनले दुवै गोल एन्जल डी मारियाको पासलाई सदुपयोग गर्दै गरेका थिए । पीएसजीका लागि काभानीले पछिल्ला १० खेलमा ११ गोल गरिसकेका छन् । पीएसजीले तेस्रो गोल भने विपक्षी खेलाडीबाट उपहार पाएको थियो । दोस्रो हाफको ५२औं मिनेटमा निसका कप्तान डान्टेले आत्मघाती गोल गरेपछि पीएसजी ३० को जित आत्मसात् गरेको हो । अंक तालिकाको शीर्ष स्थानमा रहेको पीएसजीले ११ खेलबाट २९ अंक जोडेको छ । पीएसजी फ्रेन्च लिग वानमा ११ खेलसम्म अपराजित रहँदै आएको छ । उसले दोस्रो स्थानको मोनाकोसँग सात अंकको अग्रता बनाएको छ । लिगको दोस्रो स्थानमा रहेको मोनाकोले १० खेलबाट २२ अंक जोडेको छ । यसैगरी १० खेल नै खेलेको नाट्सको २० अंक छ । ११ खेलबाट १० अंक जोडेको निस लिगको १४औं स्थानमा छ ।
प्रेम दयाल स्मृति कपको उपाधि फुलजोर युवा क्लबलाई,मलंगवा : फुलजोर युवा क्लब बयलबासले गढिमाई युवा क्लब फरहदवालाई ३० गोल अन्तरले पराजित गर्दै प्रेम दयाल फुटबल स्मृति कपको उपाधि जितेको छ।लालबन्दी नगरपालिका २ जुटपानीमा नेशनल युथ स्पोर्टस क्लबले आयोजना गरिएको तेश्रो प्रेम दयाल स्मृती फुटबल कप प्रतियोगिताको आइतबार आयोजित फाइलन खेलमा फुलजोर युवा क्लबका रोहित चौधरीले पहिलो हाफको अन्तिम मिनेटमा पहिलो गोल गरेका थिए। त्यसैगरी दोश्रो हाममा फुलजोर युवा क्लबकै विष्णु लामाले २ गर्दै टिमलाई ३० ले अग्रता दिलाएका थिए। पहिलो हुने टिमलाई नगद २० हजारसहित कप प्रदान गरिएको आयोजक क्लबका अध्यक्ष शशी देवकोटाले बताए। त्यसैगरी दोश्रो हुने टिमलाई नगद १० हजारसहित कप प्रदान गरिएको थियो। तिहारको अवसरमा आयोजना गरिएको प्रतियोगितामा २४ वटा टिमको सहभागिता रहेको थियो। विगत तीन वर्षदेखि आयोजना हुदैं आएको प्रतियोगिता अगामी दिनमा समेत आयोजना गरिने अध्यक्ष देवकोटाले बताए।
