शीर्षक,विवरण
चुनावको अर्थराजनीति,"चुनाव नजिकिँदै छ, पहिलो चरणमा मतदान गर्न एक साता पनि बाँकी छैन । प्रचारप्रसारले तीव्रता लिँदैछ । चुनाव अत्यधिक खर्चिलो भयो, धान्न नसकिने भो भनेर नेताहरू स्वयं भन्दैछन् । चुनाव आयोगकै खर्च अत्यधिक बढेको छ । हो, चुनाव खर्चिलो राजनीतिक अभ्यास हो । मतपत्र छपाई, कर्मचारी खटनपटन, मतदाता शिक्षालगायत चुनाव व्यवस्थापनको खर्च समयकालअनुसार बढ्नु स्वाभाविक हो । उम्मेदवार र दलहरूको प्रचारप्रसार खर्च पनि उत्तिकै हुन्छ । चुनावसँग जोडिने समग्र खर्चको स्वरूप र प्रकृति हेर्दा यो एउटा मौसमी तर अत्यन्तै ठूलो आर्थिक कारोबार हुने राजनीतिक अभ्यास हो । लोकतन्त्र अपनाएका प्रायः सबै देशहरूमा हुने कुरा हो, यो । त्यति आश्चर्य मान्नु पर्दैन । लोकतान्त्रिक प्रणाली भनेको खर्चिलोमात्र होइन, संस्थागत एवं विधिसम्मत निर्णय प्रक्रिया र कार्यान्वयनको उत्तरदायी पक्षका कारण ढिलो र सुस्त राजनीतिक अभ्यास पनि हो । तर सबैका विचार खेल्न, खुल्न पाउने र बालिग जनता सबैले शासन चलाउन नेता, नीति र प्रतिनिधि रोज्न पाउने भएकाले खर्चको लेखाजोखाभन्दा यसको मूल्य र महत्वले प्राथमिकता पाएको हो । तर यसो भन्दैमा चुनावलगायत लोकतन्त्रको नाममा अनियन्त्रित, अपारदर्शी, अनुत्तरदायी र अनावश्यक खर्च गर्नुपर्छ, गर्न पाउनुपर्छ भन्ने होइन । चुनावको अर्थराजनीतिक पक्ष निकै महत्वपूर्ण मानिन्छ । अर्थतन्त्रको दिशा निर्धारण गर्ने राजनीतिक म्यान्डेट चुनावले दिन्छ । यस क्रममा प्रमुख प्रतिस्पर्धी दल र उम्मेदवारले प्रस्ताव गर्ने आर्थिक नीति यसको अत्यन्तै महत्वपूर्ण मुद्दा हो, चुनाव हारजितको केन्दविन्दु नै बन्छ । एउटै पार्टी र नेतृत्वले लगातार दुईतीन पटक चुनाव जित्ने मुख्य कारक बन्छ । तर हाम्रो चुनावी मुद्दा नीतिमा होइन व्यक्तिमा केन्द्रित छ । दल र उम्मेदवारले सारेका आर्थिक विषयहरू विकासे परियोजनाका विस लिस्ट (मिठा सपना) मात्र हुन् । यसका आधारमा नीतिगत विश्लेषण गर्नु भनेको उडन्ते काम हुन्छ। चुनाव खर्चका मुख्य दुइटा पाटा छन्चुनाव व्यवस्थापन गर्न निर्वाचन आयोगमार्फत सरकारी ढुकुटीबाट हुने खर्च र चुनाव लड्ने दल र उम्मेदवारले प्रचारप्रसारमा गर्ने खर्च । दल र उम्मेदवारले गर्ने खर्च प्रत्यक्षतः सरकारी ढुकुटीबाट नभए पनि यो राष्ट्रिय अर्थतन्त्रबाट फरक हुने कुरा होइन । बरु, यस्तो खर्च अनियन्त्रित, अपारदर्शी र अनुत्तरदायी भयो भने अर्थतन्त्रमात्र होइन समग्र राज्यप्रणालीलाई प्रतिकूल प्रभाव पार्न सक्छ । चुनावप्रति नागरिकहरूको आस्था घट्छ । अहिले हाम्रो अवस्था त्यस्तै छ । चुनाव मात्र होइन समग्र राजनीतिमै पैसाको बढ्दो चलखेलले समाजसमग्र प्रणालीलाई भ्रष्ट बनाउँदैछ । भ्रष्टाचारको मुख्य स्रोत चुनाव बन्दैछ । चुनावबाट प्राप्त हुने जनादेशको शुद्धता र मर्यादा अर्थहीन हुने अवस्था छ । तसर्थ अकासिँदो चुनाव खर्चका बारेमा टिप्पणी र चिन्तामात्र होइन, यसले भोलि संसद्, कार्यपालिका, दलीय व्यवस्थापनलगायत समग्र राजनीति एवं शासकीय व्यवहारमा पार्ने अवाञ्छित प्रभावतर्फ अहिलेदेखि नै सर्तक हुँदै वैकल्पिक व्यवस्थाबारे छलफल आवश्यक छ । मंसिर १० र २१ गते दुई चरणमा हुन लागेको प्रतिनिधिसभा र प्रदेशसभाका लागि पहिलो हुने निर्वाचित हुने अर्थात् प्रत्यक्ष र समानुपातिक गरी ८२५ जना प्रतिनिधि निर्वाचित हुनेछन् । त्यसका लागि राजनीतिक दलका र स्वतन्त्र गरी १० हजार ९२२ उम्मेदवार चुनावको मैदानमा छन् । निर्वाचन आयोगमा दर्ता भएका मतदाताको संख्या एक करोड ५४ लाख २७ हजार ९३४ छ । प्रत्यासी राजनीतिक दल र उम्मेदवारहरूको प्रयत्न सबै मतदाताकहाँ पुग्ने हुन्छ, मतदातालाई चुनावका दिन आफ्नो पक्षमा मतदानमा सहभागी गराउने हुन्छ । त्यसका लागि प्रचारप्रसार चाहिन्छ जसमा खर्च लाग्नु स्वाभाविक हो । बिनापैसा चुनाव लड्ने कुरा हुँदैन। राजनीति अब पैसावाल, त्यसमा पनि निर्माण ठेक्कापट्टा, घरजग्गा कारोबार, जलविद्युत्, वैदेशिक रोजगारजस्ता राजनीति स्वार्थको प्रत्यक्ष चलखेल र संरक्षणमा नवधनाढ्यहरूको प्रभाव र नियन्त्रणमा पुगेको छ । चुनाव सम्पन्न गर्न निर्वाचन आयोगबाट हुने खर्च सबै सरकारी ढुकुटीबाट जान्छ । चुनावका लागि छुट्याइएको १० अर्ब ५३ करोडले नपुग्ने भनेर आयोगले अर्को दुई अर्ब थप माग थरेको छ । यो चुनावमा निर्वाचन आयोग, गृह र सेनालगायत सरकारी खर्च ३० अर्ब पुग्ने देखिन्छ । व्यवस्थापन र प्रशासनिकबाहेक चुनावको अर्थराजनीतिक पक्ष निकै व्यापक छ । चुनावका बेलामा गरिने खर्च प्रायः सबै नगदमा कारोबार हुन्छ । बजारमा नगदको खोलो बग्छ । घ्याम्पो र बोरामा थन्किएका पैसा बजारमा आउने यही बेला हो भनेर चर्चा चल्न थालेको छ । मौसमी रूपमै किन नहोस् अर्थतन्त्रको यो पक्ष अत्यधिक चलायमान हुन्छ । व्यापारीका लागि यो कमाउने मौका हो । टेलिकम, इन्टरनेट, इन्धनदेखि प्रचारमा प्रयोग हुने सबै सामग्री कुराको खपत बढेको छ । माछामासु, मदिराको माग त झन् बढ्ने नै भयो । दल र उम्मेदवारले गर्ने खर्चको त कुनै सीमा नै छैन । पार्टी झन्डा र उम्मेदवारको चुनाव चिन्हबिना प्रचारप्रसार नै हुँदैन । आयोगले निषेध गर्दागर्दै पनि चुनाव चिन्ह अंकित टीसर्ट, टोपी छ्याप्छ्याप्ती देखिन्छ । सबैलाई भ्याइनसक्नु छ । यो मौका छोप्ने मौसमी व्यवसाय भएकाले मोलतोल गर्न कसैले भ्याउन्न, मुखबोलीको दरमा काम गर्न पाइन्छ । प्रचारप्रसार डिजिटलाइज्ड हुँदैछ । यो व्यवसायको मौसमी विकास हुनेछ । हजारौंको संख्यामा स्वदेशी र विदेशी पर्यवेक्षकहरू देशभर छरिनेछन् । उनीहरूका लागि होटेल, यातायात व्यवसायले पनि काम पाउनेछन् । प्रश्न उठ्छ, अल्पविकसित मानिएको देश जहाँ जनताको ठूलो हिस्सा अभाव, गरिबी, रोगबाट ग्रस्त छ, यतिका पैसा कहाँबाट आउँछ ? चुनावमा पैसाको रौनक हेर्दा नेपालमा गरिबी छ भन्न पर्दैन । आखिर यत्रो विधि आर्थिक कारोबारको स्रोत के हो ? सरकारी बजेट, वैदेशिक सहयोग परियोजनादेखि चन्दा लेनदेन, भ्रष्टाचार, कमिसन, विदेश कनेक्सनसम्म यसमा पर्दछन् भन्न सकिन्छ । दल र उम्मेदवारलाई पैसा जुटाउन भित्री कठिनाइ जे भए पनि बाहिरबाट हेर्दा सहजै देखिन्छ । हो, प्रभाव र सम्भावनाका हिसाबले सबै दल र उम्मेदवारको हैसियत समान छैन । कयौं उम्मेदवार आयोगले निर्धारण गरेको सीमाभन्दा धेरै कम खर्चमै चुनाव सक्छन् होला । तर तीमध्ये जित्ने विरलै होलान् । पैसा खर्च नगरी चुनाव जितिन्न भन्ने बुझाई जबर्जस्त बसेको छ । खर्चभन्दा पनि यो डरलाग्दो मानसिकता हो । चुनावका लागि चन्दा र आर्थिक सहयोग माग्न आउने दल र उम्मेदवारहरूबाट व्यापारी समुदाय हैरान भएको अहिले निकै चर्चा छ । तर प्रभावशाली दल र उम्मेदवारको घरमै पैसाको पोको बुझाउनेहरूको पनि कमी छैन । चुनाव खर्चलाई व्यवस्थित गर्न निर्वाचन आयोगले केही व्यवस्था गरेको पनि छ । प्रत्यक्षतर्फको प्रतिनिधिसभा उम्मेदवारले २५ लाख र प्रदेशसभाको उम्मेदवारले १५ लाखसम्म खर्च गर्न पाउनेगरी सीमा तोकेको छ । त्यस्तै समानुपातिकतर्फ प्रतिनिधिसभा उम्मेदवारले दुई लाख र प्रदेशसभा उम्मेदवारले एक लाख ५० हजार खर्च गर्न सक्ने सीमा छ । कुनै उम्मेदवार वा दलले निर्वाचन खर्चको सीमा नाघी आफ्नो अनुकूल परिणाम प्रभावित गरेको पाइए उसको उम्मेदवारीमात्र होइन, परिणामसमेत रद्द गर्न सकिने कानुनी व्यवस्थासमेत छ । तर यी सबै व्यवस्था निष्प्रभावी भएकोमात्र छैन, तिनको धज्जी उडाउनेगरी पैसाको छेलोखेलो हुने गर्छ । विजयको अलिकति सम्भावना बोकेको उम्मेदवारले कम्तिमा पनि डेढदुई अर्ब खर्च गर्ने कुरा सार्वजनिक रूपमै व्यक्त गर्न थालिएको छ । यो पटक उम्मेदवारहरूले खर्च गर्ने रकम ७० अर्ब नाघ्नेछ । चुनावमात्र होइन पार्टी राजनीति नै महँगो भएको छ । खेतीकिसानी वा सामान्य पेसाव्यवसाय गर्ने मान्छेले राजनीति गर्न सक्ने अवस्था छैन । राजनीति अब पैसावाल, त्यसमा पनि निर्माण ठेक्कापट्टा, घरजग्गा कारोबार, जलविद्युत्, वैदेशिक रोजगारजस्ता राजनीति स्वार्थको प्रत्यक्ष चलखेल र संरक्षणमा नवधनाढ्यहरूको प्रभाव र नियन्त्रणमा पुगेको छ । शैक्षिक माफिया, मेडिकल माफिया, डन र आपराधिक पृष्ठभूमिका व्यक्तिहरूको पकडमा ठूला नेताहरू रहेको चर्चा सार्वजनिक रूपमा छताछुल्ल छ । यसलाई रोक्न पार्टीमा आश्रित सदस्यको भीड होइन, सचेत एवं स्वयंसेवी युवाको परिचालन जरूरी छ । आन्तरिक लोकतन्त्र र नेतृत्वका लागि खुला प्रतिस्पर्धाका लागि पर्याप्त ठाउँ दिनु आवश्यक छ । प्रचारकै लागि त पैसा खर्च गर्नुपर्ने कुनै कारण देखिन्न । आजको समाजमा पार्टीका कुरा जनतासम्म पुर्याउन कार्यकर्ता चाहिन्न, सञ्चारमाध्यम नै काफी छ । सही र सक्षमतासाथ कुरा राख्न सक्ने नेतृत्व भए पुग्छ । खाँचो जनतासँग प्रत्यक्ष संवाद गर्न सक्ने नेताको हो । मुलुकभर कांग्रेस, एमाले, माओवादी, र मधेसमा राजपा, संघीय फोरम चिनाउन पर्ने दल होइनन् । उनका कार्यकर्ता र उम्मेदवार पनि चिनिएकै छन् । नयाँ पुराना सबै दल र उम्मेदवारका कुरालाई सञ्चारमाध्यमले मनग्गे ठाउँ दिइराखेका छन् । दलका कार्यकर्ताबाहेक पनि हरेक समुदाय, टोलछिमेकमा स्थानीय शिक्षकलगायत एउटा चेतनशील वर्ग उपलब्ध छ । उसले बताउन सक्छ, के कस्ता उम्मेदवार र पार्टी छन् । नेपाल त्यसै पनि अत्यधिक राजनीतिक गफ र टीकटिप्पणी हुने देश हो । हरेका चियापसलमा गफको विषय नै चुनाव बन्छ । त्यसमाथि दल र उम्मेदवारका कुरालाई सञ्चारमाध्यमले मनग्गे ठाउँ दिइराखेका छन् । प्रचारको अभावमा कुनै उम्मेदवारको भोट घट्ने वा बढ्ने अवस्था छैन । अहिले कुन उम्मेदवारले बढी खर्च गर्नसक्छ, गरिरहेको छ, र त्यसबाट अरू कति झार्न सकिन्छ भन्ने चर्चा हुन्छ । यसले राजनीतिमात्र होइन, समाजलाई नै भ्रष्टीकरण गरेको छ । तसर्थ पैसाकेन्द्री चुनाव बन्द गर्नैपर्ने अवस्था छ । अहिले चुनावमा आयोगलगायत दल र उम्मेदवारले गरेका खर्चलाई व्यापक रूपमा घटाउन सकिन्छ । सबैतिर महँगी बढेको छ भन्दैमा राजनीतिलाई पनि महँगो बनाउनुको कुनै तुक छैन । निर्वाचन आयोगको खर्च पनि व्यापक रूपमा घटाउन सकिन्छ । मेसिन भोटिङमा जानुको अब विकल्प छैन । पेपर वर्क पूरै घटाउन सकिन्छ । अहिले नै मतपत्र र मतपेटिकाबाहेक आयोगका प्रायः सबै सूचना र सामग्रीहरू डिजिटलाइज्ड छन् । मतदाता शिक्षाको पनि कुनै अर्थ छैन, प्रत्येक परिवारमा पुर्याउने कागजी कुरामात्र हो । मतदाताको ठूलो हिस्सा अहिले फेसबुकसँग अभ्यस्त भइसकेको छ । मतदाता शिक्षालाई यसको सकारात्मक उपयोग गर्ने नीति बनाउनुपर्छ । हो, जसको त्यसमा पहुँच पुगेको छैन, निरक्षर छन् उनीहरूका लागि विशेष प्याकेजका रूपमा मतदाता शिक्षालक्षित गर्न सकिन्छ । मतदाता शिक्षालाई विद्यालयको पाठ्यक्रममा समावेश गर्नुपर्छ । चुनावका नाटकहरू गर्न सकिन्छ । मतदानको दिन उनीहरूले प्रत्यक्ष अवलोकन गर्न पाउने र सक्ने प्रबन्ध गर्नुपर्छ ।"
अधिनायकत्वको ३७ वर्ष,"जिम्बाब्वे दोस्रो पटक स्वतन्त्र भयो १८ नोभेम्बर २०१७ मा राजधानी हरारेमा भएको हजारौंहजारको प्रदर्शनको समयमा एक प्रदर्शनकारीले भनेको माथिको उक्तिलाई १८ नोभेम्बरको दिन ब्रिटिस दैनिक गार्जियनमा हरारेबाट इम्मा ग्राहमह्यारिसनले लेखेकी छन् । सडकमा सैनिकहरूलाई देख्नेबित्तिकै प्रदर्शनकारीले उनीहरूलाई अँगालो मार्दै अघि बढ्ने गरेकोबारे जेफ्रे मोयोले हरारेबाटै न्युयोर्क टाइम्समा लेखेका छन् ।१९ नोभेम्बरमा राष्ट्रपति रोबर्ट मुगावेले नेतृत्व गर्दै आएको जिम्बाब्वे अफ्रिकन नेसनल युनियनप्याट्रियोटिक फ्रन्ट (जानुपिएफ) को केन्द्रीय समितिले उनलाई सो दलको नेताबाट निकाल्यो । उक्त पदमा ६ नोभेम्बरका दिन उपराष्ट्रपति पदबाट मुगावेले हटाएका इमर्सन मनांगाग्वा निर्वाचित भए । २० नोभेम्बरसम्ममा राष्ट्रपतिको पदबाट राजीनामा नगरे मुगावेलाई महाभियोग लगाएर हटाइने चेतावनी पनि पार्टीले दिएको छ । जानुपिएफले मुगावेकी ५२ वर्षीय महत्वाकांक्षी पत्नी ग्रेस मुगावे र उनले स्थापना गरेको जानुपिएफको शक्तिशाली जी ४० समूहका प्रमुख व्यक्तिहरूलाई पनि पार्टीबाट निष्काशन गरेको छ। १५ नोभेम्बरको दिन ३७ वर्षदेखि सेना र प्रहरीकै बलमा निरंकुश शासन चलाइरहेका राष्ट्रपति मुगावेविरुद्ध सेनाले सावधानीपूर्वकको हस्तक्षेप गरेको थियो । सेनालाई समर्थन गर्दै मुगावेलाई सत्ता छोड्न दबाब दिने उद्देश्यले नोभेम्बर १८ का दिन जिम्बाब्वेको राजधानी हरारेलगायत विभिन्न सहरमा विशाल प्रदर्शन भएका थिए । १९८० देखि निरन्तर आफ्नो दलसहित निरंकुश शासन सञ्चालन गरिरहेका क्रान्तिकारी वामपन्थी जानुपिएफका नेता ९३ वर्षीय रोबर्ट मुगावेलाई सेनाले दैनिक राज्य सञ्चालनमा रोक लगाएको छ । उनी सेनाको नियन्त्रणमा छन् । सेनाले सुरक्षाकै लागि मुगावेलाई नियन्त्रणमा लिएको जनाएको छ । नोभेम्बर १७ मा उनी राजधानीको एउटा विश्वविद्यालयको दीक्षान्त समारोहमा पनि उपस्थित थिए । वर्तमान सत्ता संकटको आरम्भ राष्ट्रपति मुगावेले उपराष्ट्रपति इमर्सन मनांगाग्वालाई पदमुक्त गरेपछि सुरु भएको हो । त्यसको मूल मर्म भनेको वृद्ध राष्ट्रपति स्वास्थ्य वा उमेरको कारण कुनै पनि समय आफ्नो पदभार ग्रहण गर्न नसक्ने भएमा वा अकस्मात उनको मृत्यु भएमा मुगावेकी पत्नी ग्रेस मुगावेलाई राष्ट्रपतिमा पदस्थापन गर्नमा कुनै अवरोध नआओस् भन्ने मुगावेग्रेस रणनीति बुझेरै सत्ताकेन्द्रहरू मुगावेसँग चिढिएका देखिन्छन् । ग्रेस मुगावेले उपराष्ट्रपति मनांगाग्वालाई आइसक्रिममा वीष मिलाएर खुवाएको आरोप उपराष्ट्रपतिले लगाएपछि उपराष्ट्रपति र राष्ट्रपति पत्नीबीचको सम्बन्धमा निकै ठूलो तनाव आएको र ग्रेसकै दबाबमा राष्ट्रपतिले उपराष्ट्रपतिलाई निष्कासन गरेको फिनान्सियल टाइम्सलगायतका अन्तर्राष्ट्रिय समाचार माध्यमहरूले लेखेका छन् । ग्रेस पहिला राष्ट्रपति भवनमा टाइपिस्टको पदमा कार्यरत थिइन् । मुगावे उनका दोस्रा पति हुन् । मुगाबेकी पनि उनी दोस्री पत्नी हुन् । आफ्नो पति जीवित रहँदासम्म मात्रै होइन, उनको मृत्युपछि उनको लासलाई नै राष्ट्रपतिको निर्वाचनमा उठाइदिए उक्त लासले पनि चुनाव जित्ने ग्रेसले बताएको बारे बीबीसीले उल्लेख गरेको छ । ग्रेसले २०१४ देखि नै आफू राष्ट्रपतिको निर्वाचनमा उम्मेदवार हुने सम्भावना रहेको बारे बताउँदै आएकी छन् । राजनीतिक स्थिरता र समृद्धिको आकर्षक नारा र सपना पस्किएकै भरमा जो कसैलाई स्वीकार्न सकिन्न भन्ने शिक्षा नेपालका लागि जिम्बाब्वे, भेनेजुएला वा उत्तर कोरियाले दिएका छन् । पार्टीको केन्द्रीय समितिको स्वीकृतिबिना भएको उपराष्ट्रपतिको निष्कासनलाई पार्टीले अनुमोदन गरेन, बरू मुगावेलाई हटाएर मनांगाग्वालाई नै पार्टी नेतृत्व प्रदान गरेको माथि उल्लेख भइसकेको छ । अर्कोतिर, जानुपिएफ दलको स्वतन्त्रता संग्राममा संलग्न सेनाबाट नै विकास भएको सेनाले सत्ता आफ्नो हातमा लिनुभन्दा पनि स्वतन्त्रता संग्रामकै वरिष्ठ नेता तथा मुलुकको जासुसी विभागका पूर्व प्रमुखसमेत रहेका उपराष्ट्रपतिको पुनस्र्थापनाको मात्र लक्ष राखेको देखिन्छ । आफ्ना पदीय स्वार्थरक्षाका लागि मुलुकको बृहत्तर सामाजिक, आर्थिक र राजनीतिक हितलाई तिलान्जली दिँदै आएका लामो राजनीतिक अनुभव सँगालेका मुगावे आफ्नो राजीनामालाई पर सार्दै अन्ततः आफ्नै रणनीतिक योजनाअनुसार मुलुकको राजनीतिक मार्गदर्शन गर्न चाहिरहेका देखिन्छन् । रोयटर्सअनुसार मुगावेको शक्तिको स्रोत रहेको पुलिस पनि वर्तमान सन्दर्भमा सेनासँगै उभिएको देखिन्छ। सैन्यसमर्थनको बलमा टिकेको वामपन्थी अधिनायकवादले जर्जर बनाएको जिम्बब्वेको भविष्यबारे निश्चितरूपमा भन्न सकिने अवस्था भने छैन । गौरवपूर्ण इतिहास र असीमित सम्भावनाको जिम्बाब्वे जाम्बेजी र लिम्पोपो नदी मध्यको जिम्बाब्वे ११ सय वर्षअघि अफ्रिकाको समृद्ध र शक्तिशाली राष्ट्र थियो । ग्रेट जिम्बाब्वे भनिन्थ्यो । अत्यन्त उर्बर जमिन, घना जंगल, ठूलाठूला घाँसेमैदान विश्वकै सबैभन्दा ठूलामध्येका सुनखानीका पहाडहरू र जमिनमुनी पनि सयौं किलोमिटरमा विस्तारित त्यस्तै विराट सुनका खानीहरू भएको जिम्बाब्वेले उन्नत सभ्यताको विकास गरेको थियो । विश्व सम्पदा सूचीमा परेका प्राचीन सभ्यताका अवशेषहरूले अहिले पनि त्यसको परिचय दिइरहेका छन् । जिम्बाब्वे आन्तरिक स्वायत्ततासहितको ब्रिटिस उपनिवेश थियो । दोस्रो विश्व युद्धपछिको उपनिवेशवादविरोधी लहरमा अफ्रिका पनि समेटियो । त्यसलाई व्यवस्थापन गर्ने क्रममा १९५३ देखि १९६१ सम्म मध्य अफ्रिकाका मलावी, जाम्बिया र जिम्बाब्वे (तत्कालीन न्यासाल्यान्ड, नोर्दन रोडेसिया र साउदर्न रोडेसिया)ले स्वतन्त्रताका लागि एउटा संघ गठन गरेका थिए । ब्रिटिस प्रधानमन्त्री हेरोल्ड म्याक्मिलन अफ्रिकामा आएको परिवर्तनको लहरलाई स्वीकार्ने तयारी गरिरहेका थिए । अमेरिका पनि बेलायत, फ्रान्स, पोर्चुगल, स्पेनलगायतका युरोपीय राष्ट्रहरूलाई अफ्रिकामा उनीहरूका उपनिवेशलाई स्वतन्त्रता प्रदान गर्न दबाब दिइरहेको थियो । तर आन्तरिक राजनीतिक मतभेदले गर्दा मलावी, जाम्बिया र जिम्बाब्वेको संघमा विभाजन आयो । त्यसपछि १९६१ मा दक्षिण रोडेसिया हालको जिम्बाब्वेमा स्वेत रोडेसियाली जनताका नेता इयान डगलस स्मिथले रोडेसियन फ्रन्ट नामको पार्टी खोले । १९६२ मा भएको निर्वाचनमा रोडेसियन फ्रन्टले विजय हासिल गर्यो तर स्मिथले अर्का उदार स्वेत रोडेसियाली र ब्रिटेनका राजनीतिक प्रभाव भएका विन्स्टन फिल्डलाई प्रधानमन्त्री बन्न आमन्त्रण गरे । आफू उपप्रधानमन्त्री भएर बसे । तर फिल्डको ऊर्जाहीन नेतृत्वबाट निराश स्मिथ अन्ततः अप्रिल १९६४ मा आफैं प्रधानमन्त्री भए । उता अक्टोबर १९६४ मा भएको ब्रिटेनको आम चुनावमा लेबर पार्टी विजयी भयो र रोडेसियाको स्वतन्त्रताको कट्टर समर्थक हेरोल्ड विल्सन बेलायतको प्रधानमन्त्री भए । विल्सनले शासनमा अस्वेत समुदायको प्रभुत्व रहनेगरी रोडेसियाको स्वतन्त्रताको घोषणा गर्नै लागेको बुझेपछि ११ नोभेम्बर १९६५ मा स्मिथले एकतर्फी रूपमा रोडेसियाको स्वतन्त्रताको घोषणा गरे । स्मरणीय छ, रोडेसियाका स्वेत समुदाय मुलुकको स्वतन्त्रता चाहन्थ्यो तर बहुसंख्यक अस्वेत समुदायलाई सत्तामा सहभागी गराउने निश्चित भएपछिमात्रै रोडेसियालाई स्वतन्त्रता दिने ब्रिटेनले बताइरहेको सन्दर्भमा स्मिथले त्यस्तो मौका छोपेका थिए । स्वेत रोडेसियालीहरूमाथि ब्रिटेनले जबर्जस्ती माक्र्स, लेनिन र माओबाट प्रभावित अस्वेत अफ्रिकीहरूको शासन लाद्ने अवस्थामा पुगेको ठहर गरेर स्वेत रोडेसियालीहरूको भावनाको प्रतिनिधित्व गर्दै आफूले एसिया र अफ्रिकाका कम्युनिस्टहरूसामू आत्मसमर्पण गर्न अस्वीकार गरेको घोषणा स्मिथले गरेका थिए । २५ अप्रिल १९७४ मा दक्षिणी युरोपको पोर्चुगलमा वामपन्थी रुझानका सैनिकहरूले विद्रोह गरे । मर्क्सवादी लेनिनवादीहरूको प्रभुत्व स्थापना भयो । पोर्चुगलले एक्कासी मोजाम्बिक, अंगोलालगायतका आफ्ना उपनिवेशहरूबाट आफूलाई अलग गर्यो । त्यसले आमन्त्रण गर्ने अस्थिरता र अराजकताकै क्रममा अंगोला र मोजाम्बिकका कम्युनिस्ट पार्टीहरूमाझ क्युवाको प्रभाव र सक्रियतामा अकस्मात वृद्धि भयो । जिम्बाब्वेका मर्क्सवाद, लेनिनवादमा विश्वास गर्नेहरू छिमेकी मोजाम्बिकमा गएर आफ्नो सांगठानिक गतिविधिहरू सञ्चालन गर्न थाले । त्यसपछि अमेरिकी विदेशमन्त्री हेनरी किसिन्जर र ब्रिटिस विदेशमन्त्री डेभिड ओवेनका अस्वेतहरूको बहुमतको शासन स्थापनागर्ने क्रममा भएका विभिन्न सफल असफल वार्ता प्रयासहरू हुँदै अन्त्यमा रोडेसियाका दुवै समुदायमाझ एउटा सहमति भयो । सो सहमतिअनुसार १ जुन १९७९ मा इयान स्मिथले पदत्याग गरे र बिसप मुजोरेवा अन्तरिम प्रधानमन्त्री भए । मुगावेको सत्तारोहणको बाटो त्यसैले खोल्यो । असीमित सम्भावना भएको जिम्बाब्वेको विनास यात्रा लामो जेलजीवन र निर्वासनपछि १९८० मा रोबर्ट मुगावे शासनमा आउँदा धेरैलाई अर्को नेल्सन मन्डेलाको उदय भएको लागेको थियो । मुगावे सरकारमा आउनुअघि जिम्बाब्वे सो क्षेत्रकै खाद्य भण्डार थियो र औद्योगिक र व्यवसायिक केन्द्र थियो भनेर विश्वकै प्रतिष्ठित दैनिक मानिने ब्रिटेनको फिनान्सियल टाइम्समा डेभिड पिलिंगले हालै लेखेका छन् । जनताको नाममा सस्ता नाराहरू दिने लोभ मुगावेले त्याग्न सकेनन् । मुलुकको अर्थतन्त्रको स्वास्थ्य पनि जनताकै दीर्घकालीन हित र सुरक्षाको आधार हो भनेर संसारका धेरै शासकहरूले जस्तै उनले पनि बुझेनन् । फलस्वरूप शिक्षा र स्वास्थ्यको क्षेत्रमा जिम्बाब्वेका सफलताहरू निरन्तर ओरालो लागेको अर्थतन्त्रले अर्थहीन बनाइदियो । एकदशक पनि नबित्दै मुगावेका प्रभाव र आकर्षण जनता माझ हरायो । तर सेनासहित सरकारमा आएका मुगावेले आफ्नो राजनीतिक सेनाको दुरुपयोग गरेर एकातिर राजनीतिक विमतिहरूविरुद्ध दमन चक्र चलाए । अर्कोतिर उनले मुलुकको ढुकुटी आफ्ना समर्थक र प्रशंसकहरूका लागि खुला गरिदिए। सस्तो लोकप्रियताका लागि मुगावेले स्वेतहरूको स्वामित्वमा रहेका असाधारण उत्पादन क्षमता प्रदर्शन गरिरहेका ठूलाठूला व्यवसायिक कृषि र पशुपालन फार्महरू खोसेर अस्वेत समुदायलाई वितरण गरिदिए । त्यसले केही समयमै कृषि उत्पादनलाई स्वात्तै घटाइदियो । त्यसमाथि लामो सुक्खा खडेरी समेत थपिँदा र त्यसको समाधानको निजी र सरकारी कुनै प्रयास हुन नसक्दा क्षेत्रको खाद्य भण्डारको रूपमा रहेको जिम्बाब्वे इतिहासकै ठूलो अनिकालबाट पीडित हुन पुग्यो । अंगोलामा २८ वर्षसम्म चलेको गृहयुद्ध र मोजाम्बिकले आफ्नो रणनीतिक खाद्य भण्डारबाट सबै अनाज बिक्री गरेपछि जाम्बिया, मोजाम्बिक, लेसोथो, स्वाजिल्यान्डलगायतका मुलुकले इतिहासकै सबैभन्दा ठूलो अनिकाल बेहोरे । एक करोड भन्दा बढी मानिस भोकै मर्ने अवस्था आएपछि विश्व खाद्य कार्यक्रम र राष्ट्रसंघीय खाद्य र कृषि संगठनले ४० लाख टन खाद्यान्न सहायता कार्यक्रम सञ्चालन गरेको थियो । क्याटो इन्स्टिच्युटद्वारा २५जुन २००८मा प्रकाशित एउटा अध्ययनअनुसार निरन्तरको संकटबाट मुक्ति पाउने उद्देश्यले मुगावेले केन्द्रिय बैंकलाई असीमित रूपमा नोट निष्कासनको लागि दबाब दिए । परिणाममा जिम्बाब्वेको मुद्रा कागजको भाउमा पनि नबिक्ने भएपछि २००९ मा आएर मुगाबेले आफ्नै राष्ट्रिय मुद्राको प्रचलनलाई बन्द गरे । अमेरिकी डलरलगायतका अन्य अन्तर्राष्ट्रिय मुद्रासहित नौ मुलुकका मुद्रा प्रचलनमा आउने व्यवस्था गरियो । जनताको सुविधाका लागि भनेर बजारमा रहेका जिम्बाब्वे डलरहरू भने चलन चल्तीमा नै रहन दिइयो, बिडम्बना के रह्यो भने एक अमेरिकी डलर बराबर ३५ क्वाड्रिलियन (३५ पछि १५ वटा शून्य) जिम्बाब्वे डलरको सटही दर कायम भएकोबारे १२ जुन २०१५मा सीएनएन मनीले उल्लेख गरेको थियो । जिम्बाब्वेको सरकारी आँकडालाई नै आधार मानेर क्याटो इन्स्टिच्युटले दिएको विवरणअनुसार जिम्बाब्वेको मुद्रस्फीतिको वार्षिक दर एक लाख ६५ हजार प्रतिशत थियो । तर गैरसरकारी क्षेत्रका आँकडाअनुसार त्यस्तो मुद्रास्फीतिको दर प्रतिवर्ष २५ लाख प्रतिशत थियो । जिम्बाब्वेको मुद्राको ९९९ प्रतिशत मूल्य हराएको थियो । यसबाट उठेको जनअसन्तोषलाई दबाउन मुगावेले अनियन्त्रित हिंसाको सहयोग लिए । विपक्षीहरू र उनीहरूका हजारौंहजार समर्थकहरूको निर्मम हत्या भयो । लामो समयदेखि सरकार र सत्तारूढ दलद्वारा संरक्षित र प्रवर्धित हिंसाले जिम्बाब्वेको सम्पूर्ण राज्य संरचनाहरूलाई भ्रष्ट, भग्न र सडेको अवस्थामा पुर्याएकोबारे निष्पक्ष पर्यवेक्षकहरूले गरेका धेरै अध्ययन र अनुसन्धानले पुष्टि गरेका छन्। मुगाबे जानुपिएफ पार्टीको घोषणा पत्रमार्फत एक पार्टी प्रणालीको साम्यवादी व्यवस्था स्थापना गर्न चाहन्थे । तर त्यस्तो एक पार्टी प्रणालीको विरुद्ध उभिने आफ्नै पार्टीको संस्थापक नेता जोसुवा एन्कोमोलगायत सबैलाई एकएक गर्दै हिंसात्मक उपायले ठेगान लगाउँदै मुगावे अघि बढे । वाम अधिनायकवादको अभ्यास र शिक्षा भेनेजुएलामा कम्युनिस्ट नेता ह्युगो चाभेजले १९९८ देखि २०१३ सम्म लगातार शासन गरे । उनीपछि उनकै अनुयायी निकोलस मदुरो राष्ट्रपति छन् ।क्याथलिन सुस्टरले जर्मनीको अन्तर्राष्ट्रिय प्रसारण संस्था डच विलेलेमा तेल उत्पादक राष्ट्रहरूको संगठन ओपेकको अध्ययनलाई आधार मानी अप्रिल २०१७मा उल्लेख गरेअनुसार भेनेजुएला साउदी अरबको भन्दा पनि ठूलो तेल भण्डारको स्वामी हो । तर त्यहाँका ५० प्रतिशत जनता गरिबीको रेखामुनी छन् । उत्तम सुन, हीरालगायत बहुमूल्य खनिज सम्पदाको विराट भण्डार, उत्तम कृषि योग्य जमिन भैकन पनि जिम्बाब्वेको अवस्था उस्तै छ । दुवैमा कम्युनिस्ट शासक, समाजवादी राष्ट्र र दुवैमा लामो समयसम्म यौटै दल र व्यक्तिको शासन हुँदाको अवस्था हो त्यो । अकूत सम्पत्ति जोड्ने, विलासी जीवनप्रतिको अत्यधिक मोह, अनेकौं ठूलाठूला भ्रष्टाचारहरू र महत्वपूर्ण राज्य नियुक्तिहरूमा हुने ठूलो धनराशीको लेनदेनमा संलग्नताले मुगावेलाई आम जनतामाझ अलोकप्रिय बनाएको बताइन्छ । मुगावेको आदेशमा स्वतन्त्रता संग्रामको लामो यात्रादेखि सँगै रहेका अनेकौं वरिष्ठ नेताहरूको हत्या भएको सन्दर्भमा उपराष्ट्रपतिको हत्याको सम्भावनाले पनि दल र सेनामा राम्रो प्रभाव भएका मनांगाग्वाको जीवन रक्षाको लागि पनि सैनिक हस्तक्षेप भएको विश्लेषकहरूले बताएका छन् । एउटा विचित्रको स्थिति यसकारण पनि छ कि सेना प्रमुख कन्स्ट्यान्टिनो चिवेन्गाले सत्ता आफ्नो हातमा लिएका छैनन् । कुनै राजनीतिक महत्वाकांक्षा प्रदर्शन गरेका छैनन् । राष्ट्रपतिको अति नै वृद्धावस्थाको फाइदा लिएर उनकी महत्वाकांक्षी पत्नी ग्रेस मुगावेको नेतृत्वमा पार्टीका नेता तथा कार्यकर्ताहरू, प्रहरी र सरकारका बफादार मन्त्रीहरूमध्येबाट संगठित जानुपिएफको जी ४० गुटले अकस्मात कुनै षड्यन्त्रद्वारा सत्ता कब्जा गर्ने स्थिति आउन नदिन र उक्त गुटमा आवद्ध आपराधिक चरित्रका मानिसहरूबाट राष्ट्रपतिको सुरक्षाका लागि मात्र उसले हस्तक्षेप गरेको बताइएको छ । जी ४० को क्रियाकलापबाट त्रसित जनताले सेनाको कुरा पत्याएको देखिन्छ । सत्तामा आएपछि आजीवन सत्तामा रहनुपर्ने, भ्रष्ट अभ्यासहरूद्वारा र राष्ट्रका सबै अवसरमा आफू र आफ्ना निकटका व्यक्तिहरूमा केन्द्रित गर्ने, त्यस्ता अवसर योग्यता र क्षमताको आधारमा नभएर जातीय निकटता र आर्थिक लेनदेनको आधारमा हुने अवस्थाले मुगावे नेतृत्वको जिम्बाब्वे त्यस्तो नियतिको सिकार बन्न पुग्यो । उन्नत र असाधारण कृषि सम्भावना भएका क्षेत्रमा मानव बसोवास र उद्योग स्थापनामा दिइएको प्राथमिकताले जिम्बाब्वेको कृषिलाई ध्वस्त पार्यो । राम्रोसँग चलिरहेका उद्योगहरूलाई राष्ट्रियकरण गरेर तिनमा अनावश्यक संख्यामा राजनीतिक नियुक्ति गर्ने, राजनीतिक आस्थाको आधारमा अदक्ष श्रमिकलाई त्यस्ता उद्योगमा भर्ना गर्ने र उनीहरूका माध्यमबाट हुने अराजक ट्रेड युनियन गतिविधिले औद्योगिक प्रतिष्ठानहरूलाई छिन्नभिन्न बनाएर तिनलाई मुलुकको अर्थतन्त्रको श्रापमा रुपान्तरण गरिदिए। मुलुकमा प्रशस्त कच्चापदार्थ उपलब्ध हुने वस्तुमा आधारित उद्योग स्थापना गर्नुको साटो त्यस्ता कच्चापदार्थ सत्तारुढ दल र तिनका नेतानिकटका व्यक्तिलाई मालामाल बनाउने उद्देश्यले कौडीको मूल्यमा निर्यात गर्ने अनुमति दिने अनि आफ्ना उद्योगलाई महँगो कच्चापदार्थ आयात गरेर चलाउने गरिएकोले त्यस्ता उद्योगबाट उत्पादित सामग्री अन्य मुलुकका उत्पादनसँग प्रतिष्पर्धा गर्न नसकेर ती उद्योगहरूका घाटा बढ्दै गयो । मुलुक झनझन् जर्जर बन्न पुग्यो । साधन र स्रोतविहीन भएर पनि उत्साहजनक सफलता आर्जन गरेका कतिपय अफ्रिकी मुलुकहरूको तुलनामा साधन र स्रोतले भरिपूर्ण राष्ट्रमा एउटा वामपन्थी राष्ट्रपतिले ३७ वर्ष शासन गर्दा पनि त्यहाँको कुल गार्हस्थ उत्पादन १४ अर्ब डलरबराबर र प्रतिव्यक्ति आम्दानी छ सय डलरको आसपास हुनुबाट नेपालले पनि गम्भीर शिक्षा लिन सक्छ । मुगावे जालान, तर उनको उत्तराधिकारीको रूपमा क्रोकोडायल भनेर चिनिने र निष्कासित उपराष्ट्रपति मनांगाग्वा पनि मुगाबेको दलका प्रमुख नेता रहेका, मुगावे शासनकालका सबै हिंसा, दमन र आर्थिक विचलन र भ्रष्टाचारमा मुछिएका कठोर छविका शासक हुन् । जिम्बाब्वे, भेनेजुएला वा उत्तर कोरियाले लामो राजनीतिक स्थिरता दिए, तर देश र जनताको अवस्थाबारे थप भनिरहन आवश्यक छैन । राजनीतिक स्थिरता र समृद्धिको आकर्षक नारा र सपना पस्किएकै भरमा जो कसैलाई स्वीकार्न सकिन्न भन्ने शिक्षा नेपालका लागि जिम्बाब्वे, भेनेजुएला वा उत्तर कोरियाले दिएका छन् । भट्टराई नेपाल इन्स्टिच्युट फर स्ट्र्याटजिक स्टडिज (निस)सँग सम्बद्ध छन् ।"
युवा पुस्तालाई तीन सल्लाह,"पहिलो सल्लाह : नेतृत्व लिनुहोस् अहिले हाम्रो समग्र देश परिवर्तनको प्रक्रियामा छ । सबैतिर उत्साहउमंग जागिरहेको छ । हाम्रा अगाडि नयाँनयाँ अवसर र चुनौती खडा हुँदैछन् । यस्तो महत्वपूर्ण समयमा तपाईंहरू आआफ्नो व्यावसायिक जीवनमा प्रवेश गर्न लाग्नुभएको छ । तपाईंहरूका लागि यो ठूलो अवसर हो । यस्तो बेलामा तपाईंहरू  चुप लागेर नबस्नुहोस् । नेतृत्व लिन आफैं तयार हुनुहोस् । अरूले पहिलो पाइला चालोस्, त्यसपछि आफू पछि लागौंला भनेर अर्काले पाइला चाल्ने क्षण पर्खेर नबस्नुहोस् । आफैं अगाडि बढ्नुहोस् । कसैको पनि मूल्यांकन गर्दा पहिलोपटक पाइला चाल्ने, नेतृत्व लिने र छिटै निर्णय गर्ने व्यक्तिको मात्रै उच्च मूल्यांकन हुन्छ । इतिहास पनि त्यस्ता व्यक्तिको मात्रै कोरिन्छ । यो तथ्य बुझेर अघि बढ्नुहोस् जहाँ जे काम गर्दा पनि तनमन लगाएर मिहिनेतपूर्वक गर्नुहोस् । अनि मात्र नेतृत्व लिन सक्नुहुनेछ । त्यसैले मिहिनेत गरेर नेतृत्व लिने साहस गर्नुहोस् । सक्रिय बन्नुहोस् र चुनौतीहरूका बीचमा अवसरहरूको खोजी गर्नुहोस् । दीक्षान्तपछि तपाईंहरू व्यावहारिक संसारतिर पाइला बढाउँदै हुनुहुन्छ । यो जीवनको नयाँ अध्याय हो । अब तपाईंहरूले आआफ्नो व्यावसायिक दक्षता र क्षमताको प्रयोग गर्ने बेला आएको छ । तपाईंहरूका अगाडि दुइटा विकल्पहरू छन् । पहिलो विकल्प अरू धेरै मान्छेहरू जे गर्छन्, तपाईं पनि त्यही गरेर बस्न सक्नुहुनेछ । समयले जता डोहोर्याउँछ, त्यतै बग्न सक्नुहुनेछ । परम्पराको पछि लाग्न सक्नुहुनेछ । यसो गर्न सजिलो पनि छ । यसो गरे जीवन सजिलै बित्न सक्छ । त्यसैलाई सफलता मान्ने हो भने त्यसमा तपाईंहरू सफल पनि बन्नुहुनेछ । प्रशस्त पैसा अनि केही इज्जत र नाम पनि कमाउनुहुनेछ । यसबाट सुख र सन्तुष्टि पनि लिनुहुनेछ । दोस्रो विकल्प तपाईंहरू अरूले छाडेका र गर्न आँट नगरेका समस्याहरू समाधान गर्न तत्पर हुनुहुनेछ । तपाईंहरूका अगाडि नयाँ चुनौती थुप्रै छन् । तिनीहरूलाई बाँकी संसारले देखेकै छैन अथवा देखेर पनि बेवास्ता गरेको छ । तपाईंहरू ती चुनौतीलाई आत्मसात गर्दै अगाडि बढ्न सक्नुहुनेछ । मलाई नै सोध्नुहुन्छ भने म तपाईंहरूलाई दोस्रो विकल्प रोजेर अघि बढ्ने सल्लाह दिन चाहन्छु । किनभने स्वास्थ्य क्षेत्रमा तपाईंहरूका लागि थुप्रै चुनौती छन् । जस्तै विकास नपुगेका ठाउँमा र बेवास्ता गरिएका जनतासम्म पुग्ने चुनौती, सेवाबाट वञ्चित समुदायसम्म स्वास्थ्यसेवा विस्तार गर्ने चुनौती, स्वास्थ्य क्षेत्रमा नयाँ विधाहरूको स्थापना गर्ने चुनौती, स्वास्थ्यविज्ञानमा नयाँ प्राज्ञिक कार्यक्रम सञ्चालन गर्ने र तालिमहरू दिने चुनौती, अनि सहकार्य गरेर सेवासुविधाका लागि नयाँ तरिकाहरूको विकास एवं अनुसन्धान गर्ने चुनौती मेरो सल्लाह के छ भने तपाईंहरू यस्ता विषयहरूमध्ये कुनै पनि विषयमा आफ्नो व्यावसायिक जीवनलाई समर्पित गर्नुहोस् र आफ्नो क्षेत्रमा केही न केही अमूल्य योगदान गरेर आफ्नै इतिहास रच्नुहोस् । हामी चाहन्छौं तपाईंहरू पुरानो घरमा थपिएको एउटा इँटा मात्रै नबन्नुहोस्, जमिनमा ठड्याइएको नयाँ स्तम्भ नै बन्नुहोस् । जसले बाँझो छोडिएको जमिनतिर बटुवाहरूको ध्यान खिच्न सक्छ, जसले अरू संरचनाहरूका लागि आधारशिलाको काम गर्न सक्छ, तपाईंहरू त्यस्तो स्तम्भ बनेको हामी हेर्न चाहन्छौं ।तपाईंहरूको यो विश्वविद्यालयलाई नै हेर्नोस् न, नेतृत्व लिन साहस गर्नेहरूले बनाएको यो एउटा स्तम्भ हो । आफ्नै इतिहास र पहिचान बोकेको धुलिखेल अस्पताल यस्तै अर्को एउटा सानो स्तम्भ हो । अरूले ध्यान दिन नभ्याएका क्षेत्रमा चुनौती लिएकैले यी कीर्तिहरू खडा भएका हुन् । दोस्रो सल्लाह : परम्परालाई चुनौती दिनुहोस् । महान् लक्ष्य बोकेर अगाडि बढ्दा परम्परालाई चुनौती दिनुपर्ने पनि हुन सक्छ । त्यस्तो चुनौतीलाई स्वीकार गर्नुहोस् । तेस्रो सल्लाह : कहिल्यै निराश नबन्नुहोस् । तपाईंहरूको प्रगतिको बाटोमा थुप्रै अवरोधहरू भेटिन सक्छन् । तर निराश नहुनुहोस्, अनि आफ्नो शक्ति र क्षमतामाथि शंका पनि नगर्नुहोस् । राम्रो काम गर्न खोज्दा सुरुमै विरोध हुन सक्छ र बाटोमा व्यवधान आउन सक्छ । त्यस्ता बाधाअवरोध आइपर्नु प्रकृतिको नियम नै हो । तर तपाईंहरू आफूले लिएको स्पष्ट लक्ष्यबाट विचलित नहुनुहोस् । नयाँ काम सुरु गर्दा मान्छेहरू तपाईंहरूलाई बेवास्ता गर्नेछन् । सफलताका लक्षणहरू देखिन थालेपछि आलोचना गर्नेछन् । तर तपाईंहरू कहिल्यै विचलित नबन्नुहोस्, निराश नहुनुहोस् । तपाईंको कार्यालयमा तालाबन्दी हुन सक्छ र बाटोमा अवरोध खडा गरिन सक्छ, तर तपाईंका सिद्धान्त र मान्यताहरूलाई बाँधेर प्रगतितर्फको तपाईंको कदम कसैले रोक्न सक्तैन, तपाईंका अगाडि कालो झन्डा प्रदर्शन गर्नुका साथै हडताल पनि हुन सक्छ, तर कसैले पनि तपाईंको उपलब्धिलाई छायाँमा पार्न सक्दैन, आखिर तपाईं सफल हुनुहुनेछ । तपाईंको सेवा पाएका बिरामीहरूको विश्वास र तपाईंले अँगालेको सत्यको बलले असफल हुन दिँदैन । तपाईंले आँट गरेर चुनौतीसँग जुध्नुपर्छ, निराश बन्नु हुँदैन । हामीले बुझेको सफलताको सूत्र पनि यही नै हो । सञ्चारकर्मी साथीहरू ! तपाईंहरूमा रहेको ऊर्जा र शक्तिलाई समाजमा आशा, उत्साह र दृढताको सन्देश सम्प्रेषण गर्न केन्द्रित गरिदिनुहोस् । तपाईंहरूको रचनात्मक आलोचना हाम्रो विकासका लागि अपरिहार्य छ । अनि तपाईंको क्षमता समाजमा सहकार्य र सहयोगको वातावरण निर्माण गर्न पनि उत्तिकै आवश्यक छ । नेपालमा केही हुँदैन भन्नेहरूलाई, सरकार र स्थानीय निकायहरूसँग सहकार्य गर्न असम्भव ठान्नेहरूलाई, अनि आफूसँग प्रशस्त स्रोतसाधन नभए कुनै उल्लेख्य काम गर्न सकिँदैन भन्नेहरूलाई काठमाडौं विश्वविद्यालय र धुलिखेल अस्पतालमा आउन भनिदिनुहोस् । प्यारा स्नातकहरू ! आफ्नो योग्यता र क्षमता प्रस्फुटन गराउन हाम्रा लागि नेपालभन्दा गतिलो ठाउँ अन्त छैन, नेपालभन्दा न्यानो र प्रिय ठाउँ अरू छैन, नेपालभन्दा सुन्दर देश अर्को छैन । काठमाडौं विश्वविद्यालयको सोमबार भएको तेइसौं दीक्षान्त समारोहमा उपकुलपति प्राडा रामकण्ठ माकजू श्रेष्ठको स्वागत मन्तव्यको सम्पादित अंश।"
क्रिकेटरलाई ओलीको आश्वासन,"काठमाडौं : नेकपा एमालेका अध्यक्ष केपी शर्मा ओलीले संघीय प्रतिनिधिसभा र प्रदेशसभाका लागि हुन लागेको आसन्न निर्वाचनपछि बन्ने सरकारले क्रिकेटको विवाद समाधान र क्रिकेट विकासको सम्बन्धमा ठोस निर्णय गर्ने बताएका छन् । हालै मलेसियामा सम्पन्न एसीसी युथ एसिया क्रिकेटको सेमिफाइनलसम्म पुगेको नेपाली युवा टोलीलाई सोमबार सम्मान गर्दै पूर्वप्रधानमन्त्री ओलीले नयाँ सरकारले क्रिकेटलाई अहिलेको अवस्थाबाट माथि उकास्ने बताए। अहिले निर्वाचनअघि मैले धेरै बोल्न हुन्न तर, यो निर्वाचनपछि बन्ने सरकारले क्रिकेटको विषयमा ठोस निर्णय लिनेछ, अध्यक्ष ओलीले ठट्यौली शैलीमा भने, मंसिरपछि कसको सरकार बन्छ भन्ने त तपाईंहरूलाई थाहा नै छ । यू१९ क्रिकेट टोलीको सम्मानका लागि मदन भण्डारी स्पोर्ट्स एकेडेमीले आयोजना गरेको कार्यक्रममा ओलीले युवा क्रिकेटरले देशको नाम उच्च पार्ने गरी प्रदर्शन गरेको भन्दै प्रशंसासमेत गरे। म नेपाली युवा खेलाडीलाई धन्यवाद भन्न चाहन्छु, बधाई दिन चाहन्छु । तपाईंहरूले देशको नाम राख्नका लागि निकै मेहनत गर्नुभएको छ, त्यसका लागि उच्च सम्मान व्यक्त गर्न चाहन्छु, उनले भने, यो बधाई र धन्यवाद केपी ओलीको मात्रै हो भनेर नसम्झनु । मैले तपाईंहरूलाई दिएको सम्मान राष्ट्रिय सम्मान हो। अन्तर्राष्ट्रिय प्रतियोगिता खेल्न जानुअघि टोलीलाई बिदाइसमेत नगरिएकोप्रति ओलीले कटाक्ष पनि गरे। खेलकुद परिषद् दूध खानलाई बनाएको गाईभैंसी होइन । ऊन काडेर कपडा बनाउन पालेको भेडा पनि हैन, ओलीले प्रश्न गरे, खेलाडीको हक हितका लागि बनाएको खेलकुद परिषद्ले खेलाडीको बिदाइसमेत गर्दैन भने किन चाहियो यस्तो खेलकुद परिषद् ? त्यसअघि बोलेका नेपाली टोलीका प्रशिक्षक विनोद दासले पछिल्लो समय आफूहरू अन्तर्राष्ट्रिय प्रतियोगिता खेल्न जाँदा बिदाइसमेत हुन छाडेको भनी गरेको गुनासोको प्रसंगमा अध्यक्ष ओलीले खेलकुद परिषद्को आलोचना गरेका हुन् । अध्यक्ष ओलीले नेपाली खेलाडीमा क्षमता भएको तर, त्यसअनुसार आत्मविश्वास र अवसरको कमी रहेको बताए। प्रशिक्षक दासले नेपाली क्रिकेट अहिले अभिभावकविहीन भए पनि क्षमता र दिशाहीन नभएको बताएका थिए । क्यान अहिले निलम्बनमा छ । क्यान नभएको अवस्थामा पहिले खेलकुद परिषद्ले बिदाइ गर्ने गथ्र्याे । पछिल्लो समय त्यो पनि हुन छाडेको छ । पछिल्लो समय हामीलाई हौसलासमेत मिल्न छाडेको छ, प्रशिक्षक दासले अध्यक्ष ओलीसमक्ष अनुरोध गरेका थिए, तपाईंहरूले ठूलाठूला अवरोध फुकाएर देशलाई अगाडि बढाउनु भएको छ । क्रिकेटको समस्या पनि फुकाइदिनुस् । एकेडेमीले समूहगत चरणमा शक्तिशाली भारतको युवा टोलीलाई १९ रनले पराजित गर्दै पहिलो पटक युथ एसिया कपको सेमिफाइनलसम्मको यात्रा तय गरेका नेपाली खेलाडीलाई कदरपत्र र खादाले सम्मान गरेको थियो । नेपाली टोली सेमिफाइनलमा अफगानिस्तानसँग पराजित भएको थियो । आइतबार भएको खेलमा पाकिस्तानलाई पराजित गर्दै अफगानिस्तानले प्रतियोगिताको उपाधि जितेको थियो।"
झापालाई स्तब्ध पार्दै आर्मी फाइनलमा,दमक : विभागीय टोली त्रिभुवन आर्मी क्लब झापाको शिवसताक्षीमा जारी दोस्रो सताक्षी गोल्डकपको फाइनलमा प्रवेश गरेको छ । घरेलु मैदानमा दर्शकको उल्लेख्य साथ पाएको झापा ११ विभागीय टोली त्रिभुवन आर्मी क्लबसँग ३० ले स्तब्ध बन्यो । आर्मीको जितमा स्ट्राइकर नवयुग श्रेष्ठ नायक सावित भए । खेल अवधिभर उत्कृष्ट प्रदर्शन गरेका उनले दुई गोलसमेत गरे । आर्मीलाई नवयुगले खेलको १३औं मिनेटमै १० ले अघि बढाएका थिए । सन्तोष तामाङको फ्रिकिकलाई सदुपयोग गर्दै नवयुगले टोलीलाई सुरुवाती अग्रता दिलाएका थिए । त्यसपछि खेलको २७औं मिनेटमा पुनः नवयुगले नै गोल गर्दै आर्मीलाई खेलको पहिलो हाफमै २० ले अघि बढाए । नवयुगले दोस्रो गोल विपक्षी गोलरक्षकसँगको वान भर्सेस वानको अवस्थामा गोल गरेका थिए । त्यसपछि खेलको ७८औं मिनेटमा दीप लामाले गोल गर्दा आर्मीको जित ३० ले पक्का बनेको थियो । खेलको सुरुवातबाटै आक्रामक खेल प्रदर्शन गरेको त्रिभुवन आर्मी क्लबसँग झापा ११ निरीह देखिएको थियो । टोलीको जितमा दुई गोल गरेका नवयुग म्यान अफ दी म्याच चुनिए । प्रतियोगिताअन्तर्गत मंगलबार हुने दोस्रो सेमिफाइनल खेलमा आयोजक सतासीधाम स्पोर्टिङ क्लब र मनाङ मस्र्याङ्दी भिड्ने छन् । १० टोली सहभागी रहेको प्रतियोगिताको विजेता टोलीले पाँच लाख पाउनेछ । यस्तै उपविजेता टोलीले दुई लाख ५० हजार प्राप्त गर्नेछ ।
काँकरभिट्टा गोल्डकप फुटबल भोलिदेखि,"काँकरभिट्टा : मेची नेत्रालय काँकरभिट्टा गोल्डकप फुटबल प्रतियोगिताको तेस्रो संस्करण भोलिदेखि सुरु हुँदैछ । आयोजक काँकरभिट्टा फुटबल टेनिङ सेन्टरले मंगलबार पत्रकार सम्मेलन गरी प्रतियोगिताका बारेमा जानकारी दिएको हो । झापाको काँकरभिट्टा माविको खेल मैदानमा हुने प्रतियोगतामा नेपालका ए डिभिजनसहित भारतका गरी कुल १० वटा टिमले सहभागिता जनाउने आयोजक काँकरभिट्टा फुटबल ट्रेनिङ सेन्टरका अध्यक्ष मिनकुमार बस्नेतले जानकारी दिए । प्रतियोगितामा भारतको एक टोली र ए डिभिजनका नौब टिमको सहभागिता रहने काकँरभिट्टा फुटबल ट्रेनिङ्ग सेन्टरका अध्यक्ष बस्नेतले जानकारी दिए । प्रतियोगितामा आयोजक काँकरभिट्टा फुटबल ट्रेनिङ सेन्टरसहित रमपम झापा११, अग्नी रुपन्देही११, मनाङ मस्र्याङदी क्लब, सशस्त्र प्रहरी बल, त्रिभुवन आर्मी क्लब, नेपाल पुलिस क्लब, हिमालयन शेर्पा क्लब, सुदूर पश्चिम११ र भारत कोलकाताको सुभाष चन्द्र बोइज क्लबको सहभागिता रहेने बताइएको छ । भोलिको उद्घाटन खेल नेपाल पुलिस क्लब र कोलकाताबीच हुनेछ । मेची बस व्यवसायी संघ सहप्रायोजक रहेको उक्त प्रतियोगिताको विजेताले आठ लाख रुपैयाँ पुरस्कार पाउने छ । उपविजेता टिमले चार लाख एक हजार रुपैयाँ पाउने बस्नेतले जानकारी दिए । बस्नेतले प्रतियोगताका लागि ६३ लाख ९२ हजार खर्च लाग्ने बताए । उक्त प्रतियोगिताको फाइनल खेल आगामी मंसिर १५ गते हुनेछ । प्रतियोगिताका बारेमा जानकारी दिन आयोजित पत्रकार सम्मेलन ।"
