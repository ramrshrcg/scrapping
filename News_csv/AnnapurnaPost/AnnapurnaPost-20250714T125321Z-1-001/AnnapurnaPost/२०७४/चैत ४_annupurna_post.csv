शीर्षक,विवरण
चीन बलियो कि भारत ?,"काशी हिन्दु विश्वविद्यालय (बनारस हिन्दु युनिभर्सिटी) परिसरमा अक्टोबरको दोस्रो साता एकजना प्राध्यापकले पंक्तिकारलाई सोधे, 'नेपालमा चीन घुस्ने प्रयास गर्दैछ । यसले नेपाल र भारत दुवैलाई खतरा छ । किन नेपाल चीनतिर यसरी ढल्केको ? ' त्यहाँको रंगशालामा साँझपख टहलिइरहेका तीनचारजना बुद्धिजीवीको भय, आशंका र जिज्ञासामा भारतीय मनोविज्ञान प्रतिध्वनित भइरहेको थियो । विश्वविद्यालय गेटबाहिर 'लंका' भनिने ठाउँमा झन्डै एक घन्टासम्म कफी हाउसमा पनि यस्तै छलफल चल्यो सोही समूहसँग । उनीहरू केपी ओलीलाई चीनका र पुष्पकमल दाहाललाई भारतका मान्छे भन्दै थिए । अक्टोबर १५ (२०१६) मा भारतको गोवा सहरमा चीनका राष्ट्रपति सी जिनपिङ तथा भारतीय प्रधानमन्त्री नरेन्द्र मोदीबीच भएको कुराकानीबारे पनि चर्चा भयो । बितेको अढाई वर्षमा चीन र भारतका ती नेताहरूबीच नौपटक वार्ता भइसकेको छ तर दुई देशबीचमा अविश्वासको पर्दा छँदैछ । विश्वासको संकट बढ्दैछ र भारतप्रति छिमेकी राष्ट्रहरू झन् सशंकित बन्दै गएका छन् । 'पाकिस्तान अधीनस्थ कश्मीरमा चीनले 'फ्रेन्डसिप कार र्याली' आयोजना गरेर के सन्देश दिन खोजकोे ? भारतले राष्ट्रसंघ सुरक्षा परिषद्को सदस्य बन्न खोज्दा चीनले किन निरन्तर विरोध गरेको ? ब्रह्मपुत्रको नदीको पानी घटाएर चीनले के गर्न खोजेको ? बंगलादेशसँग २७ वटा सम्झौता गरेर १३३ हजार करोड भारुबराबर ऋण दिनु भनेको दिल्ली र ढाकाबीच दूरी बढाउन खोजेको होइन र ? बलुचिस्तानमा ग्वादर बन्दरगाह, म्यानमारको कोको टापु, श्रीलंकाको हंबनटोटा बन्दरगाह, बंगलादेशको चटगाउँ बन्दरगाह, पाकिस्तानसँग चीनको बढ्दो मित्रता, काठमाडौंमा चीनको अभूतपूर्व प्रभाव आदिले चीन चारैतिरबाट भारतलाई घेर्दैछ भन्ने पुष्टि हुँदैन र !' प्राध्यापकहरू आफ्नै घरमा चीन पसे झैँ आतंकित भावमा बोलिरहेका थिए र चीनसँग उनीहरू साह्रै डराएको पाइन्थ्यो । सन् १९४९ को अक्टोबरमा चीन गणतन्त्र (पिपल्स रिपब्लिक अफ चाइना) स्थापना गरेर कम्युनिस्टहरू सत्तामा आएपछि सन् १९६२ मा चीनभारतबीच भीषण युद्ध भएको थियो । युद्धमा भारतका पक्षबाट नेपाली युवा (गोर्खाली) लडिरहेको खबर पाएपछि १० अक्टोबरमा चीनले 'नेपाली दाजुभाइ हो, भारतको लागि किन ज्यान दिन्छौ ? ' भन्दै माइकिङ गरेको थियो । त्यो युद्धको सन्त्रास पुरानो पुस्तामा कायमै छ । त्यसैले भारतका ससाना चियापसलदेखि महँगा होटेलहरूमा पनि चीन र भारतबीच लडाइँ भयो भने के होला ? भन्ने प्रश्न बारम्बार सुनिन्छ । 'चीन बलियो छ कि भारत ? ' एकजना वृद्ध रिक्सावालाले काशीको विश्वनाथ मन्दिरछेउमा पंक्तिकारलाई प्रश्न गरेका थिए । गोरखपुर, बनारस, इलाहावाद, लखनउ र बहराइचसम्म यस्तै सुन्नुपर्यो । चीनप्रति भारतीयहरू कति सन्त्रस्त छन् भन्ने बुझ्न त्यहाँका सर्वसाधारणलाई प्रश्न गर्दा धेरैले 'लडाइँ नै भयो भने चीनले पक्कै बिताउँछ होला' भनेको सुनियो । 'अर्बपति जोगी' रामदेवलगायतले 'चीनको उत्पादन बहिस्कार गरौं' भन्ने आन्दोलन चलाएका छन् । सहरका भित्ताहरूमा जताततै त्यस्ता नारा देखिन्छ । सन् २०१५१६ मा भारतले चीनमा नौ अर्ब भारतीय रूपैयाँ (झन्डै नेपाली १५ अर्ब रुपियाँ) बराबरको व्यापार गर्यो भने चीनले भारतमा भारु ६१७ अर्बको व्यापार गरेको तथ्यांकले देखाउँछ । दस वर्षमा वार्षिक औसत तीस प्रतिशतको दरले भारतले व्यापार घाटा बेहोरेर चीनसँग 'प्रतिस्पर्धा' गर्न खोजिरहेको छ । हेभिवेट र लाइटवेटबीचको बक्सिङ प्रतियोगिता जस्तै छ, चीन र भारतको आर्थिक प्रतिस्पर्धा । सन् २०१४१५ मा ४८५ अर्ब भारतीय रुपैयाँ व्यापार घाटा सहेको भारतले चीनलाई अर्थतन्त्रमा उछिन्न असम्भव जस्तै देखिन्छ । किनभने आर्थिक वृद्धिदरमा अमेरिकापछि चीन दोस्रो स्थानमा छ भनेर विश्व बैंकले स्वीकार गरेको छ । सामरिक शक्तिमा पनि चीन भारतभन्दा धेरै सुदृढ रहेको देखिन्छ । सन् २००६ को जुन ६ मा प्रकाशित वासिंटन टाइम्स पत्रिकाले चीनको सैनिक उद्देश्य र आकलनका बारेमा अमेरिकाले खतरनाक ढंगले अवमूल्यन गर्न खोजेको विश्लेषण गरेको थियो । यस्तै एन्ड्रयू एस एरिक्सनले 'द नेसनल एन्ट्रेस्ट' पत्रिकामा चीनको सैनिक शक्ति दिनप्रतिदिन बलियो भएको उल्लेख गरेका छन् । भारतका सुरक्षाविद् तथा भारतीय जनता पार्टीका सांसद बलवीर पुञ्ज स्विकार्छन्, 'आर्थिक र सैन्य रूपमा भारत निर्बल रहेसम्म चीनले हेपिरहनेछ । त्यति मात्र होइन, भारत कमजोर भएमा चीनले आफ्नो अधिकार क्षेत्र ठानेका भूभाग पनि कब्जा गर्नेछ ।' (दैनिक जागरण, १८ अक्टोबर २०१६) भारतीयहरू नै आरोप लगाउँछन्, पं जवाहरलाल नेहरूका पालामा रक्षामन्त्री रहेका कृष्ण मेननले सैनिक गुप्तचरका सूचना बेवास्ता गरेर सेनालाई साधनस्रोतविहीन बनाएको हुँदा सन् १९६२ को युद्धमा भारतले चीनसँग पराजय बेहोर्नुपर्यो । अल इन्डिया रेडियो 'भारत हार्दैछ' भन्न नमिलेर 'भारतीय सेना बहादुरीका साथ पछि हट्दैछ' भनेको कुरा बूढापाका सुनाउँछन् । आज पनि छिमेकमा सूक्ष्म व्यवस्थापन (माइक्रो म्यानेजमेन्ट) गर्न खोज्ने र छिमेकी राष्ट्रलाई आफ्नो बिर्ता ठान्ने भारतीय गुप्तचर एजेन्सी दिल्लीको कर्मचारीतन्त्र एवं अभिमानी नेताहरू छिमेकीसँग पञ्चशील सिद्धान्तका आधारमा व्यवहार गर्न चाहँदैनन् । भारत अगुवा राज्य (लिटर स्टेट) नै हो र दक्षिण एसियाका सबै राष्ट्र उसकै आदेशनिर्देश र इशारामा चल्नैपर्छ भन्ने घोर अहंकारका कारण दिल्ली झन् बद्नाम हुँदै गएको छ । छिमेकीहरू किन चिढिएका छन् भनेर उनीहरूले कहिल्यै पनि आत्मालोचना गरेको पाइँदैन । मणिपुर (भारत) को युनाइटेड नेसनल लिबरेसन फ्रन्ट र नक्सलाइट (माओवादी) समूहबीच चीनले साँठगाँठ गराएको भन्ने कतिपय भारतीय नेता र बुद्धिजीवीहरू दस वर्षसम्म नेपालका माओवादीलाई भारतले तलब, तालिम, आ श्रय, सुविधा, हतियार, शिक्षादीक्षा र संरक्षण दिएको स्विकार्न चाहँदैनन् । मुस्ताङलगायतका हिमाली जिल्लामा सशस्त्र संघर्ष चलाउने खम्पाहरूलाई भारतले सन् १९७० को दसकमा हरियाणामा तालिम दिएको श्रीलंकाका लेखक प्रा रोहण गुणरत्नेले 'इन्डियन इन्टरभेन्सन इन श्रीलंका' पुस्तकमा लेखेका छन् भने प्रा एसडी मुनीलगायतले नेपालका माओवादी भारतीय डिजाइनमा हिँडेको स्वीकार गरेका छन् । नयाँ संविधान घोषणा भएको एक वर्षमा तीनवटा सरकार बनाइसकेका नेपालका ठूला दलहरू राष्ट्र र जनताको होइन, चीन वा भारतमध्ये कसको प्यारो हुने भन्ने होडमा छन् । चीन र भारत दुवै राष्ट्रसँग सुमधुर र सन्तुलित सम्बन्ध कायम राखेर २०४५४६ सालसम्म नेपालले असंलग्न परराष्ट्र नीतिका आधारमा कूटनीतिक परिपक्वता देखाएकै हो । २०२७ सालमा भारतले नेपालविरुद्ध पहिलोपटक नाकाबन्दी गरेको थियो भने दोस्रोपटक २०४५ सालमा । गत वर्ष केही तराईकेन्द्रित दललाई उकासेर गठेमंगल पर्वमा केटाकेटीले बाटो छेके झैँ कलाविहीन नाटक देखायो भारतले । त्यति निम्नकोटीको व्यवहार अन्यत्र देखिँदैन । 'भारतले नेपालमा ठूलो लगानी गरेको छ तर किन हरेक वर्ष भारतविरोधी भावना बढ्दैछ त ? ' पंक्तिकारले वाराणसी (वनारस) का बुद्धिजीवीहरूलाई प्रतिप्रश्न गर्दा उनीहरूले चीनले नेपालीहरूलाई उकासिरहेको आरोप मात्र लगाए । हुण, कुसान, मुगल र अंग्रेजको छत्रछायामा हजारौं वर्ष दासत्व सहेका भारतीयमा आज पनि छिमेकीलाई दास ठान्ने प्रवृत्ति भएकाले उनीहरूको कूटनीतिमा धेरै सुधारको आवश्यकता देखिन्छ । ५६५ राजारजौटालाई 'इन्डिया' नामको संघीय शासनमा गाभे पनि आज जातीयता, क्षेत्रीयता र साम्प्रदायिकता भारतीय राष्ट्रियता एवं प्रजातन्त्रका निम्ति गम्भीर चुनौती बनेको राजीव मल्होत्राको 'ब्रेकिङ इन्डिया' पुस्तकमा उल्लेख छ । यस्तै भारतीय होइन, क्षेत्रीय पहिचान स्थापना गर्न खोज्नेहरूका कारण त्यहाँको प्रजातन्त्र सुदृढ हुन नसकेको 'पेरिल्स अफ डेमोक्रेसी' पुस्तकमा भारतीय राजनीतिज्ञ पीसी अलेक्जान्डरले लेखेका छन् । नेपाल, चीन र भारतबीच त्रिदेशीय साझेदारीले तीनवटै राष्ट्रको उत्थान र उपकार हुन सक्छ भन्ने चीनको सदासयप्रति पनि भारत सकारात्मक देखिँदैन । हिमालयदेखि कन्याकुमारी तथा बर्मादेखि बलुचिस्तानसम्मको धर्तीलाई तिरंगा झन्डाले छोप्न खोज्ने भारतको नीति अत्यन्त कपटपूर्ण र विस्तारवादी देखिन्छ । सन् १९४७ पछि मात्र आफ्नो छुट्टै राष्ट्रिय पहिचान बनाएको भारत देशका प्रथम प्रधानमन्त्री जवाहरलाल नेहरूले सन् १९५० मा त्यहाँको संसद्मा उत्तरको हिमालयसम्म भारतीय सिमाना पर्छ भनेका थिए । नेपालको ७० हजार एकडभन्दा बढी जमिन आजसम्म भारतले कब्जा गरिरहेको कुरा 'नेपालको सिमाना' पुस्तकमा बुद्धिनारायण श्रेष्ठले सविस्तार उल्लेख गरेका थिए । नेपालमा सरकार बनाउने र ढाल्ने खेलदेखि ससाना कुरामा पनि काठमाडौंस्थित भारतीय राजदूत क्रियाशील हुने गरेको पाइन्छ । हिजो श्री ५ को सरकार वा राजा, संसद् र मन्त्रिपरिषद्मा सीमित अधिकार विदेशीलाई बुझाउने काम दलहरूले नै गरेका हुन् । त्यसैले दिल्लीमा गरिएको बाह्रबुँदे सम्झौता रद्द गर्न दलहरू तयार नभएसम्म विदेशी हस्तक्षेप अझ बढ्दै जाने अवस्था देखिन्छ । युरोप, एसिया र अफ्रिकासमेतलाई जोडेर आर्थिक गतिविधि बढाउन चीनले ठूलो योजना बनाएको पाइन्छ । २१ करोडभन्दा बढी जनसंख्या भएको उत्तर प्रदेश र १० करोडभन्दा बढी जनता बसोवास गर्ने बिहारलाई भारतबाट पृथक् गराउन पश्चिमाहरूले ती राज्यमा हजारौँ गैरसरकारी संस्थामार्फत षड्यन्त्र गरिरहेको विश्लेषकहरूको धारणा छ । यस्तै गोवा, केरला, महाराष्ट्र, तमिलनाडु, उडिसा आदि राज्यका साथै पूर्वोत्तर भारतका मणिपुर, अरुणाचल, नागाल्यान्ड आदि इलाकामा पश्चिमाहरूका इसाई मिसनमार्फत ठूलो लगानी भित्र्याइँदा मूकदर्शक बनेको भारतले चीनले नेपाललाई पोल्टामा पार्दैछ र रक्सौलतिर अघि बढ्दैछ भनेर बुझ्नु आफैँमा परिहासजस्तो देखिन्छ । नेपाल, भुटान, पाकिस्तान, मालदिभ्स, बंगलादेश र श्रीलंका कसैसँग पनि भारतको प्रगाढ मित्रता छैन । सार्कलाई असफल बनाउने खेलमा भारतले खेलेको खलनायक भूमिका जगजाहेर छ । नयाँ संविधान घोषणा भएको एक वर्षमा तीनवटा सरकार बनाइसकेका नेपालका ठूला दलहरू राष्ट्र र जनताको होइन, चीन वा भारतमध्ये कसको प्यारो हुने भन्ने होडमा छन् । अमेरिका र युरोपियन युनियनको लिटोजाउलो खाने नेताहरू पनि प्रशस्त छन् । विदेशी शक्तिहरूको यो प्रतिस्पर्धामा कसले जित्छ, त्यो अलि टाढाको कुरा, तर एउटा कुरा निश्चित छ, नेपाल विस्तारैविस्तारै जर्जर बन्दै गएको छ । राष्ट्रको भविष्य झन् अनिश्चित हुँदैछ । नेपालका सबै शक्तिलाई कमजोर बनाएर विदेशी शक्तिलाई स्वागत गर्न कैयन् दल, कथित नागरिक समाज, केही ठूला मिडिया पञ्चमांगी (फिफ्थ कलमनिस्ट) बनेका छन् । यही कारणले उनीहरू राष्ट्रवादीहरूलाई प्रतिगामी, परमशत्रु र विदेशीका एजेन्डा बोक्नेलाई अग्रगामी भन्ने गर्छन् । यो आजको यथार्थ हो, तर कैयन् जटिलता हुँदाहुँदै पनि राष्ट्रको भविष्यप्रति चिन्तित नयाँ पुस्तालाई हामी स्पष्ट उत्तर दिन सकिरहेका छैनौँ, यो राष्ट्रको भविष्य कसले सम्हाल्छ ?"
'नयाँ शक्ति' को गति !,"नेपाली राजनीति यतिबेला चक्रव्युहमा परेको छ । सत्तापक्ष र प्रतिपक्षबीच संविधान संशोधनको विषयलाई लिएर भएको खिचातानीका कारण वर्तमान स्थितिको सिर्जना भएजस्तो देखिए पनि यथार्थ त्यसो होइन । यसपछाडिको मूल कारण छिमेकी भारतद्वारा सिर्जित व्युह नै हो, जसमा विभिन्न पक्षहरू संलग्न रहेका छन् । यस क्रममा देखालो रूपमा मधेसवादी दलको नेतृत्वले आफ्नो राजनीतिक खपतको लागि केही सवाल उठाएको छ । तर मधेसवादी नेतृत्वद्वारा अगाडि सारिएका विषयहरूलाई बल दिनेहरूमा मधेसी जनता नभएर विदेशी स्वार्थप्रति संवेदनशील हुनेहरूमात्रै रहेका देखिन्छन् । यसप्रकार मधेसवादी नेतृत्वको व्यवहारका कारण देशको राजनीति मात्र नभएर उनीहरू स्वयं चक्रव्युहमा फस्न पुगेका छन् । मधेसवादी दलका नेताहरूलाई पथ विचलित तुल्याउने मात्र होइन, नेपाल राष्ट्रको सार्वभौम अस्तित्व नरुचाउनेहरूमध्येमा कतिपय गैरमधेसी समूह र गैरमधेसवादी नेता ! हरू पनि रहेका छन् । ती त्यस किसिमका शक्तिहरू हुन्, जो राष्ट्र र जनताको हितको कुरा त छोडिदिऊँ, आफ्नै हितसमेत सोच्न सकिरहेका छैनन् । तीमध्ये एउटा पक्ष कथित नयाँ शक्ति रहेको छ । हुन त आफूलाई नयाँ शक्ति भन्न रुचाउने यो समूहको कुनै स्पष्ट दर्शन, विचार र कार्यक्रम छैन । यो एकजना व्यक्ति डा बाबुराम भट्टराईको इच्छानुसार परिचालित डप्फाको रूपमा रहेको छ । त्यसैले यसको बारेमा चर्चा गर्नुपर्दा भट्टराईकै गतिविधिलाई आधार मान्नुपर्ने हुन्छ । एसएलसीमा बोर्ड फस्ट भएदेखि नै चर्चामा रहेका बाबुराम भट्टराई दसबर्से माओवादी 'जनयुद्ध', देशको प्रधानमन्त्री हुँदै नयाँ शक्तिको नेताको रूपमा आइपुग्दा सदैव विवादमा रमाउन चाहने व्यक्तिको रूपमा परिचित छन् । उनको यसै किसिमको प्रवृत्ति उनलाई पतनको मार्गतर्फ डोर्याउने माध्यम बन्दै गएको छ । भट्टराई माओवादी 'जनयुद्ध' लाई बाह्रबुँदे समझदारी हुँदै शान्तिप्रक्रियामा प्रवेश गराएपश्चात् पार्टीको तर्फबाट अर्थमन्त्री र प्रधानमन्त्रीसम्म बन्न पुगे । यसै क्रममा उनले आफू प्रधानमन्त्री भएको बेला माओवादी सेनालाई समायोजनका नाममा जबर्दस्त विघटन गराउने कार्य मात्र गरेनन्, तत्कालीन माओवादी पार्टीलाई विभाजित गर्नसमेत महत्त्वपूर्ण भूमिका निर्वाह गरे । उनले आफ्नै प्रधानमन्त्रीत्व कालमा संविधान निर्माण कार्यलाई सहज रूपमा सम्पन्न हुन नदिएर संविधानसभा नै विघटन गराइदिए । पहिलो संविधानसभा विघटनपश्चात् पुनर्गठित संविधानसभाद्वारा संविधान निर्माण कार्यमा समेत अवरोध सिर्जना गर्न प्रयत्नरत भट्टराई संविधान जारी भएपश्चात् भारतद्वारा प्रायोजित कुरालाई बल पुर्याउने हिसाबले प्रस्तुत भए । उनी अझ त्यतिमा मात्र सीमित नभएर मार्क्सवादको सार्थकता नरहेको भन्दै समाजवाद र पुँजीवादलाई फ्युजन गर्दै राष्ट्रको विकास गर्ने हवाई योजनासहित देखा परेका छन् । मार्क्सवादजस्तो वैज्ञानिक दर्शनलाई पुरानो देख्ने भट्टराईको नयाँ विचार अवसरवाद र आत्मसमर्पणवादभन्दा अरू केही नभएको कुरा झन्डै प्रमाणित भइसकेको छ । यस कुराको प्रमाणका रूपमा उनीद्वारा व्यक्त विचार एवं उनका क्रियाकलापलाई लिन सकिन्छ । प्रथम, भट्टराई पृथ्वीनारायणको नेपाल एकीकरणप्रति त्यति सकारात्मक देखिँदैनन् । यस कुराको प्रमाणको रूपमा एकातिर उनले मुलुकलाई दर्जन बढी जातीय राज्यमा विभाजन गर्न गरेको प्रयत्नलाई लिन सकिन्छ भने अर्को कुरा केही समयअघि पृथ्वीनारायणले नेपाल एकीकरणमा पुर्याएको योगदानको कदर गरिनुपर्छ भन्ने सवालमा चलेको बहसप्रति लक्ष गर्दै उनले ट्विटरमार्फत नेपालको एकीकरण पृथ्वीनारायणले मात्रै गरेका र अरू गोरखालीहरू हात बाँधेर बसेका त होइनन् होला भन्ने टिप्पणी गरेका थिए । पृथ्वीनारायणले नेपाल एकीकरण गरेर कुनै एक क्षेत्रका नागरिकलाई नभएर राष्ट्रका सबै नागरिकलाई गुन लगाएका छन् । त्यसैगरी उनीपछि उनका सन्तति र नेपालका वीर सपूतहरूले विदेशी शक्तिहरूसँग संघर्ष गर्दै शाहद्वारा आर्जित भूभागको सुरक्षा गर्ने र उनीद्वारा जारी अभियानलाई निरन्तरता दिने कार्य गरेर थप गुन लगाएका छन् । यस कुरामा भट्टराईले आफू गोरखाली भएको कारणले अझ बढी गर्व गर्नुपर्दथ्यो, तर त्यसो देखिएन । उल्टै उनी पृथ्वीनारायणलाई बदनाम गर्नेहरूसँगै एकताबद्ध हुन पुगेका छन् । यसले भट्टराईको राष्ट्रियताप्रतिको कमजोर अडानलाई प्रकट गर्दछ । दोस्रो, भट्टराईले मधेसवादी दलका नेताहरूप्रति आफ्नो अनुराग प्रकट गर्ने क्रममा समेत विवादास्पद अभिव्यक्तिहरू दिने गरेका छन् । एकपटक उनले पृथ्वीनारायणले नेपाल एकीकरण गरेको कुराप्रति गर्व गर्नेहरूले मधेसीप्रति उपेक्षा प्रकट गरेको भन्दै सो कुराको प्रतिवाद गर्ने हेतुले यदि गोरखा राज्यको सट्टा सिम्रौनगढले नेपाल एकीकरण गरेको भए आज नेपालको स्थिति के हुन्थ्यो भन्ने अभिव्यक्ति दिएका थिए । भट्टराईले यस किसिमको अभिव्यक्ति इतिहासलाई बेवास्ता गर्दै सार्वजनिक गरेको देखिन्छ । यसो किनभने सिम्रौनगढ राज्यको अस्तित्व १३८० सालतिर नै समाप्त भइसकेको थियो । त्यो कार्य दिल्लीको शासक गया सुद्दिन तुगलकको आक्रमणबाट भएको र सिम्रौनगढ राज्यको ध्वंसपछि त्यहाँका राजा हरिसिंह देव भागेर सपरिवार नेपालतर्फ प्रवेश गरेका थिए । पृथ्वीनारायणको जन्म झन्डै त्यसको चार सय वर्षपछि मात्र भएको थियो । अनि कसरी 'सिम्रौनगढले नेपाल एकीकरण गरेको भए' भन्नेजस्तो परिकल्पना गर्न सकिन्छ ? यस किसिमको अभिव्यक्तिले भट्टराईको राष्ट्रविरोधी उन्मादलाई मात्रै प्रकट गर्छ । तेस्रो, केही समयअघि मधेसवादी दलका नेताहरूले पटकपटक भारतीय राजदूतलाई भेट गरी उनको निर्देशनमा राष्ट्रिय एकतामा खलल पुर्याउने कार्य गरेका छन् भनी भएको आलोचनालाई प्रतिवाद गर्दै भट्टराईले ('रन्जित रेलाई कसले भेट्दैन ? ) रेलाई प्रचण्डले भेटेको, शेरबहादुरले भेटेको, ओलीले भेटेको कुरा किन आउँदैन ? मधेसी नेता सोझा, उनीहरूले भेटेको मात्र किन अन्यथा ठान्ने ? विचरा उनीहरू सीधासादा लुरुलुरु भेट्छन् । अरू नेताहरू लुकीलुकी भेट्छन् । रेलाई भेट्दैमा भारतीय हुने भए सबै नेताहरू भारतीय हुनुपर्यो 'सम्म भन्न भ्याएका थिए । भट्टराई यतिबेला कहिले उपेन्द्र यादव त कहिले पुष्पकमल दाहालसँग पार्टी एकता हुनसक्ने संकेत दिँदै हिँडिरहेका छन् । क्षणिक आवेग र सस्तो ख्यातिका लागि जे पनि बोलिदिने उनीजस्ता नेताहरूकै कारण मुलुक वर्तमान अवस्थासम्म आइपुगेकोमा शंका छैन । भट्टराईको यो अभिव्यक्ति सत्यको निकै नजिक रहेको छ । दलका नेताहरूले सत्तादेखि झीनामसिना स्वार्थपूर्तिको लागि विदेशी राजदूतहरूलाई भेट्ने र तिनकै निर्देशनमा परिचालित हुने अनि बाहिर राष्ट्रवादको नारा ओकल्ने गरेकै कारण देशको अवस्था वर्तमान स्थितिसम्म आइपुगेको हो । यस कुरामा विवाद छैन । तर भट्टराईको अभिव्यक्ति सत्य प्रकट गर्ने प्रयोजनले नभएर राजनीतिक नेताहरूले भारतीय राजदूतलाई लुकिछिपी वा खुलारूपमा भेट्ने र उनीबाट दीक्षा लिने कुरा ठीकै हो । तर मधेसीहरूलाई मात्र दोष दिनु ठीक होइन भन्ने हदसम्म प्रकट हुनु घोर आपत्तिजनक हो । भट्टराईको यस किसिमको अभिव्यक्तिले भारतीय आडमा हामीले भनेजस्तो भएन भने देशै टुक्य्राइदिनेछौं भन्नेसम्मको अभिव्यक्ति दिनेहरूलाई राम्रै बल प्रदान गर्छ । चौथो, भट्टराईले उन्मादमा प्रकट गर्ने अभिव्यक्तिको सिलसिला यत्तिकैमा थामिँदैन । यो जगजाहेर हो, शान्ति प्रक्रियाका प्रारम्भिक दिनहरूमा भट्टराई मिश्रित शासन प्रणालीका पक्षधर थिए । तर विस्तारै उनी कार्यकारी राष्ट्रपतीय प्रणालीका समर्थक बन्न पुगे । तर कार्यकारी राष्ट्रपतीय प्रणालीका पक्षमा बहस चलाइरहँदा उनी राज्यका सबै तह एवं निकायका लागि समानुपातिक निर्वाचन पद्धतिको कुरा उठाउन पनि चुक्दैनन् । यसो भनेर भट्टराईले कस्तो किसिमको राष्ट्रपतीय प्रणालीको वकालत गरिरहेका छन् ? के उनले परिकल्पना गरेको राष्ट्रपतीय प्रणालीमा राष्ट्रपतिलाई व्यवस्थापिकाको समर्थन आवश्यक पर्दैन ? अनि समानुपातिक निर्वाचनबाट गठित व्यवस्थापिका (जसको स्वरूप मिश्रित हुन्छ) भएको अवस्थामा राष्ट्रपतिले कसरी कार्य गर्न सक्ला ? यी कुरातर्फ उनको ध्यान पुगेको पाइँदैन । राष्ट्रपतिले एकोहोरो विकासको राग अलापेर मात्र हुँदैन, उसले देश चलाउनुपर्छ । त्यसका लागि कानुन बनाउनुपर्छ । राष्ट्रपतिलाई पदमा कायम रहन व्यवस्थापिकाको समर्थन चाहिन्छ । ती सबै कुराले समानुपातिक निर्वाचन पद्धतिबाट गठित व्यवस्थापिका कार्यकारी राष्ट्रपतीय प्रणालीअनुकूल हुन सक्दैन । यसरी हेर्दा भट्टराईलाई आफूले सिफारिस गरेको प्रणाली कसरी कार्यमूलक हुन सक्छ भन्ने तर्फसमेत चासो न रहेको देखिन्छ । पाँचौं, भट्टराई राजतन्त्रवादीहरूको तर्कलाई खण्डन गर्न पटकपटक लोकतन्त्रको विकल्प राजतन्त्र नभई अझ बढी लोकतन्त्र हुन्छ भन्छन् । उनको यो तर्क जायज छ, तर लोकतन्त्रको नाममा श्रीपेचविहीन सहस्र राजाहरूको उदय भइरहेको वर्तमान परिप्रेक्षमा पूर्ण लोकतन्त्र कसरी सम्भव हुन सक्छ ? अरूको त कुरै छोडिदिउँ, स्वयं भट्टराई यस कुराको अपवाद बन्न सकेका छैनन् । अन्यथा पूर्व प्रधानमन्त्रीको हैसियतले प्राप्त सुरक्षा र सुविधाको भोग गर्दै राष्ट्रविरोधी एवं जातीय सद्भाव बिथोल्ने अभिव्यक्ति दिँदै हिँड्ने छुट उनलाई प्राप्त हुने थिएन । यदि भट्टराई साँच्चिकै लोकतन्त्रवादी र जन पक्षधर हुन् भने उनले सरकारी सुरक्षा र सुविधा त्याग गर्दै एउटा नागरिकको रूपमा जनसमक्ष आफ्ना कुरा राख्ने हिम्मत देखाउनुपर्छ । अहँ उनी यसो गर्न चाहँदैनन् र चाहे पनि यसो गर्न सक्ने छैनन् । त्यसैले भट्टराईले नयाँ शक्तिको राजनीतिक विचारको रूपमा जेजस्ता कुरा व्यक्त गर्दै हिँडिरहेका छन्, ती नेपाली जनताबाट कहिल्यै स्वीकार्य हुने छैनन् । भट्टराईलाई यस कुराको बोध भइसकेकाले नै उनी यतिबेला कहिले उपेन्द्र यादव त कहिले पुष्पकमल दाहालसँग पार्टी एकता हुन सक्ने संकेत दिँदै हिँडिरहेका छन् । यसरी क्षणिक आवेग र सस्तो ख्यातिका लागि जे पनि बोलिदिने उनीजस्ता नेताहरूकै कारण मुलुक वर्तमान अवस्थासम्म आइपुगेकोमा शंका छैन । यसप्रकार भट्टराई आफूलाई नेपाली राजनीतिको शीर्षमा पुर्याउने वामपन्थी राजनीतिलाई त्याग गर्ने मात्र होइन, त्यसलाई बद्नाम गर्ने बाटोमा अग्रसर हुँदै जाँदा देश र जनताबाट धेरै टाढा पुगिसकेका छन् । यसैका प्रमाणहरू हुन् उनका माथि वर्णित अभिव्यक्ति र व्यवहार । भट्टराईका उल्लिखित क्रियाकलापले उनी राष्ट्र र जनविरोधी कित्तातर्फ उन्मुख हुँदै गएको प्रमाणित गर्दछन् । हजारौं नेपाली नागरिकलाई सहादत, घाइते, बेपत्ता, घरवार एवं आ श्रयविहीन र बिदेसिन बाध्य तुल्याएर आफूलाई सुरक्षित तुल्याउन मार्क्सवादलाई तिलाञ्जली दिँदै नयाँ विचार (शक्ति) को अवसरवादी बाटो पक्रने बाबुरामको प्रयत्नले उनलाई दुर्गतितर्फ धकेलेको छ । तर यो उनी आफैंले चलाकी एवं योजनापूर्वक गरेकोमा उनलाई राम ! राम ! सम्म पनि भन्ने स्थिति रहेन । यति भनौं, धन्य बाबुराम ! धन्य नयाँ शक्ति !"
बोझ होइनन् ज्येष्ठ नागरिक,"पोषण, सरसफाइ, स्वास्थ्य सेवा, शिक्षा र आर्थिक सुरक्षाले मानिसको आयु बढाउन सघाउँदै आएको छ । मानिसको सरदर आयु बढेसँगै संसारभरि नै ज्येष्ठ नागरिकको संख्या पनि बढेको छ । यो संख्या बढेसँगै सामाजिक तथा आर्थिक चुनौती पनि बढेका छन् । ज्येष्ठ नागरिकसम्बन्धी उपयुक्त नीतिले मात्रै यस्ता चुनौतीसँग सामना गर्ने सामथ्र्यको विकास गर्न सक्छ भन्दै यस्ता नीति निर्माणमा संयुक्त राष्ट्रसंघले जोड दिँदै आएको छ । अहिले ज्येष्ठ नागरिकको सामाजिक सुरक्षाबारे अन्तर्राष्ट्रियस्तरमै चासो र चिन्ता पनि बढ्न थालेको छ । ज्येष्ठ नागरिकसम्बन्धी दुइटा विश्व सम्मेलन पनि सम्पन्न भइसकेका छन् । ज्येष्ठ नागरिकसम्बन्धी पहिलो विश्व सम्मेलन सन् १९८२ को जुलाई २६ देखि अगस्त ६ सम्म अस्ट्रियाको भियनामा भएको थियो भने दोस्रो विश्व सम्मेलन सन् २००२ को अप्रिल ८ देखि १२ सम्म स्पेनको म्याड्रिडमा । यी दुवै विश्व सम्मेलनले ज्येष्ठ नागरिकसम्बन्धी राजनीतिक घोषणा र कार्ययोजना पनि पारित गरेका थिए । तिनै घोषणा र कार्ययोजनामुताविक विश्वभर ज्येष्ठ नागरिकका लागि आर्थिक तथा सामाजिक कल्याणकारी कार्य भइरहेका छन् । सन् १९९९ लाई 'अन्तर्राष्ट्रिय ज्येष्ठ नागरिक वर्ष' को रूपमा विश्वभरि मनाइएको थियो भने यद्यपि हरेक वर्षको अक्टोबर १ लाई 'अन्तर्राष्ट्रिय ज्येष्ठ नागरिक दिवस' र जुन १५ लाई 'ज्येष्ठ नागरिकप्रति गरिने दुव्र्यवहारविरुद्ध विश्व चेतना दिवस' को रूपमा मनाउने गरिएको छ । यो वर्ष पनि २६ औं अन्तर्राष्ट्रिय ज्येष्ठ नागरिक दिवस नेपालमा पनि 'ज्येष्ठ नागरिकप्रति गरिने भेदभावविरुद्ध उभिऔं' नारासहित मनाइएको छ । विश्व स्वास्थ्य संगठनले यस वर्षको ज्येष्ठ नागरिक दिवसको लागि 'टेक अ स्ट्यान्ड अगेन्स्ट एजिज्म' भन्ने नारा तय गरेको थियो । संयुक्त राष्ट्रसंघ जनसंख्या महाशाखाको तथ्यांकअनुसार अहिले संसारभरि ६० वर्षभन्दा माथिका ज्येष्ठ नागरिकहरूको संख्या ९० रहेको छ । यो विश्वको कुल जनसंख्याको १२३ प्रतिशत हो । नेपालमा ज्येष्ठ नागरिकको संख्या २१ लाख ५४ हजार ४ सय १० रहेको छ । यो कुल जनसंख्याको ८१३ प्रतिशत हो, जसअनुसार ज्येष्ठ नागरिकहरूको वार्षिक वृद्धिदर ३०७ प्रतिशत छ । तुलनात्मक रूपमा हेर्दा जनसंख्या वृद्धिसँगै ज्येष्ठ नागरिकहरूको संख्या बढे पनि वार्षिक वृद्धिदर भने केही घटेको देखिन्छ । सामाजिक उत्तरदायित्व बढ्ने र त्यस्तो उत्तरदायित्व निर्वाह गर्ने क्रममा आर्थिक भार बढ्ने हुनाले गरिब मुलुकले ज्येष्ठ नागरिकहरूको सुरक्षित र मर्यादित जीवनयापनको लागि आवश्यक सामाजिक सुरक्षाको प्रबन्ध उचितरूपमा हुन सकेको छैन । विशेषगरी मुलुकको राष्ट्रिय बजेट नै वैदेशिक सहायतामा निर्भर रहने नेपाल जस्ता अति कम विकसित मुलुकहरूले आर्थिक कठिनाइकै कारण सामाजिक सुरक्षामा खासै उल्लेखनीय बजेट विनियोजन गर्न सकेको पाइँदैन । राज्यका योजना, नीति तथा कार्यक्रमले सामाजिक सुरक्षामा जोड दिने गरे पनि बजेट अभावकै कारण त्यस्ता योजना, नीति तथा कार्यक्रमको प्रभावकारी कार्यान्वयन हुन नसक्दा विशेषगरी आर्थिकरूपमा पराश्रित ज्येष्ठ नागरिकहरूको जीवनयापन कष्टपूर्ण हुने गरेको दृष्टान्त देख्न पाइन्छ । नेपालको संविधान २०७२ को धारा ४१ मा 'ज्येष्ठ नागरिकको हक' शीर्षकमा 'ज्येष्ठ नागरिकलाई राज्यबाट विशेष संरक्षण तथा सामाजिक सुरक्षाको हक हुनेछ' उल्लेख गरिएको छ । यसैगरी ज्येष्ठ नागरिकका हकहितको सुनिश्चितताको लागि विभिन्न कार्यक्रम तर्जुमा गर्न सहज होस् भन्ने उद्देश्यले पछिल्लो समय 'ज्येष्ठ नागरिकसम्बन्धी ऐन २०६३' तथा 'ज्येष्ठ नागरिकसम्बन्धी नियमावली २०६४' पनि जारी गरिएको छ । यसका अलावा हरेक वर्ष सरकारको नीति तथा कार्यक्रमहरूमा पनि ज्येष्ठ नागरिकको विषय समेटेको पाइन्छ । वृद्धवस्थामा सामाजिक सुरक्षा अभावले कष्टपूर्ण र असुरक्षित जीवनयापन गर्नु नपरोस् भन्ने उद्देश्यले नेपालमा सामाजिक सुरक्षा कार्यक्रमअन्तर्गत आर्थिक वर्ष ०५२५३ देखि ज्येष्ठ नागरिकलाई वृद्धभत्ता वितरणको सुरुआत गरिएको थियो । तत्कालीन नेकपा एमाले सरकारले ल्याएको यो कार्यक्रमले मुलुकका ज्येष्ठ नागरिकलाई केही हदसम्म आर्थिक राहत प्रदान गरेको अनुभव गरिँदै आएको छ । वृद्धभत्ताको रूपमा सरकारको राष्ट्रिय बजेटमार्फत वितरण गरिने न्यूनतम रकमले विशेषगरी ग्रामीण क्षेत्रका ज्येष्ठ नागरिकलाई थोरै भए पनि आर्थिक भरोसा प्रदान गरेको अनुभव आत्मसात गर्दै त्यसपछिका सरकारले पनि उक्त वृद्धभत्ता वितरण कार्यलाई यद्यपि निरन्तरता दिइरहेका छन् । सुरुमा मासिक पाँच सय रुपैयाँबाट सुरु गरिएको वृद्धभत्तामा क्रमशः वृद्धि गर्दै गत आर्थिक वर्षदेखि एक हजार रुपैयाँ पुर्याइएकोमा चालू आर्थिक वर्षदेखि त्यसलाई दोब्बर गरिएको बजेट वक्तव्यमा उल्लेख गरिएको छ । हालको चर्को महँगीको समयमा यति रकम नगण्य नै देखिए पनि नियमित आयको स्रोत नभएका विशेषगरी ग्रामीण क्षेत्र र गरिब परिवारका ज्येष्ठ नागरिकलाई गतिलै आर्थिक भरोसा प्रदान गरेको मान्न सकिन्छ । मुलुकका ज्येष्ठ नागरिकले राज्यबाट पाइरहेको प्रत्यक्ष देखिने सेवा तथा सुविधा भनेकै सामाजिक सुरक्षा कार्यक्रमअन्तर्गतको ज्येष्ठ नागरिक भत्ता मात्रै हो । हाल मासिक सामाजिक सुरक्षा भत्ता प्राप्त गर्ने ज्येष्ठ नागरिकको संख्या १० लाख ४९ हजार ८१९ रहेको पनि चौधौं योजनाको दस्तावेजमा उल्लेख गरिएको छ । यसका साथै असहाय ज्येष्ठ नागरिकलाई लक्षित गर्दै पाँचवटा ज्येष्ठ नागरिक नमुना ग्राम निर्माण भइरहेको छ भने ज्येष्ठ नागरिकलाई अस्पतालमा छुट्टै वार्डको व्यवस्था तथा सार्वजनिक यातायातमा ज्येष्ठ नागरिकको लागि सिट आरक्षणको व्यवस्था लागू भएको छ । साथै तीन जिल्लामा स्वास्थ्य बिमा योजना पनि सुरु भएको छ । तर राज्यले ज्येष्ठ नागरिकको लागि गरेको यी व्यवस्था नियमित र सहज भने हुन सकेको छैन । राज्यको व्यवस्थापकीय कमजोरीका कारण ज्येष्ठ नागरिक संवैधानिक र कानुनीरूपमै प्रत्याभूत गरिएका सेवा तथा सुविधाबाट वञ्चित हुनुपरेको अथवा त्यस्तो सेवा तथा सुविधा उपभोग गर्न निकै सास्ती र झन्झट बेहोर्नुपर्ने अवस्था विद्यमान छ । ज्येष्ठ नागरिकलाई सुलभ ढंगमा सेवा तथा सुविधा प्रदान गर्न सरोकारवाला निकायबीच समन्वयको लागि केन्द्रीय ज्येष्ठ नागरिक कल्याण समिति र सबै जिल्लामा जिल्ला ज्येष्ठ नागरिक कल्याण समिति गठन भएका छन् । तर ती निकायको कार्यसम्पादन प्रभावकारी हुन नसक्दा ज्येष्ठ नागरिकले सहज र सरलरूपमा सेवा तथा सुविधा उपभोग गर्न पाइरहेका छैनन् । बेसहारा ज्येष्ठ नागरिकलाई आ श्रयसहितको सेवा उपलब्ध गराउन पशुपतिमा सरकारी निकायका रूपमा वृद्धा श्रम सञ्चालन गरिएको भए पनि त्यसले प्रदान गर्ने सेवासुविधा आवश्यकताभन्दा निकै कम हो । ज्येष्ठ नागरिकलाई बोझ नभई वरदानको रूपमा स्विकार्नुपर्ने यथार्थ मनन गर्न सकियो भने घरपरिवार, समाज र राज्यकै लागि पनि गहन उपलब्धि हुन सक्नेछ । संविधानमा ज्येष्ठ नागरिकको हकसम्बन्धी व्यवस्थालाई मौलिक हकको रूपमा राखिएको, सार्वजनिक यातायातमा सहुलियत, सरकारी अस्पतालमा बेड छुट्ट्याउने, सेवाप्रदायक निकायबाट विशेष सुविधा दिने व्यवस्था गरिएको, केन्द्रीय ज्येष्ठ नागरिक कल्याण कोषको स्थापना गरी असहाय, दुव्र्यवहारबाट पीडित ज्येष्ठ नागरिकलाई राहत, सुरक्षा र स्वास्थ्य उपचार प्रदान गरिएको, पुनस्र्थापनाको लागि महिला तथा बालबालिका कार्यालयमार्फत सेवा प्रदान गर्ने कार्य प्रारम्भ भएको, गैरसरकारी संस्था तथा सामुदायिक क्षेत्रबाट ज्येष्ठ नागरिकको क्षेत्रमा क्रियाशीलता बढ्दै गएको भनिए पनि ज्येष्ठ नागरिकले भोग्नुपर्ने समस्यामा कमी आउन नसक्नुले राज्यको कार्यप्रणाली प्रभावकारी हुन नसकेको ठहरिन्छ । आर्थिक दृष्टिकोणले निष्क्रिय ज्येष्ठ नागरिकलाई घरपरिवार र समाजले पनि बोझकै रूपमा हेर्ने परम्परा हट्न सकेको छैन । ज्येष्ठ नागरिकले घरकुरुवा अथवा बालबालिकालाई हेरचाह गर्ने कार्यमा गरेको योगदानलाई गणना नै गर्ने गरिएको छैन । सामाजिक सुरक्षाको लागि हरेक वर्ष आर्थिक भार बढ्दै गएकाले सम्भवतः राज्यले पनि ज्येष्ठ नागरिकहरूलाई बोझकै रूपमा हेरेको हुनुपर्छ । तर ज्येष्ठ नागरिकलाई बोझ नभई वरदानको रूपमा स्विकार्नुपर्ने यथार्थ मनन गर्न सकियो भने घरपरिवार, समाज र राज्यकै लागि पनि गहन उपलब्धि हुन सक्नेछ । ज्येष्ठ नागरिकमा रहेका विषयगत ज्ञान, सीप, क्षमता र अनुभवको अधिकतम सदुपयोग गर्ने नीति बनाएर कार्यान्वयन गर्ने हो भने ज्येष्ठ नागरिकहरू सामाजिक तथा आर्थिकरूपमा पनि बोझ नभई वरदान सावित हुनेछन् । ज्येष्ठ नागरिकको ज्ञान, सीप, क्षमता र अनुभव वर्तमान र भावी पुस्ताको लागि पनि ठूलो प्रेरणाको स्रोत बन्न सक्छ । ज्येष्ठ नागरिकलाई समाजको आदर्शको रूपमा पनि लिन सकिन्छ । यी तथ्य मनन गर्दै आवश्यक नीति तथा कार्ययोजना बनाई कार्यान्वयन गर्न राज्यले सधैं प्राथमिकतापूर्वक बजेट विनियोजन गर्ने हो भने ज्येष्ठ नागरिकको जीवन सुरक्षित मात्रै नभई मर्यादितसमेत हुनेछ भने राज्यले पनि ज्येष्ठ नागरिकबाट प्रशस्त लाभ हासिल गर्न सक्नेछ ।"
सोह्रौं राष्ट्रिय विभूतिको स्मरण,"इलामको थुम चारखोलाको इभाङ ५ डाँडागाउँमा १९४२ साल कात्तिक २५ गते पिता जगनवाज लिङ्देन र माता हंसमती बेघाको साहिँलो छोराको रूपमा माङ्धक्कुधकको जन्म भयो । जन्मिएको केही दिनमै आमाको निधन भएको टुहुरो बालकको ज्योतिषी नाम नरधोज थियो । कालो बाख्राको दूध खुवाएर हुर्काइएका तिनै बालकका पिता सातु र चामलभित्र मासुको सुकुटी बोकेर पुर्याउन जाँदा माईखोला तर्दातर्दै बिरामी परी धामीझाँक्री फेदाङ्माबाट उपचार भइरहेको बेला मध्यरातमा दिव्यपुरुषको इशारामा ओछ्यानमा लडिरहेका बालक जुरुक्क उठे, वनजंगलतिर लागे र एकाएक गायब भए । उनले इलाम जितपुर ८ खत्रक्पा फुलुङ्गी माई, देवमाई र मेक्वामाई त्रिवेणी संगमस्थलमा तागेरा निङ्वाभुमाङको दर्शन पाई आत्मसाक्षात्कार गरी सिद्धिशक्ति प्राप्त गरे । बालकको दीर्घायुको लागि फलामको चुरो लगाइदिएकाले फलामसिङबाट अन्ततोगत्वा फाल्गुनन्द नामले प्रख्यात हुनुभयो । कुसंस्कारमा डुबेर बसेका, जाँड, रक्सी, मासु, आहारविहार र व्यवहारमा विकृति भई बलिप्रथाका किरातीको मुक्तिको लागि ईश्वरीय अवतरण भएका माङबाट कलिको अन्त्य गराउन र सत्ययुगको प्रारम्भ गर्ने काम थालनी भएकाले सत्यको राजा संज्ञाबाट सत्यहाङको रूपमा पनि उहाँ चिनिनुभयो । सत् आहार, सत् व्यवहार, सत्कर्म, सत्धर्मभन्दा ठूलो यो संसारमा अर्को छैन । दिव्योपदेशका ज्ञानी बालक मातापिताबाट टुहुरो भई काकाकाकीसँग बसेर पछि छुट्नुपर्दा उहाँ कम दुःखी हुनुभएन । उहाँको अंश लेछेवुङ पाखाबारी ३ रोपनी, कोदालो, हन्डी, सिलवरे थाल, कराही, २ माना पिठो, खुर्पा, कचिया र चार झुत्ता मकै लिई भिन्न बस्दा उहाँले सारै ठूलो दुःखकष्ट भोग्नुपर्यो । एकान्त, कुना र जंगलमा पठाएकाले बाघ भालू, सर्पले खाओस् भन्ने काकाकाकीको कुदृष्टि रहेको देखिन्छ । बनिबुतो गरी ल्याएको चल्ला बढेर धेरै भएको बेच्न खुंगीभरि कुखुरा बोकी दार्जिलिङ जान्थे । त्यताको त्यतै नाधुङधावामा कुल्ली जानु, पल्टनमा हबल्दार भएका दाजुले झिकाई भेट्न जाँदा पल्टनमै भर्ना गराइनु लडाइँमा दुस्मनलाई गोली नहानेर आकाश वा पातालमा फायर गर्ने आदेश दिनु, लेफ राइटका परेड खेल्नु, अहिंसावादी जीवन चरित्रका इच्छाविपरीत भए पनि बाध्यता हुन् । ८९ वर्षसम्म पल्टने जीवनमा ध्यानी हबल्दार भनी नाम कमाएका फलामसिङ ऐरावती नदीमा एकान्त टहलिँदा दिव्य पुरुषसँग पुनः भेटेपछि आफ्नो जिम्मेवारी किरात मुक्तिको काम गर्न भन्दै हतारमा नाम काटेर स्वदेश फर्के । १९८८ साल वैशाख २४ गते पाँचथर लोब्रेमा १७ थुम १० लिम्बुवानको बृहत् चुम्लुङ गराई सातबुँदे सत्य धर्म मुचुल्का दस्ता प्रतिपादन, मातृभाषा र लिपि पढ्ने स्कुल र मन्दिर निर्माण, सुतक, मृतक, विवाहका संस्कार, छोराछोरी समान अंशवंश र लेखपढ, सुनौली लिई छोरीचेली बेचबिखनका कुलत प्रथा बन्द, रक्तबलि निषेध, घरेलु खाँडी कपडा बुन्ने र कपास उत्पादन गर्ने प्रतिज्ञाबद्ध सत्य धर्म मुचुल्का कालान्तरमा दसबुँदेका रूपमा विकास गराइयो । मानव मोक्षको मूल मन्त्र मुन्धुम हो, सुन, चाँदी, तिल, जौ, कुश, दुबो र ढुंगाको पानी साँधेर साधनरूपी अस्त्रशस्त्रले नाम्याप्मीसाले मुक्ति प्राप्त गर्दछ भनी पचासौं विद्याभन्दा बढी धर्मशास्त्र साम्जिक मुन्धुम संहिताकृत गरी भाषा, लिपि, संस्कार इतिहास र धर्म यी पाँच आधारभूत मानवीय जातिको पहिचान गर्ने भगवान्लाई ढिलै भए पनि सोह्रौं राष्ट्रिय विभूति विभूषित गराइए । छोटो समयमा भए पनि लोब्रे १७ थुम, आठ जिल्ला, सिलौटी, चुक्चिनाम्बा, काबेली, जितपुर र निगुरादेनसमेत सात मन्दिर र कुम्भकर्णमा धर्मशाला स्थापना गरी विश्व शान्ति र मानव एकताका प्रतीक त्रिशूल पाँचथर सिलौटी कुटीमा रोप्नु भएको दर्शनीय छँदै छ । शत्रुलाई पनि मित्र बनाउनु, संसार संयोग र वियोगको दोसाँध हो । सत्यले मात्र बाँचिन्छ, विश्व ब्रह्माण्ड सत्यले चलेको छ । प्रकृतिको नियमविपरीत गर्नु अज्ञान हो, ज्ञानविना मनुष्यले मुक्ति पाउँदैन, सम्पूर्ण मानव देवपुत्र पुत्री, राजपुत्रपुत्री हुन्, देवकर्मले देवता, राजकर्मले राजा, सानो बुद्धिले कमरा, महान् विचारले महानता, पापकर्मले नाश होइन्छ उपदेशका प्रणेताले आत्मापरमात्माअनात्मावादको सम्पूर्णवाद मुन्धुममा पाइन्छ । मुन्धुम वेदको फेद हो, मुन्धुममा मानववादी ज्ञानवाद छ भनी विश्व धर्ममा नौलो समन्वयात्मक दर्शन दिनुभयो । सम्पूर्ण जीवप्राणी, वनस्पति, ब्रह्माण्ड तागेरा नङ्विाभुमाङको सृष्टि हुन, माङ सर्वव्यापी, सर्वज्ञेय छन् जस्ता महामानव महागुरुको फाल्गुनन्द चित्रांकित हुलाक टिकट २०५०, नेपाल सरकारको कक्षागत पाठ्यक्रममा जीवनी, फाल्गुनन्द मार्ग २०५७, सोह्रौं राष्ट्रिय विभूति २०६६, प्रथम अन्तर्राष्ट्रिय सम्मेलन २०५७, दोस्रो २०६७ मा सम्पन्न भइसकेको छ । दुईदुईपटक राजद्रोही अभियोग खेप्नुपरेका सत्यहाङ्माको जन्मभूमि चुक्चिनाम्बा, ज्ञानभूमि फुल्लुङी, कर्मभूमि लोब्रेसिलौटी, तीर्थभूमिफक्ताङलुङ कुम्भकर्ण यी चार धाम फाल्गुनन्दनीय राष्ट्रिय सम्पदा सूचीकृत गर्न जरुरी छ । भारत खण्डका विभिन्न धाममा दर्शन गरी आफू चाँडै किराँत कुलमा पुर्न अवतरण गर्ने वाणीका साथ ६३ वर्ष चार महिना २७ दिनको उमेरमा २००५ चैत २२ गते पाँचथर हाङयकमा मरणविन्दु विधिबाट परमधाम हुनुभयो । उहाँको प्रतिभा, फिदिम, यासोक, इवा, दमक, माङसेबुङमा छ । पूर्वजन्म राजा नलराजा र दमयन्ती रानीका छोरा भएको गोप्य बताउने मुहिगुम अङसिमाङ फाल्गुनन्द समष्टिमा ज्ञानदाता, चेतनदाता, मुक्तिदाता र दर्शनदाताका रूपमा सर्वमान्य छ । सत्य, शान्ति, अहिंसा र दयाका खानीले प्युठानको स्वर्गदारीका गौमाताले नुन खान नपाएको दिव्य आवाज सुनेर एक हजार पाँच सय चन्दा उठाई पठाउनुभएकाले धार्मिक सहिष्णुको उचाइ स्पष्ट हुन्छ । उहाँलाई २०६६ मंसिर १६ गते सोह्रौं राष्ट्रिय विभूति र २०७२ मंसिर ३ गते उनको जन्मदिन सार्वजनिक बिदा दिने नेपाल सरकारले निर्णय गरी उच्च सम्मान दिएको छ । उहाँको २०७३ कात्तिक २५ गते १३२ औं जन्मजयन्ती हो । यस अवसरमा उहाँप्रति हार्दिक श्रद्धासुमन !"
"पुरानै काया, नयाँ जामा","नेपाल नामको अतीव अतीत गौरवान्वित राष्ट्र अहिले नयाँ देश प्रदेशको क्रीडाभूमि भएको छ । नयाँ नेपाललाई अब चौध अञ्चल पचहत्तर जिल्लामा होइन, अंकगणित, अकथित र अनिश्चित भूभागभित्र भागवण्डित एवम् भंगित गरिएको छ । स्थानीय प्रादेशित र संघीय रूपमा तहबद्ध सिंगो नेपाल राष्ट्रलाई अब 'संघीय लोकतान्त्रिक गणतन्त्र' नेपालको दर्जा दिइएको छ । दर्जा बदल्ने बढाउने र बनाउँदै जाने कुरालाई यथार्थमा अर्थयुक्त एवम् उपयुक्त नै ठान्नुपर्छ । तर हुनुपर्ने मूलभूत विषय व्यवस्था दर्जाअनुसारको रूप र सारा हो अनि नामअनुरूपको काम हो । दुई हजार बहत्तरको उत्कृष्ट स्वीकार्य तथा सर्वोत्तम रूपमा सर्व अस्वीकार्य नेपालको संविधान अब क्रमशः क्रियान्वित ग्रहणित एवम् संशोधित स्थितिमा चल्दै जाँदो छ । यसैअनुरूप आधाभन्दा केही कम नेपाल भूखण्डभित्र स्थानीय तहको प्रतिनिधिमूलक प्रणाली र केन्द्रमा नेपाल सरकारको नवीनतम रूपान्तरण पनि हुँदै जाँदो छ । दोस्रोपटक प्रधानमन्त्री पदबाट निवृत्त भएका महान् क्रान्तिकारी नेता प्रचण्डले सगर्व भने मैले नेपाली सत्ता व्यवस्थामा सर्वथा नयाँ संस्कार र इमान प्रस्तुत गरें । यो प्रस्तुतिपछि मुलुकले भीमसेन थापापछिको ३९ औं संस्करणमा महान् प्रजातान्त्रिक पात्र शेरबहादुरलाई सिंहदरबारको सिंहासनमा आसीन गराएको छु । त्यो आसन र त्यहाँबाट हाँकिने शासन अब कुन शान तथा कुन प्रकारको नवपहिचानका साथ हुने भन्ने कुनै नूतन ज्ञान कोही कसैमा छैन, तैपनि देउवा चौथोपल्ट नयाँ नेपालको सरकार प्रमुख भएर पाल्नुभएको छ । राजा महाराजाबाट स्वीकृत अस्वीकृत पुरस्कृत तिरस्कृत भनेर महान् योद्धा प्रचण्डद्वारा प्रशंसित रामचन्द्र पौडेल तथा विजय गच्छेदारजस्ता पात्रहरूद्वारा सुशोभित शेरबहादुर देउवा अब पुरानो प्रकारमा होइन, नयाँ कलेवरमा यो विशाल संघीय राष्ट्रको प्रमुख कार्यकारी बन्नुभएको छ । यो बदलिँदो विद्यमान हो । कसले कतिञ्जेल ककसलाई लिएर कतिबेला कनिकुनी राजकाज गर्ने भन्ने नेपालमा कुनै यकिन छैन । जे जस्तो पनि गठबन्धन, गठजोड र लगनगाँठो हुने यो देश र त्यो प्रदेशको विषय अब सुस्पष्ट हुने सन्दर्भ पनि भएन । आधाउधी भूखण्डमा भएको स्थानीय तहको चुनावी प्रपञ्चले पनि स्पष्ट प्रदर्शन गरेको कुरा हो यहाँ जो जसको जेजस्तो पनि तालमेल चल्छ आदर्श सिद्धान्त निष्ठा र दलगत नीति मान्यता भन्ने गौण हो । 'एनी हाउ पद पाउ र जसरी भए पनि जोडजाड गरी लावा लस्करी लगाएर कुर्सीमा जाऊ' भन्ने नै नेपाली राजनीतिको विद्यमान यथास्थिति हो । यस्तो यथास्थितिलाई तैपनि हस्तान्तरण, रूपान्तरण, कायापलट आमूल परिवर्तन तथा नवयुगको नवागमन भनिन्छ सहजै मान्न नसकिने कुरा । चौथोपटक आठौं वर्षअघिको पुरानो दौरासुरुवाल लगाएर आएको उही एकादेशको पात्रले के नयाँ चरित्र प्रस्तुत गर्ला उसै ठहर गर्न सकिने कुरै होइन । तैपनि भनिन्छ, रूप नयाँ युग नयाँ अब सुर, ताल र राग, सार सबै नयाँ मुलुकै सबै नयाँनयाँ । छिनछिनमा नयाँनयाँ रूप फेरिनुलाई नै नवरूपीय सौन्दर्यको सुन्दर परिभाषित स्वरूप हो' भन्ने एउटा सदुक्ति छ । लोकलाज राजकाज र कार्यकलापका जे कुनै कार्यकारणले भए पनि रूप रंग ढाँचाकाँचा, रौगनसौगन बदलिनु समयक्रमको राम्रै परिप्रेक्ष्य हो, राम्रै परिदृश्य हो राम्रै रूप सौन्दर्य हो । महान कमरेड प्रचण्डले त विद्यमानको देउवा रूपान्तरण तथा सत्ता रथारोहणलाई रूप परिवर्तन नयाँ राजनयिक संस्कृतिको शाश्वत स्वरूप नै मान्नुभएको छ । तर पुरानैलाई सुम्पेर फेरि पुरानै आवरणमा नयाँ जामा पहिरेर आफैलाई आफ्नो माला भिराउ है भन्ने सत्तालिप्साको असुन्दर आकांक्षाचाहिँ उहाँ जस्ताले अभिव्यक्त नगर्दा राम्रो हुन्थ्यो । सौन्दर्य संस्कृतिभित्रको असुन्दर प्रवृत्ति भने त्यो पनि हो । धेरै विज्ञ विवेचक र राजनीतिक व्यक्तित्वहरू भन्ने गर्दछन् नेपालमा राजनीतिक, अस्थिरता, क्षणिक सत्ता र अवसरको अपर्याप्तता भनेर । हो आठदश महिनामै बालुवाटार र सिंहदरबारको राजपाट छोड्नुपर्ने पदबाट वियुक्त हुनुपर्ने संक्रमणकालीन परिवेश त्यस्ता कतिका निम्ति अभिशप्त असौन्दर्य सन्दर्भ अवश्य हो । तानातान, हानथाप तथा भद्र अभद्र सम्झौता सहमतिको गोलचक्करले गर्दा त्यस्तो अवस्था असान्दर्भिक अस्वाभाविक पनि होइन । तर सान्दर्भिक तथा स्वाभाविक मानिने त्यस्तो सन्दर्भलाई उसै नकार्न नसकिने पनि होइन । किनभने राजनीतिको अर्को शाश्वत शास्त्रीय मत पनि छछोटो समयको सत्ता समय पनि समर्थका निमित सारप्रद एवम् सार्थक हुन्छ । भोजभतेर, भ्रमण, परिभ्रमण, नियुक्ति सरुवा, बढुवा र भीषण भाषण एवम् आदेश, उपदेश तथा नीतिनिर्देश गरेर काल, क्षेपण गर्ने सत्ताधारीलाई समय जति नै बढी उपलब्ध भए पनि कुनै अर्थ हुन्न । गर्नेको लागि अल्पविधि नै काफी । तर रूप बदल्दै अनुरूप उस्तै र सार सबै सोहीअनुसारकै गर्दै सार सबै सोहीअनुसारकै गर्दै जानेका निम्ति नवागतकाल चरणको कुनै अर्थकरी आधार हुँदैन । रूप बदलिनुपर्छ । कति राजधानीवासीले रञ्जु दर्शना र किशोर थापालाई मनले माने औपचारिक मतले नमाने पनि । रूप फेरियोस् र सधैंभरि एकैनासे रूपाकृतिको पुनरावृत्ति नहोस् भन्ने मान्छेको स्वाभाविक आकांक्षा हुन्छ । आठ वर्षअघिका प्रचण्डलाई बिदाइ र बाइबाइ गरेर दस वर्षअघिका शेरबहादुर दाइ प्रधानमन्त्रीको बधाई रूपमा बदलिनु परिवर्तनकै एक शृंखलाबद्ध कडी पनि हो । तर रूप तदनुरूप हुनु र सारअनुसारमै चल्नु कुनै शृंगारित सौन्दर्यको सुपरिभाषित स्वरूप होइन । बोतल नयाँ बोतलभित्रको वस्तु उही हुनुले कुनै अर्को अर्थ राख्दैन । विद्यमान नेपाली राजकाजी प्रबन्ध प्रणालीमा शेरबहादुर देउवाको नवागमन कुनै नूतन रूप होइन अनि उनै हिजौकै पदलोलुप पात्रहरू मन्त्रीका रूपपा नयाँ जामा भिरेर खडा हुनु पनि कुनै नूतनता होइन । तदनुरूप, त्यसैमुताविक र सारमा त्यसैअनुसार नै चल्ने फिर्ने तिनै त्यस्तै रूप भएपछि त्यसबाट के नवअपेक्षा ?"
लोकतन्त्रलाई लोकमान बनाउनेहरू,"प्रधानमन्त्री पुष्पकमल दाहाल 'प्रचण्ड' ले सोमबार चितवन महोत्सव उद्घाटन गर्दै भनेछन्, सर्वोच्च अदालतले अख्तियार प्रमुख लोकमानसिंह कार्कीबारे गरेको फैसलाले धन्न 'हाम्रो' इज्जत बच्यो ! तर खासमा लोकमानहरूलाई टाउकामा चढाएर प्रचण्डको रहेसहेको इज्जत पनि गुमिसकेको छ । बुझेर पनि उनले बुझ पचाइरहेकाले उनको चितवन भनाइ कसैलाई हजम भएन । खासमा उनी हरेक दिन नयाँ पहिरन लगाउने दन्त्यकथाको बादशाह झैं बनिरहेका छन्, जनताका नजरमा । खासमा लोकमानमाथि भएको कारबाहीले प्रचण्डलाई लाज लाग्नुपर्ने हो । हिम्मत भए, आफूले साम, दाम, दण्ड, भेद लगाएर नियुक्त गरेको व्यक्तिलाई देशको सर्वोच्च अदालतले घोक्रेठ्याक लगाएर अख्तियार प्रमुख जस्तो संवेदनशील पदबाट गलहत्याउँदा उनले राजीनामा दिन सक्नुपथ्र्यो । तर नकच्चरो प्रवृत्ति देखाउँदै लोकमानलाई घोक्रेठ्याक लगाउँदा इज्जत बढेको पो ठानेछन् ! भन्नेलाई भन्दा सुन्नेलाई लाज !! यसै स्तम्भमा प्रचण्डले सुरुआत गरेका कामबाट सकारात्मक परिवर्तनको अपेक्षा गर्दै धेरै शब्द उनको सफलताका निम्ति खर्चिएको थियो तर अहिले यी शब्द लेख्दा आफैंलाई आत्मग्लानी भइरहेको छ । उनकै अग्रसरतामा लोकमानलाई अख्तियार प्रमुख बनाइएको थियो । उनैले डा बाबुराम भट्टराई, सुशील कोइराला, शेरबहादुर देउवा, झलनाथ खनाल र वामदेव गौतमलाई यसमा मतियार बनाएका थिए । लोकमान ल्याउन विजय गच्छदार र महन्त ठाकुरले पनि साथ दिएका थिए । दोस्रो संविधानसभाको निर्वाचन गराउन बनेको सरकारका प्रधानमन्त्री प्रधानन्यायाधीश खिलराज रेग्मी सरकारलाई पहिलो निर्णय गराउन प्रचण्डको नेतृत्वमा उपरोक्त व्यक्तिहरूले सर्वदलीय सिफारिस बुझाएका थिए । त्यसपछि संवैधानिक परिषद्ले ०७० वैशाख २२ गते (प्रधानमन्त्री खिलराज रेग्मी, कामु प्रधानन्यायाधीश दामोदर शर्मा, गृहमन्त्री माधव घिमिरे र मन्त्रीहरू रिद्धिबाबा र माधव पौडेलको हस्ताक्षरबाट) अनुमोदन गरेको थियो । वैशाख २५ गते राष्ट्रपति डा रामवरण यादवले लोकमानलाई अख्तियार दुरुपयोग अनुसन्धान आयोगको प्रमुख पदको शपथ गराएका थिए । लोकमानको नियुक्ति यही हो । लोकमान को थिए ? कसैले चिनाइरहनु पर्दैन । उनी पूर्वाञ्चलका धनवान् तथा राजसभा स्थायी समितिका सभापति भूपालमानसिंह कार्कीका छोरा हुन्, जसले सरकारी सेवा प्रवेश गर्दा परीक्षा दिनैपरेन । राजाको हुकुम प्रमांगीबाट सीधै उच्च सरकारी जागिर पाए र देशकै मुख्य सचिव बने । उनलाई जनआन्दोलन ०६२६३ पछि गठित न्यायाधीश कृष्णजंग रायमाझी नेतृत्वमा बनेको सर्वशक्तिमान आयोगले कारबाही सिफारिस गरेको थियो । तर जनआन्दोलनको जस लिने र आफूलाई गणतन्त्रको नायक भन्ठान्ने प्रचण्डकै नेतृत्वमा सजाय माफ मात्र गरिएन, जनआन्दोलनविरोधी र भ्रष्टाचारीलाई क्रान्तिलगत्तै संवैधानिक आयोग त्यो पनि अख्तियार दुरुपयोग निवारण आयोगको अध्यक्ष बनाउन पो पुगे ? क्रान्ति भएको ६ वर्षमै जनयुद्धका महानायकको साँठगाँठ, उठबस र मिलोमतो प्रतिगामी केन्द्रमा कसरी सम्भव भयो ? यो आफैंमा खोजी गर्नुपर्ने र युवापुस्तालाई सत्यतथ्य जानकारी दिनुपर्ने विषय हो । देशकै पुरानो र परिवर्तनकामी पार्टी नेपाली कांग्रेसका शीर्ष नेताहरू कोइराला र देउवा तथा प्रमुख प्रतिपक्षी पार्टी (जसका वर्तमान अध्यक्ष केपी ओलीले कार्कीमाथि महाभियोगको प्रस्ताव संसद्मा दर्ता गराएका छन्, तर त्यही पार्टी) का पूर्व अध्यक्ष झलनाथ खनाल र उपाध्यक्ष वामदेव गौतमले प्रतिगामी लोकमानलाई अख्तियार प्रमुखमा के कारणले सिफारिस गरेका होलान् ? अझ मधेस आन्दोलनका मसिहा भन्ठान्ने महन्त ठाकुर र विजय गच्छदार के लोभले लोकमान नियुक्तिमा मतियार बनेका होलान् ? यो अरू केही होइन, परिवर्तनकामी क्रान्तिकारी नेताहरूको चरम र घिनलाग्दो पतन हो । गरिब सर्वसाधारण नेपालीको मानप्रतिष्ठा उठाउँछु भन्ने नेताहरूमा पटकपटक देखिएको यो पतनको कारण नपहिल्याई नेपाली क्रान्ति र परिवर्तनले न सही बाटो लिन सक्छ न त क्रान्तिकारी र प्रतिक्रान्तिकारीबीचको साँठगाँठ नै बुझ्न सकिन्छ । तर छिमेकी भारतीय स्वतन्त्रता आन्दोलनका नेता महात्मा गान्धीको विगत यस्तरी खाडलमा पर्नेछ न त छिमेकी चीनका नेता माओले नै प्रतिगामीसँग यस्तो साँठगाँठ गरेको इतिहासमा देखिन्छ । सबैलाई जानकारी नै भएको हो, मोहनदास करमचन्द गान्धीले बेलायती उपनिवेशको राजधानी लन्डनमा वकालत पढेका हुन् । बम्बैमा कानुन व्यवसाय नजमेपछि उनी कामको खोजीमा दक्षिण अफ्रिका पुगे । सुटटाई लगाएर वकालत गरे । तर जब उनी भारतलाई बेलायती उपनिवेशबाट स्वतन्त्र पार्न स्वदेश फर्किए, उनले सुटटाई फ्याँके र एउटा आम भारतीयको पोसाक धोती लंगोटी लगाए । लवाईखवाई जनताजनार्दनको जस्तै गरे । दरीमै सुते, अनि स्वतन्त्रताको लडाइँ लडे । जीवनशैली, आनीबानी, खानपिन र विधि व्यवहार पारदर्शी नै बनाएर बेलायती साम्राज्यलाई भारतबाट लखेटे । गान्धी यसरी स्थापित भएका र राष्ट्रपिता बनेका हुन्, तर हाम्रा नेता ? उनीहरूले लोकमानकै पैसाले पार्टी र गुट चलाए । चुनावमा लोकमानकै इसारामा चन्दा असुले । धनदौलत थुपारे । स्वास्नीको पेवा भनेर किलोका किलो सुनचाँदी, गाडी, ब्यांक ब्यालेन्स र घर जमिन जोर्नुजोरे । आखिर राष्ट्रपिताको त कुरै छोडौं, जिम्मेवार सन्तानका अभिभावक पनि बन्न सकेनन् ! सबैलाई जगजाहेर नै छ, राणाशासन अघि नेपालमा ठूलो दरबार बनाउन र मोजमस्तीमा करोडौं खर्च गर्ने धन थिएन । राणाहरूको उदयपछि उनीहरूले म्यानपावर तस्करी गरे । न यिनले उद्योग व्यवसाय गरे न त रोजगार सिर्जना नै गरे । हृष्टपुष्ट, सुरा र साहसी गोरखाली युवाहरूलाई बेलायती सेनामा बेच्नु बेचे । वन विनाश गरे । कुतको नाउँमा सर्वसाधारण जनतालाई चुस्नु चुसे । देशको जग्गाजमिन आफ्नै नियन्त्रणमा राखे । जनताको रगतपसिना सोस्नु सोसे । अकूत सम्पत्ति सोहोर्नु सोहोरे । त्यो पैसा मोजमस्ती, सुरासुन्दरी र सनकमा उडाए । आलिशान महल बनाएर विलासी जीवन बिताए । तर जनता ? बीपी कोइरालाका बाबु कृष्णप्रसाद कोइरालाले श्री ३ महाराज चन्द्रशमशेरलाई पठाएको गरिब नेपालीको फाटेको कपडाको एउटा पुलिन्दाको कथाले नै देशको यथार्थ तस्बिर छर्लंग पार्छ । राणाशासनको अन्त्यपछि शाहहरूले राणाहरूकै सिको गरे । निर्वाचित सरकारलाई निमोठे । मोजमस्ती निम्ति केही बाँकी राखेनन् । विकृति विसंगति भित्र्याए । मूर्ति चोरी गरे । लागूपदार्थ तस्करी गरे । नमितासुमिता हत्याकाण्ड मच्चाए । व्यवसायीमाथि लाइसेन्स राज थोपरे । व्यवसाय गर्नेहरूसँग सलामी, कमिसन गरी राजस्व ब्रह्मलुट गरे । पञ्चायती ठालुहरू यही रहलपहलमा रमाए । ०४६ सालको जनआन्दोलनपछि जब देशमा बहुदलीय व्यवस्था आयो र दलहरू सत्तासीन बने, उनीहरूको मनको पहिलो घोषणा टुँडिखेल खुलामञ्चबाट गिरिजाप्रसादले गरे यो राजा, पञ्च, सबैको जित हो । टुँडिखेलमा जम्मा भएका सर्वसाधारणले यसको विरोध गरे । जनता चुप नभएपछि कमान्डर गणेशमानले जनता दबाउनेहरूमाथि कारबाही गर्ने विश्वास दिलाउँदै जनतालाई शान्त बनाए । तर अन्तरिम प्रधानमन्त्री भट्टराईले जनआन्दोलनका दोषीहरूलाई कारबाही गर्न न्यायाधीश जनार्दनलाल मल्लिक आयोगले प्रस्तुत गरेको प्रतिवेदन नै राष्ट्रिय पुस्तकालयमा थन्क्याइदिए । ०४७को संसदीय निर्वाचनमा कृष्णप्रसाद भट्टराई चुनाव हारे र गिरिजाप्रसाद देशको प्रधानमन्त्री बने । राणा, शाह र पञ्च शासकहरू नै कांग्रेस कम्युनिस्टका रोल मोडेल बने । ०५२ सालमा माओवादीले प्रचण्ड र बाबुराम भट्टराईको नेतृत्वमा जनयुद्ध सुरु गर्यो । राजा वीरेन्द्रको वंश विनाश भयो । राजा ज्ञानेन्द्रले राजतन्त्र ब्युँताए । तर राजनीतिक दल र जनताले ०६२६३ को जनक्रान्तिमार्फत राजतन्त्र समाप्त गर्दै देशलाई लोकतान्त्रिक गणतन्त्र बनाए । राजाको निरंकुशतन्त्र, माओवादीको हतियारयुद्ध र दलहरूको लम्पटकालबाट त्रस्त, आक्रान्त र संवेदनाहीन बनाइएका नेपाली जनता लोकतान्त्रिक गणतन्त्र घोषणा भएको दस वर्षपछि पनि तंग्रिन सकेका छैनन् । राज्यप्रणाली र शासन व्यवस्था नेताहरूको आचरण व्यवहारबाट स्वच्छ रूपले अगाडि बढ्न सकेन । नेताहरूले आफूलाई बिर्से । राणा, शाह र पञ्चायती शासनकालका भूमिगत संघर्ष, बलिदानमा जीवन उत्सर्ग गर्ने शहिदहरूलाई बिर्से । माओवादीले जनयुद्धमा जे भनेर जनतालाई संघर्षमा उतार्दै अठार हजार नेपालीको चिहान बनाए तर मर्नेहरूको त्याग, तपस्या र बलिदानलाई नेताले नै बिर्से । लोकमान नियुक्तिबाट नेताहरूले आफूलाई जनप्रतिनिधि भन्नेसमेत स्वीकार नगरेको मात्र होइन, आफूलाई आम मानिसको रूपमा पनि नेताहरूले स्वीकार्न सकेनन् । राजाको निरंकुशतन्त्र, माओवादीको हतियारयुद्ध र दलहरूको लम्पटकालबाट त्रस्त, आक्रान्त र संवेदनाहीन बनाइएका नेपाली जनता लोकतान्त्रिक गणतन्त्र घोषणा भएको दस वर्षपछि पनि तंग्रिन सकेका छैनन् । आफ्नो आचरण आमजनताको बनाउने त धेरै टाढाको कुरा भयो, महँगा रोलेक्स घडी लगाउनुपर्ने, फ्रान्समा बनेको कन्याक र स्कटल्यान्डमा बनेका ह्विस्की दैनिक रूपमा खानुपर्ने भयो । विदेशी दाताले पनि जिब्रो काड्ने चिल्ला गाडी चढ्नुपर्ने, कपालमा जेल हाल्नुपर्ने, नेता पत्नी पुतली झैं सिँगारिनुपर्ने भयो । यसको लागि अकूत सम्पत्ति जोड्नुपर्ने, सन्तानलाई युवराजयुवराज्ञी बनाउनुपर्ने, काला व्यापारी तस्कर, डनको पार्टनर बन्नुपर्ने भयो । गुन्डा तस्कर दलाललाई काखी च्यापेर हिँड्नुपर्ने, संगठनमा तिनकै बलले योग्य, क्षमता, निष्ठा, आस्था भएका इमानदार, लगनशील, काविल र पारदर्शी नेताकार्यकर्तालाई पार लगाउने षड्यन्त्र गरिरहनुपर्ने भयो । यसैले गर्दा लोकमान प्रवृत्ति र प्रतिगमनकारीको चरण र शरणमा नेताहरू पुगे । तिनलाई नेताहरूले खेलाउनुपर्नेमा तिनैले नेताहरूलाई नराम्ररी खेलाउन थाले । तिनकै कुबुद्धि र सल्लाहमा नेता चल्न थाले । प्रतिगामी दलदलमा नेताहरू जाकिन पुगे । म को हुँ ? के गर्न राजनीतिमा लागेको थिएँ ? कुन पृष्ठभूमिबाट म आएको हुँ भन्ने पनि उनीहरूले बिर्से । नेता कुन मोडेलको हुनुपर्छ भन्ने आफ्नो रणनीतिकार्यनीति नै नेतालाई पत्तो हुन छोड्यो । आफूलाई झार्नेहरू को हुन् ? नेताले चिन्नै सकेनन् । प्रतिगामीहरूको मुतको न्यानोमा डुबिरहे । निजी स्वार्थ पूरा गर्न नेताले घरपरिवार, भाइभतिजा, ज्वाइँ, भान्जा, छोराछोरीलाई नै पीएसल्लाहकार राखे । उनीहरू तस्कर, गुन्डा र कालो बजारीबाट घेरिए । भनौं न, प्रचण्डको पीए उनकै छोरो प्रकाश छन् । अनि जुँगामुठे छोराको संगत र उसको आग्रहविरुद्ध प्रचण्डको के चलोस् ? नेताहरू पनि अधिकार र शक्तिको राप र तापले तस्कर दलालको दलदलको फन्दामा दिनपरदिन पर्ने नै भए । यो चक्रलाई औंल्याउन सक्ने आँट ज्ञान भएका कार्यकर्ता र आमजनको पहुँच नै नेता कहाँ पुगेन । सर्वसाधारण र सच्चा कार्यकर्ताबाट नेताहरू नराम्ररी टाढिए । जुन चंगुलमा हिजोका शासकप्रशासक परेका थिए, परिवर्तनकामी नेताहरू प्रतिगामीहरूको त्यही चंगुलको चिम्टाले च्यापिए । तर पनि देश चलिरहेको छ । समस्या बुझेकाहरू चुनाव होला र देशले सही नेतृत्व पाउला भन्ने आशामा छन् । राजनीतिशास्त्रका एक प्राध्यापकले भने, यसमा अरू कसैको होइन, जबर्जस्त रूपमा उदारवादी अर्थव्यवस्थाका हिमायती र प्रयोगकर्ता टेक्नोक्रेट डा रामशरण महतको भूमिका छ । बहुदलीय तथा गणतन्त्रकालमा पनि लामो समय अर्थमन्त्रीको रूपमा उनले नेपाली अर्थतन्त्र प्रवद्र्धन गर्ने अवसर पनि पाइरहे । उनले जोड दिएर भने, उदारवादी अर्थव्यवस्थाको विशिष्टताको कारण लोभीपापी, पिण्डे, निर्घिणी राजनीतिक नेता, भ्रष्ट प्रशासक र कर्मचारीहरू रसदपानीमा लोभिइरहे र समाज चलायमान भयो ।"
अकर्मण्यतामा फसेको विकास,"नेपालमा विकास हुन सकेन, विकासको गति अत्यन्त ढिलो भयो, विकास निर्माणमा अनियमितता र चरम भ्रष्टाचार भयो, योजना कार्यान्वयन भएनन् भन्ने जनतामा ठूलो असन्तोष छ । जुन सरकार आए पनि 'विकास र सुशासन' दिने नारा एकैखाले हुन्छ । अझ चुनावको समयमा निस्कने पार्टीका घोषणापत्रहरूमा अधिकांश भाग विकास निर्माण र जनतालाई दिने सेवासुविधाका कुराले नै भरिएको हुन्छ । कार्यान्वयन पक्ष भने साह्रै फितलो छ । आर्थिक वर्षको अन्त्यमा सरकारलाई विकास निर्माणको काम हुन नसकेका बहाना खोज्दैमा हैरान हुनुपर्छ । यी बहानामा गत विगतकै कुरा दोहोरिन्छ, जसलाई जनता पत्याउँदैनन् र यसले सरकारको साख दिनपरदिन खस्कँदै गएको छ । यो कुरा सरकारमा बस्नेहरूलाई पनि थाहा छ, तर यसको सुधार गर्नेतर्फ कसैले केही कदम चाल्न सकेको छैन, चाहना नै देखिएको छैन । सरकारमा बस्नेहरू आफ्नो निजी लाभको लागि मात्र अग्रसर हुन्छन् भन्ने छाप नेपालीमा परिसकेको छ, यसलाई असत्य सावित गर्नेतर्फ नेताहरूको ध्यान गएको देखिँदैन । युवाहरूको विदेश पलायनमा यस्तै निराशा कारकतत्त्व बनेका छन् । नेपालबाट डेढ हजारभन्दा बढी युवा रोजगारको खोजीमा प्रतिदिन बाहिरिन्छन् । यीमध्ये अधिकांश व्यक्तिहरू अदक्ष र न्यून आयस्रोत भएका हुन्छन् । साहूसँग ऋण लिएर विदेश पलायन हुने यो समूह कष्टकर वातावरणमा काम गर्छ र सामान्य आयआर्जन गरी जीविकोपार्जन गरिरहेको हुन्छ । भनिन्छ नेपालमा काम र रोजगारका अवसर नै छैन । यसमा बहसको आवश्यकता छैन । जमिन बन्धकी राखेर र ज्यानकै जोखिम मोलेर मरुभूमिको प्रखर गर्मीमा कामको खोजीमा जाने युवाहरूको ताँती आफैंमा प्रमाण हो । तर नेपालमा कामै छैन भन्ने कुरा भने असत्य हो । सडक बनाउन बाँकी छ, जलविद्युत् आयोजना बनाउन बाँकी छ, घर र खेतमा पानी पुर्याउन बाँकी छ, हवाई मैदान बनाउन बाँकी छ, पुल, अस्पताल, स्कुल, खेल मैदान बनाउन बाँकी चिजहरूको फेहरिस्त लामो छ । जताततै काम बाँकी छन् । सत्य कुरा के हो भने नेपालमा कामै भएको छैन, काम त सुरु गर्नुपर्नेछ । नेपालमा विकासका नाममा पटकपटक शासन बदलिए, सरकार बदलिए, व्यवस्था परिवर्तन भयो तर मानसिकता र कार्यक्षमतामा सुधार आउन सकेन । बजेट बन्छ, कार्यक्रम बन्छ, बोलपत्र आह्वान हुन्छ, ठेकेदार छानिन्छन्, निकासा हुन्छ, तर यति गर्दागर्दै साल फेरिन्छ र आर्थिक वर्षको अन्त्यतिर पुग्छ, कामले गति लिएकै हुँदैन । यो कुनै नयाँ कुरो होइन, नेपालमा यस्तै भइरहेको छ । यो परम्परा जस्तै भएको छ । जोगाउनुपर्ने परम्परा नाश हुँदैछन् तर समाप्त गर्नुपर्ने यो परम्परा कसैले तोड्न सकेको छैन । तोड्ने न चाहना छ, न ढंग । यसलाई सरकारको अदूरदर्शिता र नालायकी नभने अरू के भन्ने ? यो वा ऊ होइन, सबै त्यस्तै हुन् । हरेक आर्थिक वर्षको अन्त्यमा बजेट खर्च गर्न चटारो हुन्छ । वर्षात्को समयमा काम नगर्ने, निकासा नदिने, काम गरेमा सजाय गरिनेजस्ता आर्थिक वर्षको सुरुमा गरिएका परिपत्रहरू आर्थिक वर्षको अन्त्यतिर खारेज गरिन्छ र कामको चटारो सुरु हुन्छ । वर्षात्को समयमा सडक कालोपत्रे गरिन्छ, साथसाथै ढल, खानेपानी, टेलिफोन, बिजुली आदिका लागि खनिन्छ, पहरो भत्काइन्छ, पहिरो हटाइन्छ, नहरहरू खनिन्छन्, खाल्डाहरू पुरिन्छ । जताततै 'विकास निर्माण' को चटारो देखिन्छ । टिकाउ नहुने र मौसमी काममा रकम खर्च हुन्छ । यति सब हुँदाहुँदै पनि नेपालमा पुँजीगत खर्च न्यून हुने गरेको छ । गत आर्थिक वर्ष (०७२७३) मा पुँजीगत विकासको लागि छुट्ट्याइएको दुई खर्ब नौ अर्बमध्ये ५६३ प्रतिशत मात्र खर्च हुन सक्यो र झन्डै एक खर्ब फ्रिज हुन गयो । फ्रिज भएको यो रकम बृहत् योजना सम्पन्न गर्न पुग्ने रकम हो । छुट्ट्याइएको बजेटसमेत खर्च गर्न नसक्ने हामीले पुँजी अभावमा योजनाहरू सञ्चालन गर्न सकिएन भन्नु असत्य हो । अझ विचारणीय पक्ष के छ भने महालेखा नियन्त्रण कार्यालयले प्रकाशित गरेको आँकडाअनुसार सम्पूर्ण खर्चको सत्तरी प्रतिशत अन्तिम तीन महिनामा र तीस प्रतिशत अन्तिम सात दिनमा खर्च हुने गरेको छ । यसरी आर्थिक वर्षको अन्त्यमा र वर्षात्को समयमा भएको खर्च कति सदुपयोग भयो होला, सबैले अनुमान गर्ने कुरा हो । यसरी गरिएका अघिकांश कार्य दिगो र गुणस्तरीय हुँदैनन् र लामो समय टिक्दैनन् । यस्ता कार्यबाट न सरकारले जस पाउँछ, न जनता खुसी हुन्छन्, न कुनै प्रतिफल मिल्छ, उल्टो जनतामा वितृष्णा बढ्न जान्छ । यस्ता कार्य गर्दा भ्रष्टाचार हुने सम्भावना पनि अत्यधिक रहेको छ । विकास निर्माणको लागि यो राष्ट्रिय 'रोग' नै बनेको छ । यो कुरा सरकारमा बस्नेहरूलाई पनि थाहा छ । यो रोग पहिचान नभएर निदान नभएको होइन, चाहना र कार्यकुशलता नभएर हो । विगतलाई जति गाली गरे पनि अहिलेका नाइकेहरूले पनि राम्रो काम गरेर देखाउन सकेका छैनन्, कार्यकुशलता अझ खस्केको छ । अस्थिरता र चुहावट घट्नुको साटो बढिरहेको छ । यो कुरा अन्तर्राष्ट्रिय निकायहरूका रिपोर्टमा मात्र प्रकाशित भएका होइनन् यथार्थ वस्तुस्थिति हो । हरेक नेपालीको मनमस्तिष्कमा समेत साल तमामीतिर हुने खर्चमा अत्यधिक चुहावट हुने गर्छ भन्ने कुराले जरो गाडेर बसेको छ । यस किसिमले खर्च गर्ने परिपाटीमा अविलम्ब सुधार हुनु आवश्यक छ । प्रत्येक बजेट भाषणमा आउने वर्षमा सुधार गरिने वाचा गरिन्छ तर कसरी सुधार हुन्छ, त्यो कुरा कहींकतै हुँदैन । सुधार पनि हुँदैन । विकास हुन नसकेकोमा कसैलाई चिन्ता भएको पनि देखिँदैन । सबैको लाज पचिसकेको छ । सडक बनाउन बाँकी छ, जलविद्युत् आयोजना बनाउन बाँकी छ, घर र खेतमा पानी पुर्याउन बाँकी छ, हवाई मैदान बनाउन बाँकी छ, पुल, अस्पताल, स्कुल, खेल मैदान बनाउन बाँकी चिजहरूको फेहरिस्त लामो छ । जताततै काम बाँकी छन् । सत्य कुरा के हो भने नेपालमा कामै भएको छैन, काम त सुरु गर्नुपर्नेछ । आयोजनाहरू देश विकासको दीर्घकालीन योजनाअनुरूप हैन, मन्त्री र नेताहरूको चाहनाअनुसार छानिन्छन् । टुक्रे र स्थानीय योजनाहरू बजेटमा समावेश गर्न नेताहरूको ताँती लाग्छ, तर राष्ट्रिय प्राथमिकता प्राप्त भनिएका योजना टुहुरा हुन्छन् । राष्ट्रिय योजना आयोग दलगत भागबन्डामा बन्दछ, जसले गर्दा पदाधिकारीहरूको दायित्व देशको दीर्घकालीन हितको लागि योजना छान्नुभन्दा पनि दलगत स्वार्थअनुरूप काम गर्नु हुन्छ । यसरी छानिएका आयोजनाहरूबाट योजनाबद्ध रूपमा देशको भलाइ र विकास हुन सम्भव हुँदैन । यो चक्र नटुटेसम्म विकासले गति लिन सक्ने देखिँदैन । चाहना भएमा सुधार गर्न सकिने प्रशस्त सम्भावना छन् । यसको सुधारको लागि धेरै उपाय हुन सक्छन् । निम्न चारवटा बुँदाअनुसार सुरुआत गर्न सकेमा पनि धेरै सुधार हुन सक्नेछ । पहिलो, बजेटका साथसाथै आगामी आर्थिक वर्षको विस्तृत कार्यक्रम आउनुपर्छ, दोस्रो, बहुवर्षीय आयोजनाको लागि सम्पूर्ण आयोजनाको ठेक्कापट्टा सुरुमै गर्ने स्वीकृति दिइनुपर्छ, तेस्रो, विकास आयोजनाको बजेट फ्रिज गरिनु हुँदैन र चौथो, आर्थिक वर्षको अन्त्य चैत मसान्तमा हुनुपर्छ । यति मात्र हुन सके पनि योजना कार्यान्वयनमा सुधार हुने अपेक्षा गर्न सकिन्छ । यसको लागि न त कुनै थप स्रोतको आवश्यता पर्छ न थप जनशक्ति । अस्थिर सरकार, दलगत स्वार्थ, आर्थिक चलखेल र ढुलमुल कर्मचारीतन्त्र रहेको हाम्रो शासनतन्त्रबाट तत्काल सुधारको आशा गर्न त सकिँदैन, तर क्रमिकरूपमा सुधार गर्दै लैजान भने सकिन्छ । यसका लागि सरकारको प्रतिबद्धता नभइनहुने कुरा हो ।"
संकट निदानको औषधी,"केही सातायता एमाले र मोर्चाबीचको जुहारीले संविधान कार्यान्वयन कि संशोधन भन्ने यक्षप्रश्नले नेपाली राजनीति थप डेडलक भएको छ । संविधान संशोधन र निर्वाचन दुवैलाई मान्य हुने गरी एकैपटक अगाडि बढाउने सत्ताका मुख्य घटक माओवादी केन्द्र र नेपाली कांग्रेसको प्रयास पनि अगाडि बढ्न सकेको छैन । सरकारले असन्तुष्ट मधेसकेन्द्रित दलहरूलाई सम्बोधन गर्ने नाममा प्रदेश नम्बर ५ लाई पहाड र तराई विभाजित गर्ने गरी संविधान संशोधन प्रस्ताव व्यवस्थापिकासंसद्मा पेस गरेपछि दलहरूबीचको सम्बन्ध थप तीक्त भएको हो । प्रदेश नम्बर ५ का जनता आन्दोलनमा छन, संशोधन प्रस्ताव मुलुकको अहितमा रहेको, संविधानको धारा २७४ विपरीत भएको र सर्वोच्च अदालतमा विचाराधीन अवस्थामा रहेका कारण संसद्मा टेबुल गर्न नमिल्ने एमालेको दाबी छ । संशोधन प्रस्तावलाई राष्ट्रघातको संज्ञा दिँदै तत्काल फिर्ता लिएर निर्वाचनको तयारी गर्न एमालेले आग्रह गरिरहेको छ । सत्तासीन दल संविधान संशोधन प्रस्तावले मधेसकेन्द्रित दलहरूको माग सम्बोधन हुने र संविधान कार्यान्वयन प्रक्रिया अघि बढ्ने दाबी गरिरहेको छ । राजनीतिक दलहरूबीच अन्तरविरोध चर्किएर संघीय लोकतान्त्रिक गणतन्त्रलाई संस्थागत गर्ने प्रक्रिया अवरुद्ध भइरहँदा पूर्वराजा ज्ञानेन्द्र र पुनरुत्थानवादीहरूको चलखेल बढेको छ । पूर्वराजाले विज्ञप्ति नै जारी गरेर अस्थायी सत्ता हावी भएको बताउँदै आफू स्थायी सत्ता भएको र पुनः शक्तिमा आउने प्रयासको संकेत गरेका छन् । ज्ञानेन्द्रको अभिव्यक्तिपछि प्रधानमन्त्री प्रचण्ड र वरिष्ठ मन्त्रीहरू नै आफ्नो दृष्टिकोण र क्रियाशीलतालाई ठीक बाटोमा ल्याउनुभन्दा पनि अराजनीतिक र अशिष्ट टिप्पणीमा उत्रिएका छन् । धर्म र राजतन्त्रलार्ई आधार बनाएर राजनीति गरिरहेको पूर्वपञ्चहरूको दुई पार्टी एकीकरण भएपछि उनीहरू आफ्नो शक्ति विस्तारका लागि देशव्यापी अभियानमा छन् । राजतन्त्रको मामिलामा अलि उदार र बाध्यतावशः गणतन्त्रलाई स्वीकार गरे पनि राप्रपा यतिखेर धर्मलाई आधार बनाएर आफूलाई सुदृढ बनाउने अभियानमा लागेको छ । अवसरको राजनीति गरिरहेको राप्रपा कुनै पनि बेला राजतन्त्रको पुनर्बहालीको पक्षमा उभिन सक्छ । नेपालजस्तो सानो भूपरिवेष्ठित राष्ट्रको लागि संघीयता उपयुक्त थिएन भन्ने बहस चलिरहेको छ । ०६२६३ को जनआन्दोलनको एजेन्डा थिएन, संघीयता । मधेस आन्दोलनले संघीयताको मुद्दा स्थापित गरेको हो । माओवादीले जातीय वा क्षेत्रीय स्वशासनको कुरा उराल्दै आएको अवस्थामा उसको लागि संघीयता स्वीकार्य विषय थियो । मधेसलाई सिंगो प्रदेश अनि हिमाल, पहाड र तराईलाई अलग गर्ने गरी संघीयता लागू गर्नु वा त्यो रूपमा निर्देशित हुनु सिंगो राष्ट्रको लागि हितकर छैन । पहिचान र अधिकारको लागि संघीयता एक उपयुक्त शासनविधि भए पनि यसको उचित व्यवस्थापन हुन नसके विद्वेष र विभाजनको कारक बन्न सक्छ । खासगरी मधेस र जनजातिको आन्दोलन र मागलाई सम्बोधन गर्ने र उपेक्षित समुदाय एवं नागरिक अधिकारलाई स्थापित गर्ने नाममा कांग्रेस एमालेले संघीयता स्वीकार गरेका हुन् । मधेस र पहाडलाई अलगथलग पार्ने अन्ततः अरूको रणनीतिक स्वार्थ परिपूर्तिको लागि आइरहेको संघीयताको मागलाई मूलधारका राजनीतिक दलहरूले बुझ्न सकेनन् । हिजो बुझिनबुझी मध्यतराई अर्थात् पूर्व सप्तरीदेखि पर्सासम्म मधेसमात्रैको अलग प्रदेश बनाउने काम भयो । पूर्वको झापा, सुनसरी र मोरङ अनि पश्चिममा कैलाली कन्चनपुरलाई हिमाल, पहाडसहितको प्रदेश बनाइए पनि विवाद कायमै छ । हिजो केन्द्रीय शासन व्यवस्थाको मधेस उपेक्षालाई भजाउँदै मेचीदेखि महाकालीसम्मको मधेसलाई अलग्याउने खेलमा मधेसकेन्द्रित दलहरू लागे । ९१ प्रतिशतले निर्माण गरेको संविधानलाई भारतले समर्थन नगर्ने तर पछिल्लोपटक प्रदेश नम्बर ५ को विभाजनलाई स्वागत गर्ने र भारतीय राजदूत रञ्जित रेको चलखेलले भारतको रणनीतिक चाललाई राजनीतिको कखरा बुझ्ने जोकोहीले सहज रूपमा बुझ्न सक्छन् । विवाद र गतिरोध चर्कंदै जाँदा एकातर्फ संघीयताप्रति वितृष्णा पैदा हुनेछ भने अर्कोतर्फ मधेसमा चलिरहेको असन्तुष्टि व्यवस्थापन हुन नसक्दा मुलुक विभाजनको चपेटामा पर्न सक्छ । संविधानले सिद्ध गरेको संघीयताको संख्या र क्षेत्रको विकल्प खोजिरहँदा अरू विकल्प जन्मिन पनि सक्छन् । प्रमुख प्रतिपक्षी दल एमाले अध्यक्ष केपी शर्मा ओलीले विकास क्षेत्रको आधारमा उत्तरदक्षिण संघीयता हुनुपर्ने तर्क राखेका छन् । संविधानको संकट हल गर्नको लागि सबै दलहरू मिलेर पुनर्संरचित स्थानीय तहको निर्वाचन चैतवैशाख अनि संघीय तथा प्रादेशिक निर्वाचन २०७४ भित्रै गर्नतिर लाग्नुमै मुलुक र नेपाली जनताको भलाइ छ । उनीलगायत एमाले नेताहरूले बाध्यतावशः संघीयता स्वीकार गरेको बोलिरहेका छन् । संविधान कार्यान्वयनमा जति ढिलो हुन्छ, त्यति नै संघीयता विवादमा पर्दै जान्छ । अहिले संघीयता विवादमा पर्नु भनेको सिंगो संविधान विवादमा पर्नु हो र समग्र मुलुकको राष्ट्रियता र अग्रगमन संकटमा पर्नु हो । यस्तो अवस्थाप्रति प्रमुख दल र शक्तिहरूको उपेक्षा र गैरजिम्मेवारीपन उदेकलाग्दो छ । मुख्य राजनीतिक दल र नेताहरू मुलुकको वर्तमान अवस्थाप्रति गम्भीर हुनुपर्दछ । आगामी एक वर्षभित्र तीनै तहको निर्वाचनको सुनिश्चतता हुन नसके संविधान कार्यान्वयन नै संकटमा पर्नेछ । त्यसैले सत्तारुढ, प्रतिपक्षी र मधेसकेन्द्रित दलहरूले आआफ्नो हठ छोड्नुपर्दछ । संविधान कार्यान्वयन हुन नसक्नु स्वयम् मधेसकेन्द्रित दलहरूको लागि पनि हितकर हुने छैन । त्यसैले संविधान कार्यान्वयनमा जानुको विकल्प छैन । त्यसका लागि संविधान संशोधन प्रस्ताव हाललाई स्थगन गरेर निर्वाचनमा जानको लागि मार्गप्रशस्त हुनुपर्दछ । वर्तमान संघीयतालगायत विषयहरू नयाँ जनमतको आधारमा हुनुपर्दछ । नौ महिनाको म्यादी सरकारले पाँच महिना गुजारिसकेको छ । यो सरकारले स्थानीय निर्वाचन गर्न सक्ने कुरामा पनि संशय पैदा भइरहेको छ । यतिखेर मुलुकको गतिरोधको अन्त्य र संविधान कार्यान्वयनको लागि दलहरूबीच उच्च एकता जरुरी छ । त्यसका लागि राष्ट्रिय सहमतिको सरकार आवश्यक छ । कांग्रेस, एमाले, माओवादी, मधेसकेन्द्रित दलहरूबीच उच्चतम सहमतिका आधारमा निर्वाचनमा जाने र जनमतका आधारमा संविधान संशोधन वा अन्य प्रस्ताव कार्यान्वयनमा लैजानेमा ध्यान दिनुपर्दछ । संविधानको संकट निदान गर्ने औषधी भनेकै चुनाव हो । तसर्थ सबै दलहरू मिलेर पुनर्संरचित स्थानीय तहको निर्वाचन चैतवैशाख अनि संघीय तथा प्रादेशिक निर्वाचन २०७४ भित्रै गर्नतिर लाग्नुमै मुलुक र नेपाली जनताको भलाइ छ ।"
बरमझियाका बुढाको पेडा र राजनीति,"सप्तरीको भारदह र रुपनीको बीचमा सडक मार्गबाट आवागमन गर्ने प्रायः सबैको ध्यान, खिच्ने एउटा जगह छ बरमोजिया । त्यहाँ करिब एक किलोमिटर सडकको दायाँबायाँ पेडा पसलहरू छन्, अनगिन्ती । ती पेडा पसलहरूको आआफ्नो नाम छैन, तर एउटा साझा नाम छ असली बुढाको सक्कली पेडा अर्थात् पुरानो सक्कली बुढाको पेडा पसल । यो ठाउँ ती बुढा जसले साँच्चै मेहनत गरेर पेडा बनाउँथे र त्यो मार्गमा हिँड्ने धेरैलाई आकर्षणमा पार्थे आउँदाजाँदा गाडी रोकेर पेडा किन्ने बनाउँथे । अहिले ती बुढा छैनन् अर्थात् उनी परलोकवासी भइसके । बुढा बाँचुञ्जेल सायद त्यो स्थान आसपासबाट उनको व्यवसायलाई केकति सहयोग मिल्यो, दैव नै जानून्, तर बुढा बितेपछि सबैले ताक हेरेर बसेको चाहिँ खुलासा भयो । बुढा बाँचुञ्जेल उनको पेडालाई 'ट्रेक मार्क' दिने लोकल प्रयत्न सायद भएन । तर बुढा बितेपछि 'सक्कली' र 'असली' बुढाका नाममा पेडा मार्ग नै बन्यो बरमझिया । व्यवसाय गर्नु राम्रो हो र यसमा प्रतिस्पर्धा हुनु अति आवश्यक छ । यसबाट व्यवसायमा निखार आउँछ, उपभोक्ताले राम्रो गुणस्तर र सही मूल्यमा सामान पाउँछन् । तर व्यवसायका नाममा भ्रम, छल र स्वार्थ मात्र उत्पादन हुँदा असल कुरा छुट्न जान्छ । बरमझियामा बिचरा ती बुढाका नाममा त्यही नै भएको छ । को सक्कली र को नक्कली कसले छुट्याउने ? कसैलाई चासो छैन, बेच्नेले बेचिरहेछन् र किन्नेहरू पनि किनिरहेछन्, तर ती बुढा र तिनको मेहनतमाथि कताकता केही अन्याय भएको छ । हुन त यो देशमा यस्तै संस्कृतिको विकास भएको छ । बुढाको पेडा त्यो संस्कृतिको एउटा प्रतिनिधि उदाहरण हो । राजनीतिमा असली र सक्कली बुढाका पेडाका नाममा छ्यासछ्यास्ती पसलहरू खुलेका छन् । जुन पेडा पसलअगाडि चमकदमक छ र खुबै स्याल हुइँयाको विज्ञापन हुन्छ त्यो खुब चल्छ । एउटा देश बन्न निकै गाह्रो विषय छ । देश देश भएर बाँच्न पनि कठिन नै रहेछ । किनकि देश शक्तिबाट चल्छ, सामथ्र्यबाट चल्छ । शक्ति र सामथ्र्यका विभिन्न रूप छन् र तिनको गतिका पनि विभिन्न मार्ग र आयाम छन् । सही रूप र गतिमा शक्तिको सञ्चय र मार्गप्रशस्त हुँदा उन्नति हुने र त्यो शक्ति विकृत भएर दिशाविहीन वा विपरीत दिशातर्फ गमन गर्दा विनाश हुने रहेछ । पाप र धर्म, सत्य र असत्यको पनि यही रूप र गति हो । नियमको शाश्वतता एउटै हो सर्वत्र । नेपालमा नेताहरू धेरै जन्मिए । विभिन्न कालखण्डमा विभिन्न आरोहअवरोह हुँदा नेताको उत्पादन भयो । तर असली बुढा मरेर गएपछि तिनका नाममा पेडा पसल खोल्ने अवसरवादी पेडा पसले जस्ता मात्र भए यहाँका नेताहरू । जनता हरेक पेडा पसलमा पेडा चाख्दै हिँडेका छन्, तर ती बुढाको असली पेडा पसल कुन हो ठम्याउन सक्ने अवस्थामा देखिएनन् । जनताले कोसिस गरे पनि पेडा पसलेहरूको चमकदमक र चालबाजीले भ्रमित बनाउन सकिरहेका छन् अझै पनि । नेतामा विशेष गुण हुन्छ र यसलाई धर्म भन्नुपर्छ । एउटा नेताले धर्म निर्वाह गर्छ ऊ आफ्नो बोली र व्यवहारमा स्थिर हुन्छ, दृढ हुन्छ । उसमा सोच हुन्छ, विचार हुन्छ र त्यही सोच, विचार र दृढताले उसका अनुयायीहरू आकर्षित हुन्छन् । ऊ संकट र साधारण अवस्थामा एकैनास देखिन्छ । अर्थात् उसमा समभाव हुन्छ । एउटा सच्चा नेतामा योगीको गुण हुन्छ, सन्तको गुण हुन्छ । जेल बस्दा र जेल बाहिर हुँदा, सत्तामा हुँदा वा सत्ता बाहिर हुँदा ऊ आफ्नो सोच, विचार, सिद्धान्त व्यवहारमा दृढ हुन्छ । त्यसैले यो गुणको प्रयोगको लागि नेता चाहिन्छ । असली नेताको राजनीतिक उत्पादन असली नै हुन्छ, नक्कली हुँदैन । बीपी, गणेशमान, कृष्णप्रसाद र मनमोहनलाई एउटा आदर्श मान्न सकिन्छ, नेतामा हुने कतिपय गुणका आधारमा । हुन त ती व्यक्तित्वहरू पनि सिद्धान्त र व्यवहारको मामलामा कताकता चुकेका पनि होलान्, धेरै प्रयोग पनि हुन पाएन र प्राकृत मानिसमा शाश्वत गुण र सबै सत्य देख्न पाइँदैन पनि, तर तुलनात्मक रूपमा यी व्यक्तित्वलाई हामी स्मरण गर्न सक्छौं, अर्थात् यिनको हामी नाम लिन सक्छौं । त्यसपछि आउनेहरू 'सक्कली बुढाको असली पेडा पसल' खोलेर भ्रम बेचेसरह मात्र हुन गएको छ । कुनै जमाना थियो, जुन बेला पार्टीहरू प्रतिबन्धित थिए । प्रतिबन्धित पार्टीका नेताहरू जेलमा हुन्थे र जेलबाट छुट्दा ठूलो हलचल हुन्थ्यो । अझ उनीहरूको हिँड्डुलले सत्ताधारीलाई टाउको दुखाउँथ्यो, ज्वरो निकाल्थ्यो । त्यसैले बीपी कोइराला चढेका जहाज उत्रन पनि दिँदैनथे । तिनै बीपीको पछि गएर जहाज उत्रन नदिनेहरूले नै गुणगान गाउन थाले, असली बुढाको स्मरण गरेर पेडा बेच्ने कोसिस गरे । तर तिनीहरूको पेडा धेरै वासी भएर गन्हाइसकेकाले किन्ने ग्राहकहरू त्यति फेला परेनन् । देख्नमा सामान्य विषय लागे पनि बरमझियाका पेडा पसलमा बोर्डहरूले एउटा अर्थपूर्ण सन्देश प्रवाह गरेका छन् । राष्ट्रका सबै नेताहरू र मधेस आन्दोलनमा लागेका नेताहरूले पनि एक मिनेट गम्भीर भएर सोचून् । गान्धीले भारतमा एउटा प्रयोग गरे सत्यको पक्षमा । त्यसैले उनले आफ्नो जीवन कथालाई 'सत्यसँगको प्रयोग' भनिदिए । गान्धीले अपरिग्रह अर्थात् धनदौलत संग्रह नगर्ने, नराख्ने व्रत नै लिए । राजनीतिक नेतामा यसको असल प्रभाव देखिनुपर्छ । राजनीति पनि एउटा विद्याको प्रयोग हो, धर्मको प्रयोग हो । धर्म भनेर यहाँ सम्प्रदायको कुरा होइन । असल चीज र चरित्रको अनुशरण गर्नु नै धर्म हो । सक्कली धर्म भनेको अध्यात्म हो । गीतामा अध्यात्मलाई मुख्य विद्या मानिएको छ र राजनीतिको उद्गम अध्यात्म हो । अध्यात्मकै प्रयोगको लागि राजनीति आएको हो, चाहिएको हो । धर्म हराएपछि कर्म पनि वचल्लित हुन्छ । सत्य हराउँदा पाप देखा पर्छ । वास्तवमा राजनीति नैतिकता र इमानदारीमा अड्यो भने नेता पनि महान् बन्छ र समाज र राष्ट्रले गति पाउँछ, उध्र्व गति पाउँछ । संस्कार र संस्कृतिको विकास पनि अघि बढ्छ । समग्र राजनीति र तिनका सञ्चालकमा नैतिक पक्ष कमजोर भयो भने बाहिर र भित्र दुवैतर्फबाट राष्ट्र संकटमा पर्छ । विदेशी नेतासँग भेट हुँदा र दुईचार कुरा हुँदैमा पुलकित हुनुपर्ने तथा 'ढुंगा खोज्दा देउता मिले' सरह मान्नुपर्ने अवस्था किन आयो यो देशमा ? समग्र राज्य संयन्त्रलाई एउटा संवैधानिक निकायमा प्रमुखले हल्लाएको र समानान्तर सरकार चलाएको प्रसंग किन आयो ? यी सबै कुराको पछाडि राजनीतिमा नैतिक पक्ष कमजोर भएको प्रतिफल हो । रक्सी र नसा खाएर जतिसुकै बल ताकत सिर्जना गरेको छु भन्नु पत्याउने र काम लाग्ने कुरा होइन । एउटा निहत्था गोविन्द केसीमा भएजति ताकत राज्य संयन्त्रमा नदेखिनु कम दुःखको कुरा छैन । भूराजनीतिलाई अवरोधका रूपमा देखाउने, छिमेकीलाई दोष दिने, आफ्ना अकर्मण्यता लुकाउने गर्नुभन्दा नैतिकता र इमानदारीको मूल कहाँ छ ? त्यो मूल कहाँ कसरी सुक्यो ? यसको खोजी गर्नु आवश्यक छ । शक्तिका जतिसुकै स्रोतहरू भए पनि नैतिक र इमानको स्रोत सबैभन्दा बलवान् छ । ऊर्जा र प्रकाशको स्रोत सूर्य नै हो, अरू सबै रूप त्यसका प्रतिछाया हुन् । त्यस्तै सबै शक्तिको स्रोत नैतिकता र इमानदारी हो । अर्थात् सत्य नै स्रोत हो । असत्यले यो देशलाई ढाक्ने र खिच्ने थिच्ने गर्दा देशले सबै हैसियत गुमाउँदै जान्छ । सर्वत्र भय सिर्जना हुन्छ । संविधान र कानुन, थिति पद्धति केही रहँदैन । अहिले भइरहेको गतिविधि कुन चिजको उपज हो ? विश्लेषण गरौं । देख्नमा सामान्य विषय लागे पनि बरमझियाका पेडा पसलमा बोर्डहरूले एउटा अर्थपूर्ण सन्देश प्रवाह गरेका छन् । राष्ट्रका सबै नेताहरू र मधेस आन्दोलनमा लागेका नेताहरूले पनि एक मिनेट गम्भीर भएर सोचून् । सबै नेताहरूका क्रियाकलाप सक्कली नक्कली बुढाको पेडा छुट्ट्याउने भन्दा पनि आफ्नो धन्दा चलाउन व्यस्त देखिएका अवस्था छन् । राजनीतिमा पार्टीहरूको पुरानो साख अब रहेन । पानीको पुरानो मुहान पनि अब सफा रहेन । पुराना बुढाहरूले गरेका राजनीतिक उत्पादनको मौज्दात सकिएको, धेरै भइसक्यो । राजनीति तिनै नसक्ने ओभरड्राफ्ट कर्जामा चलिरहेछ । यसो हुँदा बैंक पनि डुब्ने खतरा भएजस्तै हालत छ देशको । पुरानो बुढाको असली तथा सक्कली पेडाका बोर्ड राख्नुभन्दा आफ्नो सिर्जनशीलता देखाउने गरी बोर्ड राखेर प्रतिस्पर्धामा राम्रो उत्पादन दिनु आर्थिक र राजनीतिक दुवै दृष्टिकोण र पक्षमा हितकर छ । बरमझियाबाट पनि राजनीतिले केही सिकोस् भन्ने अभिप्राय हो आलेखको । विशेषगरी नयाँ पुस्ताले सिर्जनशीलता, व्यावसायिकता र नैतिकतामा मुख्यहरूलाई आत्मसात गर्नु आवश्यक छ ।"
कृष्णबाट किन नसिक्ने ?,"कूटनीति र रणनीतिको कुरा गर्दा महाभारतको कथा महत्वपूर्ण लाग्छन्। महाभारतमा कृष्णले अपनाएका नीति ज्यादै रोचक छन्। पाण्डव र कौरवबीच एकअर्काप्रति उत्पन्न वैमनस्यताले अन्ततः युद्धको रूप लिएपछि, त्यसमा पाण्डवलाई विजयी बनाउन युद्ध पूर्व र युद्धका दौरान कृष्णले कस्ता नीति किन अपनाए भन्ने विश्लेषण महत्वपूर्ण हुन सक्छन्। महाभारतमा कुल १८ पर्व रहेका छन्, जसमा भीष्म पर्व, द्रोण पर्व, कर्ण पर्व, शल्य पर्व र सौप्तिक पर्व युद्धसँग सम्बन्धित हुन्। भीष्म पर्वमा युद्ध नीतिबारे बताइएको छ र कृष्ण अर्जुन संवादका रूपमा रहेका भागवत गीता पनि यही पर्वअन्तर्गत पर्छन्। महाभारतको युद्ध पनि भीष्म पर्वबाट सुरु हुन्छ। कृष्णले महाभारतको युद्ध रोक्ने प्रयास नगरेका भने होइनन्। शाान्ति स्थापना गर्न शान्ति दूतका रूपमा हस्तिनापुर गएका पनि हुन्। तर, उनको कटिबद्घतामा प्रश्न गर्ने ठाउँ भने रहन्छन्। कौरव सेनामा जस्तै पाण्डव सेनामा पनि युद्ध गर्न आतुर रहेका थुप्रै योद्धा थिए। उनीहरू श्रीकृष्ण शान्ति दूतका रूपमा हस्तिनापुर जाने प्रस्तावविरुद्ध पनि थिए। दुवैतर्फबाट एक चरणमा दूतको आवतजावत भइसकेको अवस्थामा कृष्ण फेरि शान्ति प्रस्ताव लिएर हस्तिनापुर जानुको कुनै औचित्य नरहेको उनीहरूको बुझाइ थियो। तर, कृष्ण हस्तिनापुर जाने निर्णयमा अर्कै कारणले पुगेका हुन सक्छन्, युद्ध रोक्ने र नसकेको खण्डमा पाण्डवलाई शान्तिप्रिय रहेको देखाउने। यो कृष्ण कूटनीतिको नमुना हो। कदाचित कृष्ण पनि युद्ध होस् नै भन्ने चाहन्थे तर शान्ति प्रस्ताव अस्वीकार गरेको आरोप कौरव पक्षलाई जाओस् भन्ने उनको इच्छा हुन सक्छ। युद्ध रोक्न कृष्णको मनसाय रहेको हुँदो हो त शान्ति दूतका रूपमा हस्तिनापुरमा रहँदा कृष्णले दुर्योधनको आतिथ्यता स्वीकार गरी दुर्योधनलाई आफ्नो शान्ति प्रस्तावमा मनाउने प्रयास गर्न सक्थे। महामन्त्री विदुरका घरमा गई दुर्योधनको आतिथ्यता अस्वीकार गरी आफ्नो शान्ति प्रस्ताव पारित नहुने पृष्ठभूमि निर्माण गर्ने थिएनन्। यहाँ दुर्योधनले प्रस्ताव गरेको आतिथ्यतामा कपट लुकेको व्याख्या पनि गर्न सकिन्छ। जे होस् कृष्णले चाहेको भए महाभारतको युद्ध रोक्न सक्ने निष्कर्षसहित युद्ध समाप्तिपछि स्त्री पर्वमा युद्ध नरोकेको आरोपसहित गान्धारीले कृष्णलाई वंश नाशको श्राप दिएकी छन्। महाभारतको उद्योग पर्वअन्तर्गत भागवत यना पर्वमा कृष्ण हस्तिनापुरमा शान्ति दूतका रूपमा प्रस्तुत हुन्छन्। शान्तिदूतका रूपमा हस्तिनापुर गएका कृष्णले १२ वर्षको वनबास र एक वर्षको अज्ञात बास जानु पूर्वको पाण्डवहरूको इन्द्रप्रस्थ राज्य पाण्डवहरूलाई फर्काउने प्रयासमा सफल हुँदैनन्। पाण्डव र कौरवबीच युद्ध हुन नदिन इन्द्रप्रस्थको विकल्पमा कृष्ण पाँच पाण्डवका लागि पाँच गाउँको माग राख्छन्। अविस्थल, वरकास्थल, मकाण्डी, ब्राणब्रत, एक कुनै गाउँको माग गर्दा पनि दुर्योधनले दिन अस्वीकार गर्छन्। कृष्णले पाँच पाण्डवका लागि उनीहरूको पूर्वराज्य इन्द्रप्रस्थको सट्टामा पाँच गाउँ किन मागे ? प्रश्न कूटनीतिक र रणनीतिक महत्वको छ। पाँच गाउँ प्राप्त गरेको खण्डमा पाँच पाण्डवले स्वतन्त्र र सार्वभौम रूपमा ती गाउँमा आफ्नो छुट्टै राज्य सञ्चालन गर्न सक्ने थिए। उनीहरूको वीरता, धीरता र सौम्यताको इतिहास हेर्दा त्यो असम्भव पनि थिएन। क्षेत्रीय धर्मअनुसार पनि पाण्डवहरूले एकअर्कालाई समर्थन गर्दै राजसूर्य अथवा अश्वमेघ यज्ञ गर्न सक्ने थिए। जुन यज्ञले युधिष्ठिरलाई इन्द्रप्रस्थमा जस्तै फेरि सम्राट् बनाउने ल्याकत राख्ने थियो अथवा अन्य विकल्प दिने थियो। यस्तै कुरालाई दृष्टिगत गर्दा कृष्णले कुरुसभामा इन्द्रप्रस्थको विकल्पमा पाण्डवका निमित्त हस्तिनापुर राज्यको अन्य कुनै पाँच गाउँ मागेको हुनुपर्छ। महाभारतको युद्घ सुरु हुनुपूर्व पनि कृष्णले पाण्डवहरूलाई शक्ति सञ्चय गर्न निरन्तर प्रेरित गरिराखेको घटनाले कृष्ण निरन्तर युद्धको तयारीमा त थिएनन् भन्ने प्रश्न उब्जाउँछ। दिव्य अस्त्रहरूको खोजीमा अर्जुनलाई कृष्णले कहिले स्वर्गसम्मको यात्रा गर्न लगाएका छन् भने कहिले भगवान शिवको तपस्या गर्न अथ्र्याएका छन्। अर्कोतर्फ कृष्ण कौरव सेनाको शक्ति क्षय गर्न पनि लागिपरेका छन्। सम्पूर्ण महाभारतको कथामा दुर्योधनको सबैभन्दा बढी निष्ठा कर्णप्रति थियो। महाभारतको युद्ध पूर्व र युद्धका दौरान कृष्णले कस्ता नीति किन अपनाए भन्ने विषयको अर्थपूर्ण विश्लेषण अझै सान्दर्भिक हुन सक्छन्। पाण्डव र कौरवकाबीच युद्घ आरम्भ हुनुअगावै उद्योग पर्वमा कृष्णले कर्णलाई उसको वास्तविक जन्मबारे बताएर किंकर्तव्यविमूढ बनाउने प्रयास गरेका छन्। आफ्नो जन्मको विषयमा अनभिज्ञ रहेका कर्णलाई उसको जन्मभेद बताउँदै पाण्डवहरूकी आमा कुन्ति नै उसकी पनि आमा रहेको बताउँछन्। कुन्तिको विवाहअघि उसको जन्म भएकाले ऊ जेष्ठ पाण्डव भएका नाताले दुर्योधनको साथ छाडी पाण्डवहरूका साथमा आउन अभिप्रेरित गर्छन्। कर्णलाई युद्घ पूर्व उसको जन्मभेद बताउने समय चयन गर्नु कृष्णको कूटनीतिक चलाखी थियो। कर्णले कौरवको शिविर छाडेको खण्डमा पाण्डव र कौरवबीच युद्घ हुने सम्भावना कम हुने थियो। आफ्नो जन्मको वास्तविकता थाहा पाएर पनि कर्णले पाण्डवविरुद्ध युद्ध लड्ने तत्परता देखाएको खण्डमा आफ्नो असली परिचय थाहा पाएका कर्णको विचलित मानसिकताले पाण्डवलाई नै फाइदा पुग्ने कृष्णलाई थाहा नहुने भएन। कृष्णको प्रयास असफल भएपछि कुन्तिले पनि कृष्णकै सल्लाहमा कर्णलाई सम्झाउने कोसिस गर्छिन्। कुन्तिले कर्णलाई ज्येष्ठ पाण्डवको रूपमा वरण गर्दै कर्णलाई पाण्डवहरूकै पक्षबाट युद्ध लड्न आग्रह गर्छिन्। यसरी कृष्णले यो पर्वमा साम, दाम, दण्ड र भेदको नीति अख्तियार गर्दै कौरव सेनालाई युद्ध पूर्व नै क्षय गर्ने प्रयास गरेका छन्। महाभारतको युद्धमा सातौं पर्व द्रोण पर्व पनि महत्वपूर्ण छ। यस पर्वमा महाभारतका अधिकांश योद्धाले वीरगति प्राप्त गरेका छन्। अर्जुनसुभद्रा पुत्र अभिमन्युको पनि यसै पर्वमा द्रोणाचार्यले रचना गरेको चक्रव्यूहमा परी निधन हुन्छ। अर्जुनलाई त्रिगड देशका राजा सुशर्माका दाजुभाइले युद्धमा अल्झाएका हुन्छन् जहाँबाट अर्जुनको फर्किने सम्भावना रहँदैन त्यही मौका छोपी व्यूह रचना गरिएको हुन्छ। अभिमन्युको मृत्युको कारणका रूपमा सिन्धु नरेश जयद्रथ देखा पर्छन्। भगवान शिवबाट अर्जुनबाहेकका चार पाण्डवलाई एक दिनको युद्धमा परास्त गर्न सक्ने वरदान जयद्रथलाई प्राप्त हुन्छ। अभिमन्यु मृत्युको ठीक अर्को दिनको युद्धमा आफ्नो छोराको मृत्युका कारक जयद्रथलाई मार्ने, मार्न नसके अग्नि समाधि लिने अव्यावाहारिक प्रतिज्ञा अर्जुनले गर्छन्। अर्को दिनको समाप्तिसम्म पनि अर्जुनले जयद्रथ बध गर्ने कुनै सम्भावना नरहेपछि कौरव सेनाबीच रहेका जयद्रथलाई सेनाको घेरा बाहिर निकाल्न कृष्णले आफ्नो सुदर्शन चक्रले सूर्यको तेजलाई छोपी अँध्यारो बनाइदिन्छन्। फलस्वरूप दिन समाप्त भएको खुसीमा सेनाको घेरा बाहिर निस्किएका जयद्रथको बध गर्न अर्जुन सफल हुन्छन्। यसरी अग्नि समाधि लिनबाट कृष्णले अर्जुनलाई जोगाउँछन्। अर्जुनबिनाको पाण्डव सेनाको कल्पना कसैले नगरेको अवस्थामा कौरवहरूले जितिसकेको युद्धलाई कृष्णले पाण्डवहरूको पक्षमा ल्याइदिएर आफ्नो रणकौशलको अर्को नमुना प्रस्तुत गरेका छन्। महाभारत युद्घमा पाण्डवलाई जिताउन कृष्णले कैयौँ पटक छलकपट पनि गरेका छन्। पाण्डव तथा कौरवहरूका गुरु द्रोणाचार्यलाई युद्घमा परास्त गर्ने कुनै उपाय नभएपछि कृष्णकै सल्लाहमा पाण्डवहरूले छलको सहारा लिएका छन्। अवंतिराजको अश्वस्थामा नामको हात्तीलाई भीमसेनले गदा प्रहार गरी प्राण हरेर गुरुपुत्र अश्वस्थामाको युद्घका क्रममा मृत्यु भएको प्रचार गराउँछन्। अष्टचिरञ्जीवीमध्ये एक आफ्नो छोराको मृत्युको अपत्यारिलो समाचारले भावविह्वल भएका द्रोणाचार्य सम्पूर्ण शस्त्र त्याग गरी युद्घभूमिमा सामाधि लिन बसेका बेला द्रौपदीका दाजु, पाण्डव सेनाका प्रधानसेनापति धृष्टदुयमका हातबाट मृत्यु वरण गर्छन्। कर्ण र अर्जुनबीचको निर्णायक युद्धमा पनि कृष्णले अर्जुनलाई हारबाट जोगाएका छन्। खाण्डव वनलाई इन्द्रप्रस्थ राज्यको रूपमा विकास गर्दा खाण्डव वनमा रहेका तत्क्षक नाग र अर्जुनबीच शत्रुता कायम हुन्छ। आफ्नो पुरानो दुस्मनी साँध्न तत्क्षक नागले कर्णको नागपास बाणमा रहेर अर्जुन बधको कारक बन्ने प्रयास गरेका हुन्छन्। अर्जुनको मस्थकलाई लक्ष्य गरी कर्णले प्रहार गरेको उक्त वाणलाई अर्जुनका सारथि कृष्णले रथ भुइँमा धसाई अर्जुनको प्राण रक्षा गर्छन्। भीमसेनका नाति र घटोत्कचका पुत्र बार्बरिकलाई युद्धमा सामेल हुन नदिनु पनि कृष्णको चलाखी थियो। युद्धमा पाण्डवका पक्षबाट युद्ध लड्ने भन्दा पनि बार्बरिक कमजोर पक्षलाई सहारा दिने विचारमा थिए। आफ्नो तीन वाणले महाभारतको युद्ध समाप्त गर्न सक्ने क्षमता राख्ने बार्बरिकको उपस्थिति मात्रले पनि सम्पूर्ण महाभारतको युद्धलाई प्रभावित तुल्याउन सक्थ्यो। यसका कारण पाण्डवहरूलाई ज्यादा बेफाइदा हुने थियो। त्यसैले कृष्णले छलद्वारा बार्बरिकको हत्या गरेर निम्तिन सक्ने समस्याबाट पाण्डवहरूलाई पहिले नै छुटकारा दिलाएका थिए। महाभारतमा यस्ता अनेक प्रसंग छन् जहाँबाट राजनीतिक र कूटनीतिक विषयमा चाख राख्नेहरूले अनन्त ज्ञान प्राप्त गर्न सक्छन्। आज हामी यी विषयको अध्ययन गर्दा पश्चिमा लेखकहरूले केही दशक वा शताब्दीअघि लेखेका लेखमा बढी आ िश्रत भइरहेका छौँ। हजारौँ वर्षपहिले लेखिएका हाम्रा पूर्वीय दर्शनका ज्ञानलाई कतै हामीले अवमूल्यन गरेका त छैनौँ ? ट्विटर :"
"नेताले जिते, अब जनताले जितून्","निर्वाचनका परिणाम आइरहँदा वाम गठबन्धनले दुईतिहाइ बहुमतनजिक पुगेको छ । यसरी वामको पक्षमा देखिएको जनमत र कांग्रेसको पराजयलाई आश्चर्यजनक र अप्रत्यशित पनि भनिएको छ । आश्चर्य मान्नुपर्ने कुरा हालको निर्वाचन परिणामभन्दा पनि असोज १७ गते नेकपा एमाले र माओवादी केन्द्रबीच भएको छबुँदे सहमति हो । आफूसँग सत्ता गठबन्धनमा रहेको पार्टीलाई सजिलै प्रतिपक्ष दल एमालेसँग चुनावी गठबन्धनमा जान दिनु नै कांग्रेसको हार थियो । नेपाल पहिलेदेखि नै वाम बाहुल्यता भएको देश हो। यसभन्दाअघिका निर्वाचनमा टुटफुट र गुटमा विभाजित वाम सहकार्य नगरि छुट्टाछट्टै उठ्थे, एकअर्काको भोट काट्थे र कांग्रेसको जितलाई सजिलो बनाइदिन्थे । हालै सम्पन्न स्थानीय निर्वाचनमा पहिलो र दोस्रो रहेका दुई ठूला पार्टी मिलेपछि दोस्रो स्थानमा रहेको आफ्नो पार्टी कमजोर हुने कुरा स्वाभाविक थियो । तर त्यस यथार्थलाई हेक्का राखेर चुनावी रणनीति बनाउन नसक्नु कांगे्रसको कमजोरी हो । २०५४ सालमा नेकपा एमाले फुटेर माले र एमाले हुँदा वामपन्थीले बहुमत ल्याउने अवसर गुमाएका थिए र कांग्रेसले बहुमत ल्याएको थियो । सम्भवतः त्यो नतिजा दोहोरिन नदिनका लागि नेकपा एमालेका अध्यक्ष केपी ओलीले सही समयमा उचित निर्णय लिए । स्थानीय निर्वाचनमा प्राप्त सफलताले आफ्नो पार्टी पहिलो हुँदाहुँदै र पार्टीका वरिष्ठ नेताको असन्तुष्टि हुँदाहुँदै पनि ओलीले माओवादीसँग गठबन्धन गर्ने आँट गरे । त्यस्तै प्रचण्डले युद्ध लडेर आएका कार्यकर्ताको असन्तुष्टि हुँदाहुँदै पनि निर्वाचनपछि पार्टी एकीकरण गर्ने सहमतिसहितको गठबन्धनमा सहभागी हुन सहमति जनाए । ओली र प्रचण्डले जोखिम मोल्दै बोल्ड निर्णय लिए र नेताहरूको निर्णयमा दुवैतर्फका नेता तथा कार्यकर्ता इमान्दार भएर लागे । अर्कोतर्फ कांग्रेसको हारमा एजेन्डागत कुरा त छँदैछन् त्यसमाथि पनि शेरबहादुर देउवा प्रधानमन्त्री भएपछि उनले बसालेका बेथिति, न्यायालय र प्रहरी प्रशासनमा गरेको ठाडो हस्तक्षेप, केटाकेटी पाराले वाम गठबन्धनका विरुद्धमा गरेका अनर्गल प्रचार र भारत भरोसाले पनि भूमिका खेल्यो । वामपन्थीसमर्थक मतदाताको भोट अन्य पार्टीमा क्रस भएन भने तटस्थ र सहरीया स्वीइङ भोटरको मत वैकल्पिक शक्तिको रूपमा आएका नयाँ पार्टीमा गयो, जसले कांग्रेसलाई केही असर गर्यो । स्थायी सरकारको जनचाहना, वाम गठबन्धनको एकीकृत घोषणा पत्र तथा केपी ओलीको राष्ट्रवादी छविले पनि निर्वाचन परिणाममा केही असर पर्यो । हारजित जसको भए पनि यो निर्वाचनले सत्तापक्ष, प्रतिपक्ष र आम जनताका सामु अनेकौं अवसर र चुनौती पैदा गरेको छ । संविधान कार्यान्वयन र संघीयताको रूपान्तरण निकट भविष्यमा नै वाम गठबन्धनको सरकार बन्नेछ र त्यसको नेतृत्व सम्भवतः केपी ओलीले गर्ने छन् । यो निर्वाचनपश्चात शान्ति प्रक्रियायताको संक्रमणकालको अन्त्य त भएको छ तर संविधान कार्यान्वयन र संघीयता रूपान्तरणको नयाँ संक्रमणकाल सुरु भएको छ । अबको सरकारका सामु अवसर जति छन् चुनौती पनि त्यति नै छन् । केही महिनाअघि सम्पन्न स्थानीय निर्वाचन र हालै सम्पन्न प्रदेश र प्रतिनिधिसभाको निर्वाचनसँगै संविधान कार्यान्वयनको चरणमा प्रवेश गरेको छ । यद्यपि मधेस, जनजाति, दलित र अल्पसंख्यकको संविधानप्रतिको असन्तुष्टि यथावत छ । उनीहरू हाललाई शान्त देखिएका छन्, तर समस्या साम्य भएको छैनन् । अबका दिनमा उनीहरूका माग सम्बोधन गर्ने या उनीहरूलाई चित्त बुझाउने दुईमध्ये एउटा विकल्पमार्फत समस्याको समाधान खोज्नुपर्ने हुन्छ । राष्ट्र अब एकात्मक राज्य प्रणालीबाट संघीय प्रणालीमा रूपान्तरित हुँदैछ । अब बन्ने राज्यको संरचनात्मक ढाँचाअन्तर्गतका संघ, प्रदेश र स्थानीय तहका बीचमा शक्ति, र स्रोतको बाँडफाँट तथा क्षेत्राधिकार व्यवस्थापन चुनौतीपूर्ण हुनेछ । अबको युग विकास समृद्धि र उन्नतिको हुनेछ । सत्तापक्षले जनतासँग वाचा गरेअनुसार काम गरुन्, प्रतिपक्षले जनतामा भरोसा राखेर अबको पाँच वर्ष धैर्य गरुन् । देशले जितोस्, जनताले जितुन् । प्रदेशको राजधानी चयन भएको छैन र त्यसका लागि आवश्यक पूर्वाधारको तयारी छैन । अबको संघीय संरचनामा राष्ट्रमाथि ठूलो मात्रामा प्रशासनिक व्ययभार थपिनेछ त्यो व्ययभारलाई थाम्न हालको अर्थतन्त्रले सक्छ कि सक्दैन त्यो अर्को चुनौती हुनेछ । वैदेशिक सहयोग र रेमिट्यान्समा आधारित अर्थतन्त्रलाई उत्पादनमुखी र रोजगारमूलक अर्थतन्त्रमा नढाली दीर्घकालीन विकास सम्भव छैन । उत्पादनमुखी र रोजगारमूलक अर्थतन्त्रले एकातिर विदेशिएका युवाशक्ति देश फर्काउनेछ भने अर्कोतिर निर्यातमुखी व्यापारलाई टेवा पुर्याउनेछ । फलस्वरूप करको दायरा बढी राज्यकोष बलियो हुनेछ । छिमेकी देशसँगको सम्बन्ध निर्वाचनअघिको दलीय ध्रुवीकरणमा लोकतान्त्रिक गठबन्धनलाई भारत र वाम गठबन्धनलाई चीनको समर्थन र सहयोग थियो भन्ने जगजाहेर नै छ । यो निर्वाचनलाई चीन र भारत दुवैले नजिकबाट हेरेका छन् भन्ने वासिङ्टन पोस्ट्लगायत अन्य अन्तर्राष्ट्रिय सञ्चारमाध्यममा पनि आए । यो निर्वाचनसँग जोडिएको चीन र भारतको कूटनीतिक लडाइँमा चीनको जित भन्दा पनि भारतको हार भएको छ । यो निर्वाचनसँगै दिल्लीमा सम्पन्न संसद्वादी दलहरू र युद्धरत तत्कालीन माओवादीका बीचमा भएको बाह्रबुँदे सम्झौतापश्चात नेपाली राजनीतिमा भारतले प्रत्यक्ष या अप्रत्यक्ष रूपमा खेल्दै आएको हस्तक्षेपकारी भूमिकाको कालखण्ड समाप्त भएको छ । भारतले पछिल्लो समयमा अख्तियार गरेको नेपालनीति पनि फेल भएको छ । निर्वाचनमा चीनको समर्थन र सहयोग प्राप्त गरे पनि अब बन्ने सरकारले चीनसँगको सम्बन्धलाई प्रधान र भारतसँगको सम्बन्धलाई गौण मान्ने गल्ती गर्न हुँदैन । खुला सीमा, भौगोलिक सुलभता र सांस्कृतिक समानताका कारणले पनि भारतसँगको सम्बन्ध चीनभन्दा सधैं महत्वपूर्ण नै हुन्छ । भारतसँगको सम्बन्धमा प्रभाव पार्ने यसअघिको भन्दा र अबको वातावरण फरक हुनेछ । यसअघि नेताहरू प्रधानमन्त्री पदको बिन्तीपत्र लिएर भारत धाउँथे र सरकारप्रमुखको भ्रमणमा सत्ता टिकाउनका निमित्त भारतीय भूमिका खोज्थे । तर अब बन्ने पाँचवर्षे स्थायी सरकारसँग जनादेशको बलियो आड हुनेछ, विकासका योजना र दुईपक्षीय हितका एजेन्डा बोकेर जानेछ र सम्मानजनक हिसाबले आफ्ना कुरा राख्नेछ । आकारको हिसाबले साना छौं आर्थिक हिसाबले कमजोर छौं, तर सार्वभौम राष्ट्रको हैसियतले समान छौं । हाम्रा लागि दुई छिमेकी राष्ट्र जति महत्वपूर्ण छन् उनीहरूका लागि हामी पनि त्यति नै महत्वपूर्ण छौं । भारतले पनि नेपालको जनादेशलाई सम्मान गर्नेछ र आफ्नो छिमेक नीतिमा पुनर्विचार गर्नेछ । चीनसँगको निकटतालाई आफूविरुद्ध लक्षित चाइना कार्ड मान्ने भारतीय भ्रमलाई निराकरण गरी विश्वासको वातवारण बनाउने र भारतको विरोधमा सुनिने राष्ट्रवादी धुनको आन्तरिक भ्रम हटाउनु अबको सरकारको दायित्व हुनेछ । समकालीन विश्व भूराजनीतिमा आआफ्नै प्रभावको विस्तारमा लागि रहेका चीन र भारतबीचको आपसी दूरी बढिरहेको छ । यो परिस्थितिमा दुवैको छिमेकी राष्ट्रको हैसियतले दुवैलाई विश्वासमा लिएर जाने र उनीहरूको आर्थिक उन्नतिबाट नेपालले कसरी लाभ लिन सक्छ भन्ने नेपालका लागि अवसर र चुनौती दुवै हुन सक्छ । सुशासनको प्रत्याभूत नेपालको सबैभन्दा ठूलो रोग भनेको भ्रष्टाचार र माफियातन्त्र हो । चुनावमा पार्टीलाई करोडौं लगानी गर्ने र त्यसपछि बन्ने सरकारलाई प्रयोग गरी कृत्रिम अभाव सिर्जना र कर छलीमार्फत अर्बौं लुट्ने ठूला व्यापारिक घरनालाई ट्र्याकमा ल्याउन सरकारका लागि चुनौती हुनेछ । विगत केही दशकयताको राजनीतिक अस्थिरताले विकृति र विसंगति मौलाएको छ । जताततै राजनीतिक भागवन्डा र सिन्डीकेट प्रणाली हावी छ । सत्तानिकट पार्टीका कार्यकर्ताले मात्र ठेक्कापट्टा र विकास निर्माणका परियोजनामा पहँुच पाउने र सत्तानिकटकाले मात्र मात्र रोजगारका अवसरको उपभोग गर्न पाउने सम्भावना अझै बढ्न सक्छ । त्यसलाई निरुत्साहित गरी सुुशासन, पारदर्शिता र जनउत्तरदायी सन्यन्त्र निर्माण नगरि विकासको लक्ष्य हासिल गर्न सकिने छैन । कांग्रेसका लागि अवसर आफूलाई मात्र प्रजातन्त्रको पर्याय र नेपाली राजनीतिको मियो ठान्ने कांग्रेसले हाल अप्रत्यशित नतिजा हासिल गरेको छ । यसका पछाडि उसमा आएको सैद्धान्तिक विचलन, अनुदार नेतृत्व, सत्ताकेन्द्रित राजनीति, कमजोर संगठन र पार्टीभित्र विकसित गुटगत घातअन्तर्घात जिम्मेवार छन् । यो हारले उसलाई आत्मसमीक्षा गर्ने अवसर प्रदान गरेको छ जसले । स्पष्ट विचार, चुस्त नेतृत्व र प्रभावकारी नेतृत्वको विकास गर्न सक्छ । सरकारको कामको गुण र दोषको आधारमा राम्रा कामको समर्थन र नराम्रा कामको विरोध गरी जनउत्तरदायी प्रतिपक्ष बन्ने अवसर उसलाई प्राप्त छ । जनताको दायित्व जनताको जिम्मेवारी भोट हाल्ने मात्रै होइन निर्वाचनपश्चात खबरदारी गर्ने पनि हो । निर्वाचनका बेला घरघर डुल्ने तर निर्वाचनपछि जनताका अगाडि कहिल्यै देखा नपर्ने नेता र भोट हाल्ने तर त्यसपछि नेताले गरेका वाचा भुसुक्कै बिर्सने जनताको प्रवृत्तिले पनि जनप्रतिनिधि विकासमुखी नभई निर्वाचनमुखी र सत्ताकेन्द्रित भएका हुन् । सरकारलाई सचेत र खबरदारी गर्ने काम प्रतिपक्षको मात्र नभई आम जनता, नागरिक समाज र सञ्चारमाध्यमको पनि हो । अन्त्यमा, दशवर्षे द्वन्द्वले अलगथलग भएको देश, शान्ति प्रक्रियाको लामो संक्रमणकालबाट गुज्रिएर संविधानसभाको निर्वाचनमार्फत संविधान जारी गर्दै त्यही संविधानअन्तर्गत संघ, प्रदेश र स्थानीय निर्वाचन सम्पन्न भएको छ । गणतन्त्र, संघीयता, धर्म निरपेक्षता र समावेशी व्यवस्था संस्थागत भएका छन् । लामो समयदेखि जनप्रतिनिधिविहीन स्थानीय निकायले प्रतिनिधि पाएको छ । आशा गरौं बन्द हडताल सदाका लागि बन्द हुनेछ, नेपाली जनताले परिवर्तनका लागि फेरि अर्को आन्दोलन र क्रान्ति गर्न पर्ने छैन । अबको युग विकास समृद्धि र उन्नतिको हुनेछ । सत्तापक्षले जनतासँग वाचा गरेअनुसार काम गरुन्, प्रतिपक्षले जनतामा भरोसा राखेर अबको पाँच वर्ष धैर्य गरुन् । देशले जितोस्, जनताले जितुन् ।"
हामी विकल्प दिन तयार छौं,"१ एक्काइसौं शताब्दीको दोस्रो दशकसम्म आइपुग्दा विश्व राजनीतिमा परम्परागत नवउदारवादी पुँजीवाद र राज्यनियन्त्रित समाजवाद दुबै तीब्र संकटमा पर्दै गएकाले दुबैको विकल्पको खोजी भइरहेको थियो । त्यसैको वैचारिक शाखा रहेका नेपालका काँग्रेस र कम्युनिष्ट ब्राण्डका राजनीतिक शक्तिहरुको विकल्पको खोजी हुनु पनि स्वाभाविक थियो । युगीन विकासका चरणको हिसाबले नेपाली राजनीति पहिलो भौगोलिक एकीकरण र दोस्रो लोकतान्त्रीकरणको चरण मूलरुपमा पूरा गरी तेस्रो आर्थिक विकास र समृद्धिको चरणमा प्रवेश गरेको थियो । नयाँ चरणको नयाँ कार्यभार पूरा गर्न पुरानो विचार र पुराना पार्टीहरुबाट सम्भव छैन भन्ने आम धारणा बन्दै थियो । ठीक यही विन्दूमा समतामूलक समृद्धि, समावेशीसमानुपातिकसहभागितामूलक लोकतन्त्र, सुशासनसदाचार, स्वाधीनतासार्वभौमिकता र समुन्नत समाजवाद लगायतका ५स का नीति तथा कार्यक्रममा आधारित नयाँ शक्ति पार्टीको स्थापना भएको थियो । एक वर्षअघि आजकै दिन जेठ ३० गते हामीले नेपाली धर्तीमा वैकल्पिक ढंगले लाखौं जनता, समर्थक र शुभचिन्तकहरुका बीचमा सामूहिक सपथग्रहण गरेर औपचारिक रुपमा पार्टीको घोषणा गरेका थियौं । पार्टी घोषणाको एक वर्ष पुगेको यस ऐतिहासिक अवसरमा हामी नेपाली जनता र राष्ट्रको निम्ति अपूर्व त्याग, समर्पण र वलिदान गर्ने महान् शहीद, वेपत्ताजन, घाइते, अपांगहरुप्रति हार्दिक सम्मान प्रकट गर्दछौं । पार्टीको एक वर्षको यो यात्रासम्म पुग्न सघाउने सबैप्रति हार्दिक आभार व्यक्त गर्दछौं । यो यात्रामा लामवद्ध हुने सबै अभियन्ताहरुलाई बधाइ तथा शुभकामना दिन चाहन्छौं । २ कतिपय उतारचढाव र कमीकमजोरीका वावजुद विगत एक वर्षमा नयाँ शक्ति नेपाल आफ्नो छुट्टै वैचारिकराजनीतिक धार सहितको वैकल्पिक शक्तिका रुपमा स्थापित भएको छ । लोकतान्त्रिक आन्दोलनका विभिन्न चरणमा स्थापित भएका पुराना पार्टीहरु वैचारिकराजनीतिक विकास अवरुद्ध भएपछि आफ्नो ब्राण्ड नाउँ बेचेर इतिहासको व्याज खाने संयन्त्रमा परिणत हुँदै गएका छन् भने वैकल्पिक शक्तिका रुपमा उदीयमान कतिपय पार्टीहरु वैचारिक अस्पष्टता र दिशाहीनताका बीचमा क्षणिक लोकरिझ्याइँ वा लोकप्रियतावाद (पपुलिज्म)मा रमाइरहेका छन् । त्यसका विपरित नयाँ शक्ति नेपाल मानवजातिले पछिल्लो चरणसम्म आविष्कार गरेका ज्ञान र विज्ञानलाई आत्मसात गर्दै र नेपाली समाजको वर्गीय, जातीय, क्षेत्रीय विविधता तथा विशिष्ठ भूराजनीतिक जटीलतालाई मध्यनजर गर्दै तत्काल वामलोकतन्त्रको कार्यदिशा मार्फत राष्ट्रिय औद्योगिक अर्थतन्त्रको निर्माण गर्ने र अन्तत: समुन्नत समाजवादमा संक्रमण गर्ने अग्रगामी वैचारिकराजनीतिक धार निर्माण गर्न प्रयत्नशील छ । ३ एक वर्षको यो अवधिमा पार्टीले सांगठनिक हिसावले देशभित्र सातै प्रदेश, ७५ जिल्ला र ७४४ स्थानीय तहमा आफ्नो संगठन विस्तार गर्न सफल भएको छ भने विदेशमा २८ देशमा आफ्नो सञ्जाल विस्तार गरेको छ । यसका अतिरिक्त पार्टीको सातवटै भौगोलिक प्रदेश एवं गैरभौगोलिक प्रदेशका रुपमा रहेका प्रवास प्रदेश, राष्ट्रिय मामिला प्रदेश, आंगिक प्रदेश तथा सम्पर्क संयन्त्र प्रदेशका वैठकहरु सहित तीस भन्दा बढी विभिन्न विभागका वैठकहरु पनि आआफ्नो आवश्यकता र सापेक्षतामा सम्पन्न भएका छन् । पार्टी अनुशासन आयोग लगायत सवै विभाग, आयोग, समिति, संयन्त्र र प्रदेशहरुले पनि आफ्नो नियमित काम सम्पन्न गरेका छन् । यसरी सांगठनिक जीवनको हिसावले पार्टी क्रियाशील र जीवन्त छ । थुप्रै कमीकमजोरीहरुका वावजुद एक वर्षको सकारात्मक समीक्षा गर्दै आगामी वर्षको कार्ययोजना निर्माण गर्न जरुरी छ । हाम्रो जस्तो अति पिछडिएको र विविधतायुक्त समाजमा पार्टी संगठनको सञ्जाल गाउँगाउँ र टोलटोलसम्म विस्तार गरेर मात्रै वैकल्पिक राजनीतिलाई देशव्यापी रुपमा कार्यान्वयन गर्न सकिन्छ भन्ने हाम्रो ठहर रहेको छ । ४ सुशासन र पारदर्शिता पार्टीको पहिचान हो । अवको निकास आर्थिक विकासको नारा र समृद्धि सम्भव छ हाम्रै पालामा भन्ने प्रतिवद्धताकासाथ अघि वढेको पार्टी हुनाका नाताले पार्टी जीवनमा, पार्टी कमिटीहरुमा र व्यक्तिगत जीवनमा पनि यसलाई आत्मसात गर्ने कोशिस गरिएको छ । यसै सन्दर्भमा अरवौंको लुटका रुपमा पहिचान बनाएको एनसेल कर छली प्रकरणको उठानमा नयाँ शक्ति पार्टीले महत्वपूर्ण भूमिका खेल्यो र त्यो अभियान आजपर्यन्त जारी छ । यसअघिका स्थानीय निकायले गरेका खर्चको हिसाव किताव माग्ने र सूचना जनताको दृष्टिमा पुर्याउने हेतुले सूचनाको हकको उपयोग गर्ने कामकारवाही यो अवधिमा सञ्चालन गरिएको छ । राजनीति व्यवसाय होइन, सेवा हो भन्ने मान्यता स्थापित गर्ने; भ्रष्टाचारको अभियोग लागेका नेता कार्यकर्तालाई तुरुन्त निलम्बन गर्ने; पार्टी कार्यक्रमका आयव्यय तत्कालै सार्वजनिक गर्ने; तडकभडक र फजुल खर्च नगर्ने आदि सामान्य तर अर्थपूर्ण कामहरुले पारदर्शी र सदाचारयुक्त राजनीतिक संस्कार निर्माणको थालनी गरेका छन् । ५ नेपालका प्राय: सबै पुराना पार्टीहरु एकल जातीय अहंकारवाद वा जातीयक्षेत्रीय पृथकतावादको रोगले ग्रसित रहँदै आएको सन्दर्भमा नयाँ शक्ति नेपालले शुरुदेखि नै नेपालको जातीयक्षेत्रीयभाषिक विविधतालाई मध्यनजर गर्दै इन्द्रेणी नेपाली राष्ट्रियताको पक्षपोषण गर्दै आएको छ । सोही अनुरुप पार्टीका सबै कमिटीहरुमा मधेशीथारु, आदिवासी जनजाति, खसआर्य, महिला, दलित, मुस्लिम लगायत अल्पसंख्यकहरुको समावेशी समानुपातिक प्रतिनिधित्व गराउँदै आएको छ । पार्टीको केन्द्रीय कार्यकारिणी समितिमा ३५ प्रतिशत महिला रहेका छन् । तेस्रो लिंगीलाई पार्टीको केन्द्रीय कार्यकारिणी समितिमा प्रतिनिधित्व गराउने सम्भवत: नयाँ शक्ति नेपाल पहिलो पार्टी हो । केही समययता पहाड र मधेशबीच दूरी र तिक्तता बढाउने प्रयत्न केही राजनीतिक शक्तिहरुले गरिरहेका बेला नयाँ शक्ति नेपालले हिमालपहाडतराईमधेश राष्ट्रिय अभियान चलाएर देशलाई एकतावद्ध गर्ने महत्वपूर्ण पहल गरेको छ । ६ भारत र चीन जस्ता दुई ठूला र उदीयमान विश्वशक्तिहरुको बीचमा रहेको नेपालको विशिष्ठ भूराजनीतिक जटीलतालाई मध्यनजर गर्दै नयाँ शक्ति नेपालले शुरुदेखि नै दुबै छिमेकीसँग सन्तुलित सम्बन्ध राख्ने र नेपाली राष्ट्रिय हितको अधिकतम संरक्षण गर्ने नीति लिँदै आएको छ । बाह्य शक्तिकेन्द्रहरुले नेपालको आन्तरिक मामिलामा अनावश्यक हस्तक्षेप गर्ने र नेपालका सत्ताधारीहरुले आफ्नो निजी वा दलगत स्वार्थका निम्ति विदेशी प्रभुसँग लम्पसार पर्ने प्रवृत्तिका विरुद्ध नयाँ शक्ति नेपालले सडकमै उत्रेर विरोध गर्दै आएको छ । साथै नेपाललाई आर्थिक रुपले सवल र आधारभूत कुराहरुमा आत्मनिर्भर बनाएर मात्रै देशको स्वाधीनताको वास्तविक रक्षा गर्न सकिन्छ भन्ने मान्यता अनुरुप नयाँ शक्ति नेपालले काठमाडौंतराई फाष्ट ट्रयाक, बुढीगण्डकी जलाशययुक्त परियोजना आदि राष्ट्रिय गौरवका योजना स्वदेशी श्रम, सीप र लगानीमा गर्नुपर्छ भन्ने अडान राख्दै आएको छ र ती परियोजनाहरु विदेशी कम्पनीलाई दिने निर्णयहरुको सशक्त प्रतिरोध गर्दै आएको छ । ७ अवको राजनीति आर्थिक समृद्धिको हो । समृद्ध जनता समृद्ध देश, खुशी जनता सुखी देश भन्ने आशयका साथमा पार्टी कार्यकर्ता र आम जनतालाई लम्पट सर्वहारा वनाउने र कमिशनमा जीवन चलाउने परम्पराको अन्त्य गरी आफ्नै कमाइमा जीवन जीउने अवस्थाको सिर्जना गर्न पार्टीले विशेष अभियान चलाउँदै आएको छ ।आम जनतालाई उत्पादनमा सरिक गराउने, श्रम प्रति सम्मान प्रकट गर्ने वातावरण सिर्जना गर्ने र रोजगारीका अभावमा विदेश जान वाध्य जनशक्तिलाई नेपालमा फर्काउने अवस्थाको सिर्जनाका साथै अव केही हुन्छ भन्ने आशाको सञ्चार जगाउने काममा पार्टीले उल्लेखनीय भूमिका खेलेको छ । पार्टीको उत्पादन तथा स्वरोजगार विभाग मार्फत् देशको विभिन्न भागमा युवाहरुलाई अभिमुखीकरण तालिम दिने र विविध व्यवसाय सञ्चालन गर्न सहयोग गर्ने कार्य हुँदै आएको छ । ८ पार्टी स्थापनाको एक वर्ष नपुग्दै पार्टीले स्थानीय तहको चुनावको सामना गर्नु पर्यो । परन्तु पार्टीलाई षड्यन्त्रपूर्ण ढंगले निर्वाचन चिन्हवाट वञ्चित गरियो । निर्वाचनका दौरानमा राज्य आतंकका थुपै्र मार सिंगो पार्टी पंक्तिले खेप्यो । यसका वावजुद पनि पार्टीले अधिकांश स्थानीय तहमा उम्मेदवारी दिएर केही स्थानमा जीतसहित वडासम्म संगठन विस्तार गर्ने अवसर प्राप्त गर्यो । कैयौं प्रतिकूलताका वावजुद अरु कसैको साझा चिन्हको व्यवस्थापनकासाथ चुनावमा गएर प्राप्त भएको उपलव्धीलाई कम आँक्न हुँदैन । भलै यसबाट महत्वपूर्ण शिक्षा प्राप्त भएका छन्, जुन आगामी दिनमा निकै उपयोगी हुनेछन् । ९ एक वर्षको छोटो अवधिमा पार्टीले खेलेको भूमिका उल्लेखनीय नै छ तर अपेक्षाका तुलनामा सो न्यून छ । पार्टीकै योजनाका हिसावले र जनताले गरेको अपेक्षाका हिसावले यो विल्कुलै पर्याप्त छैन । नयाँ शक्ति पार्टीप्रति अपेक्षा धेरै भएकाले अपेक्षाहरु निराशा र आलोचनामा परिणत हुन सक्छन् । यो तथ्यलाई आत्मसात गर्दै आगामी योजना निर्माण गर्न यो एक वर्षको अनुभवले हामीलाई गम्भीर र उत्साहित दुबै बनाएको छ । यही उत्साहलाई जनताको अपेक्षासँग एकाकार गर्दै अघि बढ्न हामी प्रतिवद्ध छौं । नेपालमा वैकल्पिक राजनीतिको खाँचो झन् वढेर गएको छ । फलस्वरुप हाम्रो दायित्वमा वृद्धि भएको छ । यो तथ्यलाई आत्मसात गर्दै हामीले निर्मम आत्मसमीक्षा गर्नेछौं र थप उत्साहका साथ कार्यक्षेत्रमा जुट्नेछौं । देशमा वैकल्पिक राजनीतिको कुनै विकल्प छैन । त्यो विकल्प हामीले नै दिनुपर्दछ । हामी दिन तयार छौं । २०७४ जेठ ३० (नयाँ शक्ति पार्टी, नेपाल स्थापनाको एक वर्षको सन्दर्भमा संयोजक डा बाबुराम भट्टराईको बिज्ञप्तिको अंश )"
अधिकार र सम्मानको अपुरो यात्रा,"जम्मा एकपटक पाइने जिन्दगी सम्मानजनक ढंगले जिउन केही आवश्यकता तय छन् । आधुनिक शिक्षा र स्वास्थ्यमा सहज पहुँच सबैभन्दा मुख्य हो । जात, लिंग, धर्म, नश्ल वा रंगका आधारमा कुनै विभेद र अपमान भोग्न नपर्ने अवस्थाले इज्जतिलो जिन्दगी सुनिश्चित गर्छ । व्यक्तिमा निहित विशिष्ट क्षमता प्रकट हुन पाउने वातावरण र सो क्षमताको विस्तार गर्ने सम्भावनाको सुनिश्चितताले सम्मानजनक बँचाइ सम्भव तुल्याउँछ । शिक्षित र स्वस्थ प्रत्येक नागरिकले कुनै विभेद नभोगी वा अपमानित महसुस नगरी श्रम गर्न र आफ्नो क्षमता विस्तार गर्न पाए भने मात्रै आर्थिक र सांस्कृतिकरूपमा समाज गतिशील बन्छ । यी आधारभूत आवश्यकता पूरा गर्न नसक्दा विकास र समृद्धिका नारा फजुल साबित हुन्छन् । चुनावी स्पर्धाको साँघुरो घेरामा बन्धक नेपाली राजनीतिले विकास र समृद्धिको छारो बहुत उडायो, ठोस प्रश्नमा प्रवेश गर्न रूची देखाएन । अत्याधुनिक रेल र युरेनियम खानीका गफ राम्ररी चुट्यो, आधारभूत तहका मान्छेको पहुँचमा भएका शिक्षा र स्वास्थ्य सेवाको मात्रा र गुणबारे चिन्तन गरेन । दलीय अर्थशास्त्रले कुल गार्हस्थ उत्पादन बढाउने जटिल सूत्र सुनाइरह्यो, कति नेपाली नागरिक सामाजिक र राजनीतिक विभेदका सिकार भएका छन् भनेर सोचेन । विभेदबारे उठाइने हरेक सवाललाई पहिचानराजनीतिको ओरालो यात्रासँग जोडेर बेवास्ता गर्न खोजिरह्यो । ठीक यही बेला प्रश्नहरूका पुलिन्दा बोकेर अघि सर्नुपर्ने सञ्चार क्षेत्र दलीय झुटका विकासे दुन्दुभी बन्नमा सीमित रहे । आलोचनात्मक आमवृत्त निर्माणमा सहयोगी बन्नुपर्ने संस्था र व्यक्ति चुनावी अंकगणित सुल्झाउने यन्त्र बने, स्थिर सरकारको कल्पनामा मोहित भए । परिणाम, नेपाली राजनीतिले समृद्धिका झुटा र कच्चा कथ्य निर्माणमा सीमित हुने छुट पायो । शिक्षा र स्वास्थ्यका आधारभूत आवश्यकताबाट वञ्चित मानिस भोलि आन्दोलित भए भने नयाँ निर्वाचित सरकारले कसरी सम्बोधन गर्छ ? जातीय, क्षेत्रीय, वा जनीय विभेदको सिकार भएका र राज्यमा आफ्नो प्रतिनिधित्व अझै सुनिश्चित हुन सकेन भनेर महसुस गरेकाहरू संगठित हुँदै फेरि आन्दोलनमा होमिए भने, सहज बहुमतले बन्न लागेको वामपन्थी सरकारले के गर्छ ? त्यो समय आउन बाँकी छ तर प्रारम्भिक संकेत सुखद् छैनन् । शिक्षा र स्वास्थ्यका अनुत्तरित सवाल कोसीपारीका कुनै एक गठबन्धनका कार्यकर्ताले चुनावको नतिजा आएलगत्तै भने, चिल्ला सडक र पुल, रंगशाला र पर्यटकीय नगरी सबै धमाधम गरिदिने भनेर चुनाव जितियो । अब जितेर जानेले गर्न सकेनन् भने हामी यहाँ बस्नेलाई अप्ठ्यारो पर्ने भो । त्यसो त चुनाव जित्नका लागि अपनाउनुपर्ने कुनै तकनीकि बाँकी राखेका थिएनन् उनीहरूले । चुनाव लड्न पुगेका नेता र उनलाई पठाउने दलले त्यस भेगका नागरिक कस्तो जिन्दगी बाँच्दैछन् भनेर बुझ्न र त्यसैअनुसार आफ्ना चुनावी नारा तय गर्ने झन्झट गरेनन् । बरु आकर्षक हुने नाममा सडक, पुल, रंगशाला आदिकै कथ्य दोहोर्याइरहे । केही समयअघि त्यही भेगका सामुदायिक विद्यालयमा अध्ययनरत विद्यार्थीमा एउटा स्वास्थ्य सर्भेक्षण गरिएको थियो । सतहमा हेर्दा सुगम देखिने त्यस भेगका केही सामुदायिक विद्यालयका अधिकांश बच्चामा कुपोषण देखियो । आजकल सामुदायिक विद्यालय गरिब, सीमान्तकृत र मध्यम वर्गीय परिवारमा काम गर्न राखेका श्रमिकका छोराछोरी पढाउन पठाउने संस्था हुन् । विद्यार्थी गरिब परिवारका र सीमान्तकृत समुदायबाट आउँछन्, सञ्चालक समितिमा भने शक्तिशाली राजनीतिक मानिस बस्ने गर्छन् । जसले सेवा उपभोग गर्छ, ऊ नीति निर्माणमा छैन । जसलाई ती विद्यालयको सेवाको कुनै अर्थ छैन, जसका छोराछोरी निजी विद्यालय वा विदेशमा अध्ययनरत छन्, तिनको हातमा विद्यालय जिम्मा लगाइएको छ । जातीय, क्षेत्रीय, वा जनीय विभेदको सिकार भएका र राज्यमा आफ्नो प्रतिनिधित्व अझै सुनिश्चित हुन सकेन भनेर महसुस गरेकाहरू संगठित हुँदै फेरि आन्दोलनमा होमिए भने, सहज बहुमतले बन्न लागेको वामपन्थी सरकारले के गर्छ ? सञ्चालक समितिलाई र विद्यालय प्रशासनलाई समेत विद्यार्थीका स्वास्थ्यबारे खासै चिन्ता हुँदैन । शिक्षा आर्जन हेतु घरका सारा काम छोडेर दुःखले विद्यालय पुगेका विद्यार्थी स्वास्थ्यका कारण राम्ररी पढ्न पाएका छन् वा छैनन् भन्ने सवाल सञ्चालक समितिका बैठकमा कहिल्यै उठ्दैन । कुनै गैरसरकारी संस्थाले सर्भेक्षण नगरुञ्जेल आफ्ना विद्यार्थी कुपोषित छन् भन्ने विद्यालय सञ्चालकले पत्तो पाएका हुँदैनन् । निर्वाचनका बेला भोट माग्न पुगेको नेतालाई परित्यक्त सामुदायिक विद्यालयका अवस्थाबारे चिन्ता गर्र्नै पर्दैन । निर्वाचनलाई प्रभावित पार्ने समूह रिझाउने उपाय र तिनलाई सुन्दर लाग्ने नारा स्थापित गर्न विद्यालयका कुपोषित विद्यार्थीका आँकडा थाहा पाउन जरुरी हुँदैन । पोषिलो खानाबाट वञ्चित ती विद्यार्थीले कसरी शिक्षा आर्जन गर्लान् ? तिनले आफ्ना विशिष्ट क्षमताको पहिचान गरेर त्यसको विस्तार गर्ने सम्भावना कतिको होला ? त्यस्ता विद्यार्थीमा आलोचनात्मक चिन्तन कसरी मजबुत बन्ला ? ती विद्यार्थीमा देखिएको कुपोषण पक्कै उनीहरूका परिवारको सबै सदस्यको समस्या हो । कुपोषणले ग्रस्त ती नागरिकले कति र कस्तो श्रम गरेका होलान् ? चुनावी नारामा रंगशालाले स्थान पाउनु आफैंमा गलत होइन होला तर सामान्य नागरिकले खाइरहेका खानाको गुण र मात्राबारे चिन्तन कसले गर्ने ? भोट हाल्ने जनताले जिन्दगी जिउन खाएका खानामा पोषण नपुगेको वा अस्वस्थ्य भएको चिन्ता राजनीतिको मुख्य चिन्ता हुनुपर्ने हो । सहरका चोकचोकमा खुलेका निजी विद्यालयका पूर्वाधार कस्ता छन्, त्यहाँ काम गर्ने जनशक्ति कस्तो छ र त्यहाँ कतिको गुणस्तरीय शिक्षा प्रदान गरिन्छ भन्नेबारे कुनै ठोस अध्ययन भएको छैन । शिक्षा मन्त्रालयसँग निजी विद्यालयका तथ्यांकसम्म त होलान् तर ती विद्यालयमा आवश्यक पुस्तकालय र प्रयोगशाला, खेलमैदान र सफा सौचालय छन् वा छैनन् भन्ने तथ्यांक अद्यावधिक गरिएको छैन । साथै, निजी विद्यालयमा अध्यापन गरिरहेका शिक्षक कति स्तरीय काम गर्छन् भनेर बुझ्ने कुनै विधि बनेको थाहा छैन । त्यसैले बजारको जिम्मामा पुगेका आधारभूत शिक्षाको गुणस्तर थाहा पाउने झन्झटबाट समेत राज्य मुक्त छ । कक्षा १० मा लिइने परीक्षाको परिणाम नै विद्यालय शिक्षाको गुणस्तर मापक बनेको छ । मतदाताका बालबालिकाले कस्तो शिक्षा पाउँदैछन् भन्ने चासो नेपाली राजनीतिको उत्तिकै ठूलो चासो हुनुपर्ने हो । स्वास्थ्य सेवाको अवस्था उस्तै छ । आधारभूत तहका नागरिकले सेवा लिने सरकारी स्वास्थ्य संस्था आफंै अस्वस्थ छन् । सुगम भनिएका ठाउँका अञ्चल अस्पताल एकसरो घुमेर हेर्दा सहजै बुझिन्छ, आवश्यक स्वास्थ्य सेवाबाट लाखौं मानिस वञ्चित छन् । गाउँ तहका प्राथमिक स्वास्थ्य केन्द्र कुनै भरपर्दा स्वास्थ्य परीक्षण र उपचार केन्द्र बन्न सकेका छैनन् । आवश्यक औषधी, चिकित्सक, र औजार उपलब्ध छैनन् । दुर्गम भेगमा स्वास्थ्य सेवाको उपलब्धता सहज हुने सवाल नै भएन । स्वास्थ्य सेवा लिन घन्टौं यात्रा गरेर सहर पुगेका मानिस दलालका फन्दामा जाकिन्छन् । निजी अस्पतालले राखेका दलाल एम्बुलेन्स ड्राइभरदेखि औषधी व्यापारीसम्म, नाम कहलिएका चिकित्सकदेखि प्रयोगशालाका प्राविधिकसम्म हुने गर्छन् । दलालीको अकन्टक चंगुलबाट मुक्त स्वास्थ्य सेवा कहिले सम्भव होला ? यो बेवास्ता गरिएको राजनीतिक सवाल हो । अहिले रेल र ग्यासपाइप जस्ता विकासका कथ्यको छायामा परेका यस्ता आधारभूत सवाल सतहमा उत्रिए, त्यो आवाजलाई समृद्धिविरोधी आवाजका रूपमा चित्रण गरिने दुष्प्रयत्न हुनेछ । संविधानप्रति असन्तुष्टिको विस्तार नेपालको संविधान २०७२ आम सहमतिको दस्ताबेजका रूपमा चिनाइन्छ । तर सहमति जुटाउने प्रक्रियामा असन्तुष्टि सम्बोधन गरिएका छैनन् । ती असहमति कुनै न कुनै रूपमा नेपाली राजनीतिको सतहमा देखिन सक्छन् । मधेस आन्दोलनमा अग्रणी भूमिका निर्वाह गर्ने नेताले प्रदेश२ का जिल्लाहरूमा पाएका मत तिनै असन्तुष्टिका अभिव्यक्ति हुन सक्छन् । निर्वाचित प्रतिनिधिले प्रयत्न गर्दा पनि पुराना असन्तुष्टि सम्बोधन हुन सकेनन् भने तिनले अभिव्यक्त हुने अरू बाटा खोज्न थाल्छन् वा तिनै असन्तुष्टि फेरि एकपटक भूराजनीतिको शक्तिशाली तुरुप बन्न सक्छन् । पश्चिम तराईमा थारू समुदायले राज्यप्रतिको रोषलाई हिजो थरुहट आन्दोलनमा संलग्न नेताहरूलाई मत दिएर अभिव्यक्त गरेका छन् । राज्यले दोषी करार गरेको र सञ्चारमाध्यममा समेत सुनाम पाउन नसकेको उम्मेद्वारलाई उनीहरूले बीसौं हजार मतले विजयी गराएका छन् । टीकापुर घटनाका दोषीका रूपमा परिचित रेशम चौधरीले कैलाली१ मा पाएको मतलाई दमित थारूले आफूले बेहोरिरहेको सकस व्यक्त गरेका हुन् भनेर बुझ्नु उपयुक्त हुनेछ । चौधरी आफैंमा त्यति आकर्षक व्यक्तित्व भएका वा त्यत्रो मत ल्याउने गरी लोकप्रियता कमाएका राजनीतिक नेता होइनन् । सिंगो राज्य कुनै कुलीन समुदाय र वर्गको हितचिन्तक रहेछ भनेर अनुभूत गरेका मानिसले मतपेटिकामा आफ्ना असन्तुष्टि व्यक्त गर्न उनका नाममा मत दिएका हुन् । दलितले भोगेका दलनका रूपहरूमा फरक आएका छन् । विगतको तुलनामा छुवाछूतमा कमी आएको छ । तर हजारौं दलित अहिलेसम्म भूमिहीन छन् । उनीहरू आधारभूत आवश्यकताबाट अझै वञ्चित छन् । राजनीतिक दलमा र राज्यमा उनीहरूको पहुँच अहिलेसम्म मजबुत बन्न सकेको छैन । गैरदलित समुदायमा भने दलित अब कुनै समस्या नै होइन भन्ने झुटो कथ्य स्थापित गराउन खोजिँदैछ । प्रतिनिधिसभाको निर्वाचनमा प्रत्यक्षतर्फ जम्मा तीनजना दलितले जित्नु र प्रदेशसभामा पनि दलितको प्रतिनिधित्व न्यून हुनुले सो समुदायको अवस्था उजागर गर्छ । नयाँ संविधानले पनि दलित मुद्दालाई सम्बोधन गर्न ठूलो कन्जुस्याईं गरेको छ । महिला प्रतिनिधित्वको सवाल उत्तिकै पेचिलो छ । सामाजिक र सांस्कृतिक रूपमा महिलाको अवस्था सम्मानजनक बनाउने प्रयत्न नभएका होइनन् तर ती पर्याप्त छैनन् । महिला आन्दोलन सुदृढ र चुस्त ढंगले संगठित नभएको सत्य भने राजनीतिक दलले महिलालाई गरेको बेवास्ताबाट पुष्टि हुन्छ । त्यस्तो बेवास्ताविरुद्ध सशक्त प्रतिरोध नहुनु अझै दुःखदायी छ । प्रतिनिधिसभामा जम्मा ६ जना महिला उम्मेद्वार हुनुले पुरुषको कब्जामा रहेको राजनीतिक दल पूर्णतया पितृसत्तात्मक छन् भन्ने उजागर गरेको छ । राष्ट्रपति र सभामुखमा महिलाको नाम देखाएर पुरुष मात्रको सत्ता कायम गराउन सहज भएको छ । नागरिकताको सवालमा संविधानले महिलालाई दोस्रो दर्जाका नागरिकका रूपमा गरेको व्यवहार सहजै बिर्सन सकिँदैन । कोही मधेसी, दलित, महिला वा थारू भएकाले विभेदको सिकार भइरहने थिति कायम छ । जो जे भएर प्रताडित छ, त्यो त्यही पहिचानमा संगठित भएर लड्ने गरेको इतिहास हाम्रासामु छ । अन्त्यमा, शिक्षा र स्वास्थ्यसेवाबाट वञ्चित मानिस पनि संगठित हुन सक्छन् वा कुनै राजनीतिक दल नै यस्तो बन्न सक्छ जसले यी मुद्दालाई ठूलो महत्वसहित उठाओस् । अधिकार खोजिरहेका समूह एकताबद्ध हुन सक्छन् वा एक्लाएक्लै लड्ने निर्णय गर्न सक्छन् । नागरिकको ठूलो पंक्ति आफ्ना अधिकार र पहिचानका लागि आन्दोलित भए भने, तिनलाई अब बन्ने सरकारले विकास र समृद्धिविरोधी शक्तिका रूपमा व्यवहार गर्ने संकेत देखिएको छ । कम्तिमा चुनाव दौरान व्यक्त गरिएका विकास र समृद्धिका कथानकमा माथि उल्लिखित सपनाले कुनै स्थान पाएका छैनन् । ती आवाजलाई विकासविरोधी ठानिनु आफैंमा समृद्धि र प्रगतिलाई अवरोध पुर्याउनु हो ।"
न्यायपालिकाको राजनीतिमा प्रवेश,"सरकार सञ्चालनमा कार्यपालिका, व्यवस्थापिका र न्यायपालिकाको बराबर भूमिका रहेको छ । अर्को अर्थमा सरकार भनेकै तीन अंगको समष्टि रूप हो । सरकार सञ्चालनमा शक्ति पृथकीकरण र शक्ति सन्तुलनको ठूलो भूमिका हुन्छ । राजनीतिशास्त्री मन्टेस्क्युले पहिलोपटक शक्ति पृथकीकरण र शक्ति सन्तुलनको सिद्धान्त प्रतिपादन गरेका हुन् । अमेरिकाको संविधानमा यसको व्यावहारिक प्रयोग सफलतापूर्वक भइरहेको छ । राज्य उत्पत्तिको दैवी सिद्धान्तअनुसार राजा वा सरकार प्रमुख नै सर्वेसर्वा हुन्थे । राजाको हुकुम नै कानुन र न्याय भनेर कार्यपालिका, व्यवस्थापिका र न्यायपालिकाको काम एकै ठाउँबाट गरिन्थ्यो । नेपालमा पनि राणाकाल र पञ्चायतकालमा श्री ३ र श्री ५ को हुकुम नै सर्वेसर्वा मानिन्थ्यो । सर्वोच्च अदालतको निर्णयमा पुनर्विचार गर्न लगाउन राजदरबारमा बिन्तीपत्र निक्सारी अड्डा र विशेष जाहेरी विभाग रहेको थियो । सर्वोच्च अदालतका प्रधानन्यायाधीश र न्यायाधीशहरूको नियुक्ति राजाबाट गरिन्थ्यो । त्यसबेला व्यवस्थापिका राष्ट्रिय पञ्चायत र न्यायपालिका सर्वोच्च अदालत राजदरबारको नियन्त्रण र निर्देशनमा सञ्चालन गरिएको थियो । ०४६४७ को राजनीतिक परिर्वतनपछि २०१९ को सविधानको ठाउँमा नयाँ संविधान बनाउन पञ्चायतकालीन कानुन सुधार आयोगको अध्यक्षमा राखिएका सर्वोच्च अदालतमा वरिष्ठतम् न्यायाधीश विश्वनाथ उपाध्यायको अध्यक्षतामा नौ सदस्यहरू र सदस्यसचिव भएको संविधान सुझाव आयोग गठन गर्न राजदरबारबाट पहिलो प्रेस विज्ञप्ति जारी गरियो । सो विज्ञप्तिमा विरोध जनाउन लगाएर राजदरबारबाटै पुनः अर्को आयोगको गठनको दोस्रो प्रेस विज्ञप्ति जारी गर्न लगाइएको अनुमान छ । दोस्रो प्रेस विज्ञप्तिमार्फत आयोगको अध्यक्ष विश्वनाथ उपाध्याय नै र सदस्यहरूमा केही हेरफेर गरी सदस्य सचिवलाई सदस्यबाट हटाई सचिव मात्र बनाइयो । त्यसो गर्नुको मुख्य उद्देश्य आयोगको अध्यक्ष राजदरबारले बनाएको नभई जनताले बनाएको देखाउनु र राजदरबारले सदस्यसचिव बनाइएकालाई सचिवमा मात्र सीमित गरिएको अनुमान छ । २०४७ को संविधानको सुझाव तयार पार्दा विश्वनाथ उपाध्याय नै आफू सर्वोच्च अदालतको प्रधानन्यायाधीश हुने उद्देश्यले न्यायपालिकाको सर्वोच्चता कायम गरियो । संविधान सुझावको पहिलो मस्यौदामा प्रधानन्यायाधीश र न्यायाधीशहरूको भौतिक सुविधा र सवारी साधनको सुविधासमेत उल्लेख थियो । अन्तिम मस्यौदामा यो त अति भयो भनेर त्यसलाई परिमार्जन गरियो । २०४७ को संविधान र २०६३ मा जारी भएको अन्तरिम संविधानमा पनि न्यायपालिकातर्फ विश्वनाथको छाया स्पष्ट रहेको अनुमान गरिएको छ । विश्वनाथ उपाध्याय २०४७ को संविधान जारी भएपछि प्रधानन्यायाधीश बनाइनु । २०५२ मा प्रधानमन्त्री मनमोहन अधिकारीले संसद् विघटनको सिफारिस असंवैधानिक भनी भदौ १२ गते निर्णय गर्नु ०६२६३ को आन्दोलनमा गिरिजाप्रसाद कोइरालालाई बेलायतमा विघटन गरिएको संसद् पुनस्र्थापना भएजस्तै नेपालमा पनि हुन्छ भनी संसद् पुनस्र्थापनामा अडिग रहन सल्लाह दिनु, अन्तरिम संविधानमा राजतन्त्रको ठाउँमा गणतन्त्र, विधायिका संसद्को ठाउँमा व्यवस्थापिकासंसद् बनाएर परिवर्तन गरियो भने न्यायपालिकामा २०४७ को संविधानको व्यवस्था यथावत् नै राखिनु जस्ता प्रमुख कारण रहेका छन् । नेपालको न्यायपालिका राजनीतिमा प्रवेश गरेको पहिलोपटक २०५२ भदौ १२ को निर्णय जसमा प्रधानमन्त्रीद्वारा संसद् विघटनको सिफारिस बदर गरेर जनतालाई नयाँ निर्वाचनबाट जनप्रतिनिधि चुन्ने मौकाबाट वञ्चित गरेर भएको थियो । दोस्रोपटक ०६२६३ को राजनीतिक परिवर्तनपछि संवैधानिक आयोगबाट होइन, संविधानसभाबाट संविधान बनाउन निर्वाचित पहिलो संविधानसभाले संविधान बनाउन नसकी म्याद सकियो । त्यसपछि पुनः संविधान सुझाव आयोग गठनतर्फ नलागी विश्वमा कहीं नभएको संविधान बनाउन दोस्रो संविधानसभा निर्वाचन गराउने प्रयास भयो । दोस्रो संविधानसभाको निर्वाचन स्वतन्त्र र निष्पक्ष गराउने नाममा २०६९ चैतमा सर्वोच्च अदालतका बहालवाला प्रधानन्यायाधीश खिलराज रेग्मीलाई कार्यपालिकाको प्रमुख अर्थात् प्रधानमन्त्रीको काम गर्ने गरी मन्त्रिपरिषद्को अध्यक्ष बनाएर एकै व्यक्तिलाई दुई निकाय कार्यपालिका र न्यायपालिकाको प्रमुख बनाइयो । त्यसबेला व्यवस्थापिका अर्थात् विधायिका थिएन । यसरी राणाकालमा श्री ३ र पञ्चायतकालमा श्री ५ भएजस्तै लोकतान्त्रिक गणतन्त्रका श्री ६ खिलराज रेग्मीलाई बनाइयो । उनले केही विवादास्पद अख्तियारका प्रमुख आयुक्त जस्ता संवैधानिक नियुक्तिबाहेक अन्य कार्य राम्रोसँग नै गरी दोस्रो संविधानसभा निर्वाचन सफलतापूर्वक सम्पन्न गरे । निर्वाचन सम्पन्न गरेर सर्वोच्चको प्रधानन्यायाधीश पदमा नफर्केर राजीनामा दिनु खिलराज रेग्मीको बुद्धिमानी निर्णय रह्यो । तर सर्वोच्चमा उनको विरुद्ध परेको रिट आफ्नोविरुद्ध जाला भनेर संविधानसभा निर्वाचन सम्पन्न गरेर सर्वोच्च अदालतको प्रधानन्यायाधीश आफ्नै पदमा फर्कन्छु भनेर बारम्बार अभिव्यक्ति दिने कामले रिटमा निर्णय नगर्न दबाब दिइरहे । सर्वोच्च अदालतले पनि सो रिटबारेको निर्णय नगरी खिलराज रेग्मीको राजीनामा स्वीकृतिपछि केही गरी राख्नुनपर्ने भनेर रिट खारेज गरी अर्को राजनीतिक निर्णय गर्यो । वर्तमानमा पनि कार्यपालिका र विधायिकाका कार्यक्षेत्रका अधिकांश रिटमा पहिला दरपीठ, त्यसपछि कारण देखाउ आदेश, अन्तरिम आदेश र फैसलाले नेपालमा न्यायपालिका नै सर्वेसर्वा हो भन्ने मान्यता स्थापित हुन गएको जस्तो देखिएको छ । त्यसैले जे कुरामा पनि सर्वोच्चमा रिट हाल्न जाने भन्ने मात्र सुनिन्छ । हुँदाहुँदा सरकारबाटै मापदण्ड तोकेर नियुक्त गरिएका स्थानीय तह पुनर्संरचना आयोगका सदस्य पनि सर्वोच्चमा रिट हाल्न पुगेका छन् । हालै चर्चित अख्तियार दुरुपयोग अनुसन्धान आयोगका प्रमुख आयुक्तविरुद्धको महाभियोगको प्रस्तावमा नेपाली कांग्रेसका सभापति शेरबहादुर देउवा 'जो २०५२ को सर्वोच्चको राजनीतिक फैसलाबाट प्रधानमन्त्री हुने मौका पाएका थिए' ले सर्वोच्च अदालतले नै लोकमानको नियुक्तिमा प्रश्न उठाउँदै यससम्बन्धी मुद्दा पुनरावलोकनमा लागिसकेकाले अदालतबाटै हटाउनु राम्रो होला कि भनेर न्यायिक सर्वोच्चता कायमै राख्न प्रयास गरिएको देखिएको छ । कार्यपालिका, व्यवस्थापिका र न्यायपालिकाले एकअर्काको क्षेत्रमा अतिक्रमण गरेर सर्वोच्चता कायम गर्न खोज्नेबित्तिकै दुर्घटनाको सम्भावना जहिले पनि रहेकै हुन्छ । नेकपा एमाले र माओवादी केन्द्रले विधायिकाबाट गर्ने निर्णय विधायिकाले नै गर्ने राम्रो सुरुआत भएको छ । यसले सर्वोच्च अदालत र संवैधानिक निकायमा पदाधिकारीको स्वेच्छाचारितामा नियन्त्रण ल्याउनेछ । यसले २०५२ मा विधायिकाको कार्यक्षेत्रमा प्रवेश गरेको सर्वोच्च अदालतलाई आफ्नै कार्यक्षेत्रमा सीमित रहन पनि मार्गनिर्देशन गरेको छ । नेपाल सरकार भनेकै कार्यपालिका, व्यवस्थापिका र न्यायपालिकाको समष्टि रूप हो । जनताद्वारा निर्वाचित विधायिकासंसद्ले कार्यपालिका प्रमुख प्रधानमन्त्री बनाउने र कानुन बनाउने काम गर्छ । कार्यपालिकाले न्यायाधीशको नियुक्ति विधायिकाको अनुमोदनबाट गरेको हुन्छ । न्यायपालिकाले विधायिकाले बनाएको कानुन र सोअनुसार कार्यपालिकाले गरेको कामको परीक्षण र न्याय दिने काम गर्छ । त्यसैले विधायिकालाई ब्रह्मा, कार्यपालिकालाई विष्णु र न्यायपालिकालाई महेश्वर पनि भन्ने गरिन्छ । कार्य विभाजन र शक्ति सन्तुलनको सिद्धान्तअनुसार सबै निकायको कार्य क्षेत्र र सीमा तोकिएको हुन्छ । सवारी चलाउँदा लेन अनुशासन कायम रहुन्जेल सवारी साधन नियमित गुडिरहन्छन् । तर लेन मिच्नेबित्तिकै दुर्घटनाको सम्भावना हुन्छ । त्यस्तै कार्यपालिका, व्यवस्थापिका र न्यायपालिकाले एकअर्काको क्षेत्रमा अतिक्रमण नगरुन्जेल सबै कार्य संविधान र कानुनअनुसार नै चलिरहेका हुन्छन् । तर एकले अर्काको कार्य क्षेत्रमा प्रवेश गरेर सर्वोच्चता कायम गर्न खोज्नेबित्तिकै दुर्घटनाको सम्भावना जहिले पनि रहेकै हुन्छ । त्यसैले प्रजातन्त्र वा लोकतन्त्रमा सार्वभौमसत्ता जनतामै रहेकाले सर्वोच्च निर्णयकर्ता भनेको जनता नै हुन् । निर्वाचनमार्फत जनताले आफ्नो मत अभिव्यक्त गरेका हुन्छन् । २०७० सालमा भएको दोस्रो संविधानसभा संविधान बनाउन जनताले निर्वाचित गरेका थिए । २०७२ असोजमा संविधान जारी भएपछि दोस्रो संविधानसभाको म्याद सकियो । त्यसपछि संसद्को तत्काल निर्वाचन नगरेर बलपूर्वक संविधानसभालाई संसद्मा रूपान्तर गरेर काम चलाउनु भनेकै म्याद नाघेको औषधि रोग निको बनाउन खानुजस्तै हो । आवधिक निर्वाचनहरू तोकिएकै समयमा गर्नु नै प्रजातन्त्र र लोकतन्त्रको सुन्दर पक्ष रहेको छ । स्थानीय निकाय र संसद्को निर्वाचन वर्तमान संरचना र निर्वाचन क्षेत्रकै आधारमा जतिसक्दो चाँडो सम्पन्न गर्नु नै जनताको सार्वभौमसत्ता र सर्वोच्चतालाई मान्यता दिएको ठहरिनेछ । । हाल देशमा देखा परेका सबै समस्याको समाधान निर्वाचनबाटै हुने विश्वास गरिएको छ ।"
अभिमानी लोकमानलाई थुनेर तीन दललाई कुन 'विष्णु' ले बचाउलान् ?,"पौराणिक कथाका त्रिकाल द्रष्टा र सर्वशक्तिमान शिवजीले भस्मासुरलाई वर दिँदा उसको आगत, विगत तथा व्यवहार नबुझेका पक्कै थिएनन् होला, तैपनि भस्मासुरको तपस्यारूपी चाकडी र सेवा तथा सेवाभावबाट प्रभावित भएर उसले मागेअनुसारको'जसको शिरमा हात राखूँ, त्यो भस्म होओस्' भन्ने वरदान दिए । भस्मासुरले त्यसको व्यावहारिक प्रयोग तत्कालै शिवजीमाथि नै गर्न खोज्यो र शिवजीले ज्यान बचाउन भागाभाग गर्नुपर्यो । शिवजीलाई बचाउन विष्णुले मोहनी रूप लिई भस्मासुलाई नै भस्म गर्न भ्याए र शिवको प्रण जोगियो । यस्तै अर्को कथा हितोपदेशको पनि छ । कथा लामै छ तर संक्षेपमा खोरमा परेको मरणासन्न बाघको बिन्ती सुनेर एउटा दयावान् वटुवा ब्राह्मणले सिंहलाई खोरबाट मुक्त गरिदिएछन्, तर बाटो लाग्न खोज्दा बाघले बाटो छेकी उसैलाई खान खोजेछ । बाहुन विचरा अलमल्लमा परे र बाघलाई बिन्ती गर्न लागे तिमी खोरमा परेर भोकभोकै मरिरहेका थियौ र आफूलाई बचाइदिन बिन्ती गर्यौ । मैले दया गरेर तिमीलाई मुक्त गरिदिएँ । अहिले तिमी मलाई नै खान खोज्छौ ? बाघले भनेछ त्यो त खोरबाट मुक्ति पाउन भनेको कुरा हो । यस्तै, बाघ खानु खोज्ने बाहुन बाँच्न खोज्ने गलफत्ती भइरहेकै बेला एउट चतुर स्याल त्यहाँ आइपुगेछ र दुइटैको कुरा सुनेपछि आफ्नै मूर्खताबाट फसेको बाहुनलाई बचाउनुपर्यो भनेर स्यालले जुक्ति खोजेछ । उसले भने छ तिम्रो फैसला म गरिदिन्छु, तर मेरा प्रश्नको सही जवाफ दिनू । दुइटै मन्जुर भएपछि स्यालले भनेछ कस्तो कुरा गर्छौ ए सेर ? तिमीजस्तो विशाल व्यक्ति यस्तो खोरमा अटाउन सक्छ र बन्धनमा पर्न सक्छ ? यस्तो लुरे बाहुनले तिमी जस्तो बलवान्लाई बचाउनुपर्छ ? मलाई विश्वास लागेन । मलाई पत्यार दिलाउनु खोरमा पसेर देखाऊ तब विश्वास गर्छु । अभिमानी सेर खोरभित्र पस्यो र स्यालले हत्तपत्त खोर थुनी बाघलाई पुनः बन्धनमा पार्यो र बाहुनलाई आइन्द यस्तो मुख्र्याइँ नगर्नू भनी पठाइदियो । अहिले नेपालमा देशै हल्लाउने गरी चर्चा चलेको विषय भएको लोकमानसिंह कार्की प्रकरणले मलाई यी कथाहरूको सम्झना गरायो । मैले त्यसबेला लोकमानका विगतका कुकर्म तथा जनआन्दोलन दबाउन गरेका कुकृत्य थाहा हुँदाहुँदै यहाँका सत्ताधारी तथा 'जनता तथा देशका सेवक ? ' महान् क्रान्तिकारी नेताहरूको वरदहस्त तथा जोडबलमा, देशमा देखापर्ने बेथिति, भ्रष्टाचार तथा अधिकार दुरुपयोग गर्ने काम रोक्न र त्यस्ता व्यक्ति र अधिकारीलाई छानबिन गरी न्यायको कठघरामा उभ्याई दण्डित गराउने जस्तो जिम्मेवारी र कर्तव्य भएको संस्थाको सर्वोच्च पदमा नियुक्त गरिएकोमा राष्ट्रपतिलाई समेत दोषभागी ठहर्याई लेखेको लेखको सम्झना दिलायो । यो मजस्तो अदना कलमकारको मात्र भनाइ वा लेखाइ थिएन । त्यसबेला मजस्तै हजारौं लेखक, व्यक्ति तथा संस्थाको आवाज त्यस कदमविरुद्ध चौतर्फी रूपमा उठेको थियो । तर स्वनामधन्य तथा देशलाई सामन्ती शोषण र दमनबाट मुक्त गरी अग्रदिशामा भ्यागुते छलाङ लगाउने र नयाँ नेपालको निर्माण गर्ने डम्फु पिटेर नथाक्नेहरूले यति व्यापक विरोध हुँदाहुँदै लोकमानलाई त्यस कुर्सीमा बसाल्न सकेकोमा आफ्नो जित र बहादुरी सम्झेर खुसी मनाएका थिए । लोकमानलाई मुक्ति दिएर यस्तो ओहोदामा पुग्ने बाटो खोल्ने प्रथम नायक थिए तत्कालीन गृहमन्त्री र हाल महाअभियोग अभियानका अभियन्ता केपी शर्मा ओली । जसले देशमा चर्चित प्रधानमन्त्रीको वाहवाही पनि पाए र एमालेजस्तो जनाधार तथा संसदीय शक्तिको रूपमा रहेको पार्टीको नेतृत्व पनि गरिरहनुभएको छ । शाही आयोगको प्रमुख रहेका बेला लोकमानले राजनीतिक दलका नेताको तेजोबध गर्न चलाएको अभियान र त्यसका प्रथम सिकार र अमानवीय निरंकुश व्यवहारमा परेका हालका कांग्रेस सभापति देउवालगायतका उच्च तहका नेताहरू दरबार र लोकमानको प्रतिशोधको सिकार भएर जेल भोग्नुपरेको र पछि शाही आयोललाई गैरअसंवैधानिक करार दिएपछि छुटेको, जनआन्दोलनका बेला मुख्य सचिवका हैसियत र जनआन्दोलन दबाउन प्रमुख प्रशासकीय भूमिका निर्वाह गरेको कारण रायमाझी आयोगले दोषी करार गरी दण्डभागी ठहर गरी कारबाही गर्न सिफारिस गरेको थियो । त्यस सिफारिसलाई कार्यान्वयन गर्ने विषयमा छानबिन तथा निक्र्योल गर्न तत्कालीन गृहमन्त्रीका हैसियतले ओली नेतृत्वमा समिति गठन गरिएको थियो, जसले लोकमानलगायतका दोषीहरूलाई उन्मुक्ति दियो । आज आम जनताले प्रश्न गर्ने गरेका छन् लोकमानजस्तो व्यक्तिलाई खोरमा थुन्नुपर्नेमा किन, कसरी र कसको हितमा वा निर्देशनमा उन्मुक्ति दिइयो ? आज देशले यो अवस्था झेल्नुपर्यो ? ढिलोचाँडो इतिहासले यसको जवाफ माग्नेछ र उत्तर दिनुपर्ने हुन्छ । लोकमानलाई अख्तियार दुरुपयोको नेतृत्व दिने विषयमा प्रधानमन्त्री तथा माओवादी केन्द्रका अध्यक्ष, जसले यस महाअभियोगको प्रस्ताव दर्ता गराउने अग्रसरता लिए र त्यसको समर्थनमा दृढताका साथ उभिएको एमाले र अहिले, 'नखाऊँ भने दिनभरिको सिकार, खाउँ भने कान्छा बाबुको अनुहार' को अवस्थामा देखिएको कांग्रेस नेतृत्वसमेतको गठजोड लोकमानलाई सिंहासनारुढ गराउन के कारणले आतुर थिए ? अरू बेला कुराकुरामा विवाद गर्ने पार्टी एकमना रूपमा सहमत भए ? र राष्ट्रपति रामवरण यादव, बिनाकुनै हिचकिचावट यसलाई सदर गर्न पुगे ? जस्ता अनेकौं प्रश्नको कठघरामा आज यी पात्र उभिएका छन् । नैतिकताको आधारमा पनि आज यसको जवाफ दिनु आवश्यक छ । हाम्रो राजनीतिक नेतृत्व, नेपाली मतदाताले घुमिफिरी जसको हातमा देशको बागडोर दिने गरेका छन्, त्यो नेतृत्व आफ्नो सत्तालोलुपता, आर्थिक स्वार्थ तथा निहित पार्टीगत स्वार्थमा अन्धो भएर कुन हदसम्म यस देशमाथि आफ्नो वर्चस्व कायम गर्न चाहने बाह्य एजेन्सी तथा बाह्य शक्तिको पञ्जामा परिसकेको रहेछ भन्ने कुरा पनि स्पष्टताका साथ देख्न र अनुभव प्राप्त गरेको छ । माथिका प्रश्नको जवाफ कसैल दिए पनि र नदिए पनि, घटाक्रमको विकास, त्यसमा विभिन पात्रहरूका भनाइ र गराई र यस प्रकरणबाट नेताहरूमा फैलिएको त्रास र एउटा सामान्य संसदीय मान्यता तथा संवैधानिक प्रावधानअन्तर्गतको प्रक्रियालाई लिएर देशै हल्लिनुपर्ने अवस्था र विगत लामो समयदेखि देशको राजनीतिमा हालीमुहाली गरिरहेका र देशलाई आआफ्ना राजनीतिको बन्धक बनाइरहेका नेताहरूको अनुहार ओइलाउनु र मुख सुकेर आएको अवस्थाले स्वयं यी प्रश्नको जवाफ पनि दिइरहेको छ । लोकमान कसको चाहना थिए र कसरी प्रत्यारोपित भएका थिए भन्ने अनुमान यस घटनापछि लैनचौरको खुला हस्तक्षेप, पूर्वराजा ज्ञानेन्द्र शाहको विद्रोहको धम्की, लोकमानलाई जोगाउन दिल्ली दरबारदेखि विभिन्न शक्ति केन्द्रहरूमा देखा परेको भागदौड आदि आफैं बोलिरहेको छ । लोकमानका गतिविधि र समानान्तर सत्ताकेन्द्रको रूपमा विकास भइरहेको कुरा लामो समयदेखि यहाँका प्रमुख नेतालाई थाहा नभएको थिएन । तर नैतिक हार, निजी स्वार्थ तथा बाह्य शक्तिको सञ्जालको जुन दलदलमा यहाँको राजनीतिक नेतृत्व फसिसकेको छ, त्यसबाट बाहिर निस्कने साहस, ताकत र नैतिक बल त्यसले गुमाइसकेकाले आआफ्नो दुनो सोझ्याउन त्यसप्रति तैँ चुप मैँ चुपको अवस्थामा सबै बसे । एउटा वकिल र एउट डाक्टरले यो साहस गरे । यसबाट के स्पष्ट छ भने सत्यको लागि आवाज उठाउन र अन्यायको प्रतिकार गर्न नैतिक बल, शुद्ध आचरण, उच्च आत्मबल चाहिन्छ । जसको अभाव यहाँका नेताहरूमा छ । त्यसकारण लामो समयदेखि लोकमानले समानान्तर सत्ता चलाएको देख्दादेख्दै पनि कदम चाल्न सकेनन् र एउटा पदाधिकारीमाथि महाभियोग दर्ता गर्न छापामार शैली अपनाउनुपर्ने अवस्था सिर्जना भयो । यसबाट सामान्य प्रश्न उठ्छ सत्तामा हाम्रो पकड कति छ र राजनीतिक क्षेत्र, प्रशासनिक संयन्त्रलगायत चौतर्फी रूपमा अरूको पकड तथा घूसपैठ कति गहिरो भइसकेको छ । सबै कुरा थाहा हुँदाहुँदै पनि कसैको चाहना र निजी स्वार्थका भरमा काम गर्ने परिपाटीले पटकपटक देशले यसको मूल्य चुकाउनुपर्छ । डा गोविन्द केसीले जनहितमा उठाएको महाभियोगको मागलाई यहाँका कतिपय राजनेता तथा पिछलग्गु तथाकथित बौद्धिक जमातले पागलपनको संज्ञा दिएर तेजोबध गर्ने प्रयास गरे । सांसद गगन थापाको यस विषयलाई संसद्मा प्रवेश गराउने प्रयास उनकै पार्टी तथा नेतृत्वबाट तुहाइयो । अहिले सांसद कार्की र मन्त्री जनार्दन शर्मालगायतका व्यक्तिले जेजस्तो शैली र पद्धति अपनाएर भए पनि संसद्मा प्रवेश गराएको छ र यसबाट धेरैको रातको निद्रा र दिनको चैन गुमेको छ र यसलाई तुहाउन वा असफल पार्न अनेकौं राजनीतिक बहानाबाजी, प्रजातान्त्रिक अभ्यास, नियत आदि नितान्त ढोंगी र देखावटी कुरा अगाडि सार्दै बयानबाजी भइरहेका छन् । तर यसको पछाडि लोकमानलाई जोगाउने प्रयास भइरहेको छ । कांग्रेसको विडम्बना एमाले र माओवादी केन्द्रका नेताले लोकमानलाई सत्तारोहण गराउने बेला गरेका अपराधको प्रायश्चित वर्तमान महाभियोगको प्रस्तावबाट गर्न खोजेको देखा पर्दछ । यसको पछाडि, छापामा आएजस्तै लोकमानको प्रतिशोधपूर्ण कदमबाट तिनमा पर्नसक्ने प्रहारबाट बच्ने प्रयासको कति ठूलो हात छ वा विगतका गल्ती महसुस गरी त्यसमा सुधार गर्नुपर्ने र देशलाई भावी सम्भावित अनिष्टबाट जोगाउनुपर्ने जिम्मेवारीपूर्ण निकायको सद्भाव कति छ, त्यो छलफल वा शंकाउपशंकाको विषय हुन सक्छ, तर यसको आडमा वा नाममा लोकमानलाई मुक्तिको वातावरण बनाउने प्रयास देश र जनताका लागि हितकर हुने छैन । कांग्रेस अहिले यस्तै विडम्बनापूर्ण अवस्थामा छ र त्यसका केही जिम्मवार नेताका अभिव्यक्ति तथा केन्द्रीय समितिमा देखा परेको विभाजनबाट के देखिन्छ भने प्रजातान्त्रिक अभ्यास, न्यायिक परिपाटी, प्राकृतिक न्याय आदि शब्दावलीको आडमा यस प्रक्रियालाई तुहाउने वा लम्याएर अरू खेल खेल्ने समय प्राप्त गर्ने अभ्यास भइरहेको आभास हुन्छ । नेपाली कांग्रेस जनताले विश्वास गर्दै आएको पार्टी हो र यसले जनहितमा काम गर्नेछ भन्ने आम धारणा हो । तर अहिले कसको दबाबमा वा कुन नियत र स्वार्थले त्यसले यस्तो खेल भइरहेको छ ? यो दुःखद् अवस्था हो । एकपटक जनविश्वास गुमायो भने फेरि त्यसलाई पुनः प्राप्त गर्न सहज हुने छैन । कांग्रेस नेतृत्वको वर्तमान व्यवहार र भूमिका सकारात्मक देखिएको छैन । लोकमानको पक्ष बलियो हुने गरी त्यस खेमाका केही व्यक्तिहरूबाट जुन प्रयास भइरहेका छन्, त्यो खेदजनक छ । आशा छ कांग्रेसले यसमा सुधार गर्नेछ । यस घटनामा सभापति देउवाको निर्णय क्षमता र राजनीतिक परिपक्वता र देश र जनताप्रतिको जिम्मेवारीबोध पनि दाउमा छ । अर्कोतर्फ प्रधानमन्त्री पुष्पकमल दाहालमाथि तरबार 'झुन्डिएको', 'निद्रा नपरेको', 'सरकार ढल्न सक्छ' आदि अनर्गल भनाइले उनको नेतृत्वदाई क्षमता, दृढता र विवेकशीलतामाथि पनि प्रश्नचिन्ह उठाएको छ । एउटा सामान्य संवैधानिक निकायको प्रमुखमाथि राज्यसत्ताले कारबाही गर्न नसक्ने अवस्था रहेको आभास दिने गरी अभिव्यक्ति दिनु वा देशलाई आंतकित पार्ने गरी वातावरण बनाउनु कदापि शोभनीय होइन । यसले प्रधानमन्त्री दाहालको निरीहता मात्र प्रदर्शित गर्दछ । एउटा सिक्नुपर्ने पाठ कहिलेकाहीं अप्रिय र अवाञ्छित घटनाक्रमले केही पाठ सिकाउने दृश्य पनि प्रस्तुत गर्छन् । संविधान पारित गरिएपछि गरिएको नाकाबन्दी, मधेसी आन्दोलनको नाकाबन्दी, छिमेकी भारतको व्यवहार आदि अप्रिय तथा कष्टकारी घटनाक्रमले एकतर्फ हाम्रो आफ्नो क्षमता, अवस्था तथा तदर्थवादी शासन प्रणलीले देशलाई कुन रसातलमा पुर्याइसकेको रहेछ भन्ने आत्मबोध आम नेपाली जनतालाई गराएको छ भने अर्कोतर्फ हाम्रो राजनीतिक नेतृत्व, नेपाली मतदाताले घुमिफिरी जसको हातमा देशको बागडोर दिने गरेका छन्, त्यो नेतृत्व आफ्नो सत्तालोलुपता, आर्थिक स्वार्थ तथा निहित पार्टीगत स्वार्थमा अन्धो भएर कुन हदसम्म यस देशमाथि आफ्नो वर्चस्व कायम गर्न चाहने बाह्य एजेन्सी तथा बाह्य शक्तिको पञ्जामा परिसकेको रहेछ भन्ने कुरा पनि स्पष्टताका साथ देख्न र अनुभव प्राप्त गरेको छ । यी घटनाक्रमले राजनीतिक नेतृत्वको तथा प्रशासनिक संयन्त्रको उच्च तहसम्ममा रहेकाहरूको अनुहार स्पष्टता साथ अगाडि ल्याएको छ र अब आम मतदाता तथा तिनका पार्टी कार्यकर्ताले गम्भीर भएर सोच्ने बेला आएको छ, पैसा, रक्सी र मासुभातको लागि गलत व्यक्तिलाई मतदान गर्नु र गलत नेतृत्वको पछि लागि काम गरेमा देशलाई कति हानि हुन सक्दो रहेछ । अब यस दलदलबाट देशलाई बाहिर निकाल्न नयाँ सोच, इमानदार तथा नैतिक राजनीति र शुद्धीकृत प्रशासनको आवश्यकता छ । यसको परिपूर्ति नयाँ चिन्तन र नैतिकवान् युवा जमातले मात्र गर्न सक्छ भन्ने पाठ पनि सिकाएको छ । आज देश र समयले यही माग गरेको छ ।"
मतदाताको दायित्व,"कांग्रेसमाओवादी गठबन्धनको सरकार छाडेर कमल थापाले नेतृत्व गरेको राष्ट्रिय प्रजातन्त्र पार्टीले गणतन्त्रवादी एमालेसँग चुनावी तालमेल गरिरहेको छ । टाउकोको मोल तोक्ने कांग्रेस र तोकिने माओवादीबीच पनि तालमेल छ । निर्वाचन आचारसंहिता उल्लंघन हुने गरी जाँडरक्सीसहितको भोजभतेर खुवाउने, हत्या हिंसा गर्ने, पैसा बाँड्ने, गाडीमा तेल हालिदिने, गुण्डालाई अघिपछि लगाएर डर त्रास फैल्याउनेलगायतका गलत प्रवृत्ति सबैजसो कथित ठूला दलले त्याग्न नसकेको देखिएको छ । ठूला नेताहरूले सार्वजनिक भाषणमा एकअर्कालाई हदैसम्म गिरेर गाली गरेको देखिए पनि सँगै फिल्म हेर्न जान्छन्, मापसे गर्छन्, उफ्रीउफ्री नाच्छन्, तर साना नेता तथा कार्यकर्ता भने मारकाटमा उत्रिने दुखद् घटनाले यो चुनावमा पनि निरन्तरता पाएको छ । अब पनि हामीले नेताको कपट र पाखण्ड बुझ्न सकेनौं भने अब आउने निर्वाचनमा धेरै ढिलो हुनेछ । दलहरूले इमान्दारिता र लोकप्रियताका आधारमा नभई आपराधिक र भ्रष्टचारजन्य क्रियाकलापमा संलग्न भएका पैसावाला उम्मेदवार उठाएका छन् भने उनीहरूलाई पराजित गराउन सक्नुपर्छ । दबाब वा प्रभावमा परेर कुनै खराब उम्मेद्वारलाई आफ्नो मत बेच्नु भनेको आफ्नै खुट्टामा बन्चरो हान्नुसरह हो । नैतिक पतन भएका उम्मेदवारले आफ्नो पुख्र्यौली सम्पत्ति बेचेर नभई भ्रष्टचार गरेको कालोधनबाट नै मत किन्ने प्रयास गर्छन् । उनीहरूले दिने सेवासुविधा लिनैपर्ने बाध्यता भएका नागरिकले पनि गोप्य मत भने इमान्दारलाई नै दिनुपर्छ । चुनावमा मात्र जनता सम्झने तर अरू बेला जनताबाट नै बच्न प्रहरी र गुण्डा प्रयोग गर्ने, विगतमा दिएका आश्वसन पूरा नगर्ने कुनै पनि नेतालाई अब हराउनैपर्छ । हाम्राले नभई राम्राले जिते मात्र उनीहरूले देश र जनताको हितमा काम गर्न सक्छन् भन्ने तथ्यलाई मतदाताले बिर्सनु हँुदैन । करोडौं खर्चेर चुनाव जित्नेले भ्रष्टाचार र कमिसनबाट पछि ब्याजसहित असुल्छन् भन्ने तथ्यलाई मध्यनजर गर्दै अनावश्यक पैसा खर्च गर्न नसक्ने वा नचाहने इमान्दारले पनि चुनाव जित्न सक्छन् भन्ने प्रमाणित मतदाताले गर्नुपर्छ । सबै खराब भएकाले विकल्प छैन भने कसैलाई पनि मत दिन्न भन्नुभन्दा अहिलेका लागि नराम्रामध्येबाट पनि राम्रा छान्नैपर्छ । विश्वका धेरै देशले ठूलाठूला आयोजना रातारात बनाएर चमत्कार गरेका छन् । हामीले इमान्दार भएर सहजै गर्न सकिने सामान्य कामबाटै भए पनि सुरुवात गर्नैपर्छ । सरकारी कार्यालय दलाल, कमिसन र भ्रष्टचारमुक्त बनाउने कुरा रकेट विज्ञान नभई इमान्दार नेतृत्वले केही दिनमा गर्न सक्ने सामान्य कर्तव्य हो । विडम्बना हाम्रो देशमा भ्रष्ट, अपारदर्शी, अयोग्य नेताहरूले नै सदाचारिता, योग्यता, पारदर्शिता, र इमान्दारिताको रटानमा जनतालाई अलमलाइरहेका छन् । अब नागरिकलाई पटकपटक एउटै गल्ती दोहोर्याउने छुट छैन । आगामी स्थानीय, प्रादेशिक र केन्द्रीय निर्वाचनमा योग्य, सक्षम, इमान्दार र नैतिक बल भएको उम्मेदवारलाई जिताउनैपर्छ । नयाँ, पुराना वा स्वतन्त्रमध्ये सबैभन्दा इमान्दार र सार्वजनिक रूपमा भ्रष्टचार नगरेको दाबी गर्न सक्ने नैतिक साहस भएको उम्मेदवारलाई नजिताउने हो भने देशले निकास र विकास कहिल्यै पाउने छैन । तसर्थ विशेष गरी युवा पुस्ताले हजुरबुबा र बुबा आबद्ध दलमा आँखा चिम्लेर मतदान गर्ने प्रवृत्ति त्याग्नैपर्छ । बुबा पुस्ताले पनि छोराछोरी र नातिनातिनाले भविष्यमा दुःख नपाउन भन्नका लागि आँखा चिम्लेर अमुख दललाई मत बेच्ने बानी बदल्नैपर्छ । नेपालले ठूला सपना देख्नु हुँदैन वा अन्य देशले पाएका उपलब्धि नेपालले प्राप्त गर्न सक्दैन भन्ने कदापी होइन, तर लाजमर्दो र हास्यस्पद कुरा के हो भने पटक पटक सरकारमा गएर पनि उल्लेखनीय केही गर्न नसकेका दलहरू २० वर्षदेखि विकास गर्ने समय कुरेर बसेका थिए । स्थानीय निर्वाचनको घोषण पत्रमा अनेकन प्रतिबद्धता गरिरहेका छन् । विनायोजना गफ मात्र गर्ने नभई साना तर गर्न सकिने कामबाट सुधार सुरु गर्ने इमान्दार नेतृत्व आजको आवश्यकता हो । नेपालमा धेरै ठूलो काम गर्नै पर्दैन नेतृत्व इमान्दार मात्र भइदिए पनि बाँकी काम नागरिकले आफैं गर्छन् । पहिलो, दलहरूले विदेशिएका ४० औं लाख नेपालीलाई फर्काउने अनि लाखौंलाई रोजगारीका अवसर सिर्जना गर्ने बाचा गरिरहेका छन् तर विदेश जाँदा नेपालमै अनि नेपालीबाटै ढगिने पीडादायी स्थिति रोक्न समेत उनीहरूले चाहेका छैनन् । सरकारले तोकेको मापदण्ड पूरा नगर्ने खराब म्यानपावरलाई मानव बेचविखन र ठगीमा संलग्न भएकोमा दण्डित गर्नुपर्ने हो, तर सरकार लाचार छ किनकि लहरो तान्दा पहरो गर्जिन्छ । विदेश जाँदा म्यानपावर र कन्सल्टेन्सीबाट ठगिने, प्रक्रिया पूरा गर्न विभिन्न सरकारी कार्यालयमा घुस नदिए झन्झट खेप्नुपर्ने, अनि विमानस्थलमा सामान हराएर सास्ती खेप्नुपर्ने स्थितिको नियन्त्रण गर्ने नैतिक बल ठूला दलहरूसँग छैन । दोस्रो, हाम्रो देशका धेरै ठाउँमा मोबाइलको नेटवर्कसमेत हुँदैन तर दलहरू निःशुल्क इन्टरनेटको कुरा गरिरहेका छन् । १२ घन्टा पनि सार्वजनिक यातायतको सुविधा दिन नसकेका दलहरू २४ घन्टै बस सेवा दिने कुरा गरिरहेका छन् । जनता गाँस, बास, कपास, शिक्षा, स्वास्थ्य जस्ता आधारभूत आवश्यकताको कुरा गरिरहेका छन्, तर दलहरू झिनामसिना कुरामा अल्झिन चाहिरहेका छैनन् । सरकारमा बस्दा पनि ट्राफिक जाम कम गर्न ठाउँठाउँमा ट्राफिक लाइट र जेब्रा क्रसिङसमेत नबनाएका अनि राज्य वा निजी क्षेत्रमार्फत अपांगमैत्री, ठूला र सुविधासम्पन्न गाडी मात्र प्रयोग गर्न सकिने मापदण्ड बनाएर कोचिएर यात्रा गर्नुपर्ने बाध्यताको अन्त्य गराउन नसकेका नगराएका दलहरू नागरिकलाई मेट्रो रेलको कुरा गरेर फेरि झुक्याउन प्रयासरत छन् । भविष्यमा रेल, भूमिगत रेल सबै बनाउनुपर्छ, तर तत्कालका लागि मापदण्ड पूरा नगर्ने सवारीसाधन हटाएर उनीहरूको सिन्डिकेट तोड्न सक्ने इमान्दार मेयरको आवश्यक छ । तेस्रो धुलो, प्रदूषण र दुर्गन्धको पर्यायवाची बनाइएको काठमाडौंमा दलहरू मेयर जितेमा रातारात सबै ठीक पार्ने सपना देखाइरहेका छन् । वर्षौंसम्म भत्केको पुल नबनाउने अनि खाल्डाखुल्डीसमेत नपुर्नेहरू फ्लाइओभर बाटो बनाउने कुरा गरिरहेका छन् । मापदण्ड पूरा नगर्ने कुनै पनि प्रदूषण उत्पादन गर्ने कल कारखाना वा अत्यन्त पुराना सवारी साधनलाई बन्द गर्ने साहस खराब व्यवसायीहरूको कमिसन र चन्दाबाट चलेका दलहरूले राख्न सक्छन् ? निश्चय पनि राजनीतिज्ञ इमान्दार, योग्य, सक्षम, दक्ष, नेतृत्व क्षमता भएको, नैतिकवान र दूरदर्शी हुनु सुनमा सुगन्ध हो । यद्यपि इमान्दारिता नेतामा हुनैपर्ने गुण हो । कुन उमेर समूह, लिंग, धर्म, जात, समुदाय, शैक्षिक योग्यता वा आस्थाको प्रतिनिधित्व गर्ने भन्ने विषय गौण हुन् । हाम्रा नेताहरूले आवश्यकताबमोजिम देशविदेशबाट दक्षता हासिल गरेका सहयोगी ल्याउन सक्छन्, तर उनीहरू देश र जनताप्रति इमान्दार नभएकै कारण देशले निकास र विकास नपाएको हो । हाम्रो बुबा आमा र हजुरबुबाको पुस्तालेझैं पटकपटक आन्दोलन गर्नुपर्ने बाध्यता नयाँ पुस्तालाई नआओस् भन्नका लागि पनि आगामी निर्वाचनमा जनताले स्थापित वा नयाँ दलबाट इमान्दार र नैतिकवान उम्मेदवारलाई जिताउनैपर्छ । चौथो, दलअनुसार कर्मचारी संगठन खोलेर ठूला दलले कर्मचारीतन्त्रलाई पगुं बनाएका छन् अनि कार्यकर्ता भर्ती गर्ने अखडा बनाएर शिक्षा, स्वास्थ्यलगायतका क्षेत्रको गुणस्तर धाराशायी बनाएका छन्, तर अहिले फेरि शिक्षा र स्वास्थ्यको ग्यारेन्टी अनि भ्रष्टचार न्यूनीकरणको कुरा गरिरहेका छन् । शैक्षिक र मेडिकल माफियाको चंगुलमा फसेका दलहरूले अस्वस्थ्य बनेको शिक्षा र स्वास्थ्य क्षेत्र सुधार गर्नै सक्दैनन् । आफ्नो पदीय जिम्मेवारी बहन नगर्ने दलका पूर्णकालीन कार्यकर्तालाई सरकारी जागिरबाट बर्खास्त गर्नसक्ने दललाई जिताउनुको विकल्प छैन । साथै प्रत्येक सरकारी कार्यालयमा अनिवार्य सीसीटीभी जडान गरेर भ्रष्टहरूलाई तह लगाउन सक्ने अनि प्रविधिको प्रयोग गरेर छिटो छरितो काम हुने वातावरण तुरुन्त बनाउनुपर्छ । घुस खान नपाइने हुँदा सीसीटीभी राख्न नदिने वा विगार्ने कार्यमा संलग्नलाई भविष्यमा सारकारी जागिर खान अयोग्य हुनेगरी बर्खास्त गर्नुपर्छ । मतदाताको दायित्व मतदान गरेर मात्र पूरा हुँदैन । प्रजातन्त्रमा नागरिकले उनीहरूको हैसियतअनुसारको नेता पाउँछन् भनिन्छ । जनताले सक्षम र इमान्दारलाई जिताएर नेपाली समाजनै भ्रष्ट बन्दै गएको भन्ने आरोपलाई गलत प्रमाणित गर्नैपर्छ । आफू खराबबाट शासित भएर दुःख पाउने वा इमान्दारलाई काम गर्ने अवसर दिने भन्ने अब नागरिकको हातमा छ । नेपाल संसारकै सुन्दर देश भएर पनि नेताहरूको अक्षमताले भ्रष्ट, गरिब र पिछडा देशको कलंक बोक्न वाध्य छ । हामी विकसित देशको तुलनामा कम्तिमा एक सय वर्षपछि पर्नुको मुख्य दोष अक्षम नेताहरूको नै हो, तर अब चुनावबाट असल र सक्षम नेता छान्ने अवसर आएको छ, किनकि कागती रोपेर सुन्तला फल्दैन । सत्ता समालिसकेका दलहरूलाई विगतका घोषणा गरेको कुरा कति कार्यान्वयन भए भनेर मतदाताले अब पनि नसोध्ने हो भने हाम्रो देशले कहिले पनि काँचुली फेर्न सक्दैन । हाम्रो बुबा आमा र हजुरबुबाको पुस्तालेझैं पटकपटक आन्दोलन गर्नुपर्ने बाध्यता नयाँ पुस्तालाई नआओस् भन्नका लागि पनि आगामी निर्वाचनमा जनताले स्थापित वा नयाँ दलबाट इमान्दार र नैतिकवान उम्मेदवारलाई जिताउनैपर्छ । भ्रष्ट, गुण्डा, कालाबजारी, कमिसनखोर र माफियाहरूलाई कानुनबमोजिम दण्डित गर्छु भन्ने उम्मेदवारलाई जिताएमा एक महिनामा पनि धेरै कुरा गर्न सम्भव छ । तसर्थ रक्सी, भोज, केही पैसा वा जागिर पाउने आसामा मत नबेचौं । हाम्रालाई नभई राम्रा चुनौं ।"
सार्वजनिक सेवामा योग्यता प्रणाली,"लोकतान्त्रिक व्यवस्था सुदृढीकरणको लागि एक्काइसौं शताब्दीको पूर्वार्धमा नयाँ विचारसहित प्रतिपादित भएको नयाँ सार्वजनिक शासनले सार्वजनिक प्रशासनमा फोर ई' अर्थात् इकोनोमी, इफिसियन्सी, इफेक्टिभनेस र इक्विटीलाई अत्यधिक सम्बोधन गरेको छ । यिनै चारवटा ई' ले समग्र सार्वजनिक सेवाको गुणमापन गर्छ र राज्यले अख्तियार गरेको समतामूलक समाज निर्माणमा मद्दत पुर्याउँछ । यसनिम्ति सार्वजनिक क्षेत्रका मूल्यहरू इमानदारी, निष्पक्षता, राज्यप्रतिको बफादारी, सेवा प्रवाहको निरन्तरता, पारदर्शिता र स्वविवेकीय अधिकारबीचको सन्तुलन, जिम्मेवारी र उत्तरदायित्वलाई सार्वजनिक प्रशासनले आत्मसात गर्छ । सार्वजनिक प्रशासनको महत्ववपूर्ण पक्ष मानव संसाधन रहेको हुँदा कस्तो मानव संसाधन सार्वजनिक प्रशासनमा भित्रिन्छ र त्यसलाई कसरी ग्रुम अप' गर्दै लगिन्छ भन्ने विषयले समग्र राज्य सञ्चालनको सकारात्मक र नकारात्मक पक्षलाई प्रदर्शित गर्छ। यस अर्थमा सार्वजनिक प्रशासन सञ्चालनको लागि मानव स्रोतको खाँचो पर्छ । उक्त मानव स्रोत लोकसेवा आयोगको प्रवेश द्वार छिरेर सार्वजनिक प्रशासनमा भित्रिन्छ । लोक सेवा आयोगले उपयुक्त उम्मेदवार छनोट गर्न जाँच लिई सार्वजनिक प्रशासनभित्र रहेका निजामती सेवाका पद, नेपाली सेना, नेपाल प्रहरी, सशस्त्र प्रहरी बल, अन्य संघीय सरकारी सेवा र संगठित संस्थाका विभिन्न पदहरूमा पदपूर्तिको लागि परीक्षा सञ्चालन गरी उपयुक्त उम्मेदवार चयन गर्ने कार्य नेपालको संविधानबमोजिम गर्दछ । साविकमा निजामती पदहरूमा मात्र पदपूर्तिको लागि लिइने जाँचसम्बन्धी कार्य क्षेत्र बढाएर नेपालको संविधानले सुरक्षा निकाय र संगठित संस्थाहरूको रिक्त पदपूर्तिको निम्ति पनि लिखित परीक्षा लिने कार्य गर्ने गरी कार्य क्षेत्र थपेको छ । जनताको आवाज मुखरित गराउने थलोको रूपमा रहेको व्यवस्थापिकासंसद्ले लोक सेवा आयोगमाथि गरेको विश्वासको यो प्रमुख उदाहरण हो, जुन विश्वासलाई अझै उचाइमा पुर्याउने जिम्मेवारी आयोगसमक्ष रहेको छ । लोक सेवा आयोगले आफ्नो स्थापनाको ६७ औं दिवस असार १ गते मनाइरहँदा संविधानले दिएको जिम्मेवारी पूरा गर्ने सवालमा चुनौतीहरू छन् । प्रशासकीय पुनर्गठन समिति, २००९ जसलाई प्रशासन सुधारको सन्दर्भमा बुच कमिसनको नामबाट चिनिन्छ, त्यसले भनेको छ योग्यता प्रणालीमा आधारित भएर उम्मेदवारको छनोट लोक सेवा आयोगमार्फत हुनुपर्छ । किनकि जस्तोसुकै राजनीतिक प्रणाली अपनाए पनि त्यसको सफलता वा असफलता कर्मचारीहरूको योग्यता र काम गर्ने तरिकाले भूमिका निर्वाह गर्छ । प्रतिवेदनअनुसार कर्मचारीले दुइटा काम गर्नुपर्छ पहिलो सरकारलाई निर्भयतापूर्वक र खुला हृदयले सही सल्लाह दिनु र दोस्रो सरकारी नीतिको कार्यान्वयन बफादारीपूर्वक गर्नु । ६५ वर्षअगाडि दिइएको उक्त सुझाव आजपर्यन्त महत्ववपूर्ण मानिन्छ । त्यसैले यस्ता निर्भीक, इमानदार र राज्यप्रति निष्ठावान् कर्मचारीको छनोट गर्नु आयोगको लागि कम चुनौतीको विषय होइन । एकजना राणा प्रधानमन्त्रीले टुँडिखेलमा रहेको बांगो रुखतिर देखाउँदै भारदारहरूलाई भनेछन्, यो रुख त कति सोझो र सलक्क परेको रहेछ, हैन ? ' चाकडी गर्नेहरूले भनेछन्, हो सरकार, रुख त सलक्क परेको सोझो छ ।' तर एउटा निर्भीक कर्मचारीले भनेछ, सरकार, मेरो गर्दन चिलाएको हो वा के भएको हो, रुख त बांगो देख्छु ।'अबको कर्मचारीले होमा हो मिलाउने होइन । जे छ त्यही सुझाव दिने र कानुनले जे गर भन्छ, त्यो निष्ठापूर्वक गर्ने इमानदार र बफादार कर्मचारीतन्त्रको आवश्यकता छ । यस्तो गुण भएका कर्मचारी निर्माणको परिकल्पना लोक सेवा आयोगको स्थापनाको दिनदेखि नै गरिएको थियो । कर्मचारीको व्यवहार पक्षलाई नागरिक मैत्री बनाउने काम सेवा समूह सञ्चालन गर्ने मन्त्रालयको हो । मन्त्रालयको कार्य प्रकृतिबमोजिम कर्मचारीलाई कस्तो ज्ञान र सीपको आवश्यकता छ भन्ने विषयको पहिचान गरी सोबमोजिम तालिम दिई कर्मचारीलाई दक्ष बनाउने कार्य सम्बन्धित मन्त्रालयले नै गर्नुपर्छ । लोक सेवा आयोगले त उम्मेदवारको सेवा समूहसँग सम्बन्धित न्यूनतम विषयवस्तुको ज्ञान तह, विश्लेषण तह, सीप तह कस्तो छ भनेर जाँच गर्ने हो । उम्मेदवारको व्यवहार, माइन्ड सेट र कार्यशैलीको अवस्था जाँच गर्ने वैज्ञानिक औजार व्यवहारमा नआएकाले कुशल उम्मेदवारको छनोट गर्ने कार्य संवेदनशील र वस्तुगत हुने हुँदा सो कार्य गर्नुपर्ने स्थितिमा आयोगलाई चुनौती बन्न सक्ने देखिन्छ । कुनै समय थियो, जुन बेला लोक सेवा आयोगमा विदेशबाट सचिव ल्याउनुपर्छ भन्ने आवाज उठेको थियो । एनएम बुच कमिसनको उपरोक्त प्रतिवेदनले सोही कुरा बोलेको थियो । उक्त कमिसनमा कानुन तथा न्याय मन्त्रालयका सचिव कर्णेल तिलक शमशेर र अर्थ मन्त्रालयका सचिव लेफ्टिनेन्ट कर्णेल हिमालय शमशेरलाई सरकारको सहयोगीको रूपमा खटाइएको थियो । सोही प्रतिवेदनले वार्षिक आठ सय रुपैयाँभन्दा बढी तलब पाउने पदहरूको लागि लोक सेवा आयोगले जाँच लिएर मात्र नियुक्ति गर्नुपर्छ भनी दिएको सुझावले योग्यता जाँच गर्ने प्रणाली सम्बन्धमा आधार तयार गरेको थियो । त्यसैगरी तत्कालीन बडाहाकिम, सचिव र विभागीय प्रमुखहरूको शैक्षिक योग्यता र अनुभवको बारेमा स्पष्ट व्यवस्था हुनुपर्छ भनेको थियो । यसले के देखाउँछ भने कुनै पनि पदको लागि चाहिने न्यूनतम योग्यता र सीपको मापन हुनैपर्छ, जसले योग्यता प्रणाली सुनिश्चित गर्छ । अझै पनि राजनीतिक रूपबाट नियुक्ति गरिने प्रशासनिक पदहरू जस्तो महाप्रबन्धक, प्रमुख कार्यकारी अधिकृत, कार्यकारी अध्यक्षहरूको योग्यता जाँच गर्ने प्रणालीको संस्थागत विकास भइसकेको छैन । यस्तो हुँदा योग्यता प्रणालीलाई प्र श्रयवाद र आफन्तवादले ओझेलमा पार्छ । यसतर्फ कानुनी कोणबाट सोचिनुपर्छ । जसरी भारतको संघीय लोक सेवा आयोगमा ब्रिटिस सरकारले गठन गरेको ली आयोग' को छाप परेको छ, त्यसैगरी नेपालको सार्वजनिक प्रशासनमा बुच कमिसनको प्रतिवेदनको छाप परेको महसुस हुन्छ । त्यसबेलामा लोक सेवा अयोगको स्थापना भर्खरै मात्र भएको सन्दर्भमा यसले गर्ने कार्यहरूका बारेमा उक्त प्रतिवेदनले बाटो रेखांकन गरेको छ । लोक सेवा आयोगले आफ्नो वार्षिक प्रतिवेदनमा उल्लेख गरेका सुझावहरूलाई नेपाल सरकारले कसरी लिएको छ र ती सुझाव लागू गर्ने सवालमा उसको सोच के छ, आम जनताले जानकारी पाउँदैनन् । यसले गर्दा लोक सेवा आयोगको काम वार्षिक प्रतिवेदनमा उल्लेख गर्ने मात्र हो भन्ने जस्ता नकारात्मक टिप्पणी आउने गर्छन् । संवैधानिक निकायहरूले सरकारको विस्तारित हात (एक्स्टेन्डेड हेन्ड) को रूपमा काम गर्दछन्, छायाँको रूपमा होइन । आयोगको क्षेत्राधिकारभित्र परेको संघसंस्था र सुरक्षा निकायहरूको रिक्त पदपूर्तिको लागि लिखित परीक्षा सञ्चालन गर्ने कार्यले आयोगको व्यस्तता निकै बढाएको छ । अहिले लोक सेवा आयोगको परीक्षा प्रणालीको सन्दर्भमा धेरैको चासो र जिज्ञासा रहने गर्छ । आयोगद्वारा जुन परीक्षा प्रणालीको माध्यमबाट उम्मेदवारको योग्यता परीक्षण हुन्छ, सो प्रणाली सार्क क्षेत्रकै उम्दा प्रणालीको रूपमा मानिन्छ । डबल कोडिङ प्रणाली, डबल विज्ञ प्रणाली (एउटा कापी दुईजना विज्ञहरूबाट जचाउने), प्रश्न बैंक निर्माण र प्रश्न बैंकबाट प्रश्न छनोट प्रणाली आदिले उम्मेदवारको योग्यता मापनमा निष्पक्षता र स्वच्छताको प्रत्याभूति गरेको छ । हजारौंको संख्यामा रहेका वस्तुगत प्रश्नपत्रहरूको जाँच ओएमआर प्रविधिबाट केही घन्टाभित्रै सकिन्छ । यस अर्थमा आयोगको परीक्षा प्रणालीमाथि प्रश्न उठाउने स्थान राखिएको छैन । परन्तु कतिपय मानिस भन्ने गर्छन् लिखित परीक्षामा भनसुनको कुनै गुन्जायस छैन । अन्तर्वार्तामा चाहिँ भनसुन चल्छ, भनसुनले प्रभाव पार्छ। हेक्का राख्ने विषय के हो भने अन्तर्वार्तामा बस्नेहरूको संख्या न्यूनतम तीनदेखि आठजनासम्म रहने हुँदा कसैले दूषित मनसायले अधिकतम नम्बर दिए पनि औसतमा त्यसले कुनै भूमिका निर्वाह गर्न सक्दैन । त्यसैमा पनि ७० प्रतिशतभन्दा माथि र ४० प्रतिशतभन्दा कम नम्बर दिनुपर्दा त्यसको मनासिव औचित्य र कारण खोल्नैपर्छ । यसरी खोलिएको पुष्ट्याइँको भ्यालिडिटी' देखिनुपर्छ । अहिलेसम्मको अनुभवबाट अन्तर्वार्तामा राम्रो गर्नेलाई विज्ञलगायत अन्तर्वार्ताकारहरूले उचित नम्बर दिएको देखिन्छ र अन्तर्वार्तामा नराम्रो गर्नेलाई कम नम्बर दिएको देखिन्छ । फेरि लोक सेवा आयोगका कुनै पनि पदाधिकारी वा कर्मचारीका आफन्तले कुनै पदको लागि परीक्षा दिन गइरहेको छ भने तिनीहरूले पहिले नै तत्सम्बन्धमा डिक्लेयर' गरेर उक्त पदको कुनै पनि प्रक्रियामा प्रत्यक्ष वा परोक्ष रूपमा सामेल हुनु पाउँदैनन् । भएमा त्यस्तो उम्मेदवारको परीक्षा रद्द गरिन्छ । यी सब कुरा गरिरहँदा लोक सेवा आयोग दूधले धोएको संवैधानिक निकाय हो भन्नु हुँदैन । आयोगले निश्चित प्रणालीको विकास गरेको छ र उक्त प्रणालीमा बसेर आयोगका काम सम्पादन हुने गर्छन् । यी काम निष्पक्षता र स्वच्छताको आरनमा खारिएर आऊन् भन्ने हिसाबले आयोग सदैव सचेत रहँदै आएको छ । एसस्मेन्ट सेन्टर' को माध्यमबाट परीक्षा प्रणालीलाई वैज्ञानिक र वस्तुनिष्ठ बनाउने कार्यको थालनी आगामी वर्षदेखि हुँदैछ । हुन त संघीय प्रणालीमा राज्य संरचना प्रवेश गरेको परिप्रेक्षभित्र २०७४ को माघ महिनासम्म प्रदेश सरकारको निर्माण गरिसक्ने शासकीय सोच र प्रतिबद्धता भएको हुँदा सो आर्थिक वर्ष कुनै पनि रिक्त पदको पूर्ति नहुने अनधिकृत तहबाट सुन्नमा आएको छ । पदपूर्ति नहुने हो भने सेवा प्रवाहमा एक प्रकारको शून्यता र शिथिलता पैदा गर्छ । महानगरपालिकादेखि गाउँपालिकासम्मका स्थानीय तहमा कर्मचारीको अभाव रहेको छ । विशेषगरी प्राविधिक पदहरू यथाशीघ्र पूर्ति गर्न सकिएन र उनीहरूलाई स्थानीय तहको संरचना निर्माण, मर्मत र सम्भारजस्ता कार्यमा संलग्न गराउन ढिलाइ गरियो भने त्यसले सरकारप्रति जनताको नकारात्मक दृष्टि पैदा गर्छ र सरकारले जनविश्वास गुमाउँदै जान्छ । जुन उत्साह साथ स्थानीय तहका पदाधिकारी निर्वाचित भएर आए र आउँदैछन् उनीहरूको उत्साह भत्किन्छ । यसबाट पुँजीगत खर्च नहुने र साधारण खर्च धेरै बढ्ने स्थिति पैदा हुन जान्छ । यसो हुनुले स्थानीय क्षेत्रको विकास नकारात्मक बाटोतिर हिंँड्न जान्छ । त्यसैले स्थानीय तहलाई आवश्यक पर्ने न्यूनतमक संख्यामा पदहरूको पूर्ति गर्ने काम रोकिनु हुँदैन । अहिले लोक सेवा आयोगको लागि अर्को महत्ववपूर्ण चुनौती हो जनताबाट प्राप्त विश्वासलाई संरक्षण गर्दै उचाइमा पुर्याउनु । आयोगको क्षेत्राधिकारभित्र परेको संघसंस्था र सुरक्षा निकायहरूको रिक्त पदपूर्तिको लागि लिखित परीक्षा सञ्चालन गर्ने कार्यले आयोगको व्यस्तता निकै बढाएको छ । आयोगले लिने लिखित परीक्षामा माग गरिएको पदसंख्या बराबरको संख्यामा उम्मेदवारहरू उत्तीर्ण हुन नसकेको उदाहरण हाम्रो अगाडि छ । यसले गर्दा पुनः परीक्षा लिनुपर्ने स्थिति बन्न गएको छ । यसबाट कार्यबोझ बढेको छ । आयोगले आफ्नो कार्यबोझलाई व्यवस्थित गर्दै प्रविधिको माध्यमबाट योग्यता प्रणालीलाई सुदृढ बनउनुपर्छ ।"
काष्ठमण्डप पुनर्निर्माणमा लुम्बिनी,"भूकम्पमा ढलेका संरचना निर्माणमा भक्तपुरले केही अग्रता लिएको छ भने बौद्ध पनि अगाडि बढेको छ । यी दुवैको निर्माणमा स्थानीयको सहभागिता सुनिश्चित गरिएको छ । रानीपोखरीको पुनर्निर्माणमा काठमाडौं महानगरपालिकाले देखाएको गैरजिम्मेवारीको पराकाष्ठा थियो । कुनै पनि सम्पदा पुनर्निर्माण गर्दा त्यसको मौलिकता बाह्य रूपमा मात्र नभएर त्यसको पुरातात्विक वास्तुकला र त्यसको निर्माणमा प्रयोग भएको सामग्री तथा प्रविधि पनि मुख्य हो । आज मटेरियल साइन्सको विकासले त्यस पुरातात्विक महत्त्वको सम्पदा सम्भवतः कहिले बनेको हो भन्ने समय निर्धारण गर्न सकिन्छ । यस सत्यलाई सबैले मानेर यति वर्ष पहिला बनेको हो भन्ने यथार्थ स्विकार्न सक्ने पुरातत्वविद्हरूले त्यस निर्माण सामग्री केके मिलेर र कुन प्रविधिमा निर्माण भएको हो भन्ने निर्धारण गर्न सकिन्छ भन्ने यथार्थ नजान्दा रानीपोखरी कंक्रिटको पीडामा झन्डै जकडिन पुगेको थियो, काठमाडौंका केही अगुवा नागरिकले बेलैमा प्रतिवाद नगरेको भए । पुरानै सामग्रीको प्रयोगभन्दा त्यहाँ भग्नावशेषका रूपमा पाइने इँटा या ढुंगाको स्ट्रेन्थ हेरेर काम लाग्ने या नलाग्ने भन्ने निक्र्योल गर्नु मात्र होइन, त्यस समयमा प्रयोग भएका सामग्रीलाई हालका प्रविधि समायोजन गरी बनाउन प्रयत्न गर्नुपर्छ । काष्ठमण्डप र सभ्यता निर्माण काठमाडौं उपत्यकाका मल्ल राज्यको विश्लेषण गर्दा कीर्तिपुर सबभन्दा पुरानो सहर हो, जुन आठौंदेखि नवौं शताब्दीमा र काठमाडौं करिब नबौं शताब्दी तथा भक्तपुर तेह्रौं शताब्दीमा बनेको भन्ने क्याटरिना बोनापेस र भ्यालेरियो सेस्टिनीले युनेस्कोबाट सन् २००३ मा प्रकाशित ट्रेडिसनल मटेरियल्स एन्ड कन्स्ट्रक्सन टेक्नोलोजिज् युज्ड इन द काठमाडौं भ्याली भन्ने शोधकार्यमा उल्लेख गरेका छन् । काठमाडौंको नाम काष्ठमण्डपबाट रहेको मान्यताले यसको निर्माण यी समयभन्दा पहिले बनेको हुन सक्छ । चार्ल्स एलेन लिखित द प्रिजनर अफ काडमाडौं ब्राएन हजसन इन नेपालमा ईशापूर्व तेस्रो शताब्दीको तेस्रो दसकमा भारत खण्डलाई एकै शासनअन्तर्गत ल्याएको उल्लेख गर्दै पाटनमा अशोकको आगमन भएको र उनले सहरका चार विन्दुमा चैत्य निर्माण गरेको सन् १८२५ ताका पाटननिवासी बौद्धगुरु अमृतानन्द बज्राचार्यले पाटनमा बौद्धधर्म विकास हुनुमा व्याख्या गरेको भन्दै पाटनको अस्तित्व पुरानो रहेको हुन सक्ने द्रष्टाएका छन् । चारुमतीको तथा अशोकका चैत्यहरू करिब ईशापूर्व तेस्रो शताब्दीका भएका भन्ने गोयजको सिभिल्टा डेल ओरियन्टालाई साभार गर्दै बोनापेस र सेस्टिनीले उल्लेख गरेकाले अशोकको काठमाडौं आगमनमा ती चैत्य बनेका मान्न सकिन्छ । मध्य चाबहिल तथा लगनखेलसम्मकोलाई मध्यनजर गर्दा अशोकले काठमाडौं उपत्यकाका उठान जग्गालाई एक रूपमा हेरेका हुन सक्छन् । के यसका आधारमा पूर्वमा तथा पश्चिममा पनि चैत्यको अस्तित्व हुन सक्ने सम्भावना देखिन्छ ? यी चैत्यका साझा धरोहर चारकुने प्लिन्थमा अर्ध गोलाकारका स्तूपा तथा त्यस स्तूपामा निर्मित माथिल्लो खण्ड मान्न सकिन्छ । भारत वर्षमा मानिने महायाना बौद्ध धर्मभन्दा पृथक पाटनमा मानिने बज्रयाना बौद्ध हो । बज्रयाना बौद्धअन्तर्गतका चैत्य जस्ता आकार भोटका बौद्ध धर्मावलम्बीले पनि बनाएका छन् । ब्रायन हजसन्ले यसको अध्ययन गर्दा केही समानता पाएका पनि छन् । यसले सम्भवतः काठमाडौं र भोटमा विकास भएको बौद्ध धर्मका उत्पत्ति एकै स्थानमा भएर दुवैतर्फ फैलिएको मान्न सकिन्छ । किनभने चैत्य शैलीभन्दा पृथक चौकोण प्लिन्थमा एउटै व्यास भएको सिलिन्ड्रिकल आकारको लुम्बिनीको अशोक स्तम्भ भएकाले चैत्य वास्तुकला ल्याएका हैनन् भन्ने मान्न सकिन्छ । तर अशोक र चारुमतीका चैत्यहरू स्तूपा शैलीमा निर्माण भएकाले सम्भवतः यिनीहरूले काठमाडौं आएर यस वास्तुकलासँग परिचित भई सोहीमा आधारित चैत्य निर्माण गरेका होलान् । हालै युनेस्को सम्मिलित तथा पुरातत्व विभागको संलग्नतामा भएको काष्ठमण्डप भग्नावशेषको अभ्ययनको प्रारम्भिक नतिजाले करिब ईशापूर्व दोस्रो शताब्दीतिरको सामग्री हुन सक्छ भन्ने संकेत गरेको भनी पुरातत्व विभागबाट जुनमा प्रकाशित जर्नलमा उल्लेख छ । यसले सम्भवतः अशोक आएर या आउनअघि नै काष्ठमण्डपको निर्माण भएको हुन सक्छ । बज्रयाना बौद्धमा मण्डलाको विशेष महत्त्व रहन्छ । अमृतानन्द बज्राचार्यले सहरका चार बिन्दुमा चैत्य निर्माण गरेको कुरालाई आधार मान्ने र चाबहिल तथा लगनखेलका दुई चैत्यलाई उत्तर दक्षिणका मान्ने हो भने कतै काष्ठमण्डप पश्चिमतर्फको त हैन भन्ने आधारहरू देखा परेका छन् । वसन्तपुरस्थित बौद्ध विहारले काष्ठमण्डप निर्माणमा त्यस विहारको सहभागिता थियो भनी मान्दै आएको छ । हालै भग्नावशेषको अध्ययनमा काष्ठमण्डपको जगबाट उठाइएको प्लिन्थमा मण्डला आकार राखिएको थाहा भएको छ । बौद्ध धर्मका ग्रन्थ बचाउन मुस्किल रहेको तर पाटनमा सुरक्षित राखिएको थियो भन्ने जिकिरले के पाटन र चाबहिलमा रहेका स्तूपा सुरक्षित भएका हुन् त ? साथसाथै काष्ठमण्डपको खामो रहेको ठाउँमा जगसँग जोडिने स्थानमा गोलाकारका दुई सुनका पाता पाइएको छ । यो सम्भवतः काठलाई जगसँग घर्षण कम गराउन र चिसोबाट बचाउन गरिएको हुन सक्ने मानिएको छ । यी दुई सुनका पातामध्ये एकमा मण्डलासँग मिल्ने कुँदिएको देखिन्छ भने एक अलि धेरै खिइएको छ । यस मण्डला र करिब ईशापूर्व दोस्रो शताब्दीका सामग्रीले पनि काष्ठमण्डप भूकम्पअगाडिको स्वरूप मात्र नभएर वज्रयाना बौद्धसँगको पनि सम्मि श्रण छ भन्न सकिन्छ । के यो स्तूपा थियो त भन्ने थप शोधकार्य हुन सक्छ, तर यसमा प्रस्टसँग बौद्ध धर्मसँगको सामीप्यता देखिन्छ ।अमृतानन्द बज्राचार्यले बौद्ध गया भ्रमण गरेको कुरा ब्रायन हजसन्लाई बताएको भन्दै चाल्र्स एलेनले अमृतानन्दका आधारमा गयाका बौद्ध मन्दिरमा शिव, पार्वती तथा गणेशका मूर्ति मानी पूजा गरिने गरेको उल्लेख गरेका छन् । तिनले यसलाई सम्भवतः शंकाराचार्यको हस्तक्षेप भनी व्याख्या गरेका छन् । भारतमा बौद्ध धर्मको अस्तित्व हराउनुमा शंकराचार्यको शिव धर्म स्थापित गराउने अभियानको असर भएको हुन सक्ने मानेका छन् । यसै अभियानअन्तर्गत शंकराचार्य काठमाडौं पनि आएका थिए भन्ने मान्यता अमृतानन्द बज्राचार्यको थियो भन्ने उल्लेख छ । बौद्ध धर्मका ग्रन्थ बचाउन मुस्किल रहेको तर पाटनमा सुरक्षित राखिएको थियो भन्ने जिकिरले के पाटन र चाबहिलमा रहेका स्तूपा सुरक्षित भएका हुन् त ? शंकराचार्यको आगमनपछि के काष्ठमण्डपमा गणेशका मूर्तिले प्रवेश पाएको हो ? थप अनुसन्धानको विषय बन्ला । नेपाल टेक्टोनिक गतिविधि क्रियाशील रहेको स्थान भएकाले कतै काष्ठमण्डपले यसपटकको जस्तै नियति भोग्नुपरेको थियो कि ? मन्दिरहरूमा पेगोडा भनिने डेगा प्रविधिमा बनेकाले पनि मल्लकालमा फस्टाएको यस प्रविधि काष्ठमण्डपमा प्रयोग भएर यसअघिको स्वरूपमा आएको हुन सक्छ । तर हामीले यसअघिकोलाई नै स्विकानुपर्छ । किनभने त्यसमा हाम्रा अनगिन्ती सभ्यताको सम्मि श्रण भएको पाइन्छ । काष्ठमण्डप पुनर्निर्माणमा स्थानीय सहभागिता के काष्ठमण्डपको निर्माण अशोक आउनुअघि भएको थियो या आएपछि ? यो पनि थप अनुसन्धानको विषय बन्ला । बौद्ध धर्मका मार्ग पहिल्याउन अशोक काठमाडौंतर्फ आएका हुन सक्ने आधार देखिन्छ । सम्भवतः सम्राट अशोकले भारतको पाटलीपुत्रमा पुगेर बौद्ध धर्मको बारेमा ज्ञान हासिल गरेर उनी बुद्धको खोजीमा लुम्बिनी आउँदा उनले कोलीलाई भेटेका हुन सक्छन् । ती कोलीहरूलाई साथमा लिएर काठमाडौं आएका हुन सक्छन् । किनभने काष्ठमण्डपको नजिक रहेको किलागलको प्रारम्भिक नाम कोलीग्राम रहेको तथ्य केही संरक्षण अभियन्ताले बताएका छन् । गौतमबुद्धका मामा देवदहका कोलीहरू हुन् भन्ने मान्यता छ । गोपाल सिंह नेपालीको द नेवार्स भन्ने पुस्तकलाई आधारमा अस्ट्रो एसियाटिक गोपाल तथा किरातीको सम्मि श्रणबाट नेवारको उत्पत्ति भएको हो भन्ने विश्वास गरिन्छ । नेपालीले यसलाई थप परिभाषित गर्दै भनेका छन् भारतको केरलामा रहेको नैयर भन्ने स्थानबाट आएकाले नेवार रहन गएको हुन सक्छ । अमृतानन्द बज्राचार्यलाई ब्रायन हजसन्ले सोधेका बीस प्रश्नमध्य एक नेवार भनेको के हो (? ) मा उनले भनेका छन् नेपाल शब्दको अपभ्रंशमा प उच्चारण व तथा ल उच्चारण र भएकाले नेपालवासीलाई नेवार भनिएको हो भनेका छन् भनी चाल्र्स एलेनले उल्लेख गरेका छन् । तसर्थ, नैयरबाट आएका गोपालहरूले आवाद गरेको स्थान नैपाल रहन गएर कालान्तरमा नेपाल बन्न गएको हुन सक्छ । यसरी विकास भएको नेवार सभ्यतामा भोटसँगको सामीप्यता रहेको बज्रयाना धर्म, भोटमा पनि पुराना चैत्य फेला परेकाले काठमाडौं उपत्यका बौद्ध धर्मको मार्ग रहेको हुन सक्छ । काष्ठमण्डप स्थापना भएको स्थान पनि एक महत्त्वपूर्ण देखिन्छ । पश्चिमदक्षिणतर्फका दुइटा बाटा उक्त स्थानमा समाहित भएर पुनः उत्तरपूर्व तथा उत्तरपश्चिमतर्फ मोडिएको देखिन्छ । यसले सम्भवतः दक्षिणबाट भोटतर्फको यात्रा गर्ने मार्गको संगममा बनाइएको त हैन भन्ने पनि देखिन्छ । खासगरी काष्ठमण्डपका वरिपरि रहेका सत्तलले वटुवालाई विश्राम गर्न व्यवस्था गरेको जस्तो देखिन्छ । स्वयम्भुनाथको वरिपरि पनि बौद्ध मोनास्ट्री, पाटन तथा नेवार समुदायमा रहेका बहालहरू के यसैको अनुशरण गरेर बनेका त हैनन् ? चाल्र्स एलेनको पुस्तकलाई आधार मान्ने हो भने सुगौली सन्धि गरेको वर्षताका काठमाडौंमा ठूलो आँधी आएर स्वयम्भूको स्तूपा खसेकोले देशमा नराम्रो हुन्छ भन्ने जनमानसको विश्वास रहेको उल्लेख गरेकोले के त्यस्ता आँधी पहिला पनि आएका थिए त ? विष्णुमतीको पश्चिममा रहेको स्वयम्भु डाँडामा अवस्थित स्तूपा हुरीले ढलाएको आधारलाई मान्दा सोही नदीको पूर्वतर्फ तर पश्चिमतर्फ खाली एवं स्वयम्भु डाँडानजिकै रहेको उठानमा बनेको काष्ठमण्डप पनि त्यस्तै आँधीको चपेटामा पर्न सक्ने गरी लो प्रेसर बेल्टमा पर्छ कि पर्दैन भन्ने कुरा जलवायु तथा मौसमविद्ले भन्न सक्लान् । लिच्छवीकालमा निर्मित पशुपतिनाथ तथा चाँगुनारायण मन्दिरमा देखिने डेगा संरचनाले काष्ठमण्डपको हालैको स्वरूपमा देखिएको वास्तुकलाले प्रवेश पाएको हो या होइन ? थप अनुसन्धानको विषय बन्न सक्ला । काठबाट निर्मित यसको संरचना वास्तुकलाकै नमुना देखिन्छ । अझ भग्नावशेषमा भेटिएको स्वयम्भुको प्रतीक एकातर्फ र शिवलिंग अर्कोतर्फ काठमा कुँदिएको तथ्यले यो दुवै बौद्ध तथा शिव धर्मको समायोजन भएको मान्न सकिन्छ । यसर्थ काष्ठमण्डपको सहअस्तित्व लुम्बिनीसँग पनि भएको मान्न सकिन्छ । यसका काठमा कुँदिएका संरचना भक्तपुर तथा बुङमतीका नेवारको शिल्प हो भन्ने धारणा छ । यसमा प्रयोग भएका इँटा सायद भक्तपुर ठिमीका प्रजापति तथा अवालहरूको कार्यकुशलता हुन सक्छ । तसर्थ, काष्ठमण्डप हाल आएर नेपालको राष्ट्रियता झल्काउने तराईको रूपन्देहीको देवदह तथा लुम्बिनी एवं कपिलवस्तुको तिलौराकोटदेखि वज्रयाना बौद्ध धर्मअन्तर्गत एवं शिवका अनुयायी काठमाडौंका नेवार र भोटका बज्रयाना बौद्धमार्गीलगायतका सबैको साझा सभ्यताको धरोहर हो, यो केवल वसन्तपुरका वासिन्दाका मात्र हैन । अतः काष्ठमण्डपको पुनर्निर्माणमा केवल वसन्तपुर मात्र नभएर भक्तपुर, बोडे, बुङमतीलगायत पाटनका विहार, देवदह, लुम्बिनी, तिलौराकोटलगायतका साथसाथै विज्ञहरूको टोली समायोजन भएमा यसले बृहत्तर राष्ट्रिय स्वरूप पाउन सक्छ । यसमा रक्षामन्त्री बालकृष्ण खाँड, पर्यटनमन्त्री जीवनबहादुर शाही र वसन्तपुर क्षेत्रका जनप्रतिनिधि उद्योगमन्त्री नवीन्द्रराज जोशीबीचमा समन्वय भएमा पुनर्निर्माणले गति लिन सक्थ्यो कि ?"
भारतीय कप्तान विराट शून्यमै आउट,काठमाडौं : च्याम्पियन्सीप ट्रफी अन्तर्गत बिहीबार दिउँसो भइरहेको भारत र श्रीलंकाबीचको प्रतिस्पर्धामा भारतीय टिमका कप्तान विराट कोहली शून्यमै आउट भएका छन्। कोहलीले पाँच बलको सामना गरे पनि एक रन पनि बनाउन सकेनन्। श्रीलंकाका बलर नुवान प्रदीपले उनलाई क्याच आउट गरेका हुन्। च्याम्पियन्सीप ट्रफी अन्तर्गतको बिहीबारको खेल भारतको दोस्रो खेल हो। पहिलो खेलमा भारतले पाकिस्तानलाई पराजित गरेको थियो। २६ ओभरको समाप्तिमा भारतले दुई विकेटको क्षतिमा १३९ रनमा खेलिरहेको छ।
धनगढी क्रिकेट एकेडेमीलाई जेसीज कपको उपाधि,"घोराही : दाङमा सञ्चालन भएको क्लब स्तरिय राष्ट्रिय क्रिकेट प्रतियोगिताको उपाधि धनगढी क्रिकेट एकेडेमीले जितेको छ । त्रिभुवन नगर जेसिजको आयोजना तथा दाङ क्रिकेट संघको प्राविधिक सहयोगमा सञ्चालन भएको प्रतियोगिताको फाइलन खेलमा जगबार क्रिकेट क्लबलाई ५९ रनले पराजित गर्दै धनगढी च्याम्पियन बनेको हो । दाङको घोराही क्रिकेट मैदानमा भएको फाइनल खेलमा धनगढी क्रिकेट एकेडेमीले २० ओभर खेल्दै ९ बिकेट गुमाएर एक सय ५१ रन बनाएको थियो । खेलमा धनगढीका बसन्तसिंह कार्कीले ४२, प्रकाश जैसीले ३० रनको योगदान गरेका थिए । एक सय ५२ रनको लक्ष्य पछ्याएको टिम जगवार क्रिकेट क्लबले १९ दशमलब ४ ओभरमा ९२ रन बनाउदै अलआउट भएको थियो । जगवारका लागि इमरान आलमले २१ रन बनाउनु बाहेक अन्य कुनै ब्याटसम्यानले उल्लेय प्रदर्शन गर्न सकेनन् । धनगढीका पवन कार्की र विनोद लामाले समान ३३ विकेट लिएका थिए । त्रिभुवननगर जेसीजले सन् २०१६ देखि थालेको जेसीज कप क्रिकेट पहिलो वर्ष जिल्लास्तरिय, दोस्रो वर्ष अञ्चल र यसपालि राष्ट्रस्तरिय प्रतियोगिता सञ्चालन भएको हो । प्रतियोगीतामा देशका १६ क्लबको सहभागीता रहेको थियो । विजेता टिम धनगढी क्रिकेट एकेडेमीले एक लाख २५ हजारसहित शिल्ड प्राप्त गरेको छ । उपविजेता जगवार क्रिकेट क्लबले ५० हजार नगद सहित शिल्ड प्राप्त गरेको छ । यस्तै प्रतियोगीतामा न्यु होराईजन क्रिकेट एकेडेमीका कृष्ण कार्की उत्कृष्ट खेलाडी भए । त्यस्तै उत्कृष्ट ब्याट्सम्यान पनि कृष्ण कार्कीले प्राप्त गरे यस्तै उत्कृष्ट बलर सुनिल सुनार हुँदा जेसिस इमर्जिङ खेलाडी सन्देश पान्डे घोषित भएका थिए । उत्कृष्ट ब्याट्सम्यान, बलर र इमर्जिङ खेलाडीले समान १० हजार नगदसहित शिल्ड र प्रमाणपत्र प्राप्त गरे ।"
ग्यारेथ बेलले एल क्लासिको भिडन्त गुमाउने,काठमाडौंः रियल मड्रिडका स्टार स्ट्राइकर ग्यारेथ बेलले 'एल क्लासिको' भिडन्त गुमाउने भएका छन्। च्याम्पियन्स लिग फुटबलको समूह चरणको खेल अन्तर्गत स्पोर्टिङ लिस्वनविरुद्धको खेलमा चोटग्रस्त भएका बेलले क्याम्प नाउमा हुने बार्सिलोना र रियल मड्रिडबीचको खेल गुमाउने पक्का भएको हो। बेल तीन हप्ता मैदान बाहिर रहने रियल मड्रिडले पनि पुष्टि गरेको छ। मंगलबार राति भएको स्पोर्टिङ लिस्वनविरुद्धको खेलको पहिलो हाफमा चोटग्रस्त हुँदै बेल मैदानबाट बाहिरिएका थिए। जुन खेलमा रियल मड्रिड २१ ले विजयी भएको थियो। बेलको दायाँ खुट्टाको जोर्नीमा चोट लागेको रियल मड्रिडका प्रमुख प्रशिक्षक जिनेदिन जिदानले बताएका छन्। जिदानका अनुसार डिसेम्बर ३ मा बार्सिलोनाको घरेलु मैदानमा हुने ला लिगा फुटबल अन्तर्गतको एल क्लासिको भिडन्तमा बेल मैदान उत्रिने सम्भावना निकै न्यून छ। बेलले च्याम्पियन्स लिग फुटबल अन्तर्गत बोरुसिया डर्टमन्डसँगै जापानमा हुने क्लब वल्र्ड क्लब फुटबल पनि गुमाउने छन्।
अन्नपूर्ण पोस्ट् इन्टरनेसनल कर्पोरेट ब्याडमिन्टन : क्वार्टरफाइनलका खेल सम्पन्न,"इटहरी : सुनसरीको इटहरीमा मंगलबारदेखि सुरु भएको अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको छनोट प्रतियोगिताअन्तर्गत बुधबार क्वार्टरफाइनलका खेलहरू सम्पन्न भएका छन् । प्रतियोगिताका रेफ्री समीरबहादुर सिंहका अनुसार पुरुष एकलतर्फ विशाल मोक्तानले प्रमिश श्रेष्ठलाई, सुरज प्रसादले दिवस शंकरलाई, विशाल खड्काले प्रकाश लिम्बूलाई र सुजन श्रेष्ठले अजय चौधरीलाई पराजित गर्दै सेमिफाइनलमा स्थान बनाएका छन् । त्यसैगरी महिला एकलतर्फ नीता लम्सालले श्वेता गिरीलाई, सुलोचना भक्तराजले रोज पाण्डेलाई पराजित गर्दै सेमिफाइनलको यात्रा तय गरेका छन् । यस्तै लिना चोङ्वाङ र सीमा राजवंशीले वाकओभर पाए । यसैगरी पुरुष युगलतर्फ प्रकाश लिम्बू र रकम लिम्बूको जोडीले रञ्जन अधिकारी र सुरेश कार्कीको जोडीलाई पराजित गर्यो । यस्तै प्रकाश राई र विशाल राईको जोडी चोलाप्रसाद आचार्य र सन्तोष कटुवालको जोडीलाई पराजित गर्दै सेमिफाइनलमा प्रवेश गर्यो । यसैगरी सूर्य श्रेष्ठ र थमन गुरुङको जोडीले हुनुहाङ गुरुङ र प्रनिश श्रेष्ठको जोडीलाई पराजित गर्यो भने अजय चौधरी र उज्ज्वल पोखरेलको जोडीले पनि विजय हासिल गर्दै सेमिफाइनलमा स्थान बनायो । बिहीबार सेमिफाइनल र फाइनलका खेलहरू हुनेछन् । प्रतियोगिताको समापनसमेत बिहीबार नै हुनेछ । प्रतियोगिताअन्तर्गत क्षेत्रीय छनोटका विजेता तथा उपविजेताले काठमाडौंमा अन्तर्राष्ट्रिय खेलाडीहरूसँग खेल्ने अवसर पाउनेछन् । पहिलोपटक राजधानीबाहिर सञ्चालन गरिएको छनोट खेलमा सहभागी हुन पूर्वका सुनसरी, मोरङ, पाँचथर, इलामलगायत विभिन्न जिल्लाका एक सय ३० खेलाडी इटहरी आएका थिए । प्रतियोगितामा पुरुष एकल, पुरुष युगल र महिला एकलसहित तीन विधामा खेल सञ्चालन भइरहेका छन् । यसअघि सुदूरपश्चिमाञ्चलको धनगढी, मध्यपश्चिमाञ्चलको नेपालगन्ज र पश्चिमाञ्चलको बुटवल र पोखरामा यस्तै छनोट खेलहरू भइसकेका छन् । प्रतियोगितालाई नेपाल ब्यान्डमिन्टन संघले प्राविधिक सहयोग गरेको छ । यसैगरी धरानस्थित विजयपुर अस्पताल प्रालिले तीन दिनका लागि प्रतियोगिता स्थलमा दुईजना कर्मचारीसहितको हेल्थ डेस्क सञ्चालन गरेको छ ।"
आर्चरीका नयाँ स्टार,"काठमाडौं : नेपालमा थकालीहरूको पुख्र्यौली खेल हो, धनुषबाण। धनुषबाणको आधुनिक स्वरूप आर्चरी खेलमा पनि थकाली समुदायका खेलाडीले नै बाजी मारिरहेका छन्। राष्ट्रिय र अन्तर्राष्ट्रिय स्तरका ठूला स्पर्धामा अहिले थकाली समुदायकै वर्चस्व देखिन्छ। राष्ट्रिय खेलकुद परिषद् (राखेप) ले यसै साता दशरथ रंगशालामा आयोजना गरेको राखेप च्याम्पियनसिपअन्तर्गत आठौँ राष्ट्रिय आर्चरी च्याम्पियनसिपमा पुरुष र महिला दुवै विधामा नयाँ खेलाडीले बाजी मारेका छन्। रिकर्भ व्यक्तिगत ७० मिटर पुरुषतर्फको उपाधि मीन गौचनले जिते। सोही स्पर्धाको महिलामा त्रिभुवन आर्मी क्लबकी आयशा तामाङले स्वर्ण जितिन्। महिलामा स्वर्ण जितेकी तामाङ पहिलो पटक खुला स्पर्धामा च्याम्पियन बनेकी हुन्। थासाङ स्पोट्र्स क्लबका मीन स्वयम्भू आर्चरी क्लबका प्रेमप्रसाद पुनलाई फाइनलमा ७३ अंकले पराजित गर्दै स्वर्ण जित्दै नयाँ च्याम्पियन बने। थकाली समाजमा परम्परागत धनुषबाणमा रमाउँदै आएका मीनले कुनै पनि ठूलो प्रतियोगितामा भाग लिएको यो पहिलो पटक हो। यसअघि थकाली समाजले आयोजना गरेको परम्परागत बाँसको धनुषबाण खेल्थेँ, उनले भने, साथीभाइसँग त्यसैमा रमाइलो लाग्थ्यो। साथीहरूको सल्लाहपछि आर्चरी खेल्न थालेको एक वर्ष भयो। राष्ट्रिय प्रतियोगितामा ठीकै खेल्छु जस्तो लागेको थियो। तर, सागमा पदक जितेका प्रेमलाई हराएर पहिलो बन्दा खुशीको सीमा छैन। ४१ वर्षको उमेरमा स्वर्ण जितेपछि उनलाई यसअघि खेल्न पाएको भए निकै राम्रो हुन्थ्यो भन्ने लागेको छ। एकाएक राष्ट्रिय च्याम्पियन भएपछि आर्चरीमा उनको मोह पनि ह्वात्तै चुलिएको छ। नेपाल आर्चरी संघले चैतमा राष्ट्रिय टोलीको खेलाडी छनोट गर्छ भन्ने सुनेको छु, मीनले भने, अहिले त्यसैको तयारीमा लागेको छु। धनुषबाणभन्दा आर्चरीको प्रविधि अलि फरक रहेछ। तर, मलाई धेरै गर्न सक्छु जस्तो लाग्छ।छनोट खेलमा सफलता हात पार्दै आगामी एसियाली खेलकुद प्रतियोगिता (एसियाड) र दक्षिण एसियाली खेलकुद (साग) मा नेपाललाई स्वर्ण दिलाउने सोच छ, मीनले थपे। आयशाको लक्ष्य एसियाड सात वर्ष भयो आयशा तामाङले आर्चरीको रिकर्भ समाएको। नक्खुमा परिवारसँग बस्दै आएकी आयशाले दिदी ज्ञानु अवालेसँग आर्चरी खेल्न सुरु गरिन्। इन्डोर स्पर्धामा यसअघि पनि सफलता हात पारेकी आयशाले लामो दुरी रिकर्भ व्यक्तिगत ७० मिटरमा स्वर्ण जितेको पहिलो पटक हो। फाइनलमा उनले आफ्नै दिदी ज्ञानुलाई ६४ अंकले पराजित गर्दै स्वर्ण हात पारिन्। आर्मीका खेलाडी दिदी बहिनीको फाइनल भिडन्त निकै रोचक बन्यो। यसअघि च्याम्पियन बन्दै आएकी ज्ञानुलाई हराएर आयशा आर्चरीकी नयाँ स्टार भएकी छिन्। यस पटक उनले छ प्रतिस्पर्धीलाई पाखा लगाइन्। दिदीलाई हराउँदा खासै नरमाइलो लागेन, उनले भनिन्, मलाई दिदीले नै खेलमा ल्याएको हो। अभ्यास पनि दिदीसँग गर्दै आाएकोले खासै अप्ठ्यारो भएन। तर, सुरुमा अलि नर्भस चाहिँ भएकी थिएँ। लामो दुरीमा इन्डोरमा भन्दा आउट डोरका खेल्न केही गाह्रो हुने आयशाको भनाइ छ। लामो दुरीमा स्वर्ण जित्दा खुशी लागेको छ, उनले भनिन्, पहिला आर्चरीबारे खासै थाहा थिएन। दिदीसँग खेल हेर्न गएपछि यो पनि ठूलो खेल रहेछ भन्ने थाहा भयो। २१ वर्षीया आयशाले खेलसँगै पढाइलाई पनि अगाडि बढाएकी छिन्। ओमेगा कलेजमा व्यवस्थापन संकायमा स्नातक पढ्दै गरेकी उनी अहिले इन्डोनेसियामा हुने एसियाली खेलकुद प्रतियोगिता (एसियाड) र दक्षिण एसियाली खेलकुद (साग) मा टोलीमा पर्ने लक्ष्यका साथ मेहनत गरिरहेकी छिन्। मेहनतले नै मलाई लामो दुरीको राष्ट्रिय च्याम्पियन बनायो, उनले भनिन्, अहिले रंगशालामा दैनिक अभ्यास गरिरहेकी छु। एसियाड खेल्न पाएँ आगामी सागमा स्वर्ण जित्ने लक्ष्य लिएकी छु। राखेप च्याम्पियनसिपअन्तर्गत आर्चरीमा पुरुष रिकर्भ व्यक्तिगत ७० मिटरमा कास्की आर्चरी क्लबका तिलक पुनमगरले कास्य पदक जिते। सोही स्पर्धाको महिलातर्फ कञ्चनपुर आर्चरी क्लबकी तमन्ना क्षत्री तेस्रो भइन्। यसै गरी कम्पाउन्ड ५० मिटर व्यक्तिगत पुरुषको उपाधि राजधानी आर्चरी क्लबका सनातन मल्लले जिते। पुरुष स्ट्यान्डर्ड व्यक्तिगत ३० मिटर पुरुषतर्फको प्रतिस्पर्धामा स्वयम्भू आर्चरी क्लबका धनेन्द्र छन्त्यालले स्वर्ण हात पारे। व्यक्तिगत ३० मिटर महिलातर्फ अन्नपूर्ण आर्चरी क्लबकी केशरी आलेमगरले स्वर्ण जितिन्। पुरुष स्ट्यान्डर्ड ३० मिटर टिमतर्फको उपाधि त्रिभुवन आर्मी क्लबले जित्यो। च्याम्पियनसिपमा देशभरका ७८ खेलाडीले विभिन्न छ विधामा प्रतिस्पर्धा गरेका थिए।"
सातौं राष्ट्रिय खेलकुद प्रतियोगिता विफल बनाउने प्रयास भए प्रतिकार,"विराटनगरः पटकपटक स्थगित हुँदै आएको सातौं राष्ट्रिय खेलकुद प्रतियोगिता मंसिर अन्तिम सातादेखि सुरु हुने भएको छ । यसअघि मंसिर ८ देखि १५ गतेसम्म सञ्चालन हुने भनिएको सातौं खेलकुद मंसिर ३० देखि पुस ८ गतेसम्म आयोजना गरिन लागिएको जानकारी राष्ट्रिय खेलकुद परिषद् (राखेप) का सदस्यसचिव केशवकुमार विष्टले जानकारी दिए । यसअघि २०७० सालका आयोजना गरिने भनिएको सातौं खेलकुदको मिति सरेको यो चौथो पटक हो । दुईदुई वर्षमा आयोजना गरिनुपर्ने राष्ट्रिय खेलकुदको छैटौं संस्करण २०६८ सालमा धनगढीमा भएको थियो । सदस्यसचिव विष्टले मन्त्री परिषद्बाट सातौंका बजेट स्वीकृत भइसकेकोले प्रतियोगिता भएर छाड्ने बताए । उनले खेलकुदका सबै कर्मचारीलाई दु्रत गतिमा काम गर्न आग्रह पनि गरे । सातौंको तयारीका लागि राष्ट्रिय विराटनगरमा बिहीबारबाट राखेपको सम्पर्क कार्यालय पनि खोलिएको छ । विष्टले सचिवालयका रूपमा सम्पर्क कार्यालयको उद्घाटन पनि गरे । सचिवालयका लागि विराटनगरको वीरेन्द्र सभागृहका आठ कोठा र हल तीन महिनाका लागि मासिक ३० हजार रुपैयाँ बहाल तिर्ने गरी भाडामा लिइएको पूर्वाञ्चल खेलकुद विकास समितिका अध्यक्ष रविन नगरकोटीले बताए । सदस्यसचिवका लागि समेत भिन्दै कोठा तयार पारेर कार्यालय सञ्चालनमा ल्याइएको छ । विष्टले प्रतियोगिता मंसिरमा नै हुने विश्वस्त पारे । सातौं खेलकुद प्रतियोगिता पूर्वाञ्चलमा हुन्छ, हुँदैन भन्ने कुरामा दोधारमा नपर्नुस् । यो प्रतियोगिता जसरी भए पनि पूर्वमै र विराटनगरमै हुन्छ,' उनले भने, बजेट आइसकेका कारण मंसिरमै आयोजना गर्ने गरी हामी लागेका छौं । तपाईंहरू सबैले सहयोग गरेर प्रतियोगिता सफल बनाउनुपर्छ ।' उनका अनुसार आगामी मंसिर १० गतेदेखि सातौंका लागि क्षेत्रीय छनोट हुनेछ । सातौंका लागि खेलकुद मन्त्रालय र राखेपबीच आपसी समझदारी भए पनि आधिकारिक निर्णय भने हुन बाँकी रहेको पनि विष्टले बताए । बजेटको समस्याका कारणले क्षेत्रीय प्रतियोगिता रोक्न राखेपले नै परिपत्र गरेको थियो,' विष्टले भने, बजेट छुट्टिसकेका कारण अब क्षेत्रीय प्रतियोगिता गर्न कुनै समस्या छैन ।' । क्षेत्रीय र केन्द्रीय स्तरबाट खेलाडी छनोटका लागि अर्थ मन्त्रालयले बजेट छुट्याए पनि कसरी खर्च गर्ने भन्ने बारेमा प्रष्ट हुन नसक्दा क्षेत्रीय स्तरका प्रतियोगिता यसअघि रोकिएको उनको भनाइ छ । अर्थ मन्त्रालयले छुट्याएको बजेट आर्थिक निर्देशिका बनाएर खर्च गर्ने अधिकार क्याबिनेटले दिइसकेका कारण यसअघि तोकिएको भन्दा केही ढिलो गरेर भए पनि प्रतियोगिता आयोजना गरिने जानकारी विष्टले दिए । जसरी पनि मंसिरमै सातौं राष्ट्रिय खेलकुद प्रतियोगिता सुरु गर्नुपर्छ भनेर राखेप लागेको छ', उनले भने, अन्य कारण देखाएर रोक्ने र विफल बनाउने प्रयास भए प्रतिकार गरिनेछ ।'"
क्रिकेट खेलाडीलाई ३३ लाख दिने प्रधानमन्त्री ओलीको घोषणा,काठमाडौं : नामिवियामा हालै सम्पन्न आईसीसी विश्व क्रिकेट लिग प्रतियोगितामा उत्कृष्ट खेल प्रदर्शन गर्ने नेपाली खेलाडी र प्रशिक्षकलाई जनही ३ लाख रुपैंयाले सम्मान गर्ने प्रधामन्त्री केपी शर्मा ओलीको घोषणा गरेका छन्। आईसीसी विश्व क्रिकेट लिग डिभिजन २ प्रतियोगितामा नेपालले उत्कृष्ट खेल प्रदर्शन गरेर विश्वकप छनौटमा पुग्न सफल भएकोमा प्रधानमन्त्री निवास बालुवाटारमा एक समारोहको आयोजना गरी प्रधानमन्त्री ओलीले खेलाडीहरुलाई बधाई तथा शुभकामना दिएका छन्। मदन भण्डारी स्पोट्र्स एकेडेमीले पनि एकएक लाख रुपैयाँ थप्ने जनाएको छ।
एन्फा निर्वाचन आज,"काठमाडौं: अखिल नेपाल फुटबल संघ (एन्फा) को अध्यक्ष र उपाध्यक्ष पदका लागि सोमबार निर्वाचन हुने भएको छ । निर्वाचनको सम्पूर्ण तयारी पूरा भएको निर्वाचन समितिले जनाएको छ । नेपाली खेलकुदमा निकै चासोका साथ हेरिएको एन्फा निर्वाचनका लागि विश्व फुटबल महासंघ (फिफा) र एसियाली फुटबल महासंघ (एएफसी) का प्रतिनिधि शनिबार नै नेपाल आइसकेका छन् । एन्फाको तीन वर्षअघि सम्पन्न चुनावी साधारणसभापछि हालसम्म नियमित साधारणसभासमेत हुन सकेको छैन । एन्फाको यो नियमित साधारणसभा पनि हो । साधारणसभाले अध्यक्षको प्रतिवेदन र आर्थिक प्रतिवेदनसमेत पारित गर्ने एन्फाका प्रवक्ता एवं प्रमुख कार्यकारी अधिकृत इन्द्रमान तुलाधरले बताए । अध्यक्षको प्रतिवेदन कार्यवाहक अध्यक्ष नरेन्द्र श्रेष्ठ र आर्थिक प्रतिवेदन कोषाध्यक्ष विराटजंग शाहीले प्रस्तुत गर्नेछन् । अध्यक्षको र आर्थिक प्रतिवेदनपछि अध्यक्ष र उपाध्यक्ष पदका लागि निर्वाचन हुनेछ । एन्फाको विधान संशोधनलगायतका विषयमा भने नयाँ कार्यसमिति बनेपछि अर्को साधारणसभाले निर्णय गर्ने बताइएको छ । यसअघि एन्फाको विधान फरकफरक रहेको विषयमा विवाद हुँदै आएको थियो । अध्यक्ष पदका लागि एन्फाका कार्यवाहक अध्यक्ष नरेन्द्र श्रेष्ठ र उपाध्यक्ष कर्माछिरिङ शेर्पाबीच प्रतिस्पर्धा हुनेछ । एक उपाध्यक्षमा एन्फाका सहायक महासचिव मणि कुँवर, नेपाली राष्ट्रिय फुटबल टोलीका पूर्वकप्तान एवं प्रशिक्षक उपेन्द्रमान सिंह र दीपक खातीबीच भिडन्त हुनेछ । मणिले नरेन्द्रको प्यानलबाट चुनाव लड्न लागेका हुन् । पूर्वसदस्य दीपक कर्माको पक्षबाट चुनावी मैदानमा छन् । उपेन्द्रमान स्वतन्त्र रुपमा मैदानमा उत्रिएका छन् । एन्फा निर्वाचनमा ४५ जिल्ला, १२ वटा 'ए' डिभिजन, पाँच वटा 'बी' डिभिजन र तीनवटा 'सी' डिभिजन तथा रेफ्री, प्रशिक्षक, खेलाडी र महिला समितिबाट एकएक गरी ६९ प्रतिनिधिले चुनावमा मत दिन पाउने व्यवस्था छ । तर झापा जिल्लाले यसअघि नै मतदान नगर्ने निर्णय गरेको छ । 'बी' डिभिजनबाट मताधिकार पाएको श्रीकुमारी क्लबले दुईवर्षे प्रतिबन्धको कारबाहीमा परेका कारण मत दिन पाउने छैन । एन्फा निर्वाचनका अब ६७ जना प्रतिनिधिले मत खसाल्नेछन् । अध्यक्ष पदका दुवै प्रत्यासीले आआफ्नै जित सुनिश्चित रहेको दाबी गर्दै आएका छन् । ६७ मतमध्ये १३१४ जना प्रतिनिधिले खुलेर समर्थन नगरेकाले परिणाम जस्को पक्षमा पनि जान सक्ने अनुमान गरिएको छ । नरेन्द्रले यसअघि २२ जिल्ला, १० क्लब र तीन समितिको समर्थन आफूलाई रहेको दाबी गर्दै आएका छन् । कर्माछिरिङले भने आफूलाई ३७ जिल्ला र विभिन्न क्लबको समर्थन रहेको दाबी गरेका छन् । एन्फा अध्यक्ष र उपाध्यक्ष पदको लागि यो निर्वाचन आगामी एक वर्षको लागि हुन लागेको हो । एन्फाको यस कार्यसमितिको कार्यावधि २०७४ कात्तिकसम्म रहनेछ । फिफाले भ्रष्टाचारको आरोपमा २०७२ कात्तिक ३० गतेदेखि लागू हुने गरी निवर्तमान अध्यक्ष गणेश थापालाई १० वर्षको प्रतिबन्ध र करिब २१ लाख रुपैयाँ जरिबानाको कारबाही गरेपछि अध्यक्ष पद रिक्त रहँदै आएको थियो । यसैगरी तत्कालीन वरिष्ठ उपाध्यक्ष ललितकृष्ण श्रेष्ठको २०७२ साल जेठ २९ गते निधन भएपछि सो पद पनि रिक्त बनेको थियो ।"
युएईविरुद्धको अभ्यास म्याचः टस हारेर नेपाल फिल्डिङमा,काठमाडौँः आईसीसी विश्वकप छनोट खेलका लागि जिम्बाब्वे पुगेको नेपाली क्रिकेट टोली र युएईबीच अहिले क्वेक्वेमा अभ्यास खेल भइरहेको छ । युएईले टस जितेर ब्याटिङ रोजेपछि नेपालले पहिले फिल्डिङ गरिरहेको छ । २९ ओभरको यो खेलको ताजा अवस्थामा युएईले १० ओभरमा १ विकेट गुमाउँदै ५७ रन बनाउन सफल भएको छ । नेपालका लागि ललित भण्डारीले पहिलो विकेट लिएका छन् । उनले युएईका ओपनर रोहन मुस्ताफालाई ७ बलमा ४ रन बनाएको अवस्थामा पेभेलियन फर्काए । ताजा अवस्थामा युएईका लागि अस्फाक अहमेदले ३५ बलमा २७ रन बनाएका छन् भने उनलाई साथ दिइरहेका गुलाम सहबीर २२ रन बनाउँदै क्रिजमा छन् ।
