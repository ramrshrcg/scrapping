शीर्षक,विवरण
रूख चढ्न सिकाइने शिक्षा,"एउटा माछालाई रूख चढ्ने क्षमताको आधारमा मूल्यांकन गरियो भने जीवनभर उसले आफूलाई नालायक सम्झन्छअल्बर्ट आइन्स्टाइन। मानिसलाई समाजमा सभ्य, अनुशासित, नैतिक र इमान्दारी भएर जिउन वस्तुगत एवं विषयगत ज्ञानको जरुरत पर्छ। यसैलाई शिक्षा अर्थात् शिक्षित हुनु भनेर बुझिन्छ। व्यक्तिगतरूपमा क्षमतावान भएर प्रस्तुत हुन र आफ्नो संस्कार र विद्वतालाई प्रस्तुत गर्दै राष्ट्र र समाजमा योगदान पुर्याउन सक्ने उद्देश्यले मानिस शिक्षित हुन चाहन्छ। यसका लागि विद्यालय गएर शैक्षिक डिग्री हासिल गर्ने पक्ष एउटा हो भने अनुभव र स्वअध्ययनले पनि मानिस शिक्षित कहलिन सक्छ। शिक्षित व्यक्ति त्यो हो जसमा सकारात्मक गुण छन्। आफ्नो क्षमता र कर्ममा रमाउन सक्छ। सिर्जनशील र नेतृत्व लिन सक्ने अनि घर, समाज र राष्ट्रलाई बिनास्वार्थ योगदान दिन सक्छ। यस वर्षको एसईई परीक्षा पनि नजिकिँदैछ। यसको अर्थ विद्यालय, शिक्षक र अभिभावकको ध्यान विद्यार्थीलाई अन्तिम समयसम्म पढाइमा जोड गर्नु हुनेछ। कक्षा १० सुरु भएदेखि नै ट्युसन, कोचिङ र अतिरिक्त कक्षामार्फत विद्यार्थीलाई व्यस्त बनाइँदैछ। परीक्षाको प्रणाली एसएलसीबाट एसईईमा आइपुगे पनि फलामे ढोकाको पुरातनवादी सोच भने हटेको छैन। शिक्षा मानिसको आँखा हो, शिक्षा महत्वपूर्ण पाटो हो र शिक्षाबिना कोही पनि व्यक्ति आफूमा आत्मनिर्भर हुन सक्दैन। त्यसैले शिक्षा सधैं आवश्यक छ, सबैलाई आवश्यक छ। महŒवपूर्ण कुरा होहाम्रो शिक्षा प्रणाली, सिकाइको तरिका कस्तो छ ? अल्बर्ट आइन्स्टाइनले माथि उल्लेख गरेझैं हाम्रो शिक्षा सबै जनावरलाई जम्मा गरेर रूख चढ्न लगाउने अनि रूख चढ्न नसक्नेलाई अनुत्तीर्ण र कमजोर घोषणा गर्ने खालको छ। हात्ती, बाँदर, कुकुर, गाईदेखि लिएर माछासम्म जम्मा गरी रूख चढ्न लगाइयो भने पक्कै पनि बाँदर प्रथम हुन्छ र माछा रूख चढ्न सक्दैन। माछाले आफूलाई जीवनभर नालायक र कमजोर सम्झन्छ। गहिराईमा पुगेर मनन गर्ने हो भने विभिन्न स्वभाव, रुची र क्षमता भएका हाम्रा सबै नानीलाई हामी एकै दृष्टिले हेर्छौं र आदेश जारी गरेका हुन्छौं, तिमीले परीक्षामा यति अंक ल्याउनैपर्छ। तिमी डाक्टर, इन्जिनियर वा आईटीको विशेषज्ञ हुनैपर्छ। अभिभावकको सोच नै नानीले आफ्नो उद्देश्यअनुसार सक्नैपर्छ, किनकि हामीले महँगो विद्यालयमा पढाएका छौं भन्ने घमण्ड हुन्छ। नाम चलेका भनेर मान्यतामा राखिएका विद्यालयले तिनै विद्यार्थीलाई दबाब दिएका हुन्छन्विद्यालयको इज्जत राख्न पनि तिमीले धेरै अंक ल्याउनैपर्छ। यसको अर्थ नानीहरूले आफ्नो रुची र क्षमताअनुसारको विषय पढ्नु र आफ्नो क्षमताअनुसार प्रत्येक विषयमा अंक प्राप्त गर्नुभन्दा पनि अभिभावक, विद्यालय र सबैको इच्छाबमोजिम विद्यार्थीले पढ्नुपर्ने हुन्छ। विद्यालय र शिक्षकले पनि शैक्षिक प्रणालीलाई कसरी व्यवहारिक र आदर्श, इमान्दार, जेहेन्दार, सिर्जनशील विद्यार्थी उत्पादन गर्न सकिन्छ त्यता ध्यान दिनुपर्छ। हामी जान्दाजान्दै पनि नानीहरूको मनोभावना बुझ्ने कोसिस गर्दैनौं। त्यही एसईई परीक्षा दिने विद्यार्थीको समूहमा कोही कलाकार, चित्रकार, गायक, नृत्यकार र निर्देशक भन्ने खुबी भएका नानी हुन्छन् भने कोही डाक्टर, इन्जिनियर, कवि, आईटीमा रुची राख्ने त कोही संगीतमा रुची राख्ने हुन्छन्। हामीले सबैलाई डाक्टर र इन्जिनियर वा आफूले चाहेको विषय पढ भनेर निर्देशन दिँदा उनीहरूको मनोभावनामा चोट पुग्छ कि पुग्दैन ? तिमीले गणितमा यति अंक ल्याउनुपर्छ वा अंग्रेजी, नेपालीमा भनेर हामी कसरी आदेश दिन सक्छौं ? एउटा चित्रकारलाई गणितको ज्ञान कम भए पनि फरक पर्दैन र उसलाई गणितमा रुची नै नहुन सक्छ। एउटा कम्पनीको मेनेजर हुने क्षमता र रुची राख्ने विद्यार्थीलाई इतिहास र भूगोलको ज्ञान र रुची नहुन सक्छ। एउटा संगीतकारलाई रसायन शास्त्रले खुसी देला ? प्रतिभावान खेलाडीलाई भौतिक विज्ञानभन्दा स्वस्थ शरीर र खेलको बारेमा बढी रुची हुन्छ। जसलाई साहित्य र कवितामा रुची छ उसले विज्ञानमा पनि रुची राख्नैपर्छ भन्ने छैन। हामी नजानिँदो तरिकाले आफ्ना नानीहरूलाई अरूका नानीहरूसँग तुलना गर्ने गर्दछौं। उसले यही विषयमा अब्बल दर्जाको अंक ल्यायो मेरो नानीले किन ल्याएन ? शिक्षकको जवाफ त्यही हुन्छहामीले सबैलाई एकनासले पढाउँछौं, खोइ किन तपाईंको नानीले कम अंक ल्यायो ? ट्युसन पुगेन कि ? रेखदेख पुगेन कि ? यो भन्दा माथि उठेर नानीको इच्छा र क्षमतालाई ख्याल गर्ने गर्दैनौं। उसलाई पढ्ने वातावरण र उसका मनोभावना बुझ्ने कोसिस गर्दैनौं। उनीहरूमाथि अनावश्यक शंका मात्र गर्ने कि आवश्यक निगरानी मात्र गरे हुन्छ ? उनीहरूको परीक्षाको नतिजालाई मात्र हेर्ने कि समग्र विकासलाई हेर्ने ? यी कुरा शिक्षक र अभिभावक दुवै पक्षले बुझ्ने कोसिस गर्नुपर्छ। नानीहरूलाई आफ्नो अपेक्षाअनुसार बनाउन खोज्नुभन्दा उनीहरूसँग साथीजस्तो सरल र सहज भएर सबैकुरा खुलेर गर्न सक्ने हुनुपर्छ। उनीहरूलाई बढी शंका गर्नुभन्दा साथीसंगत र आचारविचार कस्तो छ निगरानी राख्नुपर्छ। नानीहरूले आफ्नो अपेक्षाअनुसार गरुन् भन्ने चाहने हो भने उनीहरूलाई समय दिने, इच्छा बुझ्ने र आवश्यक सहयोग गर्नुपर्छ। आफूले गरेका कुरा उनीहरूले कसरी बुझ्छन् त्यो पनि ख्याल गरी बुझाउने कोसिस गर्नुपर्छ। हाम्रो शिक्षा प्रणाली पनि विषयगत मात्र नभएर व्यावहारिक ज्ञान दिने खालको हुनुपर्छ। झोलाको भारी बोकाएर, गृहकार्य धेरै दिएर र अतिरिक्त कक्षाहरूबाट मात्र शैक्षिक उन्नति हुन्छ भन्नु सही होइन। महँगो शुल्क तिरेर पढाउँदैमा नानीले अब्बल दर्जा हासिल गर्नुपर्छ भन्नेमा कुनै सत्यता छैन। त्यसैले अभिभावक, विद्यालय र नानीहरूको बीचमा समन्वय र एक अर्कालाई बुझ्ने क्षमता राख्नु जरुरी छ। विद्यालय र शिक्षकले पनि शैक्षिक प्रणालीलाई कसरी व्यवहारिक र आदर्श, इमान्दार, जेहेन्दार, सिर्जनशील विद्यार्थी उत्पादन गर्न सकिन्छ त्यता ध्यान दिनुपर्छ। शैक्षिक संस्था व्यापारिक केन्द्र बन्नु हुँदैन। किताबी ज्ञानमात्र होइन नैतिक शिक्षा, सत्य, सकारात्मकता र इमान्दारीताको विकास हुने शिक्षा जरुरत छ। सबै कलिला नानीहरूले आफ्नो रुची र खुबीको क्षमता अभिवृद्धि गर्ने अवसर पाउन्। माछालाई रूख चढ्न सिकाउने शिक्षा प्रणालीलाई त्यागौं।"
हतियार खोसिएको अख्तियार,"राज्यका सार्वजनिक पदाधिकारीले निजी लाभका लागि अनुचित कार्य गरेमा कारबाही चलाउन पाउने हिजोको अधिकार आज अख्तियार दुरुपयोग अनुसन्धान आयोगलाई छैन। भ्रष्टाचारको जननी मानिने यो विषय अख्तियारको कार्यक्षेत्रबाट झिकिएको छ। अनुचित कार्यमा अख्तियारलाई कारबाही चलाउने अधिकार नरहेपछि मन्त्री, सचिव वा सार्वजनिक निकायका जिम्मेवार व्यक्तिले मनमौजी गर्न यतिबेला कानुनी रूपमै उन्मुक्ति छ। हिजोको जस्तो अनुचित कार्यमा कारबाही गर्न नपाउने गरी अख्तियारलाई संवैधानिक रूपमै बन्देज लगाइएपछि निजी स्वार्थका लागि पदीय मर्यादा र आचारणविपरीतका कामकारबाहीको चाङ दिनहुँ बढ्दो छ। व्यक्तिगत स्वार्थका निम्ति राजनीतिक व्यक्ति र प्रशासकबीचको अनुचित साँठगाँठका कारण कर्मचारीतन्त्र आक्रान्त छ। अनुचित कार्य को बेथितिमा डन्डा चलाउने निकाय नभएपछि अब रमिते हुनुबाहेक अर्को विकल्प छैन। सार्वजनिक पद धारण गरेको व्यक्तिले भ्रष्टाचार गरी अख्तियारको दुरुपयोग गरेको विषयमा अख्तियारले कानुनबमोजिम अनुसन्धान गर्न वा गराउन सक्ने भने पनि अनुचित कार्यमाथिको कारबाहीप्रक्रियाबारे संविधानले केही बोलेको छैन। राजनीतिक संरक्षण र आडमा यस्तो कार्यले बढावा पाउने गरेको विगत अनुभव छ। यस सन्दर्भमा भविष्यमा नेता वा मन्त्री नै कारबाहीको भागीदार बन्नुपर्ने सम्भावित खतरालाई दृष्टिगोचर गर्दै मौकामै अख्तियारको दायरा साँघुरो पारियो। २०४७ सालको संविधान, २०६३ को अन्तरिम संविधान र २०४८ सालमा बनेको अख्तियार दुरुपयोग अनुसन्धान आयोग ऐनले पनि सार्वजनिक पद धारण गरेको व्यक्तिले जानीजानी वा लापरबाही साथ काम गरेमा अनुचित कार्य गरेको मानिने भन्दै दोषीमाथि कारबाहीको किटान गरेको अवस्था थियो। सार्वजनिक पदाधिकारीले आफ्नो अधिकारभित्रको कुनै काम गर्न इन्कार गरेको, आफ्नो अधिकार नभएको कुनै काम गरेको, कुनै निर्णय वा आदेश गर्दा वाध्यात्मक रूपले अपनाउनुपर्ने कार्यविधिको पालन नगरेको, आफूलाई प्राप्त अधिकार सम्बन्धित कानुन, निर्णय वा आदेशविपरीत अर्कै उद्देश्य वा कार्यमा प्रयोग गरेको र आफ्नो तजबिजी अधिकार बदनियत वा स्वेच्छाचारी रूपमा प्रयोग गरेको कार्यलाई अख्तियार ऐनमै अनुचित कार्य को परिभाषाभित्र समेटिएको थियो। अख्तियारलाई धारबिनाको हतियार बनाउने कामबाट आज मन्त्री र मन्त्रालयमातहतका कार्यालय प्रमुखले मनमौजी गर्दा पनि मुकदर्शक बन्नुपर्ने अवस्था छ। माथिका हाकिमले मातहतका कार्यालय, अधिकारी वा कर्मचारीको कार्यमा अनाधिकार बाधा उत्पन्न गरेको, कार्यालय, अधिकारी वा कर्मचारीलाई दबाब दिई कुनै अनधिकृत कार्य गराएको, उत्तरदायित्व पन्छाएको, पदीय कर्तव्य पालन नगरेको, आफ्नो मातहतमा रहेको कर्मचारी वा आफ्नो प्रभावमा रहेको व्यक्तिलाई अनुचित दबाब दिई वा प्रलोभनमा पारी आफ्नो अनुकूलको काम गराएको, आफूलाई पदीय हैसियतले प्राप्त उन्मुक्ति, सुविधा वा सहुलियतको दुरूपयोग गरेमा पनि अनुचित कार्य हुने भन्दै यस्ता खालका बेथितिमा छानबिन र कारबाहीको अधिकार पनि अख्तियारलाई थियो। अनियमिता रोक्ने जिम्मेवारी पाएको अख्तियार आज विधि तर्जुमा गर्ने विधाताका कारण निरीह छ। भ्रष्टाचारजन्य क्रियाकलापको उद्गम विन्दु मानिने अनुचित कार्य कम संवेदनशील विषय होइन। तर जिम्मेवार पदाधिकारी वा कर्मचारीबाट हुने वा हुनसक्ने अनुचित कार्यमा आँखा चिम्लनु प्रकारान्तरमा भ्रष्टाचारलाई बढावा दिनु हो। अनुचित कार्यसम्बन्धी उजुरीको अनुसन्धान तहकिकात गर्न अख्तियारको विकल्पमा कठपुतली सरकारी निकायको सोच पनि अनुचित कार्यमा उन्मुक्ति लिने बदनियत नै हो। त्यसो त, ०४७ अगाडिको संविधानमा पनि अनुचित कार्यविरुद्ध अनुसन्धान, अभियोजन र न्याय निरूपण गर्नेसम्मको अधिकार अख्तियारलाई नदिइएको होइन। नेपाल अधिराज्यको संविधान, ०४७ ले पनि अख्तियारलाई सार्वजनिक पद धारण गरेका व्यक्तिले अख्तियारको दुरुपयोग गरेको देखिएमा भ्रष्टाचारजन्य कसुरमा अदालतमा मुद्दा दायर गर्ने र अनुचित कार्यमा विभागीय कारबाहीका लागि अख्तियारवालासमक्ष लेखीपठाउने व्यवस्था गरेको थियो। अन्तरिम संविधान ०६३ ले अनुचित कार्यको हकमा ०४७ सालकै व्यवस्थालाई निरन्तरता दियो। कुनै सार्वजनिक पद धारण गरेको व्यक्तिले अनुचित कार्य र भ्रष्टाचार गरी अख्तियारको दुरुपयोग गरेको सम्बन्धमा अख्तियार दुरुपयोग अनुसन्धान आयोगले कानुनबमोजिम अनुसन्धान र तहकिकात गर्न वा गराउन सक्नेछ अन्तरिम संविधान ०६३ को धारा १२० को उपधारा १ मा यसरी प्रष्ट लेखिएको थियो। तर अख्तियारको क्षेत्राधिकारभित्र अनुचित कार्य र भ्रष्टाचार दुवै विषय समेटिएको स्थितिमा ०७२ को संविधानले अनुचित कार्यमाथिको अधिकारबाट बाहिर राख्यो। यसरी सुशासन प्रवद्र्धनका लागि विगत लामो समयदेखि अख्तियारले खेलेको भूमिकामाथि दलका जिम्मेबार नेताबाटै निजीस्वार्थमा एकाएक तगारो हाल्ने काम भयो। अख्तियारलाई धारबिनाको हतियार बनाउने कार्यबाट आज मन्त्री र मन्त्रालयमातहतका कार्यालय प्रमुखले मनमौजी गर्दा पनि मुकदर्शक बन्नुपर्ने अवस्था आएको छ। जसका कारण भ्रष्टाचार नियन्त्रण, सुशासन प्रवद्र्धन र कानुनी राज्यको सन्दर्भमा अनेक प्रश्न खडा भएका छन्। अहिले आएर सीमित स्वार्थीसमूहको राजनीतिक दाउपेचमा अख्तियार बाधक बन्न सक्छ भन्ने गलत मनोविज्ञानका कारण अख्तियारको क्षेत्राधिकार संकुचन गरिएको आभास हुन थालेको छ। अनुचित कार्य नियन्त्रणका लागि अख्तियारले विगतमा दण्डात्मक, निरोधात्मक र प्रवद्र्धनात्मक उपायलाईसमेत प्राथमिकता दिँदै आएको अवस्था हो। राजनीतिक आवरणमा हुने गलत कार्यलाई निरुत्साहित गर्ने हिम्मत देखाए मात्रै सुशासन कायम हुने हो। सुशासन प्रवद्र्धनलाई उच्च प्राथमिकतामा राखेर स्वतन्त्र संवैधानिक अंगलाई पर्याप्त अधिकार दिनुपर्नेमा भएको अधिकार कटौतीले भ्रष्टाचार अझै मौलाउँछ कि कम हुन्छ ? अख्तियारका कामकारबाहीलाई लिएर अनेक गुनासा हुन सक्छन्। विगतमा स्वतन्त्रताको नाममा स्वच्छन्द, अपारदर्शी र अख्तियारबाटै अख्तियारको दुरुपयोग भएको आरोप पनि नलागेको होइन। स्वतन्त्र आयोगका विषयमा स्वाभाविक रूपमा गुनासा छन् नै। अधिकारको दुरुपयोग गर्ने जिम्मेवार पदाधिकारीमाथि छानबिन, निगरानी र कारबाहीका लागि महाभियोगबाहेक संवैधानिक रूपमा अधिकारसम्पन्न अर्को ओभरसाइड संयन्त्र गठन गर्ने विकल्पको खोजी पनि गर्न सकिएला। तर सम्भावित कारबाहीको त्रासले वा अख्तियारमाथिको क्षणिक आक्रोशका कारण एउटा संवैधानिक निकायको हात नै काट्ने कार्यले राजनीतिमा अपराधीकरण बढाउने छ। कमजोर अख्तियार देखेर माफिया र दलाल आजको दिन कति खुसी भएका होलान् ? व्यक्ति खराब अनि व्यभिचारी हुन सक्छन्। इतिहासको प्रवाहमा यस्ता व्यक्तिको आयाराम र गयाराम भइरहन्छ। पात्र र प्रवृत्तिको विषयमा अनेक टीकाटिप्पणी हुन सक्लान्। तर संस्थाको इतिहास र आत्मा नै नामेट गर्ने कार्य हुनु कति न्यायोचित हो ?"
स्वराजको भ्रमण केका लागि ?,"विगतका प्रयत्न असफल भएपछि ओलीलाई फकाउनु नै भारतको प्राथमिक महत्वको विषय हो। नेपालप्रतिका भारतीय नीति लगातार असफल हुँदै आएका छन्। सोह्रबुँदे सहमतिपछि नेपालको संविधान निर्माण हुन नदिने, त्यसलाई जारी हुन नदिने, सुशील कोइरालालाई प्रधानमन्त्री बनाउने, संविधानमा संशोधन गर्न नाकाबन्दी लगाउने, चीनसित सम्बन्ध विस्तार गर्न नदिने, चुनावमा कांग्रेसलाई विजयी बनाउने आदि भारतीय नीति एकपछि अर्को गर्दै असफल हुँदै आए। भारत केपी ओली नेतृत्वको सरकार अपदस्थ गराउन भने सफल भयो। तर त्यो सफलतापछि पनि बन्दुक उल्टो पडयो। प्रचण्डले कांग्रेससितको गठबन्धनबाट अलग भएर एमालेसित गठबन्धन जोडे। त्यसपछि भएको चुनावको परिणाम भारतीय शासक वर्गका लागि अर्को ठूलो धक्का थियो। यस्तो पृष्ठभूमिमा भारतीय विदेशमन्त्री सुष्मा स्वराजले नेपाल भ्रमण गरेकी छन्। भारतीय विदेशमन्त्रीको नेपाल भ्रमणको उद्देश्य एउटै होनिर्वाचनमा कांग्रेसको पराजय र वामपक्षधर शक्तिहरूको विजयले सिर्जना गरेको नया प्रकारको प्रतिकूल परिस्थितिमा आफ्ना विस्तारवादी नीति कार्यान्वयन गर्ने प्रयत्न गर्नु। तात्कालिक रूपमा उनको उद्देश्य हो, नेपालको संविधान संशोधनसम्बन्धी आफ्नो प्रस्ताव पारित गराउनु, जसलाई उनीहरूले मधेसवादीको नाममा वा उनीहरूको माध्यमद्वारा अगाडि बढाउने प्रयत्न गर्दै आएका छन्। तत्काल उनको मुख्य उद्देश्य हो, भारतीय विस्तारवादी नीति र संविधानमा संशोधनका लागि ओलीको समर्थन प्राप्त गर्ने प्रयत्न गर्नु। उक्त दुवै विषयमा उनले (ओलीले) विगतमा लिएको अडान भारतका लागि ठूलो समस्या बनेको छनेपालप्रतिको विस्तारवादी नीति पूरा गर्ने मार्गमा एउटा ठूलो अवरोध। त्यो समस्यालाई उनीहरूले मधेसवादीहरूसित जोडेर प्रस्तुत गर्ने गर्छन्। त्यो समस्या मधेसवादीको होइन, भारतीय विस्तारवादको नै हो। विगतका अन्य प्रयत्न असफल भएपछि ओलीलाई फकाउनु नै उनीहरूको प्राथमिक महत्वको विषय भएको छ। सुष्मा भ्रमणको पहिलो उद्देश्य त्यही हो। चुनावपछिको स्थितिमा नेपालमा वामपक्षधर शक्तिहरूको सरकार बन्ने र ओली प्रधानमन्त्री बन्ने करिबकरिब निश्चित छ। यहा करिब करिब किनभने त्यसभित्र ओलीलाई प्रधानमन्त्री बन्न नदिने दिशातिर पनि भारतीय शासकवर्गका आखा छन्। बाह्य र प्रकटरूपमा भारतले ओलीसितको बिग्रेको सम्बन्धलाई सहज बनाउने कुरा गरेको छ। त्यो उनीहरूको कूटनीतिको एउटा पक्ष मात्र हो, सायद लाचार पक्ष। ओलीको भूमिकाका कारणले विगतमा भारतलाई जुन ठूलो धक्का पुगेको छ, त्यो अवस्थामा उनलाई सत्तामा जान नदिनु नै भारतीय शासक वर्गको प्राथमिकता हुनेछ। त्यसको कति सम्भावना छ ? त्यो भारतीय विदेशमन्त्रीको चासोको मुख्य विषय हो। त्यसका लागि उनीहरूको मुख्य आशा प्रचण्डमाथि नै टिकेको छ। प्रधानमन्त्रीको प्रलोभन दिएर उनलाई पुनः फुटाउन सकिन्छ कि ? त्यो कुराको छामछुम गर्नु पनि उनको यात्राको एउटा उद्देश्य हो। भारतले त्यसप्रकारको खेल पहिले पनि खेलिसकेको छ। त्यसकारण उनीहरूका लागि त्यो नया कुरा होइन। उनलाई (प्रचण्डलाई) वाम गठबन्धनबाट फुटाएर माओवादी केन्द्र, कांग्रेस, मधेसवादी, राप्रपा आदिको गठबन्धन सरकार बनाउन सकेमा कमसेकम तत्कालका लागि त्यो उनीहरूको सबैभन्दा ठूलो उपलब्धि हुनेछ। ओली वा उनको नेतृत्वमा बन्ने वामपक्षीय सरकारलाई भारतीय विस्तारवादी स्वार्थको पक्षमा उपयोग गर्ने उनीहरूको (भारतीय शासक वर्गको) प्रयत्न हुनेछ। उक्त दुवैमध्ये उनीहरूले कुन नीति अपनाउनेछन् ? त्यो उनीहरूले सबैभन्दा बढी आशा गरेको र अहिले पनि सरकार बनाउने अवस्थामा रहेका प्रचण्ड वा माओवादी केन्द्रको भूमिकामाथि निर्भर गर्छ। उनीहरूका बीचमा संगठनको अध्यक्षको पद वा अन्य कतिपय प्रश्नलाई लिएर असमझदारी पैदा हुने र त्यो कारणले उनीहरूको बीचमा पार्टी एकता वा सरकार गठनमा पनि बाधा पुग्ने सम्भावनालाई पनि उनीहरूले (भारतीय शासक वर्गले) आशाको त्यान्द्रोको रूपमा लिन सक्छन्। त्यसरी उनीहरू वाम गठबन्धनको सरकारलाई रोक्न वा ओलीलाई प्रधानमन्त्री हुनबाट रोक्न सफल हुने छन् वा छैनन् ? त्यो गर्भको कुरा हो। त्यो सम्भावना नरहेमा विगतमा भारतीय विस्तारवादी नीति वा संविधान संशोधन प्रस्तावका विरुद्ध रहेका ओली र कांग्रेससितको गठबन्धनबाट पर भएका प्रचण्डसमेतलाई आफ्ना विस्तारवादी नीतिका पक्षमा लैजाने प्रयत्न उनीहरूले गर्नेछन्। भारतको नेपालप्रतिको सद्भाव र मित्रता वा नेपालमा शान्ति, स्थिरता र विकासका लागि उनीहरूको सदीक्षाको निर्देशक सिद्धान्त सधंै यही रहने गरेको छनेपालप्रतिका आफ्ना विस्तारवादी नीति पूरा गर्र्नु। नेपालका राजनीतिक शक्तिहरू जतिजति उनीहरूका हातका खेलौना बन्दै जानेछन्, त्यतित्यति उनीहरूलाई त्यो उद्देश्य पूरा गर्न मार्ग प्रशस्त हुदै जान्छ। आफ्ना क्षुद्र र संकीर्ण स्वार्थ, महत्वाकांक्षा वा सत्ताका लागि नेपालका राजनीतिक शक्तिहरूले आफूलाई विकाउ पदार्थ (कमोडिटी)का रूपमा सामान्यतः विदेशी शक्तिहरू, मुख्यतः भारतीय विस्तारवादका अगाडि प्रस्तुत गर्दै आएका उदाहरणको कमी छैन। नेपालका राजनीतिक शक्तिहरूको त्यसप्रकारको प्रवृत्तिबाट उत्साहित भएर नै भारतीय शासक वर्गले बारम्बार नेपालका राजनीतिक पार्टीहरूलाई किन्ने प्रयत्न गर्दै आएका छन्। नेपालमा आर्थिक वा राजनीतिक दृष्टिकोणले भारतको जुन प्रभुत्व कायम रहँदै आएको छ, त्यसका लागि भारतीय विस्तारवादलाई मात्र दोष दिएर पुग्दैन, यहाँका पार्टी पनि कम जिम्मेवार छैनन्। अहिले केपी ओलीका अगाडि एउटा ठूलो परीक्षाको घडी देखा परेको छ, विगतको आफ्नो अडान कायम राख्ने वा भारतीय विस्तारवादी नीतिसित सम्झौता गर्ने ? पार्टीहरूको त्यसप्रकारको विकाउ चरित्रका कारणले नै भारतीय शासक वर्गले बारम्बार उनीहरूलाई फसाउन चारा हाल्दै आएको छ। त्यही उद्देश्यका साथ नै सुष्मा नेपाल आएकी थिइन्। उनको बल्छी वा जालमा कति माछा पर्ने छन् ? त्यो पछि थाहा हुँदै जाने छ। सुष्माका एकजना सदस्यले आफ्नो ट्विटमा लेखे झैं उनीहरूको यात्राको उद्देश्य सफल भएको छ। तर त्यो सफलता प्रचण्डलाई फुटाएर ओलीलाई सरकार बनाउन नदिने अर्थमा हो वा उनीहरू दुवैजनालाई भारतीय विस्तारवादी नीति र मधेसवादीको पक्षमा लैजाने अर्थमा हो ? त्यो रहस्यको उद्घाटन हुन सायद अरू केही समय पर्खनुपर्ने छ। मधेसवादीहरू वास्तवमा नेपालप्रतिको भारतीय विस्तारवादी स्वार्थका संवाहक वा प्रतिरूप हुन्। सुष्मा एमाले र मधेसवादीका बीचमा गठबन्धन कायम गर्न सफल भइन् भने पनि प्रकारान्तरले त्यसको अर्थ ओलीलाई भारतीय विस्तारवादका पक्षमा डोर्याउनु नै हुनेछ। सुष्माको नेपाल भ्रमण कुन अर्थमा सफल भएको हो ? त्यो कुरा जान्न धेरै पर्खनुपर्ने छैन। डा शेखर कोइरालाले भनेका छन्, अहिले सरकार निर्माणको पूर्वसन्ध्यामा भारतीय विदेशमन्त्रीको भ्रमण समय सुहाउदो छैन। कूटनीतिक वा राजनीतिक दृष्टिकोणले उनको यात्रा समय सुहाउँदो नभए पनि उनी अहिले नै आउनु एक प्रकारको वाध्यता थियो। वाम पक्षको सरकार नबन्दै नेपालमा भ्रमण गरेमा त्यो सरकार गठनलाई रोक्न सकिन्छ कि ? त्यसका लागि सम्भावना खोज्नु उनका लागि वा भारतीय शासक वर्गका लागि महत्वपूर्ण कार्य थियो। पछि आउँदा सायद ढिलो भइसकेको हुन्थ्यो। नेपालप्रतिको भारतीय विस्तारवादी नीतिको मार्गमा एउटा सबैभन्दा ठूलो बाधा चीन हो। नेपालको भूराजनीतिक अवस्था र उत्तरतर्फ चीनको अस्तित्वले भारतलाई नेपालप्रतिको विस्तारवादी नीति पूरा गर्न बाधा पुगेको छ। नेपालको उत्तरमा चीन नभएको भए भारतले सायद धेरै पहिले नै प्रत्यक्ष हस्तक्षेप गरेर पनि नेपालमा प्रभुत्व कायम गर्ने नीति अपनाउन सक्दथ्यो। तर चीनको कारणले नेपालप्रति त्यस प्रकारको नीति अपनाउनु भारतका लागि अप्ठेरो भएको छ। यो कुरा स्पष्ट छ, नेपालको हितको लागि नभए पनि आफ्नो सुरक्षाका दृष्टिकोणले भारतको नेपालमाथिको प्रत्यक्ष वा सैनिक हस्तक्षेपलाई चीनले सामान्य रूपले लिने छैन। त्यसैले भारतले नेपालप्रतिको विस्तारवादी नीतिलाई एक प्रकारले अप्रत्यक्ष र घुमाउरो तरिकाले अगाडि बढाउने प्रयत्न गरिरहेको छ। तर त्यसो गर्दा पनि नेपालको चीनसितको मित्रता वा सम्बन्ध विस्तार उसका लागि एउटा ठूलो समस्या भएर उभिन्छ। त्यसकारण उसको जोड सधैं यो कुरामा हुन्छ कि नेपालको चीनसितको कुनै सम्बन्ध नहोस् वा कम भन्दा कम सम्बन्ध होस्। नेपालको बन्ने कुनै पनि सरकारलाई भारतले त्यही उद्देश्य पूरा गर्नका लागि उपयोग गर्ने प्रयत्न गर्छ। नेपाल एउटा स्वतन्त्र र सार्वभौम देश हो। आफ्नो राष्ट्रिय हित वा आवश्यकतानुसार संसारको कुनै पनि देशसित सम्बन्ध राख्ने वा विस्तार गर्ने नेपाललाई पूर्ण स्वतन्त्रता हुन्छ। तर नेपालको स्वतन्त्रता र सार्वभौमिकता यस्तो कुरा हो, जसका कारणले भारतलाई सधैं कपाल दुखिरहन्छ। त्यसैले भारतले नेपाल स्वतन्त्र राष्ट्र भए पनि भुटानजस्तो देशको रूपमा हेर्न वा व्यवहार गर्न चाहन्छ। आफ्नो राष्ट्रिय स्वाभिमान गुमाएका नेपालका कतिपय, धेरैजसो राजनीतिक पार्टी वा संगठन भारतीय विस्तारवादको त्यस प्रकारको दृष्टिकोणलाई आपत्तिजनक मान्दैनन्। उनीहरूमा राष्ट्रिय स्वाभिमानको ह्रासको कारणले नै त्यस्तो हुने गरेको छ। नेपालका विरुद्धको भारतको सबभन्दा ठूलो हतियार वा ब्रम्हास्त्र नाकाबन्दी नै हो। तर चीनसितको सम्बन्धले त्यसको त्यो हतियार पूरै नभए पनि काफी हदसम्म निष्फल रहने सम्भावना हुन्छ। नेपालको कुनै राजनीतिक सरकारले भारतको नेपाललाई हेर्ने भुटानवादी दृष्टिकोणको आंशिक रूपमा पनि विरोध गर्ने जमर्को गरेमा भारतका लागि त्यो धृष्टता नै हुन्छ, र त्यो अवस्थामा नेपालको सरकारलाई दण्डित गर्ने उसले आफ्नो जन्मजात अधिकार नै ठान्छ ब्रिटिस शासनको उत्तराधिकारमा प्राप्त जन्मजात अधिकार। त्यही प्रकारको अपराध का कारणले भारतले ओली सरकारलाई अपदस्थ गराएको ताजा उदाहरण हाम्रासामू छ। अहिले सुष्माले सरकार निर्माणको पूर्वसन्ध्यामा ओलीलाई त्यही प्रकारको भूत देखाएर वा सरकार बन्न नदिने त्रास देखाएर उनलाई आतंकित पार्ने प्रयत्न त गरेकी छैनन् ? नेपालको चीनसितको कुनै पनि प्रकारको सम्बन्ध हुन नदिनको लागि नै राजा महेन्द्रको पालामा बन्न लागेको कोदारी मार्गको भारतले विरोध गरेको थियो। ओली सरकारले चीनसित गरेको व्यापार र पारवहनसहित अन्य सन्धि, सम्झौता पनि भारतका लागि असह्य भएका थिए। ओली सरकार अपदस्थ गराउने भारतीय ग्रान्ड डिजाइन का पछाडि त्यो पनि एउटा मुख्य कारण थियो। एकातिर नेपालको भूराजनीतिक स्थिति र अर्कातिर नेपालप्रतिको भारतीय विस्तारवादी नीतिको पृष्ठभूमिमा चीनसितको सम्बन्धले नेपालको राष्ट्रियता र सार्वभौमिकता समेतका लागि महत्वपूर्ण स्थानमा राख्छ। त्यसैले ओलीले चीनसित गरेका सन्धिको नेपालका लागि ठूलो राष्ट्रिय अर्थ र महत्व छ। यदि भारतले हृदयदेखि नै ओलीसितको सम्बन्धलाई सुधार्ने वा सहज बनाउने प्रयत्न गर्छ भने त्यसभित्र प्रकट वा छद्म रूपमा यो सर्त पनि लुकेको हुनेछ, ओलीले विगतमा गरेको त्यस प्रकारको ऐतिहासिक गल्ती को पुनरावृत्ति नगरुन्। वास्तवमा अहिले ओलीका अगाडि एउटा ठूलो परीक्षाको घडी देखा परेको छ, विगतको आफ्नो अडान कायम राख्ने वा भारतीय विस्तारवादी नीतिसित सम्झौता गर्ने ? त्यो परीक्षामा उनी सफल हुनेछन् वा फेल ? त्यसको जवाफ इतिहासले दिनेछ। दोस्रो संविधान संशोधन विधेयकका विरुद्ध एमालेको अडान तथा कांग्रेससितको गठबन्धनबाट अलग हुन प्रचण्डले उठाएको साहसिलो कदम उनीहरूका प्रशंसनीय कार्य हुन्। भारतीय विदेशमन्त्री सुष्मा माओवादी केन्द्रलाई पुनः पहिले झैं वामपक्षधर गठबन्धनबाट फोर्न वा ओलीलाई आफ्नो पूर्व अडानबाट हटेर भारतीय विस्तारवादका पक्षमा लैजान फकाउन आएको उज्यालो झैं छर्लंग छ। उनीहरू (एमाले र माओवादी केन्द्र) त्यस प्रकारको कुनै असरमा आए भने त्यो जनताले उनीहरूमाथि गरेको विश्वासमाथि घात हुनेछ। त्यो देश र स्वयं उनीहरूका लागि पनि प्रतित्युत्पादक हुनेछ।"
"बार्सिलोनालाई पछ्याउँदै यथ्लेटिको मड्रिड, रियल मड्रिडलाई फाइदा",काठमाडौं : ला लिगाको अंक तालिकामा दोस्रो स्थानमा रहेको यथ्लेटिको मड्रिडले तेस्रो स्थानमा रहेको भ्यालेन्सियालाई पराजित गरेको छ । शनिबारको खेलमा यथ्लेटिको मड्रिडले भ्यालेन्सियालाई १० ले पराजित गर्दै शीर्ष स्थानको बार्सिलोनासँगको अंक दूरी छोट्याउन सफल भएको हो । यथ्लेटिको मड्रिडको घरेलु मैदान वण्डा मेट्रोपोलिटिनोमा भएको खेलमा यथ्लेटिको मड्रिडका लागि एन्जेल कोरेले ५९ मिनेटमा गरेको गोल नै निर्णायक बन्यो । जितसँगै २२ खेल खेलेको यथ्लेटिको मड्रिड ४९ अंकका साथ साविक दोस्रो स्थानमा कायम रहेको छ । हारपछि पनि ४० अंकसहित तेस्रो स्थानमै रहेको भ्यालेन्सियाको तेस्रो स्थान असुरक्षि भएको छ । एक खेल कम खेलेको चौथो स्थानमा रहेको रियल मड्रिडको ३९ रहेको छ । भ्यालेन्सियाको हारले अर्को खेलमा ३ अंक जोड्दै तेस्रो स्थानमा उक्लन रयल मड्रिडलाई सहज बनेको छ । आइतबार राति भएका ला लिगाका अन्य खेलमा गिरोनाले यथ्लेटिक विल्बाओलाई २० ले पराजित गर्यो । गेटाफे र लेगानेजले गोलरहित बराबरी खेले ।
राणा कमिटीद्वारा सहकार्य गर्न आह्वान,"काठमाडौं : रुक्मशमशेर राणा नेतृत्वको नेपाल ओलम्पिक कमिटी (एनओसी) ले सर्वोच्च अदालतको पुस १८ को फैसलापछि एक मात्र आधिकारिक कमिटी रहेकाले आफूहरूसँग सहकार्य गर्न सबैसँग आह्वान गरेको छ। आइतबार पत्रकार सम्मेलनको आयोजना गरी कार्यवाहक अध्यक्ष किशोरबहादुर सिंहले सर्वोच्च अदालतको पछिल्लो फैसलापछि आधिकारिकताको विषय समाप्त भएकाले आफ्नो कमिटीसँग सहकार्य गर्न खेलकुद निकायसँग आह्वान गरे। उनले युवा तथा खेलकुद मन्त्रालय, राष्ट्रिय खेलकुद परिषद् (राखेप), राखेपमा कायम रहेका खेलकुद संघलगायत सम्बन्धित निकायलाई आफू नेतृत्वको कमिटीसँग सहकार्य र समन्वय गर्न आह्वान गरे। कार्यवाहक अध्यक्ष सिंहले अर्को वर्ष नेपालमा हुने भनिएको १३औं दक्षिण एसियाली खेलकुद प्रतियोगिता पनि आफूहरू नेतृत्वको कमिटीको पहलमा हुनुपर्नेमा जोड दिए। उनले जीवनराम श्रेष्ठको नेतृत्वमा रहेको अन्तर्राष्ट्रिय मान्यता प्राप्त एनओसीलाई उनीहरूले प्रयोग गर्दै आएको लोगो, झन्डा, बैंक खाता र आर्थिक कारोबारलगायत भोगचलन गर्दै आएको सम्पूर्ण चलअचल सम्पत्ति हस्तान्तरण गर्न पनि आग्रह गरे। राणा नेतृत्वको एनओसीले सर्वोच्च अदालतको निर्णयको सम्मान गर्न सबैसँग आग्रह गरेको छ। अन्तर्राष्ट्रिय मान्यता प्राप्त एनओसीका अध्यक्ष जीवनराम श्रेष्ठलगायत पदाधिकारीले गत पुस १८ गते आफ्नो पक्षमा हुने गरी गरेको फैसलाको अपहेलना गर्दै आइरहेको दाबी राणा नेतृत्वको समितिले गरेको छ। सर्वोच्च अदालतले गत पुस १८ गते एनओसीको आधिकारिकलगायत सम्पत्ति प्रयोगको दाबीसहित दायर गरिएको चार मुद्दालाई एकैसाथ खारेज गरेपछि राणा नेतृत्वको एनओसीले आफूहरू आधिकारिक भएको दाबी गरेको छ। यता श्रेष्ठ नेतृत्वको एनओसीले पनि आफूहरू नै आधिकारिक भएको दाबी गर्दै आइरहेको छ। यसअघि २०६३ सालमा भएको एनओसीको साधारणसभाले तत्कालीन महासचिव ध्रुवबहादुर प्रधानलाई अध्यक्ष तथा जीवनराम श्रेष्ठलाई महासचिव चुनेको थियो। सोही विषयमा परेको रिटमा सर्वोञ्च अदालतले २०६७ असोज १८ गते राणा अध्यक्ष तथा ध्रुवबहादुर महासचिव रहेको अघिल्लो समिति नै वैधानिक भएको फैसला गरेको थियो। त्यसको अर्थ प्रधान अध्यक्ष श्रेष्ठ महासचिव रहेको एनओसी अवैधानिक भनिएको हो। त्यसपछि पनि अवैधानिक भनिएकै एनओसीले अन्तर्राष्ट्रिय मान्यताको भरमा काम गर्दै गरेपछि सोही सम्बन्धमा राणा पक्षका उमेशबहादुर मास्केले दायर गरेको दुई, किशोरबहादुर सिंहले दायर गरेको एक रिट तथा अन्तर्राष्ट्रिय मान्यता प्राप्त एनओसीका अध्यक्ष श्रेष्ठ आफैंले गृह मन्त्रालयलाई विपक्षी बनाई दायर गरेको रिटलाई दीपकराज जोशी र डम्बरबहादुर शाहीको संयुक्त इजालसले एकैसाथ खारेज गरेको थियो। कार्यालय प्रवेशमा रोक राणा नेतृत्वको एनओसीले आइतबार दिउँसो सातदोबाटोस्थित कार्यालयमा पत्रकार सम्मेलन गर्ने तयारी गरेको थियो। सोही उद्देश्यका लागि लामो समयसम्म बन्द रहेको भवन शनिबार र आइतबार बिहान सरसफाइ गरिएको थियो। पत्रकार सम्मेलनका लागि आइतबार मध्याह्न ओलम्पिक कमिटीको कार्यालय पुग्दा प्रहरीले राणा नेतृत्वका एनओसी पदाधिकारीलाई नै प्रवेश गर्न दिएन। प्रवेशमा रोक लगाएपछि राणा एनओसीले कार्यालय बाहिरै पत्रकार सम्मेलनको आयोजना गरेको थियो।"
हारको संघारमा पुगेको बार्सिलोना जोगियो,काठमाडौं : ला लिगा अन्तरगत आइतबार रातिको खेलमा अपराजित रहँदै लिगको शीर्ष स्थानमा रहेको बार्सिलोना बराबरीमा रोकिएको छ । स्पानियोलसँग ११ को बराबरीमा रोकिएको बार्सिलोना हारबाट बल्लतल्ल जोगिएको हो। स्पानियोलको घरेलु मैदानमा भएको खेलको पहिलो हाफ गोरहित बराबरीमा टुंगिएको थियो । ६६ औ मिनेटमा फर्वाड जेरार्डले गोल गर्दै बार्सिलोनालाई १० ले पछि पारेका थिए । हारको संघारमा पुगिसकेको बार्सिलोनाका लागि ८२ औं डिफेन्डर जेरार्ड पिवेले गोल गरी हारबाट बचाएका थिए । बराबरीपछि २२ खेलबाट बार्सिलोनाको ५८ अंक पुगेको छ । दोस्रो स्थानमा रहेको समान खेल खेलेको यथ्लेटिको मड्रिडभन्दा ९ अंकको अग्रतासहित शीर्ष स्थानमा कायम छ ।
