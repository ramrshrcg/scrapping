शीर्षक,विवरण
अफगानिस्तानमा महाशक्तिको पराजय,"गएको तीन हजार वर्षदेखि अफगानिस्तान विश्वका शक्तिराष्ट्रहरूको माझको युद्ध, शान्ति र शक्ति सन्तुलन रणनीतिको केन्द्रमा छ । अफगानिस्तान प्राचीनकालदेखि नै दक्षिण, एसिया, मध्य एसिया र पश्चिम एसियाको केन्द्र मात्रै होइन, प्राचीन रेसम मार्गको मुख्यद्वार पनि हो । अफगानिस्तानमाथि जसले नियन्त्रण गर्न सक्छ, त्यसले चीन, भारत इरानदेखि मध्यपूर्व र मध्य एसियामाथि समेत नियन्त्रण र प्रभुत्व स्थापना गर्नसक्ने भएकोले अलग्जेन्डर दी ग्रेट, चंगेज खाँ, टिमुर, मुहम्मद गजनी, बाबर लगायतका शक्तिशाली सम्राटहरूका साथै ब्रिटेन, सोभियत संघ र अमेरिका जस्ता मुलुकहरूले आफू शक्ति र प्रभावको उत्कर्षमा पुगेको बेलामा अफगानिस्तानमाथि नियन्त्रण स्थापना गर्ने हरसम्भव कोसिस गरे र गरिरहेका छन् । तर सबैको भागमा पराजय मात्रै परेको छ । अमेरिका अफगानिस्तानमा आफ्नो इतिहासकै सबैभन्दा लामो युद्ध लडिरहेको छ । ११ सेप्टेम्बर, २००१ मा अल कायदाको अमेरिकामाथिको अत्यन्त क्रुर र पैशाचिक आक्रमणपछि अमेरिकाले अफगानिस्तानमा अड्डा जमाएर बसेका ओसामा बिन लादेनलाई सुम्पन र अलकायदाविरुद्धको अमेरिकी अभियानलाई सहयोग गर्न सत्तारुढ तालिवानलाई आग्रह गर्यो । तालिवानले त्यसलाई अस्वीकार गरेपछि अमेरिकी आक्रमणमा तालिबान पराजित भयो । ओसामा बिन लादेन मारिए तर पनि अफगानीहरू अमेरिका र काबुलमा स्थापित सरकारविरुद्ध लडिरहेका छन् । बाराक ओबामाले निर्वाचन अभियानमा अफगानिस्तानबाट अमेरिकी सेना फिर्ता गर्ने प्रतिबद्धता व्यक्त गरेका थिए तर उनले राष्ट्रपतिको शपथ ग्रहण गरेको अर्को वर्ष नै अफगानिस्तानमा अमेरिकी सेनाको संख्या बढाएर एक लाख पुर्याए । डोनाल्ड ट्रम्प पनि त्यही नारा लगाएर आएतर यही २१ अगस्टमा उनले अफगानिस्तानमा अमेरिकी सेनाको वृद्धि गर्ने निर्णय सुनाए । अफगानिस्तानको विराट भूरणनीतिक महत्ववको अवस्थितिको लाभ लिने उद्देश्यले सबैले अफगानीलाई युद्ध सिकाए तर शान्ति र स्थिरता सिकाएनन् ट्रम्पले हतारमा अफगानिस्तानबाट सेना फिर्ता गरिँदा त्यसले निर्माण गर्ने रिक्ततालाई तुरुन्तै अल कायदा र इस्लामिक स्टेटले भर्ने र अफगानिस्तान पुनः १७ वर्षअघिकै अवस्थामा पुग्ने बताए । ओबामा प्रशासनले हतारमा इराकबाट हट्ने निर्णय गर्दा ठूलो बलिदान र आर्थिक व्ययभारबाट इराकमा अमेरिकालाई प्राप्त सफलता विफलतामा र इस्लामिक आतंककारीहरू आईएसआईएसको शक्ति र सफलतामा रूपान्तरण हुन पुगेको मत ट्रम्पले व्यक्त गरेका थिए । एउटा अति निर्धन र अस्थिर मुलुकका साधन र स्रोतविहीन विद्रोहीहरू संसारको सर्वशक्तिमान मुलुक र विश्वका सबैभन्दा शक्तिशाली मुलुकहरूको सैनिक संगठननाटोसँग १७ वर्षदेखि लडिरहेका छन्, अमेरिका जस्तो मुलुकको गौरव, शक्ति र प्रभावलाई निरन्तर चुनौतीमाथि चुनौती दिइरहेका छन् । २१ अगस्टमा आफ्नो अफगानिस्तान र दक्षिण एसिया रणनीति घोषणा गर्दै ट्रम्पले पाकिस्तानविरुद्ध सम्भवतः अमेरिकी इतिहासमा नै सबैभन्दा कडा आरोप लगाउँदै पाकिस्तानले हिंसा, ध्वंश र आतंकलाई आ श्रय दिइरहेको र अमेरिकीहरूको हत्या प्रयासमा संलग्न संगठनहरूलाई संरक्षण दिइरहेकाले पाकिस्तानले यसको मूल्य चुक्ता गर्नुपर्ने चेतावनी दिए । ट्रम्पले भारतसँगको रणनीतिक साझेदारी निरन्तर सघन भइरहेको बताए । तर दक्षिण एसियाको दोस्रो आणविक शक्तिसम्पन्न राष्ट्र पाकिस्तानलाई आतंकवादलाई संरक्षण प्रदान गरेको आरोप लगाएर पाकिस्तान सम्बन्धमा राष्ट्रपति ट्रम्प भारतीय दृष्टिकोणमा सहमत भएका मात्र छैनन्, यसको अर्थ भविष्यमा पाकिस्तानविरुद्ध भारत र अमेरिका संयुक्त रणनीति अंगीकार गर्न पनि सहमत भएका देखिन्छन् । दक्षिण एसियाको सामरिक इतिहासमा नयाँ र जटिल कालखण्ड निर्माण गर्दै गरेको बुझ्न सकिन्छ । पाकिस्तानविरुद्धको ट्रम्पको आक्रोशलाई भारतको इजरायलसँगको रणनीतिक सानिध्यता र अमेरिकासँगको साझेदारीसँगै जोडेर हेर्नुपर्छ । त्यसमाथि डोक्लाम विवाद, पूर्वी चीन सागर र दक्षिण चीन सागरमा उठेका क्षेत्रीय तनाव तथा विवादहरूमा चीन र भारतका परस्परविरोधी रणनीतिका कारण दक्षिण एसिया र विश्वमा जटिल सामरिक ध्रुवीकरण निर्माण हुँदै गइरहेको छँदैछ । ट्रम्पले अफगान रणनीतिमा भारतसँग साझेदारी गर्न आग्रह गरेका छन् । साथै दक्षिण एसिया र समग्र एसियाप्रशान्त क्षेत्रको शान्ति र स्थिरताको साझा लक्षमा भारत र अमेरिका समानरूपमा प्रतिवद्ध रहेको उल्लेख गरेर त्यस्तो सामरिक धु्रवीकरणलाई रणनीतिक मान्यता प्रदान गरेका छन् । ब्राउन विश्वविद्यालयको हालैको एउटा अध्ययनलाई आधार मानेर सीएनएनका वरिष्ठ लेखक जेन सहादीले उल्लेख गरेअनुसार अफगानिस्तानमा गएको १६ वर्षको अवधिमा दुई हजार अर्ब डलर खर्च गरिसकेको छ । रकमको यो परिमाण भनेको वर्तमान दरमा अफगानिस्तानको अर्को एक सय पाँच वर्ष भन्दा बढी अवधिको कुल गार्हस्थ उत्पादन बराबर हो । कुनै मुलुकको १०५ वर्षको कुल गार्हस्थ उत्पादनबराबरको रकम खर्च गर्दा पनि त्यो मुलुकमा शान्ति र स्थिरता सुनिश्चित हुँदैन भने बुझ्नुपर्छ, त्यहाँ गम्भीर रणनीतिक त्रुटि उपस्थित छ । अफगानिस्तानमा सोभियत संघको अपमानजनक पराजय अफगानिस्तान राजनीतिक स्थिरता, शान्ति र समृद्धिको बाटोमा थियो तर अकस्मात जुलाई १९७३ मा सोभियत संघ समर्थक जनरल मोहम्मद दाउद खाँले सैनिक विद्रोह गरे । राजा जाहिर शाह अपदस्थ भए । अफगानिस्तान गणतन्त्र घोषित भयो । दाउद राष्ट्रपति बने । तर दाउद विस्तारै अमेरिका र पाकिस्तानतिर ढल्किएको अनुभव गरेर सोभियत संघले अप्रिल १९७८ मा आफूले घुसपैठ गराइएको सैनिक अधिकारीहरूको बलमा पुनः बिद्रोह गरायो । जनरल दाउदको हत्या भयो, नुर मोहम्मद ताराकी प्रधानमन्त्री र राष्ट्रपति भए । तराकीका निकट सहयोगी हफिजुल्ला अमिन उपप्रधानमन्त्री बनाइए । तर कम्युनिस्टहरूको बढ्दो दबदबा र माक्र्सवादी सामाजिक र आर्थिक कार्यक्रमहरूले जनतामा असन्तोष बढाउन थालेपछि तराकी र अमिनवीच मतभेद बढ्यो । अमिन पाकिस्तान र अमेरिकीहरूसँग निकट भएको अनुभव गर्दै गएको अवस्थामा १९७९ मा हवानामा सम्पन्न असंलग्न शिखर सम्मेलनमा भाग लिएर फर्किने क्रममा तराकी मस्को पुगे । सोभियत राष्ट्रपति लियोनेद ब्रेजनेभले तराकीलाई सर्वशक्तिमान हुँदै गएका अमिनको हत्या गरेर अफगानिस्तानमा पूर्ण नियन्त्रण कायम गर्न दबाब दिएको जानकारहरू बताउँछन् । त्यो सुइँको पाएका र राष्ट्रवादी छवि बनाउँदै गएका अमिनले सेप्टेम्बर १९७९ मा तराकीको सत्ता पल्टाए र आफैं राष्ट्रपति बने । तराकीको हत्या भयो । तराकीको हत्या र पाकिस्तान तथा अमेरिकासँग सम्बन्ध सुधार्ने अमिनको प्रतिवद्धताले सोभियत संघको आक्रोशलाई आमन्त्रण गर्यो । सेना र राजनीतिमा सोभियत संघको बलियो पकड उता आम जनतामाझ पाकिस्तान र अमेरिकाको प्रत्यक्षपरोक्ष सहयोग र समर्थन पाएका कट्टरपन्थी मुसलमानहरूको बढ्दो प्रभावले आमन्त्रण गरेका आन्तरिक असन्तुष्टि, विवाद र तनावबीच २४ डिसेम्बर १९७९ मा सोभियत संघले अफगानिस्तानमाथि आक्रमण गर्यो । हफिजुल्ला अमिन मारिए । बाब्राक कर्माल राष्ट्रपति बनाइए । अमेरिका, पाकिस्तान, इरान, चीन, साउदी अरवलगायतका मुलुकको सहयोग र समर्थन पाएको र कम्युनिस्ट विचारधाराप्रति कठोर वितृष्णा राख्ने विद्रोही मुजाहिदिनको गतिविधि बढ्दै गयो । कर्मालले स्थिति सम्हाल्न नसकेको कारण सोभियत संघको असन्तुष्टि बढ्दै गएपछि कर्मालले राजिनामा दिए । नोभेम्बर १९८६ मा अफगान गुप्तचर प्रहरी प्रमुख मोहम्मद नजिबुल्लाह राष्ट्रपति बनाइए । तर कसै गरेपछि पनि स्थिति नियन्त्रणमा नआएपछि अन्ततः सोभियत संघले अफगानिस्तानबाट पछि हट्ने निर्णय गर्यो । सो युद्धमा १५ लाख सर्वसाधारण र ९० हजार मुजाहिदिन मारिए । १८ हजार अफगान सेना र १५ हजार सोभियत सेना पनि मारिए । घाइते र अंगभंग हुनेहरूको हिसाबै थिएन । सीआईएले सन् २००० मा सार्वजनिक गरेको एउटा गोप्य अध्ययनअनुसार सोभियत संघले अफगानिस्तानमा आक्रमण गरेपछिको ९ वर्षको अवधिमा ५० अर्ब डलर खर्च गरेको थियो । स्मरणीय छ, अफगानिस्तानमा सोभियत संघ टिक्न नसक्ने अवस्था आइसकेको थियो । मिखाइल गोर्वाचोभले अफगान समस्या उपचार हुनै नसक्ने क्यान्सर बनेको भनेर आफ्नो सेना फिर्ता गर्ने योजना निर्माण गरिरहँदा सोभियत संघमाथि थप दबाब बढाउने उद्देश्यले अमेरिकाले मुजाहिदिनहरूलाई काँधमा राखेर विमानविरुद्ध प्रहार गर्न सकिने स्टिंगर क्षेप्यास्त्रहरू ठूलो परिमाणमा पाकिस्तानमार्फत उपलब्ध गरायो । त्यस्ता क्षेप्यास्त्रहरूको प्रयोगबाट सोभियत संघका ११८ लडाकु जेट विमान र ? हेलिकप्टरहरू खसालिएकोबारे दी ल्यान्ड अफ बोन्ज नामक पुस्तकमा फ्र्यांक एल होल्टले उल्लेख गरेका छन् । फेब्रुअरी १९८९ सम्ममा सबै एक लाख २० हजार सोभियत सेना सेना फिर्ता भइसकेका थिए । यता सोभियत सेना फिर्ता हुँदै गर्दा मुजाहिदिनहरू मुलुकका विभिन्न क्षेत्रमाथि नियन्त्रण स्थापनागर्दै अघि बढिरहेका थिए । १९९२ मा उनीहरूले काबुल कब्जा गरे । नजिबुल्लाह भागेर काबुलस्थित राष्ट्र संघको परिसरमा शरण लिन पुगे । मुजाहिदिनका विभिन्न गुट र समूहभित्र सत्ता संघर्ष चल्दै जाँदा अन्ततः युवा अतिवादीहरूको संगठन तालिबानले १९९६ मा काबुललाई नियन्त्रणमा लियो । नजिबुल्लाहलाई मृत्युदण्ड दिइयो । सोभियत संघविरुद्धको अफगान युद्धको प्रमुख नेता थिए मुल्ला ओमार १९९६ देखि २००१ सम्म तालिवान शासित अफगानिस्तानको नेतृत्व उनैले गरे । ओसामा बिन लादेन र अल कायदालाई अमेरिकाविरुद्ध कुनै गतिविधिमा संलग्न नहुने सर्तमा ओमारले उनीहरूलाई अफगानिस्तानमा शरण दिएका थिए । तर बिन लादेनले ओमारलाई दिएको वचन उल्लंघन गर्दै अगस्ट १९९८ मा केनिया र तान्जानियामा रहेका अमेरिकी राजदूतावासमा बम प्रहार गराए । सयौंको हत्या र हजारौंलाई घाइते बनाएपछि ओमार र बिन लादेनबीच तनाव उत्पन्न भएको थियो । तर सेप्टेम्बर ११ को ट्वीन टावरमाथिको आक्रमणपछि अमेरिकाले बिन लादेनलाई सुम्पन गरेको आग्रहलाई अतिथि धर्मविरुद्ध हुने भनेर ओमारले अमेरिकी प्रस्तावलाई अस्वीकार गरेपछि अमेरिका तालिवानविरुद्ध समेत खनियो । सोभियत संघविरोधी युद्धमा अमेरिका र खास गरेर सीआईएनिकटका अर्का एक अग्र पंक्तिका नेता तथा तालिवानको अर्को एउटा घटकका नेता जलालुद्दीन हक्कानी पनि मुल्ला ओमारकै सहयोगी बने । अलेग्जेन्डर दी ग्रेटदेखि डोनाल्ड ट्रम्पसम्मको अफगानिस्तान सकस आज भन्दा दुई हजार चार सय वर्षअघि अलेग्जेन्डर दी ग्रेटले आफ्नो शक्तिशाली सेनासहित वर्तमान अफगानिस्तानको अधिकांश भूभाग समेटिएको तत्कालीन व्याक्ट्रियामाथि आक्रमण गरेका थिए । अफगानिस्तानमा अलेग्जेन्डर तीन वर्षसम्म निरन्तर लडे, ठूलो सैन्य खती बेहोरे । गोडामा बाणलागेर अलेग्जेन्डरको झन्डै मृत्यु भएको थियो । इतिहासकारहरू अनुसार त्यो सबै सुनेर आश्चर्यचकित हुँदै उनकी आमा ओल्याम्पियाजले अलेग्जेन्डरलाई एउटा चिठी लेखिन ( त्यत्रा ठूला र शक्तिशाली साम्राज्यहरूमाथि विजय प्राप्त गर्न तिमीलाई केही घन्टा र केही दिन भन्दा बढी लागेन तर त्यति निर्धन र असभ्य मुलुकमाथि विजय प्राप्त गर्न तिमीलाई यत्रो समय लाग्यो ? ' अलेग्जेन्डरले आमालाई जवाफ लेखे म त्यस्ता बहादुर मानिसहरूको भूमिमा छु जहाँको हरेक बित्ता जमिन मेरा लागि इस्पातको पर्खाल जस्तै दुर्भेद्य छ । तपाइँले संसारमा एउटा अलेग्जेन्डरलाई जन्म दिनुभयो, तर यहाँका हरेक आमाको कोखबाट अलेग्जेन्डरहरू जन्मिन्छन् ।' ९ मार्च २०१४ मा बीबीसीको अनलाइन संस्करणमा विलियम डलरिमपलले उल्लेख गरेअनुसार अक्टोबर १९६३ मा ब्रिटिस प्रधानमन्त्री हेरोल्ड म्याक्मिलनले एलेक डगलस ह्युमलाई पदभार सुम्पँदै गर्दा भनेका थिए, प्रिय मित्र जबसम्म अफगानिस्तानमाथि आक्रमण गर्दैनौ तबसम्म मात्रै तिमी सुरक्षित छौं ।' १८३८ देखि १९१९ को बीचमा ब्रिटेनले तीनपटक अफगानिस्तानमा आक्रमण गर्यो । तीनै पटक नराम्रोसँग पराजित भयो । डलरिमपल अनुसार ब्रिटेनले अफगानिस्तानमा जस्तो लज्जास्पद हार अन्यत्र कहीं बेहोरेको छैन । संसारको सबैभन्दा ठूलो भूभागका सम्राट अलेग्जेन्डर र कुनै समय संसारको सबैभन्दा ठूलो भूभागमा उपनिवेश कायम गर्न समर्थ मुलुकका निवर्तमान प्रधानमन्त्रीले गरेको उपरोक्त टिप्पणी अफगानीहरूको परिचयका लागि पर्याप्त हुनुपर्छ । १९८६ देखि १९८९ सम्म पाकिस्तानमा सीआईए प्रमुख भएर बसेका मिल्ट बियरडेनको एउटा रोचक लेख इन्टरनेसनल हेराल्ड ट्रिब्युनमा मार्च ३१, २००४मा प्रकाशित थियो । सो अनुसार पाकिस्तान र अफगानिस्तानको सीमा क्षेत्रको अत्यन्त दुर्गम २७ हजार वर्ग किलोमिटर भूभागमा संसारका सबैभन्दा स्वतन्त्र ६० लाख पस्तुन या पठान जातिका मानिसहरू बस्दछन् । बिना कुनै बाह्य अवरोध र खास ठूलो बसाइसराइबिना उनीहरू त्यहाँ २० हजार वर्षदेखि बसिरहेका छन् । धनुसवाणको आविष्कार भएदेखि नै पस्तुनहरू सधैं हातहतियारले सम्पूर्ण रूपमा सुसज्जित रहेर बस्ने गरेका छन् । उनीहरूका मूलतः तीन प्रमुख प्रतिवद्धता छन्  अतिथि धर्म, कठोर प्रतिशोध भावना र जातीय सम्मानको चेतना । यिनै तीन प्रतिवद्धताका कारण अलेग्जेन्डरदेखि पारसी,मंगोल, मुगल सम्राटहरूसहित ब्रिटेन सोभियत संघ अमेरिकी सेना सबैले अफगानिस्तानमा ठूलो पराजय र त्राषद् क्षति बेहोरेका छन् । अफगानिस्तानका जनता र सरकारहरूले अकल्पनीय क्षति नबेहोरेका होइनन, तर मुलुक भने अपराजित रहेको छ । निश्चित हो ! तालिवानीहरू सैनिकरूपमा अमेरिकामाथि विजय प्राप्त गर्न सक्दैनन् तर रक्तबीज जस्ता तालिवानीहरूलाई अमेरिकाले १६ वर्षसम्म पनि पूर्णत पराजित गर्न सकेको छैन । गएको मार्च २७ मा क्यानाडाको एउटा प्रमुख दैनिक ग्लोब एन्ड मेलमा अफगानिस्तान युद्धमा वीरताको किर्तिमान राखेका एक सोभियत सैनिक अधिकारी रूस्लान औसेभले भनेका छन् १९८५मा नै अफगानिस्तानमा सफल हुन सकिँदैन भन्ने हामीलाई लागिसकेको थियो, त्यसपछि हामी कसरी फर्किने भन्नेमा लाग्यौं र हामीलाई अफगानिस्तानबाट फिर्ता हुन मात्रै पनि अर्को चार वर्ष लाग्यो ।' हामीले जस्तै अमेरिकाले पनि इतिहासको शिक्षा ग्रहण गर्न सकेन' भन्दै औसेभले अर्को अत्यन्त महत्ववपूर्ण कुरा उठाएका छन्जसअनुसार अफगानिस्तानमा स्थिरता र न्यूनतम शान्ति र व्यवस्था कायम गर्न पनि त्यहाँको धरातलमा लड्न उच्च प्रशिक्षित कम्तीमा आठ लाख सेना आवश्यक छ । स्पष्ट छ, अमेरिकालगायत कुनै मुलुक वा नाटो जस्तो कुनै संगठन त्यो संख्याको सेना अफगानिस्तानमा तैनाथ गर्ने राजनीतिक, आर्थिक र सैनिक र व्यवस्थापन क्षमता राख्दैन । अर्का सोभियत सैन्यअधिकारी इगोर ग्रिगोरेभिचको भनाइलाई पनि पौल कोरिङ्ले ग्लोब एन्ड मेलमा प्रस्तुत गरेका छन् । उनका अनुसार अफगान युद्ध रूसीहरूका लागि अझैपनि कठोर राष्ट्रिय त्राषदी, अपमान र पीडा बन्ने गरेको छ । त्यत्रो कष्ट सह्यौं, बलिदान गर्यौं, तर ती बलिदानप्रति कुनै गौरब गर्न सकिरहेका छैनौ । बरू अत्यन्त लज्जित छौं ।' इतिहासले सावित गरेको छ, आक्रमणको उद्देश्यले अफगानिस्तानमा प्रवेश गरेका हरूकालागि त्यहाँबाट बाहिर निस्कनु एउटा असम्भव कार्य हो । ग्रिगोरेभिच भन्छन्अफगानीहरूमाथि विजय प्राप्त गर्नु असम्भव छ, अलेग्जेन्डर दी ग्रेटले सकेनन, ब्रिटेनले सकेन, हामीले सकेनौं र अमेरिकीहरूले पनि सक्ने छैनन्, कसैले सक्ने छैनन् । निश्चित हो ! तालिवानीहरू सैनिकरूपमा अमेरिकामाथि विजय प्राप्त गर्न सक्दैनन् तर रक्तबीज जस्ता तालिवानीहरूलाई अमेरिकाले १६ वर्षसम्म पनि पूर्णत पराजित गर्न सकेको छैन । अफगानिस्तानको विराट भूरणनीतिक महत्ववको अवस्थितिको लाभ लिने उद्देश्यले सबैले अफगानीहरूलाई युद्ध सिकाए तर शान्ति र स्थिरता सिकाएनन् । त्यसैको परिणाम वर्तमान अफगानिस्तान हो । जस्तोसुकै पीडा, कष्ट, संघर्ष र बलिदान गरेर पनि आफ्नो मुलुकको गौरव र स्वाभिमानका लागि संसारको कुनै पनि शक्तिसँग टक्कर लिने अफगानीहरूको असाधारण सामूहिक चेतना र प्रतिवद्धतासामू कतै अमेरिका ग्रिगोरेभिचको भविष्वाणीलाई सही सावित त गर्दै छैन ? भट्टराई नेपाल इन्स्टिच्युट फर स्ट्र्याटजिक स्टडिज (निस)सँग सम्बद्ध छन् ।"
समृद्धिको आधार : अटोमोबाइल्स,"सडक यातायातको विकास र विस्तार नै अटोमोवाइल व्यवसायको आधार हो। सरकारले समग्र सडक विस्तारमा सरकारले गरेको ठूलो लगानी स्वागतयोग्य छ। बनेका सडकहरूको गुणस्तरलाई पनि सरकारले यथोचित ध्यान दिनुपर्ने हाम्रो मान्यता छ। डोलिडार अन्तर्गत निर्माण भएका सडकहरू मध्ये ३५ प्रतिशत मात्र कालोपत्रे छ। २१५ प्रतिशत कच्ची सडक छन् भने बाँकी ७५ प्रतिशत सडक सञ्जाल अझै धुले नै रहेको छ। सरकारले अब ग्रामीण सडक निर्माण गर्दा पनि पर्याप्त चौडाइ भएको पुल र दुई लेनको सडक निर्माणलाई प्राथमिकता दिनुपर्छ। सरकारले सन् २०३० सम्ममा ७ लाख किलोमिटर सडक निर्माण गर्ने दिर्घकालीन योजना अगाडि सारेको छ भने, आगामी ५ वर्ष भित्र सडक निर्माण, मर्मत सम्भार र स्तरोन्नतिको लागि ८ खर्ब खर्च गर्ने निर्णय गरेको छ। तरपनि जति सडकहरू निर्माण भइरहेका छन् त्यसबाट सन्तुष्ट हुन सकिने अवस्था छैन। हामी भन्दा आधासानो देश श्रीलङ्कामा तीन लाख किलोमिटर सडक सञ्जाल तयार भइसकेको छ। अहिले नेपालमा कूल २७ लाख भन्दा बढी सवारी साधनहरू छन्। त्यसमा सबैभन्दा बढी मोटरसाइकल रहेको छ। झण्डै ७२५ प्रतिशत नेपालीले मोटरसाइकलको सुविधा उपभोग गरिरहेको देखिन्छ। कार, जिप र भ्यान जस्ता चारपांगे्र सवारी साधनको हकमा केवल ०७ प्रतिशतले मात्र उपयोग गरिरहेका छन्। अहिले पनि सरदर ५२३ जना बराबर एउटा बस वा मिनिबस पर्न आउछ। यातायात, एउटा मुलुकको समष्टिगत रुपमा अर्थतन्त्र जोड्ने मात्र नभएर सामाजिक, राजनीतिक तथा भौगोलिक रुपमा एकताको सूत्रमा बाँध्ने माध्यम हो भन्ने हाम्रो मान्यता छ। अझैपनि राजनीतिक दबावबाट सडक निर्माण गर्ने प्रवृत्ति आकासिँदो छ। त्यसलाई रोक्नु अत्यन्तै जरुरी भइसकेको छ। राष्ट्रिय अर्थतन्त्रसंग जोडिएर मात्र सडक निर्माण गरिनु पर्छ। केहि महिना अघि राजधानीमा सम्पन्न दोस्रो पूर्वाधार सम्मेलनमा राजनीतिकर्मी, अर्थविद् तथा विकासविद्हरूले नेपाललाई सन् २०३० सम्ममा मध्यम आय भएको देशको तहमा पुर्याउनका निम्ति पूर्वाधार पहिलो शर्त रहेको धारणा राखिएको थियो। बीना कनेक्टीभिटी यो सम्भब छैन्। सरकारले सडक पूर्वाधारलाई उच्च प्राथमिकतामा राखेको छ। त्यसको लागि चालु आबमा करिव ९५ अर्व बजेट विनियोजन गरेको छ। हाम्रो बुझाईमा अहिलेको बजेटले सडकको स्तरोन्नती र आधारभूत पुर्वाधार विकासका लागि राम्रो सम्बोधन गर्न खोजेको भान हुन्छ। सडक निर्माणका लागि सरकारले दुईवटा भूमिका निर्वाह गर्नु पर्छ। विश्वमा सडक निर्माणका आधुनिक प्रविधि प्रयोगगरी सडक निर्माण भईरहेका छन्। उद्योगबाट निस्कने फोहर प्रयोग गरेर पनि सडक निर्माण हुन सक्छ। जसबाट लागत घटने र गुणस्तर पनि बढछ। यसका लागि सडक बोर्डमा एउटा गुणस्तरिय प्रयोगशाला स्थापना गर्नु पर्छ। उदार अर्थतन्त्रमा हामीले सवारी साधन प्रयोग नगर भन्न सक्दैनौ। हामीले १० बर्षमा के गर्ने २० बर्षमा के गर्ने अनि ५० बर्षमा के गर्ने कुनै सोच र योजना बनाउदैनौ। सवारी साधनलाई व्यवस्थित गर्ने तर्फ हाम्रो ध्यान जान सकेको छैन। सवारी साधनबाट उठाइएको करले सडक बनाउनु पर्नेमा त्यो समुचित रुपमा हुन सकेको छैन। आयात गरिएका सवारी साधनहरुमा २५० प्रतिशतसम्म कर लिइन्छ भने त्यो राजश्व सडकमा खर्च हुने स्वचालित व्यवस्था हुनु पथ्र्यो। विडम्बना भनौ, कतिपय बनेका सडक उपयोगमा आउन नसक्ने अवस्था पनि देखिएको छ। धुलिखेल बर्दीबासको बाटो एउटा उदाहरण हो। सडक स्तरिय बने पनि आवश्यकता अनुसारको सडकको चौडाई नहुदा यस्तो अवस्था आएको हो। यो नीतिगत अस्पष्टताको उपज हो। यसमा सुधार गर्न सरकारले पहल गर्ने पर्छ। चीनले अघि सारेको एक रोड एक क्षेत्र (ओबर)मा नेपाल समेत सहभागी भए पछि नेपालको आर्थिक विकासमा महत्वपूर्ण आधार हुने देखिएको छ। ओवर सताब्दी कै एक नमुना परियोजना हुन सक्ने देखिएको छ। मुलतः सडक मार्गबाटै नेपालले अन्तर्राष्ट्रियक्षेत्रसंग व्यापार गर्न सक्नेछ। राजधानीको सडक करिव ६ बर्ष अघि शुरु भएको राजधानीको सडक फराकिलो पार्ने योजनाले अझैसम्म पनि पूर्णता पाउन सकेको छैन। यति लामो समयसम्म पनि यो काम पुरा नहुँदा राज्यको ठूलो धनराशी खेर गएको छ भने जनताले पनि निकै सास्ती भोग्नु परिरहेको छ। अहिले महानगरपालिकाले सडक, विजुली, खानेपानीलगायत पूर्वाधार आफनो मातहतमा ल्याउने जुन कुरा उठाएको छ त्यसलाई अघि बढाउनु पर्ने टडकारो आवश्यकता देखिएको छ। जवसम्म आफुले खटाएको काम तोकिएको समयमा नसक्ने सम्वन्धित पक्षलाई तथा सम्बन्धित सरकारी कर्मचारीलाई कारबाही गर्ने पारिपाटी बसाल्न सकिदैन तव सम्म यस्तो समस्या रहिरहन्छ। सडक सुरक्षा, ट्राफिक व्यवस्थापन नेपालमा सडक दुर्घटना भयावह समस्याको रुपमा देखापरेको छ। सवारी साधनहरूको अवस्था जाँच गर्ने भेहिकल फिटनेश सेण्टरको अभावले सवारी साधनको अवस्था समेत छुट्याउन सकिएको छैन। हालको बजेटले व्यवस्था गरेको सातवटै प्रान्तमा भेहिकल फिटनेश स्थापना गर्ने कार्यलाई तत्काल अघि बढाउने कार्यका लागि माननीय मन्त्रीज्यूलाई अनुरोध गर्दछु। सामान्यतया एउटा ट्राफिक बराबर १५० जति गाडी पर्नुपर्नेमा काठमाडौंमा एक जना ट्राफिक प्रहरी बराबर ८५० जति गाडी पर्न आउने तथ्याङ्क रहेको छ। सरकारले यथासम्भव राजधानीको ट्राफिक व्यवस्थापनलाई क्रमशः आधुनिक प्रविधिमा लैजाने र हालका लागि ट्राफिक प्रहरीको संख्या थप्नुपर्ने देखिन्छ। राजधानीका अधिकांश ट्राफिक लाइटहरु बर्षो देखि सञ्चालनमा आउन नसकेकोले त्यसलाई तत्काल सञ्चालनमा ल्याउनु पर्ने टडकारो आवश्यकता देखिएको छ। त्यसैगरी सरकारले सवारी साधनको व्यवस्थापन सहज बनाउन सवारीधनी र साधनको सम्पूर्ण विवरण भरिएको हाई सेक्युरिटी इम्बोस्ड नम्बर प्लेट अहिले शुरु गरिसकेको छ। योजनाबद्ध रुपमा सडक निर्माण सुरु भएको ६० वर्षमा निर्माण भएका कूल सडकमध्ये १३५ प्रतिशतको मात्र रोड सेफ्टी अडिट भएको पाइएको छ। अहिले देशभर रणनीतिक र ग्रामीण समेत गरेर ८० हजार ४ सय ९५ किमि सडक निर्माण भएको छ। त्यसमध्ये १ हजार ९० किमि सडक मात्र रोड सेफ्टी अडिट भएको छ। सडकको डिजाइन चरणमै यस्तो परीक्षण गरेमा कम खर्चिलो र दुर्घटना न्यूनिकरणमा समेत सहयोग पुग्छ। सरकारले देशको समुचित सडक सुरक्षाको लागि सडक सुरक्षा परिषद गठन गरेको थियो। त्यो परिषदलाई सक्रिय बनाउन सरकारले आवश्यक पहल गर्नुपर्छ। राजधानीमा बढ्दो जनसंख्या, उद्योगधन्दा र सवारी साधनहरूका कारण वातावरणीय समस्या पनि त्यहि अनुरुप बढ्दै गएको छ। सरकारले वातावरणीय सुरक्षाका लागि देशभरी ५६ वटा एयर क्वालिटी मोनिटरिङ स्टेसन स्थापना गर्ने निर्णय गरेको थियो। भर्खरै सरकारले राजधानीमा दुईवटा त्यस्ता स्टेशन निर्माण गरेको जानकारी हामीलाई प्राप्त भएको छ। २०६६ सालको आर्थिक ऐन मार्फत् पेट्रोलियम पदार्थमा प्रति लिटर पचास पैसा शुल्क लिएर प्रदूषण नियन्त्रणमा खर्च गर्ने भने पनि, हालसम्म संकलन भएको करिब ४ अर्ब रुपैयाँ खर्च हुन सकेको छैन। राजश्वमा योगदान अटोमोवाइल क्षेत्र राज्यलाई सर्वाधिक राजश्व प्राप्त हुने क्षेत्र हो। नेपालमा गरिने व्यवसायहरू मध्ये सबैभन्दा बढी पारदर्शिता कायम भएको व्यवसाय पनि यही हो। यस वर्ष सरकारलाई सर्वाधिक आयकर बुझाउने कम्पनी पनि अटोमोवाइल क्षेत्रकै कम्पनी हो। आर्थिक बर्ष २०७३०७४ मा अटोमोवाइल क्षेत्रबाट सरकारले १ खर्व भन्दा बढी राजश्व प्राप्त गरेको छ। यसरी समग्र कूल कर राजश्वमा २० प्रतिशत भन्दा बढी योगदान पुर्याएको छ। सडक निर्माण, मर्मत तथा सम्भार दस्तुर, सवारी साधन तथा इजाजत दस्तुर शीर्षकमा उठेको राजश्व शहरी सडक निर्माण र मर्मतमा मात्र सदुपयोग होस् भन्ने यस एशोसिएशनको धारणा पुनः दोहर्याउन चाहन्छु। नाडाका मागहरु बजेटमा नाडाको सुझाव अनुरुप सवारी साधनहरुमा भन्सार तथा अन्तःशुल्क महशुलहरूको दर कुनै पनि वस्तुमा घटेको छैन। विशेषतः अटोमोवाइल स्पेयर पार्टस्, टायर र लुव्रिकेण्टस्मा भइरहेको चोरी पैठारी र कम गुणस्तरका स्पेयर पार्टस्को आयातलाई रोक्न त्यसमा लागि आएको भन्सार तथा अन्तःशुल्क महशुल घटाउन निरन्तर रुपमा माग गर्दै आएकोमा बजेट यसबारे मौन रहेको कारण ती वस्तुहरूको अनधिकृत आयात अझ बढ्ने देखिन्छ। नाडाले यातायात क्षेत्रको विकासको र सवारी साधनहरूको पहुँच सबैका लागि सवारी साधनको भन्सार तथा अन्तःशुल्क महशुलमा माग गरिएकोमा बजेटमा कुनै सम्बोधन हुन नसकेकोले त्यसमा पुनर्विचारका लागि हार्दिक अनुरोध गर्दछु। सरकारले नेपालमै अटोमोवाइल एसेम्बलिङ्ग उद्योगको विकासको लागि मोटरसाइकल जस्ता दुईपांग्रे सवारी साधनहरूमा अन्तःशुल्क महशुलमा ५० प्रतिशत छुट दिए जस्तै चारपांगे्र सवारी साधनको एसेम्बलिङ्ग उद्योगको स्थापनाका लागि पनि ५० प्रतिशत अन्तःशुल्क छुटको माग गरिएकोमा उल्टो यस बजेटमा दुईपांग्रे सवारी साधनहरूमा दिईएको सुविधा पनि २५ प्रतिशतमा झारिएको छ। यसले व्यवसायीलाई हतोत्साहीत गराएको छ। यातायात व्यवस्था ऐन २०४९ मा तेस्रो संशोधनका सन्दर्भमा नाडाबाट समेत सुझाव पेश गरिएको थियो। तर उक्त ऐन अहिलेसम्म पारित हुन सकेको छैन। धेरैजसो वस्तुहरू साफ्टा अन्तर्गत आए पनि सवारी साधन तथा त्यसमा प्रयोग हुने स्पेयर पार्टस्हरू अझसम्म पनि साफ्टा अन्तर्गत पैठारी हुन सकेको छैन। यस बजेटमा उल्टै साफटा अन्तर्गत आयात भईरहेका टायरहरु पनि साफटाको सुचिबाट हटाइएको छ। युरो४लाई कार्यान्वयनमा ल्याउन सरकारले आवश्यक अध्ययन गरिरहेको सन्दर्भमा त्यसलाई कार्यान्वयनमा ल्याउनु अघि सरकारले त्यसको समुचित तयारीको लागि नाडालाई पर्याप्त समय उपलब्ध गराई दिने व्यवस्थाका लागि यसै समारोहबाट माननीय मन्त्रीज्यूलाई अनुरोध गर्दछु। भर्खरै लागु भएको एक्जीम कोडको व्यवस्थाले नेपालको आयात निर्यात प्रणालीलाई व्यवस्थित गर्न सघाउ पुग्ने विश्वास मैले लिएको छु। तर एक्जिम कोड लिनको लागि राखिएको बैंक ग्यारेण्टी यथा समयमा फीर्ता हुनु पर्ने व्यवस्थाका लागि अनुरोध गर्दछु। सरकारले आफनो दिर्घकालिन कृषि रणनीति अन्तर्गत कृषिको समग्र विकासको लागि अपरिहार्य साधन टयाक्टरमा मूल्य अभिबृद्धिकर नलाग्ने व्यवस्था गर्दे आएको छ। सरकारले हालै प्रस्तुत गरेको बजेटमा पनि नेपालको कृषि विकासलाई उच्च प्राथमिकतामा राखेको छ। तर सोहि आर्थिक विधेयक २०७४७५ को मूल्य अभिबृद्धिकर को समूह ४ अन्तर्गतको हार्मोनाइज्ड कोड नं ८७०१२००० मा अन्य उपशीर्षक हटाइएको कारण १८०० सिसि भन्दा माथिका टयाक्टरहरुमा मूल्य अभिबृद्धिकर लाग्ने नलाग्ने सम्बन्धमा द्धिविधा उत्पन्न भएको छ। कृषि कार्यमा प्रयोग हुने सवै किसिमका टेक्टरहरुमा मूल्य अभिबृद्धि कर नलाग्ने नीति कायमै रहेको तर आर्थिक विधेयक २०७४ मा हार्मोनाइज्ड कोडको २०१७ भर्सन लागु गर्दा उक्त उपशीर्षकको अन्य भन्ने शब्दहरु हटनगई द्धिविधा मात्र पर्न गएको भन्ने जानकारी प्राप्त भएको सन्दर्भमा उल्लेखित द्धिविधालाई हटाउन १८०० सिसि भन्दा माथिका टेक्टरहरुमा पनि मूल्य अभिबृद्धि कर नलाग्ने भनि स्पष्ट गरिदिने व्यवस्था गर्नुपर्छ। यसैगरी कृषिको समग्र विकास तथा पूर्वाधार निर्माण संचालनका लागि अपरिहार्य मानिएको टायरहरुमा दिईएको साफटा सुविधा हटाइएको कारणबाट ती टायरहरु महङ्गो हुन गई नेपालको समग्र कृषि उपज तथा पूर्वाधार निमार्ण कार्यमा प्रतिकुल प्रभाव पर्ने निश्चित नै छ। आर्थिक विधेयक २०७४ मा हार्मोनाइज्ड कोडको २०१७ भर्सन लागु गर्दा कृषि तथा पूर्वाधार निर्माणमा प्रयोग हुने टायरहरु पनि सम्बेदनशील बस्तुमा पर्न गएको कारण उक्त सुविधा हटन गएको भन्ने बुझिन आएकोले कृषि तथा पूर्वाधार निर्माण कार्यमा उपयोग हुने टायहरु आर्थिक विधेयक २०७४ हार्मोनाइज्ड कोडको २०१७ भर्सन अन्र्तगत ४०११७००० र ४०११८००० मा समावेश गरिएकोले नयाँ भर्सनको उक्त कोडमा पहिला कै सुविधालाई अर्थात साफ्टा अन्तर्गत राखिदिने व्यवस्था मिलाईदिनु पर्छ। नीतिगत सुधार राजनीतिक स्थिरता कुनै पनि देशमा लगानीको वातावरण बन्ने मुख्य सर्त हो। यसै सन्दर्भमा हाम्रो प्रशासनिक सयन्त्रले नेपालमा लगानीको वातावरण तयार पार्ने र त्यहाँ व्यवसाय गर्दा लाग्ने खर्च कम गर्नेतर्फ प्राथमिकताका साथ काम गर्नु पर्नेछ। गत आर्थिक बर्ष नेपालले ७५ प्रतिशतको आर्थिक बृद्धिदर हासिल गर्न सफल भएको छ। पछिल्लो एक दशकको अवधिमा नेपालको प्रतिव्यक्ती आय पनि उल्लेख्य रुपले बृद्धि भएको छ। यसको श्रेय सरकारलाई दिनु पर्छ। तर यो अन्य देशको तुलनामा पर्याप्त छैन। सम्माननीय प्रधानमन्त्री श्री शेरबहानुर देउवाज्यूको हालैको भारत भ्रमण क्रममा भएको ४६ बुंदे संयुक्त बक्तव्यमा पेट्रोलियम पदार्थको पाइलाइन निर्माण कार्यलाई विब्रता दिने र एलपीजी ग्यासको पनि पापइपलाइन निर्माण गर्ने सम्झौता भएको छ। त्यसलाई हामी स्वागत गर्दछौ। यसलाई तत्काल कार्यान्वयनमा लैजानु आवश्यक छ। नाडा अटो शोको १२औ संस्करणसम्म आइपुग्दा अटो शो को विस्तृतता र भव्यता बढदै गएको छ। यो नाडा अटो शो २०१७ सर्वोद्धारा प्रायोजित गरिएको छ। त्यसैगरी यस नाडा अटो शोको भव्यताका लागि नेपालका बरिष्ठ कलाकारद्धय श्री मदनकृष्ण श्रेष्ठ तथा श्री हरिबंश आचार्यज्यूलाई ब्राण्ड एम्बासडरको जिम्मेवारी प्रदान गरिएको छ। यस बर्षको मेलामा साना तथा ठूलागरी १३० वटा स्टलहरु छन् भने ९१ वटा कम्पनीहरुको सहभागीता रहेको छ। प्रदर्शनीमा १६ ब्राण्डका चारपांग्रे सवारी साधन, १९ ब्राण्डका दुईपांगे्र सवारी साधन तथा ६ ब्राण्डका हेवि कमसियल सवारी साधनहरु छन्। त्यसैगरी लुव्रिकेण्टसको ८ वटा, टायरको ४ वटा, ब्याट्रीको ४ वटा र ग्यारेज इक्युपमेण्टस तथा अन्य १८ वटा रहेका छन। त्यस्तै वित्तिय निकायहरुमा बैङ्क १० वटा तथा इन्स्योरेन्स २ वटा रहेका छन्। त्यसैगरी रेष्टुरेण्ट २ तथा आइसक्रिम स्टल २ रहेका छन्। हामीलाई नाडा अटो शो सम्पन्न गर्न सदैव आवश्यक प्रदर्शन स्थलको अभाव हुने गरेको छ। सरकारले चोभारको हिमाल सिमेण्ट कारखानाको जग्गामा सुख्खा बन्दरगाहको साथसाथै अन्तर्राष्ट्रिय स्तरको प्रदर्शनीस्थल बनाउने भनेको धेरै भईसक्यो तर त्यसतर्फ सरकारले अहिलेसम्म पनि कुनै पहल गरेको छैन। माननीय मन्त्रीज्यू, सरकारले उपयुक्त स्थानको छनोट गरी जग्गा उपलब्ध गराउने हो भने हामी निजी क्षेत्रको सहभागितामा पीपीपी मोडलमा प्रदर्शनी स्थल निर्माण गर्न तयार छांै। (राजधानीमा मंगलबारदेखि सुरु भएको नाडा अटो शोको उद्घाटन समारोहमा नाडा अटोमोबाइल्स एशोसियसनका अध्यक्ष अञ्जन श्रेष्ठले राखेको मन्तव्यको सम्पादित अंश)"
भ्रमात्मक संयुक्त वक्तव्य,"प्रधानमन्त्री देउवाको भ्रमणबाट नेपालले के हासिल गर्ला भनेर आशा गर्नुभन्दा नेपालको के हानि गरेर आउने हुन् भनेर शंका गरेर बस्नु बुद्धिमानी हुनेछ' (के हुनुपर्छ एजेन्डा ? अन्नपूर्ण पोस्ट, १७ साउन २०७४) । नभन्दै यस्तै भएको देखिएको छ । उक्त भनाइ चरितार्थ भएको छ । उनले सबभन्दा ठूलो क्षति नेपालको सार्वभौमसत्ता र स्वतन्त्रतालाई पुर्याएका छन् । संविधान संशोधनजस्तो शुद्ध आन्तरिक मामिलामा भारतको उपस्थिति जनाएका छन् । दुईतिहाइ बहुमत जुटाउन नसकेर भारतको इच्छाअनुसार सो संशोधन पारित गराउन सकिनँ भनेर स्पष्टीकरण दिएका छन् । तर अर्कोपटक कसैगरी सो बहुमत जुटाएर पारित गराउने आश्वासन पनि दिएका छन् । राष्ट्रिय जनता पार्टी तथा दक्षिणी भागका जनताको मागलाई सम्बोधन गर्दै संविधानलाई सर्वस्वीकार्य बनाउन पुनः संशोधन प्रयास गर्नेछु' भनेका छन् । यसबाट एउटा तथ्य स्थापित भएको छ । संविधान संशोधन नेपालको मधेसी जनताको माग होइन, न यसमा उनीहरूको स्वार्थ छ, न हित नै । राष्ट्रिय जनता पार्टीले यसलाई मुखरित गरेको भए पनि यसमा सबभन्दा ठूलो स्वार्थ भारतको छ र यो उसको दीर्घकालीन रणनीतिअनुसार आएको छ । नेपालको सार्वभौमिकता र स्वतन्त्रतालाई नै दीर्घकालीन खतरा आइपर्न सक्ने आशंका गरिएको छ । त्यसकारण यी दुई कार्य अलगअलग हुनुपर्ने देखिन्छ, तर नेपालमा हुन लागेको निर्वाचन र संविधान सशोधनलाई जसरी सँगसँगै लैजाने प्रयत्न भइरहेको छ र त्यसमा छिमेकी राष्ट्रले रुचि राखेको छ, त्यसबाट नेपालको अस्मितामा नकारात्मक असर पर्ने स्पष्ट देखिएको छ ।' (निर्वाचन, संशोधन र खुला सिमाना, अन्नपूर्ण पोस्ट २० वैशाख २०७४) । प्रधानमन्त्री शेरबहादुर देउवाको भारत भ्रमणमा यही कुराको पुष्टि भएको छ । वर्ष दिनअगाडि प्रधानमन्त्री पुष्पकमल दाहालले भारतीय पैसामा बन्दै गरेका आयोजना सञ्चालनमा नेपाल सरकारले गर्दै आएको समीक्षा र मूल्यांकनमा भारतीय सरकार र दूतावासलाई पनि सहभागी बनाएका थिए, त्यस कार्यलाई प्रधानमन्त्री शेरबहादुर देउवाले सहर्ष अगाडि बढाएका छन् । आन्तरिक मामिलामा बाह्य हस्तक्षेप गराउने कार्यमा दुवै सहमत भएका छन् । तर आयोजना सुस्त कि द्रूत गतिमा चलेको छ भन्ने सवालमा भ्रम फैलिएको छ । संयुक्त वक्तव्यको तेह्रौं बुँदामा सन् २०१६ मा स्थापित निरीक्षण संयन्त्र र संयन्त्रमार्फत असमझदारी हटाउन भएका प्रगति र द्विपक्षीय आर्थिक विकास सहयोगअन्तर्गत भएका जारी योजनाहरूको द्रूत कार्यान्वयनबारेमा सन्तुष्टि व्यक्त गर्नुभयो ।' भारत भ्रमण जानुअगाडि नेपालले के मुद्दा उठाउने भनेर सार्वजनिक रूपमा भएको चर्चामा भारतले जिम्मा लिएका आयोजनाहरूको प्रगति साह्रै सुस्त भएकाले मुख्यतः यसबारेमा कुरा उठाउनुपर्नेमा जोड दिइएको थियो । तर ती योजना द्रूत गतिले कार्यान्वयन भएकोमा प्रधानमन्त्रीहरूले सन्तोष व्यक्त गरेका छन् । कसले झूट बोल्दै छ ? प्रधानमन्त्रीहरूले कि जनताले ? वास्तविकता के हो ? संयुक्त वक्तव्यले दुई देशबीचको सम्बन्धलाई स्पष्ट पार्नुको साटो भ्रममा पारेको छ । दुवै प्रधानमन्त्रीले जारी रक्षा सहकार्यबारे सन्तुष्टि व्यक्त गर्नुभयो' र दुवै प्रधानमन्त्रीले सुरक्षासम्बन्धी विषयमा उत्कृष्ट सहकार्यको निम्ति सन्तुष्टि व्यक्त गर्नुभयो' भनेर उल्लेख गरिएको छ । तर यो कुन सन्दर्भमा भनिएको हो ? खुलाइएको छैन । के यो सन् १९५० को सन्धिमा भनिएअनुसार नेपाल र भारतमाथि आइपर्न लागेको अथवा आइपरेको बाह्य खतराबारेमा छलफल भएर यसको लागि सहकार्य भइरहेको हो ? नेपाल र भारतले आफूमाथि खतरा आइपर्दा एकअर्कालाई जानकारी नदिएकाले सो बुँदा स्वतः पन्छिएको छ भनेर भनिएको होइन ? होइन भने यो रक्षासम्बन्धी के सहकार्य भएको हो भनेर खुलाइएको छैन । भारतको चीन र पाकिस्तानसित बढिरहेको तनाव र युद्ध हुने सम्भावना पनि भएको बेला के नेपालले यसको तयारीमा सहकार्य गरिरहेको हो ? एकातिर डोक्लामको विवादमा नेपाल तटस्थ भएको भन्ने र अर्कोतिर रक्षाबारे सहकार्य गरेकोमा सन्तोष प्रकट गर्ने कार्यले के सार्वजनिक भ्रम पैदा गर्दैन ? नेपाली र भारतीय सेनाबीचको सहयोग र नेपाल भारतको सिमानामा सुरक्षा बढाउने कुरा नौलो होइन । त्यसलाई बृहत् राष्ट्रिय रक्षा र सुरक्षाको मुद्दासित जोड्नु के उचित हो ? के यसले भित्रभित्र केही नचाहिँदो कामकुरा भइरहेको संकेत गर्दैन ? संयुक्त वक्तव्यको एकचालीसौं बुँदाले प्रधानमन्त्री पुष्पकमल दाहालले सुरु गरेको संयुक्त राष्ट्रसंघ र अन्य अन्तर्राष्ट्रिय संस्थाहरूमा नेपाल र भारतले साझा चासोका विषयमा सहकार्य गरेको उल्लेख गरिएको छ । तर यस्तो सहकार्य कहाँ कसरी गरिएको रहेछ भनेर खुलाइएको छैन । नेपालको विगत प्रधानमन्त्री दाहालले यसमा मञ्जुरी दिएपछि नेपाल र भारतले कुनकुन अन्तर्राष्ट्रिय सवालमा सहकार्य गरेका थिए, नेपालका परराष्ट्रमन्त्री या मन्त्रालयले कहिले नेपाली जनतालाई जनाएको थाहा छैन । तर वक्तव्यमा प्रधानमन्त्रीहरूले यस्तो कार्य भएको स्मरण गर्नुभयो भनेर स्वीकार गरिएको छ । आखिर भएको के हो ? के यसै कारणले आजभोलि नेपाल अन्तर्राष्ट्रिय मामिलामा बोल्न पनि छोडेको हो ? के भारतमा बसोवास गरेका नेपालीभाषी भारतीय नागरिकमाथि अन्याय र अत्याचार हुँदा नेपालका प्रधानमन्त्रीले जिज्ञासासम्म पनि राख्नुनपर्ने या नपाउने ? वक्तव्यको नवौं बुँदामा प्रधानमन्त्री देउवाले भारतीय प्रधानमन्त्रीलाई नेपालमा विकसित राजनीतिक घटनाक्रमबारे जानकारी दिएको उल्लेख गरिएको छ । त्यसमा नेपालमा भइसकेको स्थानीय तहको चुनाव र हुन लागेको अरू चुनावबारे पनि उल्लेख गरिएको छ । एउटा प्रधानमन्त्रीले अर्को प्रधानमन्त्रीलाई यतिका धेरै कुरा बताउँदा अर्को प्रधानमन्त्रीले पनि आफ्नो देशमा विकास भइरहेका राजनीतिक घटनाबारे बताउनुपर्ने होइन ? भारतको पश्चिम बंगालमा बंगाली भाषा अनिवार्य गरिएपछि दार्जिलिङका नेपालीभाषीहरूले महिनौं दिनदेखि चलाइरहेको गोरखाल्यान्डबारे केही बताउनुपर्ने होइन ? भारतीय प्रधानमन्त्रीले केही नबताए पनि नेपालका प्रधानमन्त्रीले जिज्ञासा राख्नुपर्ने होइन ? के भारतमा बसोवास गरेका नेपालीभाषी भारतीय नागरिकमाथि अन्याय र अत्याचार हुँदा नेपालका प्रधानमन्त्रीले जिज्ञासासम्म पनि राख्नुनपर्ने या नपाउने ? वक्तव्यमा यो कुरा नखुलाएर के दुवै प्रधानमन्त्रीहरूले जनतालाई अन्योलमा पार्न खोजेका होइनन् ? नेपालको संवैधानिक किचलोको यति धेरै चर्चा हुनु तर दार्जिलिङमा चलिरहेको आन्दोलन र संघर्षको कुनै उल्लेख नहुनुको सन्देश के हो ? नेपालको आन्तरिक मामिलामा भारत जति पनि बोल्न पाउने भारतको आन्तरिक मामिलामा चासो पनि लिन नपाउने होइन ? दुई देशको सम्बन्धको सिलसिलामा सन् २०१५ मा गठन भएको नेपालभारत प्रबुद्ध व्यक्तिहरूको समूहले चार चरणको बैठकको प्रगतिमा दुवै प्रधानमन्त्रीले सन्तोष व्यक्त गरेका छन् । यो कस्तो सन्तोष हो, बुझ्न नसकिनेछ । सो समूहका एक भारतीय सदस्य महेन्द्र लामाले सार्वजनिक रूपमा नै भनिसकेका छन् कि सन् १९५० को सन्धिमा के परिवर्तन खोजेको हो नेपालले आजसम्म खुलाएको छैन । तर उक्त समूहका नेपाली सदस्यहरूले नेपालले सो सन्धिमा के परिवर्तन खोजेको हो, सबै पेस गरिसकिएको छ । त्यसमा भारतीय पक्षको प्रतिक्रिया आएको छैन । सार्वजनिकरूपमा जनाइएका यस्ता अभिव्यक्तिबाट के बुझ्न सकिन्छ भने सो समूहले यस विषयमा कुनै पनि प्रगति गर्न सकेको छैन । तर प्रधानमन्त्रीहरू भन्छन्उनीहरू सन्तोष छन् । स्पष्ट छ प्रधानमन्त्रीहरू भ्रममा छन् या जनतालाई भ्रममा पारिएको छ या समूहका सदस्यहरू आफैं भ्रममा छन् । यस्तो भ्रम नै भ्रमले भरिएको अभिव्यक्ति संयुक्त वक्तव्य किन आउनुपर्यो ?"
कागेश्वरी मेलामा दर्शनार्थीको भीड,"गोसाइँकुण्डमा मेला भर्ने दर्शनार्थीले त्यहाँको पवित्र जल लिएर राजधानीकै उत्तरपूर्वी कागेश्वरीमा अवस्थित कागेश्वर महादेवलाई स्नान गराएपछि आफ्नो धार्मिक यात्रा तथा मनोकामना पूर्ण हुने विश्वास रहिआएको छ । यही आस्था र विश्वास लिएर प्रत्येक वर्ष भाद्र शुक्ल अष्टमीका दिन दर्शनार्थी कागेअष्टमी मेला भर्न पुग्छन् । कागेश्वरीले एकपल्ट गोसाइँकुण्डमा भेटिएका दर्शनार्थीलाई भदौ १३ गते कागेअष्टमीका दिन फेरि यहाँ मिलाप गराइदिन्छ । कागको रूपमा रहेका कागेश्वर महादेवको यहाँ स्नान गरेर जल चढाई पूजाआजा गर्दा सम्पूर्ण पाप नाश हुने र सुख, शान्ति प्राप्त गरी मरणोपरान्त सुखभोगको फल मिल्ने मान्यता छ। महादेवका ६४ लिंगमध्ये एक प्रमुख रहेको कागेश्वरी महादेवको दर्शनले मनोकामना पूर्ण हुने आस्थाका साथ यहाँ भक्तजनको भीड लागिरहन्छ । शिवपुरी राष्ट्रिय निकुञ्जभित्र रहेको कागेश्वरी पर्यटकीय तथा धार्मिक स्थल सुन्दरीजल र मणिचुडसँगै जोडिएको छ । कागेश्वरीको शिरमा पुग्दा त्यहाँको मनमोहकताले मनै प्रफुल्लित गराई स्वर्गीय आनन्दको आभास गराउँछ । समग्र उपत्यकाको मनमोहक दृश्यावली अवलोकन गर्न, स्वच्छ सुन्दर वातावरणको अनुभव लिन तथा आकर्षक ग्रामीण भेग नियाल्न, सुन्दर झरना र नदीको कलकल आवाज र मेलम्ची खानेपानी आयोजनास्थल, बीपीले जेलजीवन बिताएका बीपी संग्रहालयजस्ता विविधताले सम्पन्न कागेश्वरी क्षेत्र कुनै निपुण कालिगढको उत्कृष्ट सिर्जनाझैं लाग्छ । श्रीस्वस्थानी व्रतकथामा कागेश्वर महादेवको आराधनाको महत्ववको व्याख्या गरिएको छ । शिवजीको अपमान सहन नसकी यज्ञकुण्डमा प्रवेश गरी प्राण त्याग गरेकी सतीदेवीको मृत शरीर काँधमा बोकी अति शोकमा डुबेर यताउता भौंतारिइरहने क्रममा यस स्थानमा आइपुग्दा उहाँको मुटु पतन भयो । यस स्थानमा सेनपिठ उमादेवी अष्टबक्रायोगिनी कागेश्वर महादेव उत्पत्ति भए र शिवशक्ति स्वरूपले रहे । उक्त स्थानमा नवग्रह आएर अनेक तरहले पूजाआजा गर्दा महादेव प्रसन्न रही वरदान माग भन्नुभयो । तब नवग्रहले हामी मानवका जीवनमा आउने हरप्रकारका घटनाका उत्तरदायी बन्न सकौं र तिनका जीवनमा लाभ तथा हानि हाम्रो कारणले नै होस् भनी मागे र सो वरदान प्राप्त गरेकाले यहाँको महादेवको दर्शनले नवग्रह दशा शान्ति रही शुभफल मिल्ने मान्यता छ । यस महादेवस्थानमा रहेको सेन पर्वत अर्थात् कागेश्वरी पहाड चढ्नाले मात्रै १० गाई दान गरे बापतको फल मिल्ने पुराणमा उल्लेख भएकाले यहाँको धार्मिक आस्थाको गरिमा अझ अटल रहन्छ । धार्मिक मान्यताअनुसार कागले मानिसलाई छुँदा अशुभ मानिन्छ, कागको बिष्टा शरीरमा परेमा अनिष्ट हुनसक्छ र कागको मैथुन देखेमा अपशकुन लाग्छ भन्ने उक्ति विद्यमान रहेकाले सो प्रकारका दोषलाई कागदोष मानिन्छ र यस्तो कागदोषबाट मुक्ति पाउन वर्ष दिनभर कागदोष लागेका मानिस यहाँ आई स्नान गरेर कागेश्वर महादेवलाई जल चढाई पूजाआजा गरी अनिष्टता निवारण गराउँछन् । यसैगरि अको कथनअनुसार सत्ययुगमा महादेब र पार्वती वनबिहार गर्न निक्लनुभयो । वनबिहार गर्दागर्दै महादेवले पार्वतीलाई छल गरि सेन पर्बत अर्थात यहि कागेश्वरी पहाडको गुफामा आई तपस्या गर्न थाल्नुभयो । एकाएक शिवजी अन्र्तध्यान भएपछि चिन्तित पार्वतीले ध्यानदृष्ट्रिले पत्ता लगाएपछि सेतो कागको रुप धारण गरि ब्रम्मर्तिथ अर्थात ढकाल खोला र बागमति नदिको संगमस्थलमा स्नान गरि जल चुच्चाले च्यापि महादेवलाई चढाएपछि प्रसन्नताकासाथ कागेश्बर महादेबका नामले प्रसिद्दि रहनेछ भनि दुई दम्पति बनबिहार गर्न थाल्नुभयो । स्थानियबासीहरुको एक अर्को व्याख्यान अनुसार परापुर्वकालमा कुनै गोठालोको गाईको दुध दिनप्रतिदिन घट्दै गएपछि उसले चियोचर्चो गर्दा सेतो कागले दिनहुँ दुध यहि गुफामा चढाएको देखि आश्र्चयले सो स्थानमा जमिन खोतल्दा शिबलिगं भेटेपछि कागले पुजाअर्चना गरेको महादेबलाई कागेश्वर महादेबको रुप मानि नियमित पुजाआजा चलाउन थालियो । कागेश्वरी पुग्न पुरानो बसपार्कबाट आलापोटसम्मको करिब डेढ घण्टाको बसयात्रा गरेपछि जरिबुट्टे, दुधेगाँउ हुँदै फेदिमा रहेको रामकृष्ण मन्दिरको दर्शन गरि कागेश्वरी गाँउ हुदै करिव आधा घण्टा उपत्यकाको मनोरम दृश्यपान गर्दैम उकालो यात्रा पार गर्दा समय बितेको थाहा हुन्न । त्यस्तै पुरानो बसपार्कबाटै सुन्दरीजलको बसयात्रा या पुरानो बसपार्कबाटै आलापोट हुँदै सातघट्टेसम्मको बसयात्रा गरि आधा घण्टाको पैदल यात्राबाट यो तिर्थस्थल पुगिन्छ । कागेश्वरीको शिरमा पुगेपछि समग्र उपत्यकाका सिपालु कालिगढको मनमोहक सृजना झै लाग्दछ । गागलफेदी गाबिसबाट भर्खरै कागेश्वरी मनोहरा नगरपालिकामा परिणत रहेको यस नगरपालिकाको नामाकरणसमेत यिनै महादेबको नामबाट गरिएकोमा नगरबासिहरु गौरवांवित महसुस गरेका छन् । राजधानिभित्रैको यति नजिक दुरिमा रहेको अति महत्वको यस स्थलको जर्गेना, बिकास र प्रचारमा सराकारवालाको अहंम भुमिका आबश्यक रहेको छ । परापुर्वकालिन ऐतिहाँसिक तथा धार्मिक धरोहर कागेश्वरीको बिकासका लागि फेदीबाट नै सिँढी निर्माण गरि पैदल यात्रीलाई आरामका लागि आ श्रयस्थल, पाटिपौवा, पिकनिक स्थल बनाँउनु अत्याबश्यक छ । कागेश्वरीलाई उपत्यकाको उत्कृष्ट पर्यटन गन्तव्यका रूपमा विकसित गर्न कागेश्वरी मनोहरा नगरपालिकाले बृहत् कागेश्वरी पर्यटनस्थलको अवधारणासमेत विकास गरेको छ । कागेश्वरी पर्यटनस्थल विकासका लागि सांसद रामेश्वर फुयाँल, नगरपालिका प्रमुख कृष्णहरि थापा, कार्यकारी अधिकृत मनिता श्रेष्ठ, वडाअध्यक्ष्य मुकुन्द गजुरेललगायत विभिन्न राजनीतिक दल तथा स्थानीयवासीको समन्वयमा भइरहेकाले कागेश्वरी पर्यटन विकासका योजनाले कागेश्वरी पर्यटनको सपना बुन्नेहरूको सपनाले पूर्णता पाउनेमा कुनै शंका छैन ।"
भारत भ्रमण र राष्ट्रिय हित,"प्रायः गरी नेपालका प्रधानमन्त्री भारत भ्रमणमा जाँदा कतै राष्ट्रहितविपरीतका सहमति, सम्झौता र सन्धि हुन्छन् कि देशको सम्प्रभुता र अखण्डतामा आँच आउने किसिमका विषयमा वक्तव्य दिन्छन् भन्ने चिन्ता भइरहनु नौलो होइन। हाम्रा देशका प्रधानमन्त्रीहरूले यस्तो गरेको इतिहास कायम भएकोले यस्तो डर उत्पन्न भएको हो। भर्खरै प्रधानमन्त्री शेरबहादुर देउवा भारत भ्रमण गरी स्वदेश फर्किसकेका छन्। उनको भ्रमणकालमा पनि नेपाली जनतामा यही चिन्ता व्याप्त थियो। एउटा सार्वभौमसत्ता सम्पन्न देशको नेता अर्को देशमा जाँदा जनतामा चिन्ता र आशंका हुनु दुःखको कुरा हो। भारत अंग्रेजको औपनिवेशिक दासताबाट मुक्त भएदेखि नै नेपालका प्रधानमन्त्रीहरूले भारत भ्रमणको बेला समयसमयमा राष्ट्रिय हितविपरीत हुने ठूला गल्ती गर्दै आएकाले कुनै पनि भ्रमणलाई सकारात्मक रूपमा हेर्ने परम्पराको विकास हुन सकेन। भारत स्वतन्त्र भएपछि पनि उसले नेपाललाई एउटा छुट्टै सार्वभौमसत्ता सम्पन्न देशको रूपमा हेर्न सकेन। त्यसैले तत्कालीन भारतीय प्रधानमन्त्री जवाहरलाल नेहरूले भारतको सुरक्षा सीमा नेपालका हिमालयहरूसम्म रहेको भारतीय संसद्मा भनेका थिए। विसं २००७ सालको आन्दोलन सम्झौतामा टुंगिएकाले र त्यसमा भारतको प्रत्यक्ष भूमिका रहेकाले नेपालले सन् १९५० मा भारतसँग असमान सन्धिमा हस्ताक्षर गर्यो। परिणामस्वरूप देशको सार्वभौमिकतामा ठूलो चोट पुर्यायो। त्यही सन्धिको कारण र नेपाली नेतामा आफ्ना जनतामा भन्दा भारतको समर्थन र आशीर्वादमा बढी भर पर्ने प्रवृत्तिले क्रमशः नेपालको स्वतन्त्र अस्तित्वमा नकारात्मक असर पर्दै गयो। परिणामस्वरूप कोसी, गण्डक र टनकपुर जस्ता सन्धिमा नेपालले आफ्नो हितलाई माथि पार्न सकेन। नेपाल भन्दा ससाना राष्ट्रहरूले पनि ठूल्ठूला छिमेकी मुलुकहरूसँग समान हितका विषयमा मात्र सन्धि गर्छन्। अन्य देशका नेताको राष्ट्रिय नीतिसँग जनता असहमत भए पनि ती नेता विदेश जाँदा देशको हितविपरीत काम हुन्छ भन्ने चिन्ता गर्नु पर्दैन, तर नेपालको हकमा यो चिन्ता राजतन्त्र समाप्त भई गणतन्त्रमा प्रवेश गरेपछि पनि उत्तिकै छ। उदाहरणका लागि अमेरिकी राष्ट्रपति डोनाल्ड ट्रम्प अथवा भारतीय प्रधानमन्त्री नरेन्द्र मोदीका घरेलु नीतिहरूसँग ती देशका धेरै जनता असहमत छन्, तैपनि ती नेताहरू विदेश गए भने राष्ट्रहितविपरीत हुने गरी काम गर्छन् कि भन्ने चिन्ता त्यहाँका जनतामा हुँदैन। हाम्रा प्रधानमन्त्रीले भारत भ्रमण गर्दा नेपाली जनतालाई सधैं चिन्ता हुन्छ। यसको कारण हो, हाम्रा नेताहरूमा सार्वभौमसत्ता सम्पन्न देशको नेता भएकोमा गौरवको अनुभूति नहुनु र जनताको अजेय शक्तिमा विश्वास नगर्नु। प्रधानमन्त्री देउवाले दिल्ली भ्रमणको बेला र खासगरी आफ्ना समकक्षी भारतीय प्रधानमन्त्रीसँगको वार्तामा नेपालको आन्तरिक मामिलालाई पनि प्रवेश गराए। संविधानसभा दोस्रो संशोधनको प्रश्न संसद्बाट टुंगो लागिसकेको अवस्थामा पनि पुनः त्यसलाई संसद्बाट पास गराउन प्रयत्न गर्छु भन्ने प्रतिवद्धता देखाउनाले उक्त प्रस्ताव नेपालीको चाहनाअनुसार आएको नभई भारतीय चासोलाई परिपूर्ति गर्न आएजस्तो भान हुन्छ। नेपाल स्वतन्त्र देश भएको नाताले उसले आफ्नो परराष्ट्रनीति स्वतन्त्र रूपमा निर्धारण गर्न पाउनुपर्ने हो, तर भारतीय पक्षले अहिलेको प्रधानमन्त्रीको भ्रमणको बेलामा पनि नेपालको चीनसँगको सम्बन्धलाई लिएर कतिपय प्रश्न उठाए। भारतीय पक्ष नेपालको विदेशनीति भारतमुखी हुनुपर्छ भन्ने चाहन्छ भन्ने पुनः प्रष्ट भएको छ। डोक्लाम क्षेत्रलाई लिएर चीन र भारतका बीचमा भएको विवादमा पनि भारत नेपालले भारतको पक्ष लेओस् भन्ने चाहन्छ भन्ने खुलेको छ। प्रधानमन्त्री भारत भ्रमणमै भएको बेलामा बीबीसीमा अन्तर्वाता दिने क्रममा भारतीय संस्थापन पक्षको नजिक मानिएका पूर्व मेजर जनरल अशोक मेहताले नेपाली प्रधानमन्त्रीले नेपाल र चीनको बीचमा राम्रो सम्बन्ध छ भनी एउटा कार्यक्रममा दिएको उत्तरलाई आश्चर्यलाग्दो भएको बताए। भारत नेपालको चीनसँग राम्रो सम्बन्ध भएको देख्न चाहँदैन। मेहताले गर्वपूर्वक डोक्लाममा गोरखा रेजिमेन्टका सिपाही तैनाथ भएकाले नेपालले यसमा सोच्नुपर्छ भन्ने जस्तो कुरा उठाए। अर्थात् उनको आसय यदि भारत र चीनको बीचमा युद्ध भइहाल्यो भने गोरखा सैनिकहरूको मृत्यु हुनसक्ने भएकाले नेपालले भारतको पक्ष लेओस् भन्ने थियो। यहाँ स्मरणीय छ, चीन र पाकिस्तानले नेपाली नागरिकहरू भारतीय सेनामा भर्ती हुने परम्पराप्रति पहिलेदेखि नै अप्रसन्नता देखाउँदै आएका छन्। चाउ एन लाइ चिनियाँ प्रधानमन्त्री भएको बेलामा यदि नेपाली नागरिक भारतीय सेनामा जान्छन् भने चिनियाँ सेनामा पनि भर्ती हुन किन नदिने भन्ने प्रश्न चीनले उठाएको थियो। सन् १९४७ मा भारत, ब्रिटेन र नेपालको बीचमा भएको त्रिदेशीय सन्धिअनुसार नेपाली नागरिकहरू भारत र ब्रिटेनको सेनामा मात्र जान पाउने प्रवाधान रहेको उत्तर नेपालले दिएको थियो। त्यसैले डोक्लाममा गोरखा रेजिमेन्टका सैनिकहरू रहनु नेपालको लागि गर्वको विषय नभएर अशोभनीय हो। हामी हाम्रा नागरिकलाई अन्य देशको सेनामा भर्ती हुन अनुमति दिएर अर्को छिमेकी देशसँग लड्न बाध्य बनाइरहेका छौं। यस्तो अवस्था रहेसम्म नेपालको स्वतन्त्र अस्तित्वमाथि सदैव प्रश्न चिन्ह लाग्नेछ र अन्तर्राष्ट्रिय समुदायले नेपालका नागरिकहरू अर्को देशको सेनामा भर्ती भएकोमा राम्रो दृष्टिकोण राख्ने छैन। यहाँ दोष भारतीय अथवा ब्रिटिश सेनामा भर्ती हुने नेपाली नागरिकको नभई त्यस्तो व्यवस्थालाई निरन्तरता दिने नेपाल सरकारको हो। आज भारतले नेपाललाई बढी च्याप्न खोज्नुका कारणमध्ये नेपाली नागरिक भारतीय सेनामा भर्ती हुनु र खुला सीमाको कारणले नेपाली नागरिक ठूलो संख्यामा कामदारको रूपमा भारतमा रहनु हो। यी दुई कारणको समाधान नगरेसम्म भारतको आँखामा नेपाल सधैं निरीह रहिरहनेछ। यस्ता प्रश्नको समाधान नखोज्दासम्म नेपालका प्रधानमन्त्रीले भारतको जतिपटक भ्रमण गरे पनि नेपालले खासै उपलब्धि हासिल गर्ने छैन। आज हामी भुटानलाई भारतआ िश्रत देशको रूपमा हेर्छौं। त्यहाँका जनता र राजनीतिक दलहरूमा पनि भारतको छत्रछायाँबाट कसरी मुक्त हुने भन्ने चिन्ता छ। अहिले भुटान सकसपूर्ण अवस्थामा छ। यसै विषयलाई लिएर अगस्ट १८ मा न्यूयोर्क टाइम्सले भुटानको बाध्यता र छटपटाहटको विषयमा लामो आलेख प्रकाशित गरेको थियो। उक्त आलेखमा भुटानको पक्षबाट भारतले डोक्लाममा हस्तक्षेप गरेकोमा भुटानका जनता कृतज्ञ छैनन् भन्ने छ। उक्त पत्रिकाले विपक्षी पार्टीका नेता पेमा ग्याम्तसोलाई उद्धृत गर्दै भारत र चीनबीचको द्वन्द्वले भुटान नराम्ररी पिसिएको उल्लेख गरेको छ। विपक्षी नेताले भारत र चीनमध्ये एकलाई रोज्ने बाध्यता भुटानलाई नहोस् भन्ने चाहेको उक्त आलेखमा छ। उक्त आलेखमा डोक्लाममा भारतचीनको द्वन्द्वले भुटानले चीनसँग दौत्य र व्यापारिक सम्बन्ध बढाउने मार्गमा बाधा पुगेको त्यहाँका जनताले अनुभव गरेको बताइएको छ। भुटान उद्योग वाणिज्य संघका अध्यक्ष वाङचो सांगेलाई उद्धृृत गर्दै भुटानलाई पनि एउटा सार्वभौमसत्ता सम्पन्न देशका रूपमा बाँच्ने अधिकार भएको उक्त आलेखमा छ। उक्त आलेखले भुटानीहरू दसकौंदेखि एकतर्फी रूपमा दक्षिणमुखी भएकोमा भुटान अब उत्तरतिर पनि फर्कन चाहेको बताएको थियो। जबसम्म दुई देशको बीचमा रहेका असमान सन्धि रहिरहन्छन् र खुला सीमाले उब्जाएका समस्याको समाधान खोजिँदैन नेपालको अस्तित्व र विकासमा आधारभूत अन्तर आउने छैन। भुटानको तुलनामा नेपाल बढी स्वतन्त्र देखिए पनि दुवै देशको व्यथा र कथा उस्तै छ। उदाहरणका लागि पूर्व जनरल मेहताले नेपालले डोक्लाम विवादमा तटस्थ रहने कुरामा आश्चर्य व्यक्त गरे। यसबाट नेपालको सकस भुटानको जस्तै हो भन्ने देखिन्छ। नेपालले चाहेको समानताको आधारमा स्थापित सम्बन्ध हो। तर नेपालले अन्य देशसँग खासगरी छिमेकी मुलुक चीनसँग बढाएको सम्बन्धलाई भारतले भारतविरोधी विकास क्रमका रूपमा हेर्ने गरेको छ। एउटा स्वतन्त्र मुलुकले लिने गरेको विदेशनीतिमा अर्को देशले आपत्ति देखाउने अवस्था रहँदासम्म देश वास्तविक अर्थमा सार्वभौमसत्ता सम्पन्न भएको मान्न सकिँदैन। नेपालले भारतको विरोधमा जाने कुरा कहिल्यै सोच्न सक्दैन, तर पनि भारत आफ्नो सुरक्षाको प्रश्न उठाएर नेपाललाई सधैं भारतआश्रित भएको देख्न चाहन्छ। यस्ता सवालमा नेपालले सशक्त रूपमा आफ्नो पक्ष राख्न नसकेको कारणले अन्तर्राष्ट्रिय समुदायबीच नेपालको इज्जत घट्दो छ। प्रधानमन्त्रीको भ्रमणको दौरानमा लामो संयुक्त विज्ञप्ति निकालिएको छ र विभिन्न क्षेत्रमा सहयोग र समझदारी पत्रमा हस्ताक्षर भएका छन्। यस्ता विज्ञप्ति र समझदारीहरू द्विपक्षीय सम्बन्धका नियमित आयाम हुन्। जबसम्म दुई देशको बीचमा रहेका असमान सन्धि रहिरहन्छन् र खुला सीमाले उब्जाएका समस्याको समाधान खोजिँदैन नेपालको अस्तित्व र विकासमा आधारभूत अन्तर आउने छैन। प्रधानमन्त्री देउवाले यस्ता अहं प्रश्नमा केन्द्रित भएर भारतीय समकक्षीसँग वार्ता गर्न नसकेकाले उनको भ्रमण परम्परामै सीमित भएको छ। कतिपय भारतीय विश्लेषकहरूले पनि बिनाकारण नेपाली प्रधानमन्त्रीको नियमित भारत भ्रमणले ठूलो अन्तर नहुने बताएका छन्। यस्तो अवस्थामा सत्तामा आएपछि भारत गइहाल्ने प्रवृत्तिलाई कायम राख्नु भन्दा दुई देशका बीचका आधारभूत समस्याको समाधान खोज्नुपर्छ। यसो गर्न सकेमा नेपालको इतिहासमा दीर्घकालीन सकारात्मक परिवर्तन आउन सक्नेछ। त्यसैले प्रधानमन्त्रीको भ्रमणको मूल्यांकन सनातनी ढंगबाट नगरी यसबाट देशको समग्र हितमा के कस्तो प्रभाव पर्न सक्यो भन्ने आधारमै गर्नुपर्छ। यदि यसो गर्न सकिएन भने बाहिरी रूपमा नेपाल भारतका नेताका बीचमा जति कुराकानी र भेटवार्ता भए पनि भित्री रूपमा नेपाली जनतामा सधैं भय आशंका र वितृष्णा रहिरहनेछ। हो, कतिपय मानेमा भ्रमण सफल भयो होला तर परिणाम लामो समयसम्म नदेखिँदा नकारात्मक टिप्पणी हुनु स्वाभाविक हो। भ्रमणका बेला देशहितमा केके काम भए भन्ने स्पष्ट जानकारीमा नआएसम्म सरकार र शासन पद्धतिमाथि जनताको विश्वास बढ्ने छैन। यसतर्फ नेतृत्वको ध्यान जानुपर्छ।"
घरेलु मैदानमै बराबरीमा रोकियो रियल,"म्याड्रिड: स्पेनिस ला लिगा फुटबलको सोमबार खेलिएको खेलमा युरोपियन च्याम्पियन रियल म्याड्रिड घरेलु मैदानमै बराबरीमा रोकिएको छ। भ्यालेन्सियाले रियललाई उसैको मैदानमा २२ गोलको बराबरीमा रोकेको हो। प्रतिबन्धमा परेका कारण आफ्ना स्टार खेलाडी क्रिस्टियानो रोनाल्डो बिना नै मैदानमा ओर्लिएको रियललाई सम्भावित हारबाट जोगाउन मार्को एसेन्सियोले उत्कृष्ट प्रदर्शन गरे। रियलका लागि दुवै गोल एसेन्सियोले नै गरेका थिए। खेल सुरु भएको १०औं मिनेटमै एसेन्सियोले रियलका लागि पहिलो गोल गरेका थिए। त्यसको आठ मिनेटपछि नै भ्यालेन्सियाका कार्लोस सोलेरले जवाफी गोल गर्दै पहिलो हाफको खेललाई ११ को बराबरीमा टुंग्याएका थिए। ७७औं मिनेटमा फ्रान्सेली मिडफिल्डर जेफरी कोन्डोगबियाले गोल गर्दै भ्यालेन्सियालाई अगाडि बढाएका थिए। खेल प्रतिस्पर्धात्मक रूपमा अघि बढिरहँदा ८३औं मिनेटमा एसेन्सियाले जवाफी गोल गर्दै रियललाई सम्भावित हारबाट जोगाएका थिए। एसेन्सियोले दोस्रो गोल फ्रिकिकमार्फत गरेका थिए। जारी सिजनको लिगमा साविक विजेता रियलले घरेलु मैदानमा खेलेको यो पहिलो खेल हो। जारी सिजनको लिगमा दुई खेलको समाप्तिपछि रियल सोसिएडाड ६ अंकसहित पहिलो, समान अंक भएको बार्सिलोना दोस्रो र लेगानेस तेस्रो स्थानमा छन्। चार अंकसहित एट्लेटिको म्याड्रिड चौथो र समान अंक हात पारेको रियल पाँचौं स्थानमा आसिन छन्। हामीले राम्रो खेलको हौं तर, सबै खेलमा जित हात पार्न सम्भव हुँदैन', खेलपछि केही निराश देखिएका रियलका प्रशिक्षक जिनेदिन जिदानले भने। उनले खेलका क्रममा आफ्ना खेलाडीले गोल गर्ने केही गतिला अवसर खेर फालेको धारणा पनि व्यक्त गरे। रियललाई उसैको मैदानमा बराबरीमा रोक्दै अंक खोस्न सक्नु महत्वपूर्ण उपलब्धि हो', भ्यालेन्सियाका प्रशिक्षक मार्सेलिनोले भने। अर्को खेलमा सेभिलले गेटाफेलाई उसैको मैदानमा १० गोलले हरायो।"
भक्तपुरमा अन्तरविद्यालय कोकाकोला कप फुटबल हुने,"भक्तपुर: कोका कोला कप अन्तरविद्यालय मध्यमाञ्चल क्षेत्रीय फुटबल प्रतियोगिता आइतबारदेखि भक्तपुरको माहेश्वरी खेल मैदानमा हुने भएको छ। अखिल नेपाल फुटबल संघ (एन्फा) ले उक्त प्रतियोगिताको छात्र तथा छात्रा दुवै विधाको खेलहरु भक्तपुरस्थित माहेश्वरी खेलमैदानमा गर्ने भएको हो। आइतबारदेखि हुने प्रतियोगिताको लागि एन्फाले माहेश्वरी खेलमैदानको तयारी गरिरहेको छ। त्यसको भक्तपुर जिल्ला फुटबल संघलाई संयोजन गर्ने जिम्मेवारी दिइएको छ। संघका पदाधिकारीहरु अहिले खेलमैदानको व्यवस्थापनमा लागिरहेका छन्। 'आइतबारदेखि हुने क्षेत्रीय प्रतियोगिताको लागि खेलमैदानको तयारी एवं व्यवस्थापन तीव्र गतिमा भइरहेको छ', संघका महासचिव योगेन्द्र खर्बुजाले भने, खेलको टाइसीटसमेत आइसकेकाले हामी प्रतियोगिता सुरु हुने व्यग्र प्रतिक्षामा छौं।' अघिल्लो वर्षसम्म एन्फाले क्षेत्रीय प्रतियोगिता काठमाडौंमै गर्दै आएको थियो। तर काठमाडौंमा मात्रै सीमित रहँदा यस वरपरका जिल्लामा खेलमैदान तथा अन्य पूर्वाधार विकास हुन नसकेपछि यस वर्षदेखि काठमाडौं बाहिर प्रतियोगिता गर्ने निष्कर्षमा पुगेको एन्फाले जनाएको छ। एन्फाले भक्तपुर नगरपालिकासँग मिलेर माहेश्वरी खेलमैदानको स्तरोन्नतिसमेत गर्ने भएको छ । जुन क्षेत्रीय प्रतियोगिता त्यसको सुरुवात भएको भक्तपुर जिल्ला फुटबल संघका अध्यक्ष गौतम सुजखूले जानकारी दिए। उनका अनुसार प्रतियोगिताअन्तर्गत छात्रतर्फ काठमाडौं र ललितपुरबाहेक मध्यमाञ्चलका ६ जिल्ला र छात्रातर्फ तीन जिल्लाको सहभागिता रहेको छ। जिल्लामा भएको छनोट प्रतियोगितामा प्रथम भएका विद्यालयले यस प्रतियोगितामा प्रतिस्पर्धा गर्ने अध्यक्ष सुजखूले बताए। छात्रतर्फ भक्तपुरको बाल विकास इंगलिस स्कुल, काभ्रेको नेपाल प्रहरी उच्च मावि, सिन्धुपाल्चोकको शारदा मावि उपाधिका लागि भिड्नेछन्।त्यस्तै दोलखको द राइजिंग स्कुल, नुवाकोटको अर्किड एकेडेमी र धादिंगको श्री महाकाली मावि छनोट भएर आएका छन्। छात्रतर्फ काभ्रेको नेपाल प्रहरी उच्च मावि, सिन्धुपाल्चोकको सेतीदेवी शारदा मावि र धादिंगको आदर्श मावि छनोट भएर आएका छन्।सीधै नकआउटको आधारमा हुने प्रतियोगिता भदौ १९ गतेसम्म हुने एन्फाले जनाएको छ।"
नेपालले बंगलादेशसँग मैत्रीपूर्ण भलिबल खेल्दै,"काठमाडौं: नेपाली राष्ट्रिय भलिबल टोलीले मंगलबार र बुधबार मैत्रीपूर्ण भलिबल खेल्ने भएको छ। लगनखेलस्थित आर्मीको कभर्डहलमा खेलिने मैत्रीपूर्ण खेललाई नेपालले स्तर सुधारको अवसरमा लिएको छ। हामी बंगलादेशसँग राम्रो नतिजा निकाल्ने प्रयासमा छौं। मैत्रीपूर्ण सिरिज जित्ने टोलीको लक्ष्य हो। यस खेलले नेपालको स्तर सुधार हुने र आफ्ना कमजोरी पत्ता लगाउन ठूलो सहयोग मिल्नेछ', सोमबार आयोजित पत्रकार सम्मेलनमा नेपाली टोलीका प्रशिक्षक जगदीश भट्टले भने। हामीले पछिल्लो समय धेरै सकारात्मक नतिजा निकालेका छौं। नेदरल्यान्डका प्रशिक्षकको सहयोगले टोलीको कमजोरी सुधार गर्न सहयोग गरेको छ। तीन हप्ताको प्रशिक्षणले टिममा धेरै सुधार गर्न सकिन्न तर यो अवधिमा टोलीको कमजोर पक्ष रिसिभ र ब्लक सुधार गर्न केन्द्रित भएको पनि उनले बताए। नेपाल र बंगलादेशले पछिल्लोपटक दोस्रो एभीसी सेन्ट्रल जोन भलिबलमा आमनेसामने भएका थिए। त्यो खेलमा नेपाल पराजित भएको थियो। नेपाली टोली कप्तान इम रानाले मैत्रीपूर्ण खेल भए पनि जितको खेल खेल्ने बताए। हामीले सेन्ट्रल जोनमा बंगलादेशसँग हारेका थियौं। मैत्रीपूर्ण खेल भए पनि सेन्ट्रल जोनमा भोगेको हारको बदला लिने प्रयासमा गछौं। बंगलादेश र नेपालको स्तर समान भएकाले हामी जितका लागि खेल्नेछौं', रानाले भने। रानाको नेतृत्वमा नेपालले बंगलादेशविरुद्ध पछिल्लो तीन खेल खेलेको छ। त्यसमा नेपालले दुई जित र एक हार खेपेको छ। नेपालले आइतबारमात्र डेनमार्कको ए' डिभिजन क्लब भिलवोभालाई हराएको थियो। डेनिस क्लब विरुद्धको सफलताले पनि जित हासिल गर्न सहयोग गर्ने रानाले बताए। बंगलादेशले पछिल्लो समय इरानी प्रशिक्षक अली पोअर एरोजीले नेपालसँग खेल्न खेल्न पाउनुलाई सुखद अनुभवका रूपमा लिएको बताए। नेपाललाई हामीले यसअघिको खेलमा हराएका थियौं तर अहिले अवस्था फरक छ। नेपालले पछिल्लो समय राम्रो गरिरहेको छ। दुवै टिमको स्तर समान छ। हामी जित हासिल गर्ने कोसिस गर्छौं', अलीले भने। बंगलादेशका कप्तान मोहमद इमरान हैदरले मैत्रीपूर्ण खेलका लागि पर्याप्त तयारी गर्न नपाए पनि जित्नका लागि खेल्ने बताए। प्राविधिक कारणले खेलाडीको स्वास्थ्यमा केही असर गरेको छ। हामी त्यसबाट अगाडि बढ्दै नेपालसँग खेल्न तयार भइसकेका छौं। नेपालसँग मैले खेलेको छु। नेपालका केही खेलाडी राम्रा छन् । हामीले नेपाललाई कमजोर ठानेका छैनौं', हैदरले भने।"
