शीर्षक,विवरण
होइनौं हामी गिनिपिग,"के हाम्रो देश जुनसुकै विषयका लागि पनि प्रयोगशाला मात्र हो ? बुटवलको एक बिहानी चियागफमा कवि गिरी श्रीस मगरले आक्रोश पोखे। अगाडि टेबलमा रोबोट सोफियाले राजधानीको एक कार्यक्रममा विकासबारे भाषण दिएको समाचार पल्टिरहेथ्यो। चियागफमा कवि श्रीसले हाम्रो दिमागमा झट्का लगाएपछि सोच्न बाध्य भइयो, के हाम्रो देश साँच्चै प्रयोगशालामै सीमित हुँदैछ ? मानौं हामीले विश्व बजारमा एउटा ठूलो होर्डिङ बोर्ड टाँगिदिएका छौं। जहाँ सूचना छ संसारमा कतै केही प्रयोग गर्न सक्दैनौं भने नेपाल आऊ, यहाँ जे गर्दा पनि छुट छ किनभने यहाँका नागरिक, यहाँको समाज र यहाँको सरकार अरू केही होइनन् फगत प्रयोगशाला। कुनै हङकङे कम्पनीले निर्माण गरेको, उत्कृष्ट प्रोगामिङयुक्त रोबोटको परीक्षण यहाँ गराऊ। कुनै देशमा विकासको भाषण गर्न रोबोट सक्षम हुन्छ कि हुँदैन यहाँ प्रयोग गर। प्रचारका लागि नागरिकता प्राप्त पहिलो महिला रोबोटको उपमा देऊ। त्यो पनि दुई वर्षअघि मात्र महिलालाई मतदान अधिकार प्रदान गरेको देश। कस्तो हास्यास्पद ! यो सबले के हामी मानवीय गुणहरूको अवसान हुँदै गिनिपिग बनाइएको प्रमाण होइन ? शक्तिशाली मान्छे अनुहारबाटै ६२ वटा भाव व्यक्त गर्न सक्षम सामान्य मान्छेभन्दा मेधावी पत्रिकामा हतारको साहित्य लेख्न अभिशप्त केही कलमबाजले मान्छेको न्यूनीकरण गर्दै रोबोटको महिमागान गाउँदै गर्दा बिर्सिरहेका थिए, मान्छेको अस्तित्वमाथि उनीहरू कति साह्रो बेइमानी गर्दैछन्। ती कलमबाजहरूलाई सामान्य प्रश्न सोधौं मान्छेको अनुहारमा कतिवटा भावहरू व्यक्त हुन्छन् ? गोर्कीको प्रेरणामा सोभियत कालको सुरुवाततिरै प्रकाशित भएको थियो एउटा पुस्तक। पंक्तिकारले हिन्दीमा पढेको थियो, मानिस कसरी सर्वशक्तिमान बन्यो ? मान्छेको असीम शक्तिप्रति विश्वासका विशाल शिखर बनाइदिन त्यही एउटा पुस्तक पर्याप्त छ। सबै जीव प्रकृतिको बन्धनमा छन्। तर मान्छे यस्तो प्राणी हो, जसले प्रकृतिका हरेक अवरोधहरूलाई जितेको छ। मान्छे जाति चिसो ठाउँमा पनि बाँचेको छ, तातो मरुभूमिमा पनि बसेकै छ। खासमा मान्छेले आफ्नो सृष्टि आफैं गरेको हो। मानवशास्त्र बताउँछ मान्छेको उद्भव प्रकृतिको साधारण नियमविपरीत नै हो। चारखुट्टे हुँदा ट्याक्क मिल्ने सेन्टर अफ ग्य्राभिटी दुईखुट्टेमा मिल्दैन। मान्छेले प्रकृतिले कोरेको सीमालाई चुनौती दियो र शारीरिक बनावटमै परिवर्तन ल्यायो। पुस्तौंपुस्ताको संघर्षले मान्छेले अगाडिका दुई पाउलाई स्वतन्त्र बनायो, अंग्रेजी उल्टो सी आकारको मेरुदण्डलाई एस् आकारमा बदल्यो, आँखाको दृष्टि विकास गर्यो, अनुहारको बनोट फरक पार्यो, खुट्टालाई बलियो पार्यो र सारा शरीरको भार थाप्न योग्य पार्यो। मान्छेको यो शारीरिक विकास यत्तिकै भएको होइन। मान्छेलाई मान्छे बनाउने एउटै मात्र हतियार थियो श्रम। श्रमकै बलमा मान्छेले चारखुट्टेबाट दुईखुट्टेमा उद्भव गर्न सफल भयो। अर्थात्, मान्छेको निर्माता मान्छे नै हो। बाँच्नका लागि प्रकृतिका सीमाले साथ दिँदैनथे। जो प्रकृतिमा मात्र निर्भर रह्यो, त्यो प्रकृतिकै सीमामा कैद भयो। कि मासियो नभए लोपोन्मुख बन्यो। मान्छेले आफूलाई हुर्काउन संस्कृतिको निर्माण गर्यो। मानवशास्त्रले संस्कृतिको सजिलो परिभाषा दिन्छ जे प्रकृति होइन त्यही सस्कृति हो। मान्छेले औजार, पशुपालन र कृषिको विकास गर्यो। आफूलाई बलियो गराउन विवाह, परिवार, राज्यजस्ता संस्थाहरूको जन्म गरायो। भौतिक र सामाजिक उन्नतिले मात्र पुग्दैनथ्यो। मानसिक उन्नतिका लागि, दुःख, पीडा, खुसी आदि मानवीय भाव व्यवस्थापनका लागि अभौतिक संस्कृति निर्माण गर्यो। यहीं संस्कृतिले मान्छेलाई जिउँदो राखेको छ। हरेक मान्छे आफ्ना शारीरिक र मानसिक सीमा हुँदाहुँदै पनि अन्य प्राणीभन्दा श्रेष्ठ छ। हरेक मानव समुदायको बाँच्ने आफ्नैै ढंग छ। प्राकृतिक स्रोतको प्रयोग र संरक्षणको आफ्नै कला छ। नेपाल बहुजातिले विविधतायुक्त देश मात्र होइन, बहुसंस्कृतिले धनी पनि हो। बहुसंस्कृतिमा धनीको अर्थ हो, ज्ञानका अनेकौं आयामहरूले भरिपूर्ण। तर आफ्नै नाभिको सुवास चिन्न नसक्ने हामी कस्तुरी मान्छेलाई छोडेर रोबोटलाई शक्तिशाली ठानिरहेछौं। कस्तो विडम्बना ! मान्छे जगत्मा कोही पनि ठूलो र सानो छैन, कोही पनि उम्दा र निम्छरा छैनन्, बरु बनाइएका छन्। मान्छेको समुदायमा विविधता छ, फरकपना छ। तर विविधता र फरकपनाको अर्थ स्तरीकरण होइन। मान्छेलाई स्तरीकरण, उचनीच, ठूलो र सानो, शक्तिशाली र निम्छरो कसैले गराएको होइन मान्छेलै नै सिर्जना गरेको हो। मान्छेले सिर्जना गरेका हरेक दोषहरूको निवारण छ। हरेक कमजोरीहरूको उपचार छ। मान्छे सभ्यताको उत्कर्षमा पुग्नका लागि हरेक मान्छेका विशिष्ट क्षमतामाथि विश्वास गर्न जरुरी छ। हरेक मान्छेको क्षमताको पूर्ण प्रस्फुटन हुने र उपयोग हुने सभ्यताको निर्माणतर्फ लम्कनु नै मानवताको आजको परिभाषा हो। अनावश्यक रोबोट ? प्रश्न रोबोटको आवश्यकतामाथि होइन, प्रश्न रोबोटको नाउँमा मानिसलाई गिनिपिग बनाइएकोबारे हो। एउटा रोबोटलाई ठडाइएर, विशेष प्रोगामिङको सहायताले विकासको भाषण छाँटिदा र त्यसैलाई लिएर मान्छेको महत्वलाई न्यूनीकरण गरिँदा हामी कुनै रोबोट कम्पनीको प्रयोगशाला बन्यौं कि भन्ने चिन्ता मात्र हो। विकास भनेको मान्छे र समाजको सकारात्मक प्रगति हो भने त्यसको स्रोत त्यही मानव समाजमा हुन्छ, अन्यत्र हुँदैन। विकास आयातीत पनि हुँदैन र थोपरिँदैन पनि। नेपाली समाजको विकासको स्रोत नेपालभित्रै छ। रोबोट र मान्छेको संघर्षको कुनै सम्भावना नै छैन। त्यो भए पनि मानवनिर्मित नै हुनेछ। मान्छेले आफ्नो श्रमको समय घटाउन, जटिलता र दुर्घटनालाई न्यूनीकरण गर्न, आरामको अवधि, सिर्जनात्मक समय वृद्धिका लागि मेसिन उपयोग गर्दछ। तर मूठीभरका मान्छेले आविस्कार र सुविधाको अधिकतम दोहन गरेर व्यापक मान्छेको रोजीरोटी खोस्ने, उनीहरूको जीवनलाई रसातलमा धकेलिदिने चेष्टा गर्छन् भने द्वन्द्वको सिर्जना त हुन्छ नै। रोबोट र मानिसको द्वन्द्वको सम्भावना केलाइरहँदा औद्योगिक क्रान्तिपछि बेलायतमा देखिएको लुडाइट आन्दोलनको स्मरण गर्नु र पाठ सिक्नु सान्दर्भिक नै हुन्छ। अहिले पनि श्रम र पुँजीबीचको द्वन्द्वको समाधान, न्यायोचित वितरण र व्यक्तित्वको प्रस्फुटनलाई ध्यान दिइन्न भने द्वन्द्वका बीउ समाजमा बाँकी नै रहनेछन्। होइनौं गिनिपिग मान्छे स्वतन्त्रताप्रेमी हुन्छ। दासता मानवीय गुणभन्दा परको विषय हो। तर मान्छेलाई दासताको सिक्रीमा बाँध्ने कोसिस भइआएको छ। उसो त दासताविरुद्ध मान्छेको संघर्षको इतिहास पनि लामै छ। फ्रान्सेली क्रान्तिले स्वतन्त्रता, समानता र भ्रातृत्वको नारा दियो। त्यसयता मानव इतिहास अनेकौं गल्छेडोबाट पार लागेको छ। आज हाम्रो समाजमा कृत्रिम नागरिकताधारी रोबोटलाई उभ्याएर नेपाली नागरिकलाई गिनिपिगमा परिणत गर्ने दुस्साहस गरिएको छ। हामी प्रविधि स्विकार्छौं, विज्ञान स्विकाछौं तर विज्ञान र प्रविधिको उपयोगका नाममा रोबोटबाट विकासको भाषण मञ्जुर छैन। संसारका अन्य देशमा गर्न नसेकेको परीक्षण यहाँ गराएर हामीलाई गिनिपिग बनाउने कोसिस स्वीकार्य छैन। हामी रोबोटलाई विज्ञान तथा प्रविधि प्रदर्शनीमा हेर्न चाहन्छौं, कुनै सभाहलमा होइन। हामी रोबोटका श्रोता होइनौं। हामी गिनिपिग होइनौं।"
चिसोपना हटाउने अवसर,"प्रधानमन्त्री केपी शर्मा ओलीको २३ देखि २५ चैतसम्म हुन लागेको भारत भ्रमण द्विपक्षीय सद्भावना बढाउनका लागि हुन लागेको स्वाभाविक भ्रमण हो। विगतमा ओली, उनको दल एमाले र भारतबीच असमझदारी र तीक्तता बढेको थियो। चुनावमा वामपन्थी गठबन्धनले बहुमत प्राप्त गरेर ओलीको नेतृत्वमा सरकार बनिसकेपछि सम्बन्धमा आएको चिसोपना हटाउन भारत र नेपाल दुवैका लागि आवश्यक थियो। सम्बन्धलाई सामान्यीकरण गर्ने प्रयासमा हुन लागेको भ्रमण हो यो। नेपालमा वामपन्थी वा जोसुकैको नेतृत्वमा सरकार बने पनि भारतसँगको सम्बन्ध राम्रो राख्नु आवश्यक छ। नेपाल र भारतबीच खुला सीमा छ। दुवैबीच सामाजिक र आर्थिक जीवनका विभिन्न आयाममा धेरै अन्तरनिर्भरता पनि छन्। दुवैबीच जनता तहमा सम्बन्ध छ। भारत र चीनबीचको महत्वपूर्ण भूराजनीतिक अवस्थितिका कारण नेपाल पनि भारतका लागि महत्वपूर्ण राष्ट्र हो। यिनै कारणले नेपालमा भारतका सुरक्षा चासो छन्। नेपाली भूमिमा भारतीय सुरक्षालाई चुनौती दिने आतंककारीलगायत अन्य शक्तिको उपस्थितिबारेमा भारत संवेदनशील छ। इतिहासदेखि नै नेपाललाई आफ्नो प्रभाव क्षेत्र मान्दै आएकाले नेपालमा भारतको प्रभावको मूल्यमा चीन, पश्चिमा राष्ट्रहरू र अन्य बाह्य शक्तिहरूको बलियो उपस्थिति नहोस् भन्ने भारतीय चाहना छ। अन्तर्राष्ट्रिय शक्ति राजनीतिका सन्दर्भमा भारतको सो चाहना अस्वाभाविक होइन। नेपालमा पाँच वर्षका लागि वामपन्थीहरूको स्थिर सरकार बन्न लागेको छ। यो स्थिरताको जगमा शान्ति स्थापना गर्ने र समृद्धितर्फ अघि बढ्ने नीति सरकारले लिएको छ। त्यसका लागि दुई विशाल र शक्तिशाली छिमेकीहरूको सद्भाव र सहयोग जरुरी पर्छ। त्यसैले नेपालले भारत र चीन दुवै मुलुकसँग राम्रो सम्बन्ध राख्नु जरुरी छ। नेपालको आन्तरिक राजनीतिमा समेत प्रभाव पार्न सक्ने भारतलाई विश्वासमा लिनुपर्ने त जरुर त छ नै। अन्तर्राष्ट्रिय सम्बन्धका अध्ययनमा एउटा बहुचर्चित भनाइ छ, विदेश नीति घरेलु नीतिको विस्तारित रूप हो। मुलुकको आन्तरिक (घरेलु) विकासक्रममा टेवा पुर्याउनु नै विदेश नीतिको ध्येय हो भन्ने यो भनाइको आशय हो। त्यसैले स्थिरता, शान्ति र समृद्धितर्फको नेपाल यात्रालाई सहयोग गर्न नेपालको विदेश नीति परिचालित (सञ्चालित) हुने नै भयो। एकैसाथ भारत र चीन दुवैलाई विश्वासमा लिनु आवश्यक छ। एकातिर लागेर अर्कोलाई चिढ्याउनेभन्दा पनि दुवैलाई समानान्तर रूपमा विश्वासमा लिनुपर्छ। यसका लागि सकेसम्म पारदर्शी र इमानदार विदेश नीति र कूटनीति सञ्चालन हुन आवश्यक छ। चीन नेपालमा प्रभावशाली उपस्थिति जनाउने गरी आइसकेको छ। चीन र नेपालबीचको राम्रो सम्बन्ध नेपालको वास्तविकता हो। नेपालका विकास परियोजनाहरूमा चीनको सहयोग र लगानी, नेपाल चीनबीचको व्यापार, यी दुई मुलुकबीचको ऐतिहासिकरूपमा कायम भएको मित्रतापूर्ण सम्बन्ध आदिका कारण नेपालमा चीनको उपस्थितिलाई भारतले स्विकार्नुपर्छ यदि त्यस्तो सम्बन्धले भारतको सुरक्षा संवेदनशीलतामा असर पर्दैन भने। चीनले नेपालमा अरू बाहिरी मुलुकहरूको उपस्थितिलाई चासो राखेको पाइन्छ। तिनीहरूले नेपालमा चीनलाई कमजोर बनाउन सक्ने चीनको आशंका छ। त्यसैले पनि चीन नेपालमा प्रभावशालीरूपमा उपस्थित रहिरहने आकलन गर्न सकिन्छ। भारतले नेपालमा चीनको उपस्थितिको विरोध गरेर हुँदैन। भारतले नेपालसँगको सम्बन्धमा सधैं पुरानो मानसिकता राखिरहनु हुँदैन। नेपालमा चीनको प्रभावलाई भारतले नजरअन्दाज गर्दैैन भने नेपालले पनि भारतको चासो र चिन्तालाई नजरअन्दाज गर्नु हुँदैन। नेपालमा चीनको प्रभावशाली उपस्थितिसँग भारतले सामञ्जस्य कायम गर्न सक्नुपर्छ। वामपन्थी गठबन्धनले चीनसँग राम्रो सम्बन्ध बनाउने विषयलाई चुनावी नारा बनायो। भारतसँग सम्बन्ध बिग्रिएकाले राष्ट्रवादको नारा पनि उठाइयो। त्यसै पनि संविधान जारी भएपछिको नाकाबन्दीका कारण नेपालमा भारतविरोधी भावना बढेको थियो। भारतसँगको सम्बन्ध बिग्रँदा र भारतले नेपालमा नाकाबन्दी गर्दा राष्ट्रवादको कुरा गर्ने र त्यसमा चीनलाई जोड्ने नेपालको धेरै पहिलादेखिकै चलन हो। उदाहरणका लागि सन् १९८९ मा भारतमा राजीव गान्धी प्रधानमन्त्री भएका बेला भारतले नेपालविरुद्ध नाकाबन्दी गर्दा पनि पाकिस्तान, काराकोरम र तिब्बत हुँदै तेलको पाइपलाइन नेपाल ल्याउने बहसहरू भएका थिए। चुनावमा वामपन्थी गठबन्धनले बहुमत प्राप्त गरेर ओलीको नेतृत्वमा सरकार बनिसकेपछि विगतमा सम्बन्धमा आएको चिसोपना हटाउन भारत र नेपाल दुवैका लागि आवश्यक थियो। सम्बन्धलाई सामान्यीकरण गर्ने प्रयासमा हुन लागेको भ्रमण हो यो। चुनावअगाडि राष्ट्रवादी र अन्य लोकप्रिय नारा चर्काउने विश्वभरि नै गरिन्छ। त्यस्तो भारतविरोधी प्रचार भारतले रुचाउने भएन। तर वामपन्थी गठबन्धन अभूतपूर्व बहुमतसहित सत्तामा आएपछि अहिले सम्बन्ध सामान्यीकरण गर्ने प्रयास भइरहेका छन् र यो स्वाभाविकै हो। अन्तर्राष्ट्रिय शक्ति राजनीतिमा सत्तामा आएका शक्तिसँग शक्ति राष्ट्रले सम्बन्ध राम्रो बनाउन खोज्नु स्वाभाविकै हो। भारत दक्षिण एसियामा शक्तिशाली राष्ट्र हो। त्यसैले नेपालमा शक्तिमा आएकासँग सम्बन्ध राम्रो बनाउन खोज्नु भारतका लागि स्वाभाविकै हो। वाम गठबन्धनले भारत र चीनसँग सन्तुलित सम्बन्ध राख्न कस्तो प्रयास गर्छ र परराष्ट्र सम्बन्ध सञ्चालनमा कसरी अगाडि बढ्छ भन्ने हेर्न बाँकी छ। परराष्ट्रमन्त्रीले हालसालै भारतसँगको सम्बन्धलाई नयाँ आकार दिने र पुनर्संरचना गर्ने बताएका छन्। तर त्यसका लागि कस्तो तयारी छ स्पष्ट भएको छैन। सन् १९५० को नेपाल र भारतबीचको शान्ति तथा मैत्री सन्धिका केही बुँदा परिमार्जन गर्ने, खुला सीमालाई व्यवस्थित गर्ने विषयहरू बहसमा ल्याइएका छन्। डा बाबुराम भट्टराई र प्रचण्डले बहसमा ल्याएका विषय नेपाललाई भारत र चीनबीचको पुलको रूपमा प्रस्तुत गर्ने धारणाहरू आउन सक्छन्। भारत र चीनसँग कनेक्टिभिटी बढाउने विषयहरू पनि हुन सक्छन्। तर सम्बन्धलाई नयाँ आकार र संरचना दिने राम्रो र पुग्दो तयारी भएजस्तो भने देखिँदैन। नेपाल चीनसँग थप नजिकिए पनि र कनेक्टिभिटी बढे पनि नेपालमा भारतको भूराजनीतिक दृष्टिकोण फेरिन्छ भन्न गाह्रो छ। नेपाललाई भारतको प्रभाव क्षेत्र मान्ने, भारतको सुरक्षा प्रणालीभित्रको मुलुक मान्ने र नेपालका हिमाललाई पनि भारतका लागि प्राकृतिक सुरक्षा पर्खाल ठान्ने भारतीय दृष्टिकोणमा परिवर्तन आउँछ भन्ने ठान्न सकिन्न। अन्तर्राष्ट्रिय शक्ति राजनीतिमा शक्तिशाली राष्ट्रले आफ्नो प्रभाव कायम राख्ने धारणा सजिलै त्याग्छन् भन्ने अनुमान गर्न सकिँदैन। दक्षिण एसियालाई आफ्नो प्रभाव क्षेत्र मान्ने भारतले चाहेअनुरूप यस क्षेत्रमा भइरहेको छैन। दक्षिण एसियामा उसको प्रभाव घटेको देखिएको छ। पाकिस्तानमा उसले प्रभाव पार्न सक्ने कम सम्भावना छ अहिले। त्यस्तै हालसालैका घटनाक्रमले मालदिभ्स र नेपालमा पनि भारतको प्रभाव घटेको देखिएको छ। तर यति नै कारणले भारतको पुरानो धारणामा परिवर्तन आउँछ भन्न सकिँदैन। नेपालको भौगोलिक अवस्थितिका कारणले नेपाल र भारत सम्बन्धमा भूराजनीतिक आधार महत्वपूर्ण रहिरहन्छ। कहिलेकाहीं भारतले कूटनीतिक गल्ती गर्ने गरेको छ। जस्तो २०७२ असोजमा संविधान जारी गर्ने बेलामा नेपालमा विदेश सचिव नै पठाएर प्रत्यक्ष देखिनु जरुरत थिएन। त्यसले गर्दा नेपालमा भारतविरोधी भावना बढ्यो। यस्ता परम्परागत धारणा भारतले पनि परिवर्तन गर्नुपर्छ। पुरानो ह्याङओभर बाट भारत मुक्त हुनैपर्छ। भारतले नेपालको विकास र समृद्धिको यात्रामा सहयोग गर्नुपर्छ। नेपालका कतिपय विकासक्रममा अहिले पनि भारत र चीनबीच छलफल हुन्छ। नेपालमा बाह्य शक्तिको उपस्थितिले भारत र चीनलाई पर्ने असरका बारेमा पनि चासो रहन्छ। नेपाल र भारतबीचको सम्बन्ध एउटा विशेष भूराजनीतिक अवस्थामा अडिएको भए पनि अहिले चीनको उपस्थिति र प्रभाव नेपालमा बढेको छ। यो नयाँ वास्तविकतालाई स्विकारेर तदनुरूप सामञ्जस्य कायमा गर्न भारत तयार हुनुपर्छ। नेपालमा नयाँ प्रधानमन्त्री भएपछि पहिलो विदेश भ्रमण भारतबाट सुरु गर्ने विषयलाई दुवै मुलुकको बडो चासोको विषय बनाइन्छ खासगरी सञ्चारमाध्यममा। नेपालमा प्रधानमन्त्री भएपछि भारतलाई खुसी पार्न किन पहिलो विदेश भ्रमण भारतको गर्ने भन्ने प्रश्न नेपालमा उठाइन्छ। भारतमा नेपालका प्रधानमन्त्रीले पहिलो भ्रमण भारतभन्दा अर्को मुलुक वा खासगरी चीनबाट सुरु गरे भने त्यसलाई नेपालले भारतको बेवास्ता गरेको अर्थ लगाइन्छ। तर पहिलो भ्रमण कहाँबाट हुन्छ भन्ने विषय महत्वपूर्ण हुँदै होइन। मुख्य कुरा त भ्रमणको एजेन्डा हो। मानौं भारतको पहिलो भ्रमण गर्ने तर चीनमा गएर महत्वपूर्ण एजेन्डाहरूमा सम्झौता गर्ने भयो भने पहिलो भ्रमण गरेकोलाई महत्वपूर्ण मान्ने कि नमान्ने ? यस्ता ससाना कुरामा भारतले पनि चासो राख्नु हुँदैन। यो उसको रुचिमा असर पार्ने विषय हुँदै होइन। नेपालमा पनि यसलाई ठूलो महत्वको विषय मानिनु हुुँदैन। प्राथमिकताको हिसाबमा भने अहिलेको अवस्थामा भारत नेपालका लागि पहिलो प्राथमिकताको मुलुक हो। त्यसपछि अन्य शक्ति राष्ट्र र अन्तर्राष्ट्रिय संघसंस्थाहरूसँगको सम्बन्ध प्राथमिकतामा पर्छन्। प्रधानमन्त्रीले पहिलो विदेश भ्रमण जहाँबाट सुरु गरे पनि यो प्राथमिकतामा खासै फरक पर्दैन।"
के हो सभ्यता ?,"सभ्यता भनेको के हो ? व्याख्या गर्न गाह्रो छ। विल डुरान्टले यसबारे १३ भोल्युमको विवेचना लेखे। बृहत् व्याख्या। सभ्यताको इतिहास। त्यतिले नपुगेर त्यसको समरी पनि लेखे। कुरा सकिएन। सभ्यता भन्दा मानव समाजको सकारात्मक, प्रगतिशील र समावेशी विकासको स्थितिलाई बुझ्नुपर्छ। सभ्य समाज प्रायः उन्नत खेती, फैलिएको उद्योग र लामो दूरीको व्यापार, व्यावसायिक विशेषज्ञता र सहरीकरणतर्फ उन्मुख हुन्छ। विकसित यातायात व्यवस्था, लेखन, मापनका मानकहरू, कानुन प्रणाली, कला, गणित र वैज्ञानिक आविस्कारको स्थितिले पनि सभ्यतालाई देखाउँछ। सभ्यता र संस्कृति उस्तैउस्तै लाग्छ। तर सभ्यतामा भौतिक पक्ष प्रधान हुन्छ। संस्कृतिमा महत्व राख्ने वैचारिक पक्षले हो। पढ्ने लेख्ने समाजले चाँडो उन्नति गरेको छ। सबै राम्रा कुरा यसैसँग जोडिन्छन्। सभ्यतालाई यसैले आधार दिन्छ। सभ्यताको कुरा गर्दा गुरु स्यामुअल हन्टिङटन र चेला फ्रान्सिस फुकुयामाको कुरा मिल्दैन। चेलाले दाबी गरे पश्चिमी उदार प्रजातन्त्र मानव जातिको सामाजिक सांस्कृतिक विकासको अन्तिम बिन्दु हो। सरकारको अन्तिम स्वरूप उदार प्रजातन्त्रले नै दिन्छ भन्थे उनी वा सोभियत संघ अशान्त देखिँदै थियो। अब कम्युनिज्म तुहिँदैछ भन्ने उनको निष्कर्ष थियो त्यसबेलाको। उता गुरुको सोचाइ फरक थियो। उनले पनि एउटा नामुद पुस्तक लेखे, द क्ल्यास अफ सिभिलाइजेसन। उनको प्रतिदाबी थियो। उदारवादी प्रजातन्त्र खतरामा छ। उनले भने, सांस्कृतिक र धार्मिक पहिचानको आन्दोलनले शीतयुद्धपछिको संसारलाई आक्रान्त पार्नेछ। कुरा नमिलेजस्तो लाग्छ, तर सभ्यतालाई चुनौती दिने यी दुवै ट्रेन्ड छन् संसारमा। राम्रा कुरा कति छन् कति ! सबै राम्रा कुरा पढ्न सकिँदैन। तिनलाई अनुभव गर्न समय चाहिन्छ। एउटा कुरा गर्न सकियो भने अर्को कुरो छुट्छ। जे गर्न पाइयो त्यो राम्रै गरें भन्नुपर्छ। यस्तै हो। तर लेखपढ नगर्ने समाज सभ्य रहिरहन सक्दैन। बोल्नु जति सजिलो केही हुँदैन। बोले जति लेख्न पाए लेखाइले भकारी भरिन्थ्यो होला। घरघरमै भकारी हुन्थ्यो तर त्यस्तो हुँदैन। त्यस्तै खँदिलो बोलाइ धेरैजसो पढाइलेखाइ वा व्यक्तिगत अनुभव वा रचनात्मक सोचाइसँग सम्बन्धित छ। यो पनि सित्तैमा पाइँदैन। समय खर्च गर्नुपर्छ। यसो गर्न नसक्दा हाम्रो समाजका धेरै फोक ट्रेडिसन हरू हराएर गएका छन्। उसबेलाका कुरा सुन्न उसबेलाको मान्छे खोज्नुपर्ने बाध्यता भएको छ। कति कुरा अब इतिहासमा विलिन भइसके। कोट्याउन खोजे पनि केही हात लाग्दैन। हाम्रोमा लेखनको सभ्यता ढिलो गरी विकास भएकाले यस्तो भएको हो। सभ्यताको क्षेत्र धेरै फराकिलो छ। के पढ्ने भन्ने कुरा पनि आआफ्नो स्वाद हो। कसैलाई साहित्य मन पर्छ, कसैलाई इतिहास वा भूगोल। विज्ञान र प्रविधिमा रुचि राख्ने जमात पनि ठूलो छ। विकासे पढाइ पनि कतिलाई मीठो लाग्छ। विषयगत वा व्यवसायगत पढाइ त बाध्यता नै हो। तर रमाइलो भएन र ज्ञानको भोक मेटिएन भने कसैलाई पढ्ने कुरामा रुचि हुँदैन। लेखपढ गर्ने चलन युरोपमा चौधौं शताब्दीदेखि निरन्तर विकसित हुँदै आएको छ। यो एउटा सांस्कृतिक आन्दोलनकै रूपमा स्थापित भयो। यो आन्दोलन इटलीदेखि सुरु भएर युरोपभरि फैलियो। शिक्षामा क्रमशः तर आमूल सुधार हुन थाल्यो। यसै कारण हरेक क्षेत्रमा मान्छेको सोचमा पनि परिवर्तन हुन थाल्यो। ओडिसी वा इलियाड लेख्ने प्राचीन ग्रिक लेखक होमरले कविता लेखी बयान गरेको तात्कालिक समाज र आजका फुकुयामा वा अमत्र्य सेनले विश्लेषण गरेको समाज दुवै राम्रा कुराले टिकेको हो। नराम्रा कुरा लुकाइएको छैन, राम्रा कुरा छोडिएका छैनन्। सामाजिक विकास यसैगरी हुन्छ। यो प्रक्रियाले सभ्यता निर्माण हुने हो। रामराज्य भनेको कथाको कुरा हो। राम कथामा पनि पात्र र घटनाले यसैलाई पुष्टि गर्छ। राम्रा पनि हुन्छन् र नराम्रा पनि हुन्छन्। महाभारतमा पनि त्यही हो। असभ्यता भएन भने सभ्यता देखिँदैन। सभ्यतामा नैतिक पक्ष बलियो भएन भने जस्तोसुकै सभ्यता पनि बरालिन थाल्छ। त्यसैले इतिहासमा ठूलाठूला सभ्यता हराएर गएका पनि छन्। मेसोपोटामिया, इजिप्ट, ग्रिस, रोम इत्यादिका आदि सभ्यता प्रमाण छोडेकाले अहिले पनि चर्चामा छन्। हामीले थाहै नपाई कतिपय सभ्यता इतिहासमा विलिन भए होलान्। नेपालको प्राचीनताले हाम्रो सभ्यताको प्राचीनतालाई सम्झाउँछ। नेपाली जातिको बानिबेहोरा, धर्मसंस्कृति, जीवन पद्धति इत्यादिका कारणले मलाई कहिल्यै लघुताभास भएन। लन्डन र न्युयोर्कजस्ता सहरमा माग्ने, ठग्ने र चोर्ने देखेकै हो। युरोप, अमेरिका र अस्ट्रेलियामा रहेको जातिवाद हेर्दा यो कसरी रहन सक्यो होला ? वर्ड्स वर्थले एउटा कवितामा भन्छन् मीठो बास्ना चल्ने फूल लजालु र नम्र हुन्छन् नै। जातिवाद र नश्लवादमा त्यो नरमपना हुँदैन। क्वालालम्पुरमा ट्विन टावर हेर्दाहेर्दै कुनै फन्टुसले मेरो वालेट थुतिसकेको थियो। दुबईमा रमजान वा यस्तै चाडपर्वका बेला मैले कहिल्यै नखाने चुइगम श्रीमतीको लहैलहैमा खाँदा झन्डै कुटाइ खानुपरेको। मुस्लिमको व्रतको दिन रहेछ। कति असहिष्णुता ? गिनीबाट लाइबेरियातर्फ छिर्न खोज्दाको कठोर अनुभव छ मलाई। गिनीका फ्रेन्चभाषी सीमारक्षकले घुस दिने पैसा नबोकी किन हिँड्छस् ? भनी झन्डै बेपत्ता पारेका। त्यो दैत्यकार मान्छे कसैका लागि पनि सातो लिने खालको थियो। बंगलादेशका शान्ति सेनाका जवानले बचाए। विसंगति पनि सभ्यताका पाटा हुन्। साहित्यमा बाँच्छन्। पारिजातको उपन्यास शिरीषको फूल नेपाली साहित्यमा चम्किलो उदाहरण हो। शिरीषको फूल झर्न लागेका बेला उपन्यासको क्लाइमेक्स हो। उपन्यासका नायक रिटायर्ड सैनिक हुन्छन्। उनी कठोर स्वभावका हुन्छन्। यसैबेला उनलाई अन्ततः आफ्नो चरित्रको भयानकता अनुभव हुन्छ, तर उसले माफी माग्ने समय पाउँदैन। ऊ जसको अपराधी थियो उसको मृत्यु भइसकेको हुन्छ। उसले स्विकार्छ एकोहोरो प्रेम अत्याचार हो भनेर। हरेक समाजमा राम्रानराम्रा कुरा हुन्छन्। सभ्यता राम्रा कुराको सम्पदा हो। राम्रा कुराको हिसाब गर्दा नेपाल पछाडि पर्दैन तर अगाडि कसरी बढ्ने भन्ने मुख्य प्रश्न हो। पुर्खाको ताउले सभ्यता बचाउन सकिँदैन। आफैंले परि श्रम गर्नुपर्छ।"
सामाजिक सञ्जालका कठपुतली,"हामीलार्ई समाजले बनाएको दायरा मन परेन, बदल्यौं। नियमका पर्खालले छेकेजस्तो लाग्यो, भत्कायौं। समाजको फिक्री छोडेर निष्फिक्री जिउन त सिक्यौं तर सञ्जालको जालमा जेलिँदै गयौं। आफूले सोचेको, खाएको, लगाएको पनि हामीलार्ई जँचाउनु पर्छ। न्यायाधीश झैं विराजमान सञ्जाल समूहले त्यसमा टिप्पणी गर्छ। आजभोलि हामी कि औधि खुसी हुन्छौं कि औधि दुःखी। तर, त्यो तराजुमा जोखिन छोड्दैनौं। म पनि त उस्तै हुँ। मैले मेरा क्रियाकलापको साक्षी बन्न र त्यसमा लालमोहर लगाइदिन सबैलार्ई आमन्त्रण गरिरहेकी छु। फेसबुक, ट्विटर र इन्स्टाग्रामका फलोअर हामीलार्ई सम्पत्तिजस्तै लाग्छ आजभोलि। कहिलेकाहीं यो पनि सोच्छु कि मैले सामाजिक सञ्जाल चलाइरहेकी छु या सञ्जालले मलार्ई। अरू प्रयोगकर्ताप्रति मेरो गुनासो होइन, आफैंमाथि उठेको सन्देह हो यो। किनकि यस्ता सञ्जालको अत्यधिक प्रयोग गर्नेमा म पनि पर्छु। यस्ता सञ्जालले आँखाबाट दिमाग हुँदै मनसम्म कसरी आक्रमण गर्छ र कुन बेला पराजित मन लिएर विक्षिप्त हुनुपर्छ, प्रयोग गर्नेलार्ई थाहा हुन्छ। विक्षिप्तसमेत बनाउने यस्ता सञ्जालको मनोवैज्ञानिक उपचार हाम्रा हजारौं फलोअर र लुकिङ हट भन्दै प्रतिक्रिया जनाउने शुभेच्छुक ले गरिदिन सक्दैनन्। रोगी बन्न तयार हुनेले नै उपचारको विधिसमेत जान्नुपर्ने यसको मनोवैज्ञानिक पक्ष विकराल छ। सामाजिक सञ्जाल तपार्ईंहाम्रो ऐना भएको छ। तर यो ऐनाको प्रतिबिम्ब अरूले पनि हेर्न सक्छन्। अनि यसमा एउटा तप्का पूरै राडारको प्रयोग गर्छ र तपाईंलाई कति नम्बर दिने भनेर निर्णय गर्छ। आफ्नै विचार पनि आजभोलि अरूले भेरिफाई गरिदिनुपर्छ। कहिलेकाहीं त तपाईंले के सोच्नुपथ्र्यो भनेरसमेत त्यही समूहले भनिदिन्छ। अरे वाह, बताइरहनु नपर्ला आजभोलि नजिकका टाढा हुन थाले, टाढाका नजिक। वास्तविक दुनियाँ भर्चुअल बन्दैछ। भर्चुअल दुनियाँ वास्तविकतामा परिणत हुँदैछ। निकटका मनोभावको खासै हेक्का हुन छोडेको छ, तर सात समुद्रपारका मित्रको मनोभाव बुझ्न हतार छ हामीलाई। यो भुलभुलैयाले एउटा अलौकिक र अवास्तविक दुनियाँ खडा गरिदिएको छ, जसको सदस्य बन्न आज हामी सबै भोका छौँ। सामाजिक सञ्जाल आजको दिनमा एउटा हतियार हो, शक्ति हो र फोरम हो। एक्लोपन भुलाउने साथी। तर गलत प्रयोग भए मनोरोगको कारण पनि। यो एउटा भच्र्युल मञ्च पनि बन्दैछ, जहाँ मानिसहरू लार्जर देन लाइफ बाँचिरहेको मात्र देखिन्छ, जहाँ हरेक चिज पर्फेक्ट मात्र देखाइन्छ। फ्ललेस अर्थात् खोटरहित आफैंमा असम्भव हो, किनकि संसारमा खोटरहित केही छैन। तर आजभोलि जीवनका अनेकौं रंगहरूको पूरा रूप देख्न पाइँदैन वा हामी हेर्ने चेष्टा नै गर्दैैनौं। मात्र त्यो देखिन्छ, जो रंगीन र झिलिमिली छ। मात्र त्यो देखाइन्छ, जो सुन्दर छ, आकर्षक छ। मानिसका वास्तविक जीवन नियालेर हेर्ने फुर्सद कमैलाई छ। त्यसैले त देखाउनेले जे देखाउन चाह्यो, त्यसैलाई आइडियोलाइज गर्दैछौं हामी। अनि सुरु हुन्छ ग्लानि, अरूका जति आकर्षक र रंगीन जीवन किन भएन मेरो ? दुनियाँ जे देख्न चाहन्छ, मात्र त्यो देखाइने सामग्रीसँगको तुलनाले जीवन अपूरो र रंगहीन बनेको झूटो भारीले हामीलाई थिच्दै छ। हामी आजभोलि पलहरू बाँच्दैनौं, मात्र पलहरूलाई कैद गर्न व्यग्र हुन्छौं। हिमालको सौन्दर्य, चराको चिरबिर, नदीको कलकल, बालकको उनमुक्त हाँसो, हरिया फाँट अब अनुभूत गर्ने विषय रहेन। तपाईंले त्यसलाई कसरी कैद गर्नुभयो, त्यो महत्वपूर्ण बन्दैछ। जीवनका सुन्दर पल बाँच्ने होइन, देखाउने विषय बन्दै गएको छ। मात्र एक लाइकका लागि। युवाहरूले आइडियोलाइज गर्ने सेलेब्रेटीहरूका हाउभाउले त्यस्तै बन्न उक्साइरहेको छ र यसको सही प्रयोग नभए यो रोग बन्न सक्छ। समारोहअनुसारका पहिरन, ठूला रिसोर्टमा भ्याकेसन, हरेक चाडहरूको पर्फेक्ट सेल्फी, हरेक दिन पर्फेक्ट यी तमाम कुरा आम मानिसका लागि हासिल गर्न नसकिने लक्ष्य हुन् अर्थात् अनएटेनेबल गोल। यो बुझ्न युवाहरू अस्वीकार गरिरहेका छन्। यी आम मानिसले हासिल गर्न असम्भव छ किनकि ती सेलेब्रेटीलाई त्यसरी तयार पार्न एउटा फौज लागिपरेको हुन्छ। त्यो सत्यलाई आत्मसात् नगरी त्यस्तै हुन खोज्नु फगत मृगतृष्णा हो। विकसित देशहरूले यो भयलार्ई बुझेर काउन्सिलिङ थालिसकेका छन्। नेपालमा पनि यसको नकारात्मक प्रभाव ढिलोचाँडो जरुर पर्छ, जसरी पाइपमा पानीभन्दा तारमा इन्टरनेटका छिटो पुग्छन् आजभोलि। हालै मात्र आफ्नो पहिरन, मेकअपलगायत विषयमा चासो राख्ने र आफू त्यस्तो हुन नसकेको हीनताबोध गर्ने किशोरीहरूलार्ई ध्यान दिएर बलिउड अभिनेत्री सोनम कपुरले एउटा लामो पोस्ट गरिन् फेसबुकमा। उनले शृंगार गर्न लागेको फोटो राख्दै लेखिन्, जो हरेक दिन ऐना हेरेर म किन फलानो हिरोइनजस्तो राम्री हुन सक्दिनँ भनेर ग्लानिमा पिल्सिन्छन्। उनीहरूले के बुझ्न जरुरी छ भने हरेक दिन जसरी तपार्ईं मलार्ई पर्दामा वा सार्वजनिक कार्यक्रममा देख्नुहुन्छ, म वास्तविक जीवनमा त्यस्तो छैन। बिहान उठ्नेबित्तिकै कोही त्यति सुन्दर र आकर्षक भएर उठ्दैन। अहिल्यै सामाजिक सञ्जालको उभारले पूरै मानिसका चरित्र निर्धारण गर्ने पुस्ता तयार भइसकेको छैन। तर एउटा अर्को पुस्तालार्ई बेलैमा सचेत गराउन सकिएन भने त्यो घातक हुन सक्छ, जो यही उभारमा मानसिक र शारीरिक रूपमा हुर्कंदै छन्। सो पोस्टमार्फत उनले कुनै पनि सामाजिक समारोह वा कार्यक्रममा जानुअघि हरेक दिन ९० मिनेट शृंगारको कुर्सीमा बस्ने गरेको खुलाएकी छन्। उनी लेख्छिन्, संसारका महँगा र अति व्यावसायिक मानिसहरूले मेरा नङ, आँखीभौंलगायत शरीरका हरेक भागमा आफ्नो कौशलत प्रयोग गरेर निखार ल्याउने प्रयास गर्छन्। म जे देखिन्छु, जस्तो देखिन्छु, त्यसका लागि अत्यधिक पैसा, समय र ऊर्जा खर्च हुन्छ। तपाईंले अनुमान नै गर्न नसक्ने शरीरका मेरा अनेक भागमा मेकअप प्रयोग गरिन्छ। के खाने, के लगाउने, कति व्यायाम गर्ने भन्नेमै मेरो जीवन समर्पित छ। यो सबैका हकमा लागू हुँदैन र त्यो सम्भव पनि छैन। उनले खानामा भन्दा फेस प्याकमा धेरै खानेकुरा हुने उल्लेख गरेकी छन्। त्यतिले नपुगेर आफ्ना फोटोलार्ई कयौं एप्सले सुन्दरता भरेपछि मात्र सार्वजनिक गर्ने गरेको रहस्य उनले लुकाएकी छैनन्। एउटा हिरोइन जो सारा दुनियाँको फेन्टेसी मा बाँचेकी हुन्छिन्, उनले आफ्ना सुन्दरताको राज यो हदसम्मको प्रयत्नबाट प्राप्त भएको खुलाउनु भनेको त्यस्तै नबन्न दिएको संकेत पनि हो। किनकि आम मानिसका लागि हरदम पर्फेक्ट देखिनु असम्भवप्रायः हो। सेलिब्रेटीजस्तै देखिने हुटहुटी एउटा डरलाग्दो रोग बन्दैछ र यसका लागि आममानिसको ठूलो ऊर्जा अनावश्यक रूपमा खेर गइरहेको छ। इन्स्टाग्रामकी स्टार भनेर चिनिने १८ वर्षीया एसने ओ निल, जसका आधा मिलियनभन्दा बढी फलोअर थिए। उनका हरेक सट् पर्फेक्ट हुन्थे। १८ वर्षको उमेरमा इन्स्टाग्राममा फोटो अपलोड गरेबापत कस्मेटिकलगायतका कम्पनीले उनलाई प्रत्येकजसो फोटोमा दुई हजार बढी डलर तिर्थे। अस्वाभाविक कमाइसँगै उनको पोस्टमा लाखौंको लाइक मिल्थ्यो। इन्स्टाग्राममा लोकप्रियता चुलिइरहेकै बेला उनले एकाएक आफ्नो अकाउन्टबाट कैयन् फोटो हटाइन् र भनिन्, मलाई लाग्छ, यी फोटाहरू आफ्नो स्वप्रचारबाहेक यिनका केही उद्देश्य छैन। लगत्तै उनले अर्को फोटो राखिन् र लेखिन्, कृपया यो फोटोले धेरै लाइक डिजर्भ गर्छ। किनकि मैले यहाँ धेरै मेकअप गरेकी छु र कपाल पनि घन्टौं लगाएर बनाएकी छु। मैले पहिरिएका भारी गहनाले मलाई थिच्न लागिसके तर पनि म मुस्कुराइरहेकी छु। यो सट् मैले करिब ५० भन्दा बढी सेल्फी लिएपछि अपलोड गरेकी हुँ र यसमा सैयौंपटक फोटोसप पनि गरिएको छ। त्यसैले लाइक गरिदिनु होला। यसो भनेर उनले कसरी यस्ता साइटहरूले अत्यधिक कृत्रिम चिजलाई वास्तविक मान्न ठूलो जमातलाई बाध्य बनाएको छ भनेर व्यंग्य गरेकी थिइन्। त्यसपछि ओ निलले एकाएक सोसल साइटबाट बिदा मागिन् किनकि ती सब अस्वाभाविक थियोे, कृत्रिम थियो। अन्ततः हरेकपटक उत्तिकै र उस्तै राम्री देखिनैपर्ने दबाबको अन्त्य गर्दै उनले सामाजिक सञ्जालबाट बिदा लिइन्। लाइक र कमेन्टले मानिसको सफलता जाँच्ने कृत्रिम समाज उनले त्यागिन्। उनी अहिले ब्लग चलाउँछिन्, जहाँ लाइक, कमेन्ट र फलोअरको खेल हुँदैन, मात्र मनका भावना अभिव्यक्त गरिन्छ। बजारनियन्त्रित मापदण्डमा आफूलाई ढालेर सुन्दर हुने अनावश्यक प्रयत्न खोक्रो र घातक हो भन्ने कुरा यी किशारीले बेलैमा बुझिन्। यसबाट बच्न भनेर संसारभर अभियान सुरु हँदैछ। हामी पनि अब सजग हुने बेला आइसकेको छ। अहिल्यै सामाजिक सञ्जालको उभारले पूरै मानिसका चरित्र निर्धारण गर्ने पुस्ता तयार भइसकेको छैन। किनकि यस्ता सञ्जालको प्रयोगमा रुमल्लिएका समूहले आफूलाई केही हदसम्म सुरक्षित गरिसकेको छ र उनीहरू स्वविवेक प्रयोग गर्न सक्ने उमेरका पनि भइसकेका छन्। तर एउटा अर्को पुस्तालार्ई बेलैमा सचेत गराउन सकिएन भने त्यो घातक हुन सक्छ, जो यही उभारमा मानसिक र शारीरिक रूपमा हुर्कंदै छन्। खुसी पर्फेक्सन ले मात्र ल्याउँदैन। पूर्वपरिभाषित आँखाले हेर्न छोडे प्रकृतिका सबै रचना सुन्दर र पूर्ण लाग्छन्। आफ्नोपनमा गर्व गरौं। ऊजस्तो त ऊ नै छँदैछ, आफूजस्तै आफू बनौं, त्यस्तो अरू कोही बन्न सक्दैन।"
रोनाल्डो चम्किएपछि रियलको सहज जित,काठमाडौं : युरोपियन च्यापियन्स लिग फुटबलमा स्पेनिस क्लब रियल मड्रिडले सहज जित निकालेको छ । च्याम्पियन्स लिग फुटबलको क्वाटरफाइनल अन्तरगत पहिलो लेगमा इटालियन क्लब युभेन्टसलाई उसकै मैदानमा ३० ले पराजित गरी सेमिफाइलन प्रवेशको सम्भावनालाई बलियो बनाएको छ । रियल मड्रिडलाई जित दिलाउने क्रममा क्रिटियानो रोनाल्डोले २ गोल र मार्सेलोले १ गोल गरे । खेलको तस्रो मिनेटमै रोनाल्डोले गोल गरी टोलीलाई अग्रता दिलाएका थिए । पहिलो हाफ १० मा टुंगिएकोमा ६४ औं मिनेटमा रोनाल्डोले व्यक्तिगत दोस्रो गोल गरी अग्रता दोब्बर बनाए । डिफेन्डर मार्सेलोले ७२ औं मिनेटमा गोल गरेका थिए । रियलका अर्का मुख्य स्ट्राइकर बेल भने खेलेका थिएनन् । ६६ औं मिनेटमा युभेन्टसका पाउलो डिबाला दोहोरो पहेँलो कार्ड खादै मैदान छोड्न बाध्य भए पछि युभेन्टस १० खेलाडीमा सीमित भएको थियो । अर्को लेग अब ११ अप्रिलमा रियल मड्रिडको घरेलु मैदानमा हुनेछ । स्पेनिस ला लिगामा उपाधि होडमा निकै पछि रहेको र कोपा डेल रेबाट बाहिरिएको रियल मड्रिडको यस सिजनमो मुख्य लक्ष च्याम्पियन लिग नै रहेको छ। च्याम्पियन लिगकै मंगलबारको अर्काे खेलमा जर्मन क्लब वार्यन म्युनिखले स्पेनिस क्लब सेभिल्लालाई २१ ले पराजित गर्यो । अर्काे स्पेनिस पावरहास बार्सिलोनाले च्याम्पियन लिगमा आज राति इटालियन क्लब रोमाको सामना गर्दैछ । आजैको अर्काे खेलमा दुई इंग्लिस क्लब म्यानचेस्टर सिटी र लिभरपुल भिड्दैछन ।
रुपन्देही च्यालेन्जर्सलाई १ सय ८२ रनको लक्ष्य,धनगढी : धनगढीमा जारी डीपीएल प्रतियोगिताको बुधबारको पहिलो खेलमा विराटनगर किङ्गसले रुपन्देही च्यालेन्जर्सलाई १ सय ८२ रनको लक्ष्य प्रस्तुत गरेको छ। टस हारेर ब्याटिंगको निम्तो पाएको विराटनगर किङ्गसले निर्धारित २० ओभर खेल्दै ४ विकेटको क्षतिमा १ सय ८१ रन बनाएको छ। विराटनगरका लागि विदेशी खेलाडी बाबर हायातले अर्धसतकीय पारी खेल्दै टीमका लागि ५८ रन जोडे। ४ चौका र ४ छक्का प्रहार गरेका उनले ३५ बल खेलेर उक्त रन जोडेका हुन्। यस्तै ६ चौका र १ छक्का प्रहार गरेका दिलिप नाथले ३७ बल खेलेर ४३ रन बनाए। अनिल कुमार शाहले ३ चौका र ३ छक्का प्रहार गर्दै २५ बलमा ३६ रन जोडे। कप्तान पारस खड्काले ३ चौका र १ छक्का प्रहार गर्दै १२ बल खेलेर २२ रन जोडे। २० ओभर सकिन १ बल बाँकी रहदा पारसले प्रहार गरेको अन्तिम बलमा उनी आउट हुन पुगे। विराटनगरका ब्याट्सम्यानहरुलाई रोक्ने क्रममा रुपन्देसी च्यालेन्जर्सका सुफियान मेहमुदले २ तथा सागर पुन र जितेन्द्र कुमार मुखियाले ११ विकेट लिए।बुधबारकै अर्को खेलमा काठमाडौ गोल्डेन्स र सीवाईसी अत्तरिया खेल्नेछन्।
डीपीएल क्रिकेटः काठमाडौँ गोल्डेन्सको लगातार तेस्रो जित,"धनगढीः धनगढीमा जारी डीपीएल प्रतियोगिता अन्तरगत बुधवारको दोस्रो खेलमा काठमाडौँ गोल्डेन्स विजयी भएको छ । यो सँगै काठमाडौँले लगातार तेस्रो जित हासिल गरेको छ । बुधवार दिउँसो भएको खेलमा सीवाईसी अत्तरियालाई ११ रनको अन्तरले पराजित गर्दै काठमाडौँले तेस्रो जित आफ्नो पोल्टामा पारेको हो । १ सय ३८ रनको लक्ष्यका साथ मैदानमा उत्रिएको सीवाईसी अत्तरियाले २० ओभर पुरै खेलेर ८ विकेटको क्षतिमा मात्रै १ सय २६ रन जोड्न सक्यो । शुरुवाती ब्याटसम्यानहरुले खासै प्रदर्शन गर्न नसके पनि अन्त्य तिर राम्रो प्रदर्शन गरेका थिए । सीवाईसी अत्तरियाका लागि गौरव चित्रकारले १ चौका र ४ छक्का प्रहार गर्दै २६ बल खेलेर ३६ रन जोडे । त्यस्तै भिपिन चन्द्राले १ चौका र २ छक्का प्रहार गर्दै २४ बल खेलेर २६ रन जोडे । सन्दिप जोराले २१ रन बनाए । उनले २ चौका र १ छक्का प्रहार गरे । अर्का खेलाडी शुभकंर उराउले १२ रन जोडे । प्रेम तामाङ, दिपेन्द्र सिंह ऐरी र कृष्ण कार्कीले दोहोरो अकं समेत जोड्न सकेनन् । टीम कप्तान सुवास खकुरेल अन्तिम दुई ओभर बाँकी छँदा मात्रै क्रिज प्रवेश गरेका थिए । तर उनले रन जोड्नै सकेनन् । खेलको अन्तिममा निकै रोमाञ्चक भएपनि सीवाईसी अत्तरियाका ब्याट्सम्यानले गतिलो प्रदर्शन गर्न नसक्दा हार ब्यर्हाेनुपर्यो । सीवाईसी अत्तरियाका ब्याट्सम्यानहरुलाई रोक्ने क्रममा काठमाडौँ गोल्डेन्सका सुवोध भाटीले ३ विकेट लिए भने सन्नी पटेल र रसिद खानले २२ विकेट लिए । साहव आलमले १ विकेट झारे । त्यसअघि टस जितेर ब्याटिङ गरेको काठमाण्डौ गोल्डेन्सले निर्धारित २० ओभर खेल्दै ९ विकेट गुमाएर काठमाण्डौले १ सय ३७ रन बनायो । काठमाण्डौ गोल्डेन्सका लागि कप्तान ज्ञानेन्द्र मल्लले उत्कृष्ट प्रदर्शन गर्दै ५७ रन बनाए । ४ चौका र ३ छक्का प्रहार गरेका उनले ४३ बल खेलेर उक्त रन बनाएका हुन् । यस्तै नरेश बुढाऐरले २७ रन जोडे । २ चौका र २ छक्का प्रहार गरेका उनले १७ बल खेलेर २७ रन जोडेका हुन् । रसिद खानले १६ रन बनाए भने । अन्य ब्याट्सम्यानहरुले दोहोरो अंक समेत जोडन सकेनन् । काठमाण्डौ गोल्डेन्सका ब्याटसम्यानहरु रोक्ने क्रममा सीवाईसी अत्तरियाका शुभशंकर उराउले ३ विकेट लिए । भिपिन चन्द्रा र कृष्ण कार्कीले समान २२ विकेट लिए । यस्तै दीपेन्द्र सिंह ऐरी र कमलसिंह ऐरीले समान ११ विकेट लिए । प्रतियोगिताको म्यान अफ द म्याच काठमाडौँ गोल्डेन्सका सुवोध भाटी भए । काठमाडौँ गोल्डन्सका कप्तान ज्ञानेन्द्र मल्लले जीतपछि प्रतिक्रिया दिदै भने परिणाम आफ्नो पक्षमा पर्दा जसलाई पनि राम्रै लाग्छ । उनले क्वालिफायरमा पुग्न अब सजिलो भएको बताए । उनले आफ्नो टीमको ब्याटिङ र बलिङको पनि प्रशंसा गरे ।"
विराटनगर किङ्गससँग रुपन्देही च्यालेन्जर्स ४२ रनले पराजित,धनगढी : धनगढीमा जारी डीपीएल प्रतियोगिताको बुधबारको पहिलो खेलमा विराटनगर किङ्गसले रुपन्देही च्यालेन्जर्सलाई ४२ रनले पराजित गरेको छ। रुपन्देहीको यो लगातार तेस्रो पराजय हो। विराटनगरले दिएको १ सय ८२ रनको लक्ष्य पछ्याउने क्रममा रुपन्देही च्यालेन्जर्स मात्र १ सय ३९ रनमा समेटियो। निर्धारित २० ओभर खेलेको रुपन्देही च्यालेन्जर्सले ७ विकेट गुमाएर मात्र १ सय ३९ रन जोड्न सक्यो। रुपन्देहीका लागि प्रदिप सिंह ऐरीले ५४ रन जोडे। उनले ६ चौका र २ छक्का प्रहार गर्दै ५० बलमा ५४ रन जोडेका हुन्।यस्तै दिपक प्रकाशले २२ रन जोडे। सो क्रममा उनले २ चौका र १ छक्का प्रहार गरे। अर्का खेलाडी सुशान भारीले १ चौका र २ छक्काको मद्वतमा ९ बल खेलेर २१ रन बनाए। कप्तान शक्ति गौचनले मात्र १४ रन जोडे। १ छक्का प्रहार गरेका उनले १५ बल खेले। अन्य ब्याटसम्यानहरुले दोहोरो अंकसमेत जोड्न सकेनन्। शुुरुवातदेखि नै कमजोर प्रदर्शन गरेको रुपन्देही च्यालेन्जर्सका महत्वपूर्ण ब्याटसम्यानहरु खासै चल्न सकेनन्। रुपन्देहीका ब्याटसम्यानलाई रोक्ने क्रममा विराटनगर किङ्गसका विदेशी खेलाडी सुभम कमातले ३ विकेट लिए।यस्तै रामनरेश गिरीले २ र कप्तान पारस खड्काले १ विकेट लिए। त्यसअघि ब्याटिङ गरेको विराटनगर किङ्गसले निर्धारित २० ओभर खेल्दै ४ विकेटको क्षतिमा १ सय ८१ रन बनाएको हो। विराटनगरका लागि विदेशी खेलाडी बाबर हायातले अर्धसतकिय पारी खेल्दै टीमका लागि ५८ रन जोडे। ४ चौका र ४ छक्का प्रहार गरेका उनले ३५ बल खेलेर उक्त रन जोडेका हुन्। यस्तै ६ चौका र १ छक्का प्रहार गरेका दिलिप नाथले ३७ बल खेलेर ४३ रन बनाए। अनिल कुमार शाहले ३ चौका र ३ छक्का प्रहार गर्दै २५ बलमा ३६ रन जोडे। कप्तान पारस खड्काले ३ चौका र १ छक्का प्रहार गर्दै १२ बल खेलेर २२ रन जोडे। २० ओभर सकिन १ बल बाँकी रहदा पारसले प्रहार गरेको अन्तिम बलमा उनी आउट हुन पुगे। विराटनगरका ब्याट्सम्यानहरुलाई रोक्ने क्रममा रुपन्देशी च्यालेन्जर्सका सुफियान मेहमुदले २ तथा सागर पुन र जितेन्द्र कुमार मुखियाले ११ विकेट लिए। प्रतियोगिताको म्यान अफ दि म्याच विराटनगर किङ्गसका बाबर हायात भए। उनले नगद १० हजार प्राप्त गरे। दोस्रो खेलमा अहिले काठमाडौ गोल्डेन्स र सीवाईसी अत्तरिया भिडिरहेका छन्। काठमाडौ गोल्डेन्सले टस जितेर अहिले ब्याटिङ गरिरहेको छ।
विराट गोल्डकपः पुलिसलाई हराउँदै आर्मी सेमिफाइनलमा,"विराटनगरः विभागीय टोली त्रिभुवन आर्मी क्लब विराट गोल्डकप फुटबल प्रतियोगिताको अन्तिम चारमा प्रवेश गरेको छ । बुधबार भएको डेनाइट क्वाटरफाइनल खेलमा अर्को विभागीय टोली नेपाल पुलिस क्लबलाई टाइब्रेकरमा ४२ गोल अन्तरले स्तब्ध बनाउँदै आर्मीले सेमिफाइनल यात्रा तय गरेको हो । आर्मीले आगामी शुक्रबार रमपम झापा ११ सँग प्रतिस्प्रधा गर्ने छ । निर्धारित ९० मिनेट र थप गरिएको ३० मिनेटको समयमा दुबै टिमबाट गोल हुन नसकेपछि खेलको निर्णय टाईब्रेकरबाट लिइएको थियो । टाइब्रेकरमा डिफेन्डिङ च्याम्पियन पुलिस अभागी ठहरियो । जारी सिजनमा आर्मी र पुलिसको यो तेस्रो भेट हो । सबै खेलमा पुलिस पराजित हुन पुग्यो । तेस्रो झापा गाोल्डकपमा क्वाटरफाइनल र हेटौंडामा सम्पन्न सुमन बम्जन स्मृति गोल्डकपमा फाइनलमा यी दुई टिमको भेट भएको थियो । खेलअवधिभर पुलिसले उत्कृष्ट प्रदर्शन गरे पनि फिनिसिङ फितलो । अन्तिममा तालमेल गुमाउँदाको फाइदा आर्मीले लियो । पुलिसले गोल गर्नका लागि पाएका आधा दर्जन राम्रो अवसरलाई सदुपयोग गर्न सकेन । चारवटा उत्कृष्ट अवसरमा आर्मी पनि चुक्दा खेल टाईब्रेकर सम्म पुग्यो । आर्मीको जितमा गोलरक्षक विकेश कुथुको भूमिका महत्वपूर्ण रहयो । उनले पेनाल्टी सुटआउटमा नेपाल पुलिसको एउटा प्रहार रोकिदिए । आर्मीका तर्फबाट कप्तान भरत खवास, जर्जप्रिन्स कार्की, दिपक गुरुङ र विवेक बस्नेतको प्रहारले जाली चुम्यो । पुलिसका सुमन लामा र दिनेश राजवंशीको प्रहारले मात्रै पोष्टको दिशा लिन सक्यो । निरकुमार राई र मानबहादुर परियारको प्रयास असफल भयो । राईको प्रहार आर्मीका गोलरक्षक विकेश कुथुले रोकिदिए भने परियारको प्रहार बाहिरियो । खेल टाइब्रेरकमा जाने निश्चित भएपछि पुलिसले गोलरक्षक परिवर्तन गरेको थियो । सत्रु चौधरीका ठाउँमा प्रवेश गरेका रोशन खड्काको भूमिका सन्तोषजनक रहेन । आर्मीको पेनाल्टी सुटआउटलाई उनले नियाल्नसम्म भ्याएनन् । घरेलु मैदान आर्मीका कप्तान भरत खवासका लागि अफापसिद्ध भयो । खेलभरी नै उनी जम्न सकेनन् । स्ट्राईकर नवयुग श्रेष्ठ पनि चम्किएनन् । घाइते भएपछि ५३ औं मिनेटमा उनलाई विवेक बस्नेतले पालो दिए । आर्मीका प्रशिक्षक नविन न्यौपानेले आशा गरिए अनुरुपको नतिजा प्राप्त हुन नसकेको बताए । उनले पहिलो हाफमा धेरै खेलाडी परिवर्तन गर्नुपर्दा पुलिसको दवाव झेल्नु परेको बताए । रक्षापंक्ति र पोष्ट एट्याकलाई मात्रै ध्यान दिएर खेलाडी मैदानमा उत्रिएको बताउँदै न्यौपानेले भने, सुरुमै राम्रा खेलाडी घाइते हुँदा सुरुमै जित निकाल्न सकिएन । पुलिसका प्रशिक्षक अनन्तराज थापाले खेलाडीले उत्कृष्ट प्रदर्शन गरे पनि नजिता निकाल्न नसक्नु दुर्भाग्यपूर्ण भएको बताए । खेलको म्यान अफ द म्याच नेपाल पुलिसका रवि पासवान घोषित भए । उनले १० हजार रुपैयाँ नगद पुरस्कार पाए । बिहीबार अन्तिम क्वार्टरफाइनल खेलमा मनाङ मस्र्याङ्दी र थ्री स्टारबीच प्रतिष्पर्धा हुने छ । (१, म्यान अफदी म्याचको पुरस्कार लिंदै पुलिसका रवि पासवान । । २, बलका लागि प्रतिष्पर्धा गर्दै नेपाल पुलिस र त्रिभूवन आर्मी (रातो जर्सी ) का खेलाडी । तस्बिर ः किशोर बुढाथोकी )"
