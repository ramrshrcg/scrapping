शीर्षक,विवरण
निर्वाचन विरोधी घटना : सीमा सुरक्षामा मुख्य चुनौती,"काठमाडौं : निर्वाचन सुरक्षालाई लिएर बसेको बैठकमा प्रधानमन्त्री एवं गृहमन्त्री शेरबहादुर देउवाले प्रहरी महानिरीक्षक प्रकाश अर्याललाई सोधेका थिए, दैनिक विस्फोट गराउने बम कहाँबाट आइरहेको छ ? अर्यालले सहजै जफाव दिए, खुला सिमाना छ हजुर । उतै (भारत) बाट आएका हुन् ।' मुलुकको कार्यकारी प्रमुख र सुरक्षा निकायका प्रमुखबीच भएको यो संवादले बम बनाउने गोलाबारुद छिमेकी मुलुक भारतबाट आएको कुरामा दुईमत छैन । प्रहरी महानिरीक्षक अर्यालको जवाफपछि गृहमन्त्रीसमेत रहेका देउवाले सीमामा तैनाथ सुरक्षाकर्मी के हेरेर बसेका छन् ? ' भन्दै प्रतिप्रश्न गरेका थिए । सशस्त्र प्रहरी प्रमुख सिंहबहादुर श्रेष्ठले सीमामा रहेका सीमा सुरक्षा पोस्टभन्दा अलग बाटो भएर विस्फोटक पदार्थ भित्रिएको रिपोर्टिङ गरे । बम पहाडी क्षेत्रमा पड्किएपछि बम बनाउने कच्चा पदार्थ तराइका जिल्ला हुँदै पहाडमा स्टोर गरेर राखेको अर्याल र सिंहले देउवालाई दर्शाए । सीमा सुरक्षाको ड्युटी सशस्त्र प्रहरीले गर्दै आएको छ । सीमा नजिक नेपाल प्रहरीका इकाइ र वडा प्रहरी कार्यालय पनि नभएका होइनन् । तर, सुरक्षा निकायलाई छलेर विस्फोटक पदार्थ भित्रिएको दाबी सुरक्षा निकायको छ । अहिले नेत्रविक्रम चन्द विप्लव'ले मात्रै बम पड्काएको सूचना बाहिर आए पनि अब विप्लवभन्दा बाहिर रहेका अन्य तत्वमाथि पनि निगरानी राख्न प्रहरीले सुरु गरेको छ । शनिबार रौतहटको चन्द्रपुरमा भएको बम विस्फोट घटना विप्लव नभई अन्य समूहले गराएको निष्कर्ष प्रहरीको छ । प्रहरीको विश्लेषणमा रौतहट विप्लवको पकड क्षेत्र मानिँदैन । प्रहरी र सशस्त्र प्रहरीले आइतबारबाट सीमा केन्द्रित सुरक्षामा जोड दिन सुरु गरेका छन् । प्रहरी प्रमुख अर्यालले भने, सीमा केन्द्रित सुरक्षामा जोड दिन मातहतका निकायलाई निर्देशन दिएको छु ।' चुनाव भाड्ने वा हुन नदिने पार्टी वा समूहले विस्फोटका घटना गराउँदै आएको अर्यालको भनाइ छ । सशस्त्र प्रहरी मुख्यालयले तत्कालीन गृहमन्त्री जनार्दन शर्मासमक्ष ६० वटा सीमा सुरक्षा पोस्ट (विओपी) थप्न माग गरेको थियो । सो योजना गृहमै थन्किएको छ । हाल स्थायी र अस्थायी गरी ९० वटा विओपी छन् । भएका विओपी पनि धेरै टाढाको दूरीमा छ । मुख्यालयका अनुसार भारतीय सीमादेखि बढीमा पाँच सय मिटर दूरीमा विओपी हुनुपर्ने भए पनि अहिले एकदेखि दुई किलोमिटर दूरीमा मात्र छ । त्यस्तै, केही विओपी पाँच मिलोमिटर फरकमा छन् भने केही ५० किलोमिटर दूरीमा छन् । मुख्यालयका अनुसार दाङको कोइलावासमा एउटा मात्रै विओपी छ । कपिलवस्तुदेखि बाँकेसम्म एउटा मात्रै विओपी छ । केही विओपी ६० देखि ७० किमि फरकमा छन् । पर्सादेखि झापासम्म भने व्यवस्थित छ । पश्चिम क्षेत्रमा विओपी ज्यादै पातलो रहेको सशस्त्र मुख्यालयले जनाएको छ । नेपालगन्जमा विओपी भए पनि नजिक छैनन् । अहिले भएका विओपीमा सशस्त्र प्रहरी निरीक्षकको कमान्डमा ४० देखि ५० जना खटिएका छन् । भारतले सीमा सुरक्षा पोस्ट सयदेखि दुई सय मिटरमा राखे पनि नेपालले भने दुई किलोमिटर टाढा विओपी राखेको र धेरै फरक दूरीमा रहेका कारण खुला सिमानाको फाइदा उठाएर तस्करीसमेत मौलाउँदै आएको छ । अहिले भित्रिएका विस्फोटक पदार्थ पनि खुला सिमानाकै कारण रहेको बुझाइ सुरक्षा निकायको छ । खासगरी वीरगन्ज, रुपन्देहीको जमुना, विराटनगरको जोगबनीमा मान्छेको ओहोरदोहोर बढी हुँदै आएको छ । तर, उनीहरूलाई पनि नेपाली पक्षले वान वाई वान' चेक गर्न सकेको छैन । सशस्त्र प्रहरीका प्रवक्ता डीआईजी बाबुराम पाण्डेले अहिले भएका स्रोतसाधनअनुसार सशस्त्रले धेरै कडा ड्युटी गर्दै आएको बताए । उनले भने, हामीले सुरक्षा दिन कुनै कम्प्रमाइज गरेका छैनौं । आँखाले भ्याउने दूरीसम्म विओपी नहुँदा सोचेजति सजिलो भएको छैन ।' उनले सशस्त्रले पछिल्ला दिनमा गस्ती बढाएको र भारतीय सुरक्षा निकायसँग समन्वयमा समूहगत रूपमा गस्ती गर्दै आएको बताए । सशस्त्रले सरकारसँग बढीमा पाँच सय मिटर दूरीमा र फराकिलोमा एकदेखि तीन किलोमिटरसम्ममा विओपी राख्नुपर्ने माग गरेको छ ।"
भारतले बुद्धत्व प्राप्त गर्ला ?,"अति सर्वत्र वर्जयते भनेजस्तै जे कुराको पनि एउटा हद हुन्छ । हद नाघेपछि त्यसले विनाश निम्त्याउँछ भन्ने शास्त्रमै लेखिएको छ । यही सन्दर्भ अहिले छिमेकी मुलुक भारतमा लागू भएको छ । भारतको राजधानी क्षेत्र (नयाँदिल्ली) लगायत आसपासका राज्यमा प्रदूषणको प्रमुख कारणमा तापीय ऊर्जा उत्पादनका लागि बालिने रसायन र कोइला पनि हुन् । भारतका प्रमुख सहरमा मानव स्वास्थ्यमै गम्भीर असर पुर्याउने प्रदूषण व्याप्त भएपछि त्यहाँको सर्वोच्च अदालतले गत शुक्रबारदेखि उद्योगहरूमा पेटकोक र फर्नेस आयल उपयोगमा पूर्ण प्रतिबन्ध लगाउने आदेश दिएको छ । यो आदेशसँगै भारतका विभिन्न राज्यमा पेटकोक र फर्नेस आयल उपयोग गरी बिजुली उत्पादनसमेत ठप्प भएको छ । ३१ अक्टोबर २०१७ सम्मको आँकडाअनुसार भारतको कुल विद्युत्जडित क्षमता ३३१११ गिवावाट (तीन लाख ३१ हजार मेगावाट) छ । भारतमा खपत हुने कुल ऊर्जामध्ये कच्च तेल २९३० प्रतिशत, प्राकृतिक ग्यास ६ प्रतिशत, आणविक ११९, जलविद्युत् ४, नवीकरणीय २ र सबैभन्दा बढी कोइला ५६९ प्रतिशत छ । भारतमा उत्पादन हुने कुल बिजुलीमा तापीय ऊर्जाको योगदान ७० प्रतिशत छ । तापीय ऊर्जा (थर्मल) बाट अत्यधिक बिजुली उत्पादनले पनि भारतको प्रदूषण उच्च राख्न महत्र्वपूर्ण भूमिका निर्वाह गर्छ । यो आँकडा हेर्ने हो भने भारतमा ऊर्जा खपत र उत्पादनको अवस्था भयावह देखिन्छ । किनभने भारत अमेरिका र चीनपछि सबैभन्दा बढी ऊर्जा खपत गर्ने राष्ट्रमा पर्छ र साथै वातावरणीय प्रदूषण उच्च राख्नमा पनि उसको बढी हात छ । यो सन्दर्भमा भारतीय सर्वोच्च अदालतले एकपछि अर्को गर्दै प्रदूषण काम गर्न आदेशहरू जारी गर्न थालेको छ । यसको तत्कालका लागि सीधा असर नेपाललाई पनि पर्छ, जसले गत शुक्रबारदेखि टनकपुरबाट आयात भइरहेको ३० मेगावाट बिजुली कटौती गरिसकेको छ । आगामी दिनमा ढल्केबरमुजफ्फरपुरबाट आयात हुने बिजुलीमा पनि यसको असर देखिनेछ । यो एउटा सुरुआत मात्र हो, तर एउटै सिक्काको अर्को पाटो भनेजस्तै भारतमा तापीय ऊर्जा उत्पादन र खपतको मात्रा जति घट्दै जान्छ, दीर्घकालमा त्यसले नेपालको जलविद्युत् विकासलाई ठूलो टेवा पुर्याउने देखिन्छ । भारतीय बजारलाई लक्षित गर्दै नेपालमा विकास र निर्माण हुन खोजेका आयोजना असफल हुनुको एउटा प्रमुख कारण उसले नेपालको बिजुली लिन नचाहेको देखिन्छ । यद्यपि नेपालमा भन्दा भारतीय बजारमा ऊर्जाको भाउ सस्तो भएका कारण पनि त्यहाँको बजार नेपालका लागि बजार हुन सकेन । यसको ज्वलन्त उदाहरण हो पश्चिम सेती । नेपालमा सम्भाव्य रहेका जलविद्युत् आयोजनाहरू कालान्तरमा भारतीय बजारमै पठाउने हो भन्दै २०४८ सालमा जलविद्युत् विकास नीति बन्यो । त्यसअनुसार ऐन लागू भयो, तर नीति लागू भएको २६ वर्ष बितिसक्दा पनि भारतमा बिजुली निर्यात होइन, उल्टै आयात भइरहेको छ । गत वर्ष मात्र भारतबाट १८ अर्ब रुपैयाँको बिजुली आयात भएको थियो । भारतीय बजारलाई ताकेर उसकै ठूलाठूला प्रवद्र्धकहरूले नेपालमा जलविद्युत्को सर्वेक्षण अनुमतिपत्र लिए । केही वर्षअघि विद्युत् विकास विभागले १६ हजार मेगावाटबराबरका सर्वेक्षण लाइसेन्स जारी गरेको थियो, जसमा आधाभन्दा बढी भारतीय कम्पनीका थिए । तर अध्ययन सकेर निर्माणमा जानुपर्ने चरण गुजारिसक्दा पनि भारतीय बजार खुलेन । अझ भारतले नेपालबाट आयात हुने बिजुलीमा प्रति युनिट दुई रुपैयाँ कर लाग्ने बन्दोबस्ती गर्यो । नेपाल र भारतका दुवै जलविद्युत् व्यापारीले त्यो कर हटाउन निकै लबिङ गरे । तीन वर्षअघि भारतको नयाँदिल्लीमा विद्युत् व्यापार सम्झौता पनि भयो। यो सम्झौताले नेपालको जलविद्युत् विकासमा ठूलो योगदान पुर्याउने अनुमान पनि गरियो, तर विद्युत् व्यापार सम्झौता भएको एक वर्ष नबित्दै भारतको विद्युत् मन्त्रालयले सीमापार विद्युत् व्यापारसम्बन्धी निर्देशिका जारी गर्यो । यो निर्देशिकाले नेपालमा निर्माण हुने जलविद्युत् आयोजना भारतीय सरकार वा भारतीय कम्पनीकै हुनुपर्ने अन्यथा अरू देशको लगानी रहेको आयोजनाबाट उत्पादित बिजुली भारतले नलिने उल्लेख छ । यो निर्देशिका आफैंमा विद्युत् व्यापार सम्झौताविपरीत थियो । सम्झौताले विद्युत्को बजार र व्यापारलाई खुला बजार अर्थतन्त्रबाट अभिप्रेरित भई आर्थिक उत्पादनको रूपमा स्वीकार गरेको छ । तर मन्त्रालयले जारी गरेको निर्देशिकाले नेपालको खोलानाला सबै भारतीय कब्जामा हुनुपर्ने आशय प्रकट गरेको छ, जसले गर्दा दुई देशको विद्युत् कारोबार र लगानीमा विश्वसनीय वातावरण निर्माण हुन सकेन । भारतीय निर्देशिकाको मूल उद्देश्य नेपालको बिजुलीलाई पूर्णरूपमा उपेक्षा गर्नु हो वा बिजुली भनेको आन्तरिक सुरक्षाको कडी हो, जसको चाबी ऊ आफ्नो हातमा राख्न चाहन्छ । तर यथार्थ भने अर्कै छ । नेपाल र भारत संयुक्त नियन्त्रण र सञ्चालनमा रहने भनिएको पञ्चेश्वर (६४०० मेगावाट) को बृहत् आयोजना किन बनेन त भन्ने प्रश्न दुई दशकयता टड्कारो छ । भारतलाई ऊर्जा चाहिएको पनि छ, त्यो उसले गर्ने गरेको उत्पादन र खपतको आँकडाले प्रस्ट पारेको छ । अरू देशले बनाएको जलविद्युत् आयोजनाको बिजुली लिँदा भोलि सुरक्षा सबाल उठ्न सक्छ भन्ने हो भने पनि आफ्नै हातमा नियन्त्रण हुने आयोजनामा पनि उसको चासो छैन । नेपाल र भारतबीच जलस्रोत र जलविद्युत् मुद्दामा उपल्लो राजनीतिक तहमा जतिसुकै सहमति र सहायतासम्बन्धी सन्धि, सम्झौता वा भनौं हस्ताक्षर नै भए पनि त्यहाँको कर्मचारीतन्त्रका कारण कार्यान्वयन हुन दिइएको छैन । भारतीय प्रधानमन्त्री नरेन्द्र मोदीले नेपालको संसद्मै पञ्चेश्वर बहुउद्देश्यीय आयोजना कार्यान्वयनको उद्घोष नै गरेका थिए, तर अझसम्म विस्तृत परियोजना प्रतिवेदन (डीपीआर) मै विवाद छ । भारतीय ब्युरोक्रेसीले महाकालीको पानीमा किचलो गरिरहेका छन्, जुन किचलो राजनीतिक तहमा छिनोफानो हुने गुञ्जायस छैन । तल्लो शारदामा उपयोग भएको पानी कटाएर मात्र महाकालीको बाँकी पानी आधाआधा भन्ने भारतीय अडान त्यहाँको ब्युरोक्रेसीको हो, जसका कारण दर्जनौंपटकका डीपीआर बैठक असफल भइसकेका छन् । पुरातन र परम्परावादी सोचका कारण दुई देशबीचका विभिन्न मुद्दा थाँती रहेका छन्, तर समय सधैं उस्तै रहँदैन । अहिले भारतका प्रमुख सहरहरूमा प्रदूषणको मात्रा उच्च रहेको छ । भारतले प्रदूषण नियन्त्रण गर्न विभिन्न उपाय पनि अपनाउने क्रम जारी छ । किनभने त्यहाँका नागरिकको जीवनमरणको सवाल भइसकेको छ । यसै क्रममा उद्योगहरूले उत्पादन गर्ने रासायनिक पदार्थजन्य बिजुलीको कच्चापदार्थ पहिलो निशानामा परेको छ । जसले गर्दा ऊर्जाको भोको देश जलविद्युत् जस्ता नवीकरणीय ऊर्जा उत्पादन वा आयातमा जोड दिन बाध्य हुने देखिएको छ, जुन नेपालका लागि एउटा आशा हुनेछ । नेपाल र भारतमा बिजुली खपत र उत्पादनको प्रकृति हेर्दा एकअर्कालाई मेल खाने देखिन्छ । जतिबेला नेपालमा धेरै बिजुली उत्पादन हुन्छ, भारतमा माग उच्च हुन्छ । नेपालमा माग बढी भएका बेला भारतमा खपत कम हुन्छ । यो प्रकृतिले पनि दुई देशबीच जलविद्युत् ऊर्जामा सहकार्य हुने ठाउँ, अवस्था र आधार प्रशस्त छन् । तर भारतीय मानसिकताले अहिलेसम्म काम नगरेकाले नेपालमा जलविद्युत्को आशातीत विकास हुन सकिरहेको छैन । उदाहरणका लागि नेपालमा वर्षायाममा हुने जगेडा बिजुलीको बजार सुनिश्चित नभएकै कारण विद्युत् प्राधिकरणले विद्युत् खरिद सम्झौता (पीपीए) रोकेको छ । १० हजार मेगावाट उत्पादन गर्ने लक्ष्य तोकेर ३० प्रतिशत मात्र खोल्साखाल्सी (निजी क्षेत्र) नदी प्रवाही (गैरजलाशययुक्त) पीपीए गर्ने कोटा तोकेकोमा त्यो पनि पूरा भइसकेको छ र पुनः प्राधिकरणले आपूले चाहेको बेलामा मात्र बिजुली लिने (टेक एन्ड पे) गरी पीपीए गर्न थालेको छ । यो प्रकृतिको पीपीएमा कुनै पनि जलविद्युत् आयोजनामा बैंकले लगानी गर्दैनन् । जसले गर्दा जलविद्युत्मा निजी क्षेत्रको सहभागितालाई विस्तार हुन दिँदैन । तर भनेको बेला विशेष गरेर वर्षायाममा भारतमा बिजुली निर्यात गर्न सकिने हो भने बजारको सुनिश्चितता भई नेपालका अधिकांश नदी प्रवाही आयोजनाको पीपीए हुन्छ । यसबाट नेपाललाई मात्र होइन, भारतलाई पनि फाइदा पुग्ने देखिन्छ । नेपालको आन्तरिक खपत पूरा गरी अनि मात्र बिजुली निर्यात गर्न सकिने अवस्था एकातिर छ भने अर्कोतिर बजारको प्राथमिक प्रत्याभूति नभएकै कारण अपेक्षित रूपमा जलविद्युत् विकास हुन नसकिरहेको तीतो यथार्थ पनि छ । भारतले प्रदूषण कम गर्न तापीय ऊर्जाबाट जलविद्युत्मा रूपान्तरण हुन आवश्यक छ । हुन त उसले भुटानसित मात्र बिजुलीको कारोबार गर्दै आइरहेको सन्दर्भमा नेपाललाई अभै पनि अछुतो व्यवहार गरिरहेकै हो । तर रासायनिक पदार्थबाट बिजुली उत्पादन गर्ने उद्योगहरू धमाधम बन्द हुँदै गर्दा जलविद्युत्मा रूपान्तरण हुन दबाब पनि परिरहेको छ । यो दबाब नै नेपालका लागि एउटा अवसर हुनेछ । किनभने भारतीय ब्युरोक्रेसीले अब बुद्धत्व प्राप्त गरिसकेका छन् कि बिजुलीमा जडतायुक्त मानसिकताले अब काम गर्नेवाला छैन । यसका लागि नेपालले विरोध गर्दै आएको भारतीय विद्युत् मन्त्रालयको कथित निर्देशिका खारेज हुनु पहिलो सर्त हो । जलविद्युत् स्वच्छ ऊर्जा भएकाले यसको लागत तापीय ऊर्जाको तुलनामा केही महँगो देखिए पनि प्रदूषण नियन्त्रणको लागतमा यो सस्तो हुन जान्छ । अर्कोतर्फ भारतीय बजार निश्चित नभए पनि हामीले हाम्रो गति रोक्न भने हुन्न । नेपालमा पेट्रोलियम पदार्थबाट चल्ने सवारी साधनलाई विद्युतीय परिवहनमा रूपान्तरण गर्ने र खाना पकाउने एलपी ग्यासलाई बिजुलीले विस्थापित गर्ने नीति सबैभन्दा उत्तम उपाय हो, तर हाम्रा नेता खोलानाला बेचबिखन गरेर कमिसन मात्र हात पार्ने चेस्टा राख्ने गरेको सन्दर्भमा मुलुकको दीर्घकालीन हित, जलविद्युत् विकास र रोजगारका अवसर सिर्जना गर्ने दिशामा गम्भीर बन्छन् भनेर कम्तीमा अहिले कल्पना गर्नसमेत सकिन्न । भारतको बजार खुल्छ कि भन्ने एउटा आशाको त्यान्द्रोले समेत नेपालको जलविद्युत् विकासमा धेरै प्रभाव पार्छ । तसर्थ अबका दिनमा भारतले नेपालको बिजुलीलाई पनि छिमेकीसँगको सहकार्यका रूपमा लिने बुद्धत्व प्राप्त गर्ला कि भन्ने अपेक्षासम्म गर्न सकिन्छ ।हाइलाइटरासायनिक पदार्थबाट बिजुली उत्पादन गर्ने उद्योगहरू धमाधम बन्द हुँदै गर्दा जलविद्युत्मा रूपान्तरण हुन दबाब परिरहेको छ, जुन दबाब नै नेपालका लागि एउटा अवसर हुनेछ ।"
आजको माग निर्वाचन सुरक्षा मात्रै होइन,"संघीय राष्ट्र निर्माण आफैंमा संवेदनशील र चुनौतीपूर्ण छ । निर्वाचन लोकतान्त्रिक व्यवस्थाको आधारशिला मात्र नभई संविधान कार्यान्वयनको प्रमुख कडी पनि हो । यद्यपि संघीयताबारे समर्थक र विरोधका विचारविमर्श भइरहेकै छन् । सुरक्षा भनेको केवल बन्दुक र डन्डाको भौतिक उपस्थिति मात्रै होइन । राजनीतिक दलहरू, नागरिक समाज, जनता, नेपाल सरकार र राज्यका विकास प्रशासन र सुरक्षा प्रशासन एवं न्यायालयसमेतको सामूहिक प्रतिबद्धतासहितको कार्यगत एकताले देशको सुरक्षा व्यवस्थापन उजागर गर्छ । सुरक्षाफौज र म्यादी प्रहरीको संख्यात्मक र भौतिक उपस्थितिले मात्र सबै चरणका निर्वाचन सहज, निष्पक्ष र शान्तिपूर्ण वातावरणमा सम्पन्न हुँदैन । दिनहँ बढेको सुरक्षा चुनौती तथा सहर गाउँमा भइरहेका सुनियोजित र परिस्थितिजन्य आपराधिक गतिविधि र त्यसका प्रकृतिले सुरक्षा चुनावलाई मात्रै होइन, देशमा पुनः आतंकवाद, गुन्डाराजको छनक दिइरहेका छन् । सामाजिक धरोहर र सद्भावमा खलल पार्ने तथा राजनीतिक मूल्यमान्यता र आदर्शलाई ओझेलमा राखी जोसुकैसँग पनि सम्झौता र साँठगाँठ गर्ने, राजनीतिमा अपराधीकरण र अपराधीलाई राजनीतिक संरक्षणवादको बाहुल्यले निर्वाचनलाई आँच पुर्या उने, निर्वाचनप्रति वितृष्णा उब्जाउनेतर्फ दलहरू नै अग्रसर भएको देखिन्छ । एक दलबाट अर्को दलमा प्रवेश गर्ने वा छोड्नेछोडाउने अस्वस्थ प्रतिस्पर्धा, दलगत उम्मेदवार छनोट, प्रचारप्रसारमा देखिएको व्यापक खर्च, अप्रत्यासित आश्वासन, एकले अर्कालाई होच्याउने कमजोर मानसिकताको प्रचारप्रसार र सतही र सस्तो भाषणबाजी, आचारसंहितालाई ओझेलमा राख्ने र कानुन मिचाहा प्रवृत्ति, सरकारी कोषमा बढ्दो खर्च भार, देशको आवश्यकताभन्दा पनि व्यक्ति र दललाई रिझाउन मन्त्रीको संख्या वृद्धि तथा विभिन्न संगठन र विभागहरूमा अध्ययनविश्लेषणविनाको दरबन्दी थप निकासा, सरुवा, बढुवा आदि अस्वाभाविक, अशोभनीय र अनुत्तरदायी निर्णय तथा गतिविधिले लोकतन्त्रको आदर्श र नेतृत्व शासन चयनको आधारस्तम्भका रूपमा रहेको निर्वाचनको दुरुपयोगउन्मुख देखिन्छ । जसरी भए पनि ब्यालेटलाई प्रयोग गरी पैसा र पाखुराका भरमा, सत्ता र शक्तिमा आउने अवसर, सुविधा तथा शक्तिमा परिवारवादको हालीमुहालीजस्ता कमजोर मानसिकताले नागरिक समाजलाई नै रनभुल्लमा पारिरहेको छ । निर्वाचनप्रति वितृष्णा बढाइरहेको छ । यसैगरी विभिन्न स्थानमा भएका विस्फोटन, आक्रमण र हुलहुज्जतले एकअर्कामा रिसइबी बढाएको, संघर्ष र भिड्नको लागि गुटबन्दी र समूहवादलाई बढावा दिँदै आएका पात्र र प्रवृत्तिले आगामी दिनमा अझै विकराल स्थिति लिने स्पष्टै छ । कहिल्यै पनि बन्दुकको संख्या बढाएर तथा उच्च पदको संख्या थपेर मात्र राष्ट्रिय सुरक्षा घेरा बलिया हुँदैन । विगतबाटै हुर्कंदै आएको गन फ्रेन्ड्ली संस्कार र ससाना हातहतियारको बिगबिगीले मतदातामा डर र त्रास बढाइरहेको छ । राजनीतिक दलहरू दुईतिहाइ मतको चक्करमा केन्द्रित रहनु, कर्मचारी पनि दलगत कित्ताकाटको अवस्थामा उभिँदै आउनु त्यसमा पनि कतिपय स्थानमा मतदान अधिकृत छनोटमा विवाद भएको समाचार आउनुले पनि विगतका चुनावभन्दा यसपालिको चुनाव झनै संवेदनशील बनेको छ । यसैगरी केही दसकदेखि प्रशासन र प्रहरी सेवामा मौलाउँदै आएको नेतृत्व चयनको राजनीतिक भागबन्डा, तस्करहरूको दबदबा, किनबेचनको गलत इतिहास, व्यावसायिकताको दोहन, अकूत भ्रष्टाचारमा केही नेतृत्व तह र उच्च अधिकृतको संलग्नताले सिंगो सुरक्षा सेवाका इमानदार राष्ट्रसेवकमा कुप्रभाव पारी मनोबल कमजोर पारिँदै आएको सर्वविदितै छ । यस्तो अवस्थामा शान्ति, सुरक्षा, सुव्यवस्थाको आधारशिला निर्माणमा सेना सक्रिय हुन बाध्य हुनेछ, जुन हरेक दृष्टिले महँगो र चुनौतीपूर्ण छ । असन्तुलित राजनीति र खलबलिएको सामाजिक सद्भाव तथा नागरिक समाजको विक्षिप्त र कमजोर मानसिकताको अवस्थामा सुरक्षा परिचालन र देशको आन्तरिक र बाह्य सुरक्षाको रणनीतिक कामकारबाहीको परिचालन संवेदनशील र जोखिमपूर्ण हुन्छ । रोग र उपचारको तालमेल नभएरै आज देशमा असन्तुलन र असफलताको घडीमा पुगेको छ । सुरक्षा केवल राष्ट्रिय घेरामा मात्र सीमित रहने विषयवस्तु होइन । आजको विश्व परिवेशमा अन्तर्राष्ट्रिय अन्तरनिर्भरतासमेत समेट्नुपर्ने हुन्छ । छिमेकी देश भारत र चीनसमेतबाट विश्वास गुमाइरहेको अल्पसोचको कूटनीतिले विश्वसमक्ष नै नेपाललाई असुरक्षित र असफल राष्ट्रको पंक्तिमा उभ्याइरहेको छ । शीतयुद्धको अन्त्यपछि विश्वजगत्मा मौलाएको लोकतन्त्रात्मक राजनीतिक प्रणालीप्रति विशेषतः नेपालजस्तो विकासोन्मुख देशमा समयसापेक्ष र उचित व्यवस्थापन उत्तरदायी नेतृत्वको अभावमा अफापसिद्ध हुनमा मलजल हुन पुगेको छ । चुलिइरहेको राजनीतिक असन्तुलन, बढ्दो अन्याय असमानता र असुरक्षाले नेटो काटिसकेको छ। यसका लागि छिमेकीहरू तथा अन्य पश्चिमा राष्ट्रहरूलाई दोष दिनुभन्दा पनि देशका ठूला राजनीतिक दल र उच्च नेतृत्वहरूले राष्ट्र, राष्ट्रवासी तथा राष्ट्रियता र राजनीतिक आदर्श लत्याउने र गैरजिम्मेवारी बनेकाले नै हो । राष्ट्रिय स्वार्थका विषयवस्तुहरूमा देश र देशका नेताहरू प्रस्ट हुन जरुरी छ, देशका बुद्धिजीवी, सुरक्षा प्रशासन र विकास प्रशासन पनि । यसले देशलाई दीर्घकालको भार र चुनौती थुपारेको छ । साथै नागरिक समाज, पत्रकार सञ्चारजगत्को मूल्यमान्यता, प्रस्तुति र एकताबाटै राष्ट्रिय सुरक्षा घेरा बलिया हुन्छन् । राष्ट्रिय अनुसन्धानजस्तो संवेदनशील संगठनमा साधन, स्रोत तथा प्रविधिको न्यूनता, विगतमा प्रहरी र सशस्त्र प्रहरीको सुरक्षा कामकारबाहीमा पक्राउको विषयमा भएको औचित्यहीन प्रसंग, काम, कर्तव्य र एकाइको नाममा देखापरेका अनावश्यक दोहोरोपनले पनि समस्या उत्पन्न गरेको छ । त्यसो भनेर सुरक्षा निकाय कमजोर छ भन्न खोजिएको होइन । दलगत तालमेल, गठबन्धनले शक्ति सन्तुलनमा केही सकारात्मक भूमिका निर्वाह भएको छ भने विगतका गतिविधिले आशंका नगर्न भने सकिँदैन । दलगत गठबन्धनले आदर्शता कायम राख्न सक्यो भने निश्चय पनि राजनीतिक स्थिरतामा सहयोग पुग्नेछ । दिनहुँ भइरहेको विस्फोटन, उम्मेदवारमाथिको निन्दनीय आक्रमण, दलगत गुन्डा समूहको गतिविधि, गरिब देशको केही नेतागणबाट भइरहेको धनराशिले अझै आगामी दिन बढी खतरामूलक हुने संकेत गरिरहेको छ । देशको विकास र आर्थिक उन्नतिलाई ओझेलमा राखेर गरिने कुनै पनि कार्यक्रम तथा योजना केवल बन्दुकका भरमा मात्र सफल बनाउने मानसिकतामा परिवर्तन आएन भने मुलुकमा उब्जिने कुनै पनि अप्रिय घटनाका लागि सरकार, राजनीतिक नेतृत्वहरू तथा सम्बद्ध सुरक्षा निकायका जिम्मेवार व्यक्तित्व जवाफदेही बन्नुपर्छ । पक्कै पनि बिग्रँदो परिस्थितिको गहन मूल्यांकन भएको हुनुपर्छ । आजको माग भनेको निर्वाचन सुरक्षा मात्रै होइन । निर्वाचन सफल वा असफल भन्ने विषयभन्दा पनि दिगो शान्ति, दिगो विकास र लोकतन्त्रको संरक्षण, संवद्र्धन र नियमितता हुन् । यसका लागि जुनसुकै परिस्थिति कतिसम्म भने राजनीतिका अगुवाबाट देशलाई धोका हुने अवस्था आयो भने पनि जनता जनार्दन, नागरिक समाज र देशभक्तको साथमा देशका सेना र अन्य सुरक्षाफौज आबद्ध रही नेपालीको जीउज्यान, नेपालको साधन, सम्पत्ति, सान, मान, पहिचान तथा माटोको संस्कारको रक्षा, सुरक्षा र प्रवद्र्धनका लागिसमेत शिरोपर गर्न तयारीमा रहनु हो । आशा गरौं, निर्वाचन भयरहित वातावरणमा सम्पन्न हुनेछ । तर नागरिकको सुरक्षामा हानिनोक्सानीको खतरा बढ्दै जाने हो भने निर्वाचन मात्र ठूलो विषय होइन । असन्तुष्ट पक्ष र रणनीतिक लाभमा लागेका कुनै पनि व्यक्तिविशेषबाट पुनः देशलाई आन्तरिक द्वन्द्वमा नफसाउन । नागरिकको रक्षा, सार्वभौमिकताको जगेर्ना, राष्ट्रिय पहिचानको सुरक्षा तथा शान्ति र दिगो विकास विशेष आयाम हुन् । कहिल्यै पनि बन्दुकको संख्या बढाएर तथा उच्च पदको संख्या थपेर मात्र राष्ट्रिय सुरक्षा घेरा बलिया हुँदैन । भरपर्दो र गुणात्मक सुरक्षा व्यवस्थाका लागि राज्यशक्ति, निजी क्षेत्रको आर्थिक शक्ति तथा नागरिक समाजको साझेदारी र ऐक्यबद्धता आवश्यक हुन्छ । छिमेकीसँगको आत्मीयता र सफल कूटनीतिसहितको उत्तरदायी सुधारमुखी नेतृत्वले नै नतिजामूलक सुशासन सञ्चालन गर्न गराउनमा टेवा पुग्नेछ । अस्वाभाविक साँठगाँठले राजनीतिक मूल्य, मान्यता र आदर्शउपर औंला ठड्याएको छ । यथार्थमा राज्यसञ्चालनमा संवेदनशील नहुने, द्वन्द्व उत्पन्न गराईगराई आफूलाई स्थापित गराउने प्रवृत्ति व्यक्तिलाई तत्कालका लागि फाइदा होला, तर दीर्घकालमा त्यसले आफू र राष्ट्रका लागि पनि नोक्सान पुर्यामउनेछ । श्रेष्ठ अवकाशप्राप्त सशस्त्र प्रहरी अतिरिक्त महानिरीक्षक हुन् ।"
सांसद बन्ने कि सेल्सम्यान ?,"राजनीतिबारे शास्त्रार्थ गर्नेहरूको राय छ निर्वाचन लोकतन्त्रको मेरुदण्ड हो । बेल्जियमका सांस्कृतिक इतिहासकार डेभिड भ्यान रेब्रुक त्यस्ता अपवाद हुन्, जसले लोकतन्त्रका लागि निर्वाचन हानिकारक छ भन्ने निचोड प्रस्तुत गरेका छन् । आफ्ना दाबीलाई सहयोग गर्ने यथेष्ट तथ्यसहित उनले अगेन्स्ट इलेक्सन्स् : द केस फर डेमोक्रेसी अर्थात् निर्वाचनको विरुद्धमा नामको पुस्तक लेखेका छन् । उनको मुख्य तर्क छ, निर्वाचन आफैंमा अलोकतान्त्रिक विधि भएकाले फ्रान्सेली र अमेरिकीहरूले सो विधि रोजेका हुन् । अहिलेसम्म सम्पन्न भएका निर्वाचन नागरिकको आत्मनिर्णयको अधिकार सुनिश्चित गर्न नभई लोकतन्त्र कुण्ठित गराउन मात्र प्रयोग भएका छन् । लोकतान्त्रिक प्रक्रियाप्रतिको विश्वास डग्मगाउनमा सबैभन्दा बढी भूमिका नै निर्वाचनको छ भन्ने उनको अर्को दलील छ । नेपालमा जारी निर्वाचनका सबै रबैया नियालेर हेर्न भ्याएका भए रेब्रुकले आफ्नो दलीलमा बढी विश्वस्त हुने मौका पाउने थिए । प्रतिनिधिसभा र प्रदेशसभाका उम्मेदवार बनेर जनताका घरदैलोमा पुगिरहेका अधिकांश नेताकार्यकर्ता झूटो बोल्दैछन् । सहरमा पुगेकाहरूले कुनै लेखाजोखाविना बाहिरी र भित्री चक्रपथको आश्वासन बेच्दैछन् । धनी छिमेकी चीनको उदारता कल्पना गरेर पूर्वपश्चिम रेल गुडाउने सपना कोरल्दैछन् । पहाड र मधेसका दुर्गम ठाउँहरूमा पुगेर युरेनियम, फलाम र पेट्रोल खानीका अनेक किस्सा सुनाएर प्रतिनिधिसभा र प्रदेशसभाका सदस्य बन्ने दौडमा लागेका छन् । राजनीतिमा झूटो बोल्नु अनिवार्य सत्यका रूपमा स्थापित गरिएको छ । के प्रतिनिधिसभा सदस्य नै त्यो मानिस हो, जसले चिल्ला सडक बनाउनेछ वा चक्रपथ निर्माण गर्नेछ ? संघीय संसद्मा विचार र सूचनाले अद्यावधिक भएर जनताका पक्षमा वकालत गर्नुपर्ने सांसद नै युरेनियम उधिन्न लगाउने सरकारी एजेन्ट हुनेछ ? सहरमा निर्माण गरिने चक्रपथ कति जनता अनुकूल छ भनेर प्रश्न गर्ने काम पो प्रतिनिधिसभा सदस्यको होला । युरेनियम खनेर हुने फाइदा कति र त्यसले सँगै लिएर आउने अनेकन जोखिमको हिसाब कति भनेर सार्वजनिक बहस छेड्ने काम सांसदले नगरे कसले गर्ने ? कुनै नीति वा कार्यक्रम समाजको दिगो हितमा छ वा छैन भनेर सरकारी निकाय र काम गर्ने एजेन्सीहरूलाई जिम्मेवार बनाउने भूमिका कसले निर्वाह गर्ने ? पक्की पुल र बाटा बनाउने पैसा थैलामा बोकेर गाउँगाउँ दगुर्ने एजेन्ट हौं भन्दै हिँड्नु सांसदका उम्मेदवारलाई शोभा दिन्छ र ? त्यसरी थैला बोक्ने छवि बनाएका सांसदहरूको निकम्मापन देखाएर नयाँ राजनीतिक संस्कार स्थापित गर्ने हिम्मत कसैले गर्न सकेको छैन । नेपाली लोकतान्त्रिक व्यवस्थाको दलिनमा झुन्डिएको एउटा प्रश्न यहाँ उठाउन जरुरी छ : झूटको धरातलमा उभिएर न्याय र प्रगतिको समाज निर्माण सम्भव छ ? बौद्धिक र इमानी भनिएका नेतासमेत ठूला आयोजना नै विकास हो भन्ने मन्त्रोच्चारण गरेर सांसद जित्ने यत्न गर्दैछन् । विकासको अत्यन्त संकुचित र घातक अवधारणा बोकेर जनतासामु पुगेकाहरू हेर्दा यस्तो लाग्छ, उनीहरू नेता होइनन्, कुनै कर्पोरेट कम्पनीका सेल्सम्यानहरू हुन् । आफूले अहिलेसम्म आर्जन गरेको बौद्धिकता र इमानदारीको सामाजिक पहिचानलाई सर्लक्कै दाउमा राखेर विकासको हवाई गफ लगाउनुपर्ने बाध्यतामा फसेका छन् उनीहरू । संसदीय व्यवस्थाका सम्भावना र सीमितता बुझेका ती नेताले भोलि आफूले गर्नसक्ने र गर्नुपर्ने काम जनतालाई बुझाउने लेठो गर्न चाहेनन् । त्यसो गर्दा निर्वाचन जित्न सकिँदैन भन्नेमा उनीहरू विश्वस्त छन् । अर्थात् जे साँचो हो, त्यही मात्र बोलेर निर्वाचन जित्ने हिम्मतिला नेता देख्न नपाउनु नेपाली लोकतन्त्रको दु:ख हो । अपराधी र ठगको सार्वजनिक पहिचानबाट गरिखाएका उम्मेदवारबारे थप लेखिरहनुको तुक छैन । चुनावी कथ्य र यथार्थ वामपन्थी गठबन्धन भनौं वा कांग्रेस नेतृत्वको तालमेल भनौं, उनीहरूले निर्माण गर्न खोजेका चुनावी कथ्यहरू खासै फरक छैनन् । वामपन्थीहरूलाई अधिनायकवादी देखाउँदा कम्युनिस्टविरोधी मत सबै आफूमा केन्द्रित गर्न सकिन्छ भनेर मात्रै कांग्रेसले वाम गठबन्धनलाई अधिनायकवादी भनेको हो । भोट सोहोर्नेबाहेक यो चुनावी प्रोपागान्डाको दोस्रो कुनै प्रयोजन छैन । वामपन्थीहरूले कांग्रेसलाई दक्षिणपन्थी भन्नुको पनि खासै तुक छैन । जुन चरित्रका कारण कांग्रेसलाई दक्षिणपन्थी भनियो, तिनै चरित्रले सुशोभित खेलाडीहरूले वाम पार्टीहरू भरिएको सत्य कसैबाट छिपेको छैन । घोषणापत्रलाई समेत धेरै गम्भीर भएर पढ्नुपर्ने कारण छैन किनभने त्यो कुनै गहन वैचारिक वा नीतिगत वा कार्यक्रमिक बहसबाट नि:सृत दस्ताबेज होइन । पढालिखाहरूको बाहुल्य भएको सञ्चार क्षेत्रलाई केही दिन अल्झाउनेबाहेक त्यसको पनि प्रयोजन छैन । बरु राजनीतिक नेता र कार्यकर्ताहरूले चुनावी अभियान दौरान कथेका तुकबन्दी र निर्माण गरेका केही कथ्यहरू नियाल्नु बढी उपयुक्त हुन्छ । कारण, ती कथ्यहरूले बृहत्तर समाज र चुनावमा समेत असर पारिरहेका हुन्छन् । वामपन्थी गठबन्धनका उम्मेदवारले समाजवाद भन्न छुटाउँदैनन् । राष्ट्रिय पुँजीको विकास गर्ने, त्यसका लागि मुलुकको निजी क्षेत्रलाई समेत बलियो बनाउने, उद्यमशीलता बढाउने र उत्पादनमा वृद्धि गर्ने उनीहरूले लक्ष्य लिएका छन् । प्रतिव्यक्ति आय नै पाँच हजार डलर बनाउने योजना सुनाएका छन् । उद्यमशीलता बढाउने अभियानअन्तर्गत नै वाम गठबन्धनका नेताहरू झापामा भर्खरै खुलेको निजी मेडिकल कलेजले आयोजना गरेको स्वास्थ्य महोत्सवमा रक्तचाप जाँच गराउन पुगेका थिए । निजी चिकित्सा संस्थानहरूमा देखिएका विकृतिको उपचार कसरी सम्भव होला भनेर कुनै दल बोलिरहेका छैनन् । नेपाली समाजमा तरंग ल्याएको डा गोविन्द केसीको आन्दोलनबारे चुनावी अभियानमा कसैले सम्यक् उत्तर दिएर जनतालाई आश्वस्त गर्न चाहेनन् । बरु वाम गठबन्धनका सर्वोच्च कमान्डरले अत्यन्तै हलुका टिप्पणीमार्फत ती मुद्दाहरूलाई ढिसमिस गरिदिए । केही महत्र्वपूर्ण प्रश्नहरू लिएर लडिरहेका अभियन्ताको बद्नामी गर्नमा उनले काफी समय खर्चे । अर्थात्, वाम भनिने गठबन्धनसमेत शिक्षा र स्वास्थ्यलाई निजी कम्पनीहरूका हातमा सुम्पिन चाहन्छ । मौजुदा शिक्षा र स्वास्थ्यका सरकारी प्रतिष्ठानहरूलाई निकम्मा बनाएर नाफामुखी कम्पनीहरूलाई उत्पादन बढाउने जिम्मा दिन खोजेजस्तो देखिन्छ । अर्थात् समाजवाद गफ हो, रामशरण महत मार्काको आर्थिक व्यवस्था उनीहरूले जगेर्ना गर्न खोजेको सत्य हो । वाम गठबन्धनलाई नाममा कम्युनिस्ट भएकोले, दस्ताबेजमा समाजवाद लेखिएकाले, साथै केपी ओलीको प्रधानमन्त्रीकालमा भारतविरोधी राष्ट्रवाद उछालेका कारण चुनावी गफ गर्ने विषयहरू प्रशस्त भए । साथै प्रधानमन्त्री भएका बेला ओलीले विकासका वायुपंखी घोडा छाडेकाले त्यसैमा सवार हुन सहज भयो । कांग्रेससँग गफ गर्नलाई त्यति विषय पनि रहेनन् । सो पार्टीसँग बिकाउ सैद्धान्तिक र वैचारिक पुडिया पहिल्यै तयार थिएन । न अहिले केही सृजना गर्न सक्ने कांग्रेस नेतृत्वको दम नै देखियो । विकास र राष्ट्रवादको सानो अंश लिएर बसेको कांग्रेसलाई ती एजेन्डाका नेताका रूपमा आफूलाई प्रस्तुत गर्ने कुनै स्पेस बाँकी रहेन । प्रतिनिधिसभा र प्रदेशसभाका उम्मेदवार बनेर जनताका घरदैलोमा पुगिरहेका अधिकांश नेताकार्यकर्ता झूटो बोल्दैछन् । सहरमा पुगेकाहरूले कुनै लेखाजोखाविना बाहिरी र भित्री चक्रपथको आश्वासन बेच्दैछन् । एकाध नेताले मन्त्री हुँदा गरेका केही कामहरूका फेहरिस्त र संविधान जारी गरेको कमजोर कथ्यबाहेक उनीहरूसँग भन्ने केही बाँकी रहेन । घनघोर अलमलमा फसेर कहिले उनीहरू धिमा स्वरमा मधेसप्रेम व्यक्त गर्छन्, कहिले स्थानीयतालाई उकेरा लगाउँछन् । पहिचानविरोधी छवि बलियोसँग स्थापित गरेकाले कांग्रेससँग पहिचानपक्षधर समुदायलाई सम्बोधन गर्ने पनि कुनै एजेन्डा छैन । न बाहुन क्षेत्री समुदायमाझ एमालेलाई उछिन्न सक्ने तागत उनीहरूको रह्यो । पञ्चायती नेता कीर्तिनिधि विष्टदेखि पञ्चायतविरोधी गायक रामेशसम्म, कवि माधवप्रसाद घिमिरेदेखि समालोचक डीपी अधिकारीसम्मको अधिक प्रशंसा संग्रह गरेका केपी ओलीका अघिल्तिर उभिने कुनै सवर्ण नेता पनि कांग्रेसले पाएन । सुदूरपश्चिममा प्रधानमन्त्री देउवा, रमेश लेखकलगायतका केही नेताको प्रभाव अद्यापि उल्लेख्य रहेकाले त्यता कांग्रेसलाई केही सजिलो पर्न सक्छ, नत्र ठूलो स्वरमा भन्ने उनीहरूसँग खास केही छैन । बीपी कोइरालाको नामसँग जोडिने समाजवादको हिसाबकिताब अहिलेको विकास र समृद्धिको कथ्यसँग कतै मेल खाँदैन । शान्ती प्रक्रिया थालेका गिरिजाप्रसाद कोइरालाका नाममा समेत प्रचण्डले दाबी गरेपछि कांग्रेस कथ्य निर्माण नसकेर सकसमा परेको छ । केही सेलिब्रिटी नेताका व्यक्तित्वबाहेक कांग्रेससँग केही नभएकाले वाम गठबन्धनका नेतामा उत्ताउलोपन देखिन थालेको छ । ठूलो व्यक्तित्व बनाएका कांग्रेस नेतासमेत गठबन्धनले तेस्र्याएको चुनौतीका कारण आफ्नो क्षेत्रमा सीमित भएर बसेका छन् । बाहिर गएर अरूलाई सघाउनुपर्ने, पार्टीको पक्षमा व्यापक जनमत निर्माण गर्ने अपेक्षा गरिएका नेता पूर्णतया आफ्नो क्षेत्रमा केन्द्रित भएका छन् । यद्यपि सार्वजनिक कथ्यहरू मात्रको प्रभावले चुनाव परिणाम निर्धारण गर्दैन । सार्वजनिक प्रभावका लागि ठूला कथ्य केही बनाउन नसके पनि, कांग्रेसी उम्मेदवारले जनतासँग उही बाटा, पुल र विकास योजनाका गफ नै गरिरहेका छन् । जनतासँगको संवादमा उनीहरूले उल्लेख गरिरहेका एजेन्डा वाम उम्मेदवारका भन्दा भिन्न केही छैन । त्यसैले उनीहरूले पनि उस्तै झूटो गफ गरिरहेका छन् । प्रश्न र पब्लिक स्फियर नेपाली लोकतान्त्रिक व्यवस्थाको दलिनमा झुन्डिएको एउटा प्रश्न यहाँ उठाउन जरुरी छ : झूटको धरातलमा उभिएर न्याय र प्रगतिको समाज निर्माण सम्भव छ ?सचेत नागरिकहरूले बौद्धिक भनिएका नेतालाई सोध्नुपर्ने प्रश्न यही थियो । त्यसका लागि सञ्चारमाध्यमजस्ता बलिया सार्वजनिक मञ्चको प्रयोग उपयुक्त हुन्थ्यो, तर कल्पनाशक्तिको अल्पताका कारण हुन सक्छ, हाम्रा सार्वजनिक मञ्च पनि प्रोपागान्डाका भारी बिसाउने माध्यम मात्र बनेका छन् । प्रश्न र आलोचनासँग असाध्यै झिँझो मान्नेहरू सार्वजनिक मञ्चका उम्दा अनुहारहरू भएपछि सबभन्दा महत्र्वपूर्ण प्रश्न सबभन्दा फजुल ठहरिने सम्भावना रहन्छ । लोकतन्त्रको यो अर्को दु:ख बुझ्न जारी निर्वाचनहरू उचित मौका हुन् । यो मौकाको उचित सदुपयोग गरेर हाम्रा राजनीतिक दल, नेपाली पब्लिक स्फियर, साथै बौद्धिकहरूका रबैयामाथि समेत सोच्न नथाल्दा हाम्रा आँखा अघिल्तिर रेब्रुकले गरेका सबै दलिलहरू सही सावित हुन थाल्नेछन् । अर्थात् लोकतन्त्र संकटग्रस्त बन्नेछ, लोकतान्त्रिक प्रक्रियाप्रतिको विश्वास डग्मगाउनेछ ।"
विषादी नियन्त्रण किन हुँदैन,"विषादीबाट क्यान्सर, किड्नी तथा कलेजो खराबी, नसा तथा प्रजनन समस्या जस्ता खतरानक रोग लाग्ने विषादी विज्ञहरू बताउँछन् । यसरी जनस्वास्थ्यमा गम्भीर जोखिम सिर्जना गर्ने विषादीबारे नेपालमा सार्वजनिक गहन छलफल (डिस्कोर्स) नै हुँदैन । यो विषयमा डिस्कोर्स नहुँदा त्यस्ता रोगको जोखिम उच्च भएको अनुमान लगाउन सकिन्छ । सन् १९५२ मा औलो उन्मूलन प्रयोजनको लागि अमेरिकी विकास नियोग (यूएसआईडी) मार्फत पहिलोपटक नेपालमा डिटीडी विषादी भित्रियो । त्यसयता कृषि, जनस्वास्थ्य र घरायसी प्रयोजनका लागि विषादी नेपालमा भित्र्याइन्छ । सबैभन्दा बढी कृषि प्रयोजनका लागि विषादी भित्रिन्छ । विषादी पञ्जीकरण तथा व्यवस्थापन शाखाका अनुसार आर्थिक वर्ष २०७२७३ मा ३३ करोड रुपैयाँबराबरको विषादी कृषि प्रयोजनका लागि आयात भएको छ । ४० लाख रुपैयाँबराबरको विषादी मात्र सार्वजनिक स्वास्थ्य परियोजनका लागि आयात भयो । विषादी प्रयोग आफैंमा नराम्रो होइन । व्यावसायिक कृषिमा उत्पादन वृद्धि गर्न विषादी प्रयोग गरिन्छ । जर्नल अफ एग्रिकल्चर एन्ड इन्भारोमेन्ट, २०१२ अनुसार नेपालमा प्रति हेक्टर १४ ग्राम मात्र विषादी कृषिमा प्रयोग हुन्छ । दक्षिण कोरियामा प्रति हेक्टर १६५ केजी, हंगेरीमा प्रति हेक्टर १२५ केजी, इटालीमा प्रति हेक्टर १३३ केजी, जापानमा प्रति हेक्टर १०८ केजी, चीनमा प्रति हेक्टर २ केजी र अमेरिकामा प्रति हेक्टर १५ केजी विषादीको प्रयोग कृषिमा हुन्छ । भारतमा विषादीप्रति हेक्टर ३८ ग्राम हुन्छ । प्रति हेक्टर १०८ केजी विषादीको प्रयोग हुने जापानको जनस्वास्थ्य स्थिति प्रति हेक्टर १४ ग्राम र ३८ ग्राम विषादी प्रयोग गर्ने नेपाल र भारतको भन्दा धेरै गुणा राम्रो छ । माथिको तथ्यबाट स्पष्ट हुन्छ मानव स्वास्थ्यका लागि विषादी आफंैमा खराब होइन । विषादीको दुरुपयोग र विषादी सुरक्षा विधि उपेक्षा, फितलो सरकारी अनुगमन र पैसाको लागि जे पनि गर्ने प्रवृत्ति समस्याको विषय हो । यी तीन कारणले गर्दा विषादीबाट किसान पीडित छन् नै, कृषक र तरकारीका उपभोक्ताहरू पनि विषादीको उच्च जोखिममा परेका छन् । यही कारण गाउँ तथा सहरमा क्यान्सर, कलेजो तथा किड्नी खराबी जस्ता रोगीको संख्यामा वृद्धि भइरहेको छ । कालीमाटीबाहेक उपत्यकाको अरू तरकारी बजारमा विषादी परीक्षण मेसिन राख्न कृषि मन्त्रालयले चासो नदिनु रहस्यमय छ । नेपालमा विषादी दुरुपयोग सामान्य भएको विज्ञहरू बताउँछन् । दर्ता नभएका विषादी आयात गर्नु, नक्कली विषादी बिक्रीवितरण गरिनु, अवधि समाप्त भएका विषादी बिक्री गरिनु र अव्यवस्थित विषादी भण्डारण गरिनु विषादी दुरुपयोग हो । नेपाल कृषि अनुसन्धान परिषद् (नार्क) का वैज्ञानिकहरूका अनुसार किसानले अवधि सकेको र दर्ता नभएका विषादीको प्रयोग पनि अत्यधिक गरिरहेका छन् । कालीमाटी विषादी परीक्षण केन्द्रका प्रमुख मानबहादुर क्षेत्री नेपालमा कार्बोनेट र अर्गानोफोस्फेट समूहका विषादी मात्र पञ्जीकृत भएको बताउँछन् । तर नार्कमा संलग्न किरा वैज्ञानिकहरूका अनुसार यी समूहबाहेकका विषादीहरू पनि किसानहरूले प्रयोग गरिरहेका छन्, जसको बारेमा नेपाली विषादी विज्ञहरूलाई थाहा छैन । विषादीको दुरुपयोग गर्नु भनेको विष झुक्याएर खुवाउनु प्रकृतिको अपराध हो । तर त्यस्ता अपराध गर्नेलाई पाँच हजारसम्म जरिबाना र विषादी जफत हुने दण्ड सजाय हुने विषादी ऐनमा व्यवस्था छ । फितलो दण्ड सजायको कारण पनि विषादी दुरुपयोग अपराध मौलाएको हो । गत कात्तिक १० गते बीबीसी नेपाली सेवाको बिहानी पखमा ५६ हजार क्यान्सर रोगीमध्ये २१ हजार क्यान्सर रोगी किसान भएको समाचार प्रसारण भयो । उक्त समाचार बीपी कोइराला स्वास्थ्य विज्ञान प्रतिष्ठानले गरेको अनुसन्धानमा आधारित थियो । २१ हजार किसानलाई क्यान्सर रोग लाग्नुको कारण त्यो अनुसन्धानमा नखुलाइएको भए पनि विषादी नै त्यसको कारक तत्व हुन सक्छ भनी अनुमान लगाउन सकिन्छ । नेपाली किसानले विषादी प्रयोग गर्दा मास्क, पञ्जा प्रयोग त परै जाओस्, आङ ढाक्ने गरी लुगा नलगाई तरकारी र अन्न खेतीमा प्रयोग गर्छन्, जुन अत्यधिक घातक हो । त्यति मात्र होइन, विषादी लगाएपछि पर्खिनुपर्ने अवधि अघि नै तरकारी टिपेर बजारमा पुर्याउनु सामान्य हो । उपभोक्ताले पनि सामान्य सुरक्षाको विधि नअपनाई त्यसलाई पकाउँछन् । यसरी सहरिया उपभोक्ता पनि विषादीको जोखिममा छन् । बजारमा पुर्याइएको तरकारीमा विषादी भएनभएको र कानुनी रूपमा विषादी बिक्री भण्डारण तथा प्रयोग भए नभएको सुनिश्चित गर्न अनुगमन गरिन्छ । तर सरकारी अनुगमन फितलो हुँदा तरकारीमार्फत विषादी उपभोक्ताको भान्साभान्सामा पुगिरहेको छ । उपत्यकामा कालीमाटी तरकारी तथा फलफूल बिक्री केन्द्रमा र उपत्यका बाहिर ६ स्थानमा विषादी परीक्षण केन्द्र छन् । २०७१ असार ५ गते कालीमाटीमा र उपत्यका बाहिर गत साउनमा विषादी परीक्षण केन्द्र स्थापना भएको हो। विषादी परीक्षणको लागि नमुना संकलन विधि गलत भएकाले विषादी नियन्त्रण प्रभावकारी हुन नसकेको हो । कालीमाटीमा तरकारी परीक्षणको लागि नमुना संकलन प्रत्येक स्टलमा वा गाडीबाट नगरी रेन्डम (आफूखुसी) विधिबाट गरिन्छ । त्यति मात्र नभएर परीक्षण केन्द्रमा राखिएका मेसिनले कार्बोनेट र अर्गानोफस्फेट समूहको विषादीको अंश मात्र पहिचान हुन्छ । यी दुई समूहबाहेक विषादी प्रयोग भएका तरकारीमा विषादीको अंश मेसिनले पहिचान गर्न सक्दैन । त्यस अतिरिक्त उपत्यकाको कालीमाटीबाहेकका अरू तरकारी बजारमा सहज रूपमै विषादीयुक्त तरकारी बिक्री वितरण भइरहेको छ । कालीमाटीबाहेक उपत्यकाको अरू तरकारी बजारमा विषादी परीक्षण मेसिन राख्न कृषि मन्त्रालयले चासो नदिनु रहस्यमय छ । काठमाडौंको कालीमाटी, विर्तामोड, सर्लाही, पोखरा, नेपालगन्ज, बुटवल र कैलालीको अत्तरियामा तरकारी विषादी परीक्षण केन्द्र छ, तर ती केन्द्रलाई आवश्यक स्रोत साधनयुक्त बनाउन कृषि मन्त्रालयले चासो देखाएको छैन । परीक्षण केन्द्रको लागि कर्मचारी दरबन्दी सिर्जना नगरी काजमा खटाई कर्मचारीको टाउकोमा असुरक्षाको तरबार झुन्डाइएको छ । कार्यालय व्यवस्थित छैन । नयाँ विषादी पहिचान गर्न नसक्ने मेसिन मात्र राखिएको छ । कालीमाटी विषादी केन्द्र अवलोकन गर्दा यी सबै स्पष्ट हुन्छ । तरकारीका माफियाको प्रभावमा परी कृषि र अर्थ मन्त्रालयका ठूला कर्मचारीले विषादी परीक्षण केन्द्रलाई अप्रभावकारी बनाएको हो भन्ने बुझाइ उपभोक्तावादीको छ । उपभोक्तावादी ज्योति बानियाँको बुझाइ छ तरकारी विचौलियाहरूको प्रभावमा ठूला कर्मचारी भएका कारण विषादीको जोखिम न्यूनीकरण गर्न वाधा पुगिरहेको छ । औषधि उत्पादक बहुराष्ट्रिय कम्पनीका एजेन्सीहरूको पहुँच सहज र प्रभाव नेपाली नोकरशाहमा भएकोले पनि विषादी जोखिम न्यूनीकरण प्रभावकारी रूपमा नभएको हो । विषादीको खपत वृद्धिसँगै रोगीको संख्या वृद्धि हन्छ । रोगीको संख्या वृद्धि हुँदा औषधि खपत बढ्छ । औषधिको खपत बजार विस्तार गर्नका लागि औषधि बिचौलियाहरूले विषादीको जोखिम बढाउन कर्मचारीलाई प्रभावमा पारी अनुगमनलाई फितलो पारेका मात्र छैनन्, जनस्वास्थ्यमा विषादीको नकारात्मक प्रभावबारे अनुसन्धान गर्न बजेट विनियोजन गर्दैनन् । त्यति मात्र होइन, विषादी प्रयोग सुरक्षासम्बन्धी जनचेतना वृद्धि गर्न र विषादी परीक्षण केन्द्रलाई स्रोतसम्पन्न बनाउन चासो दिँदैनन् । यस कुकर्ममा कृषि र अर्थ मन्त्रालयका अधिकारीहरू बढी जिम्मेवार छन् ।"
राजधानीमा साहित्यकारको भलिबल,"काठमाडौं: निर्वाचनलाई लक्षित गरी शनिबार राजधानीमा साहित्यकारबीच भलिबल खेल सम्पन्न भएको छ। संस्कृति, साहित्य र कलाको संगम संसाक मासिक पत्रिका, साहित्यकार खेलकुद समाज र लुनार इंलिस बोर्डिङ स्कुल गोंगबुको आयोजनामा भलिबल खेल भएको हो। 'निर्वाचन र खेलकुद, नेता र जनताको मिलजुल' भन्ने नाराका साथ स्वच्छ, स्वस्थ्य र सौहार्दपूर्ण निर्वाचनका लागि 'दोस्रो साहित्यिक मैत्रीपूर्ण भलिबल खेल' आयोजना गरिएको कार्यक्रमका संयोजक उमेश पाण्डेले जानकारी दिए। नेपाल प्रज्ञा प्रतिष्ठानका कूलपति गंगाप्रसाद उप्रेतीले खेलको निष्पक्षताले निर्वाचनमा गर्नुपर्ने स्वस्थ्य प्रतिस्पर्धाको चेतना नेताहरुलाई दिने बताए।प्राध्यापक डा गार्गी शर्माले कोठामा बसेर कलममात्र चलाउने स्रष्टा आज फरक क्षेत्रमा मनमष्तिस्कलाई पनि स्वस्थ्य बनाउँदै पुनः सिर्जना गर्ने वातावरण पाएको बताइन्। साहित्यकार खेलकुद समाजका अध्यक्ष डा शैलेन्दुप्रकाश नेपालले स्रष्टाले राजनीति र राजनेता अनि राजनेताले स्रष्टा, साहित्य र समाज बुझ्ने अवसरका रुपमा खेलको आयोजना गरिएको बताए। काठमाडौं निर्वाचन क्षेत्र नम्बर ३ मा भएको उक्त खेलमा क्षेत्र नम्बर ५ का प्रतिनिधि सभाका बामगठबन्धनका उमेद्वार इश्वर पोखरेल, उनका प्रतिस्पर्धी कांग्रेसका प्रकाशशरण महत, क्षेत्र नम्बर ६ का कांग्रेसबाट प्रतिनिधि सभाका उमेद्वार भीमसेनदास प्रधान र उनका प्रतिस्पर्धी बामगठबन्धनका झक्कुप्रसाद सुवेदीलाई पनि बोलाइए पनि निर्वाचनको व्यस्तताले सहभागी हुन सकेनन्। कार्यक्रममा क्षेत्र नम्बर ५ को बामगठबन्धनबाट प्रदेश सभाका उमेद्वार योगेन्द्र संग्रौला, कांग्रेसका न्हुच्छेनारायण मानन्धर र टोखा नगरपालिकाका मेयर प्रकाश अधिकारी सहभागी भए।सहभागीलाई प्रमाण पत्र दिँदै साहित्यकार डा घनश्याम परिश्रमीले स्रष्टा सिर्जनाभन्दा बाहिर जाने यस्ता विभिन्न अवसर अत्यावश्यक हुने बताए। खेलमा साहित्यकारहरु गार्गी शर्मा, शैलेन्दुप्रकाश नेपाल, उमेश पाण्डे, गोपीकृष्ण ढुंगाना, राधा कार्की, बलराम भट्ट लगायत सहभागी भएका थिए।"
हिमालयन शेर्पा फाइनलमा,काठमाडौं : यती हिमालयन शेर्पा क्लब प्रथम चन्द्रागिरि गोल्डकप फुटबल प्रतियोगिताको फाइनलमा प्रवेश गरेको गरेको छ । नैकापस्थित चन्द्रागिरि नगरपालिकाको खेलमैदानमा आइतबार भएको खेलमा हिमालयन शेर्पाले विभागीय टोली त्रिभुवन आर्मी क्लबलाई १० गोलले हरायो । प्रतिस्पर्धात्मक खेलमा हिमालयन शेर्पाका त्रिदेव गुरुङले ५६औं मिनेटमा गरेको गोल नै निर्णायक बनेको थियो । गोलरक्षक अर्पण कार्कीले रिलिज गरेको लामो बललाई आर्मीका रक्षकबीच तालमेल नमिलेको अवस्थामा त्रिदेवले गोल गरेका थिए । उपाधिका लागि शेर्पाले मंगलबार एनआईबीएल फ्रेन्डस् क्लबसँग प्रतिस्पर्धा गर्नेछ । फ्रेन्डस्ले शनिबार सीएमजी क्लब संकटालाई १० गोलले नै पराजित गर्दै फाइनमा स्थान बनाएको थियो । आर्मीले सुरुदेखि नै गोलको मौका बनाए पनि सफल हुन सकेको थिएन । खेल सुरु भएको १०औं मिनेटमा एरिक विष्टको फ्रिकिकलाई हिमालयन शेर्पाका डिफेन्डरले क्लियर गर्दा आर्मी खेलमा अग्रता लिनबाट चुकेको थियो । २१औं मिनेटमा हिमालयन शेर्पाका पियुस हेनरी गोल गर्नबाट चुके । २५औं मिनेटमा हेनरीको पासमा त्रिदेवले गोल गर्न सकेन् । २६औं मिनेटमा आर्मीका एरिक विष्टको प्रहारलाई गोलरक्षक अर्पण कार्कीले मुस्किलले बचाएका थिए । यसैगरी ३६औं मिनेटमा नरेश मेचेको प्रहारलाई गोलरक्षक कार्कीले पन्च गर्दै विफल पारेका थिए । दोस्रो हाफको सुरुमै हिमालयन शेर्पाका पियुस हेनरी वान भर्सेस वानको स्थितिमा गोल गर्नबाट चुकेका थिए । ४९औं मिनेटमा हिमालयन शेर्पाका कप्तान मानबहादुर तामाङले वान भर्सेस वानको अर्को मौका गुमाए । ७१औं मिनेटमा पियुस हेनरी गोल गर्न चुक्दा हिमालयन शेर्पाले अग्रता दोब्बर बनाउने मौका गुमायो । ८०औं मिनेटमा हिमालयन शेर्पाका कप्तान मानबहादुर तामाङले खाली पोस्टमा गोल गर्न सकेनन् । आर्मीले समेत दोस्रो हाफमा राम्रो मौका बनाए पनि गोल गर्न सकेन । उक्त खेलमा हिमालयन शेर्पाका सजित मोरान म्यान अफ दि म्याच घोषित भए । उनले तीन हजार रुपैयाँ पुरस्कार प्राप्त गरे। ब्राइट युथ क्लब नैकापको आयोजनामा नकआउटका आधारमा कात्तिक २८ गतेबाट जारी उक्त प्रतियोगितामा आयोजकसहित ए डिभिजनका सातवटा टोलीले भाग लिएका छन् । सहभागी टोलीलाई दुई समूहमा विभाजन गरिएको थियो । प्रतियोगिताको विजेताले पाँच लाख रुपैयाँ पुरस्कार प्राप्त गर्नेछ । उपविजेताले दुई लाख ५० हजार रुपैयाँ प्राप्त गर्नेछ । प्रतियोगिताको सर्वोत्कृष्ट खेलाडी र सर्वाधिक गोलकर्ताले पनि जनही ३० हजार रुपैयाँ पुरस्कार प्राप्त गर्नेछन् ।
जनकपुरमा रामजानकी रंगशाला बन्ने,"काठमाडौं : राष्ट्रिय खेलकुद परिषद् (राखेप)ले आगामी तीन वर्षभित्र जनकपुरमा सुविधासम्पन्न रंगशाला बनाउने भएको छ । रंगशाला निर्माणका लागि लक्ष्मण मन्दिरको १७ बिघा जग्गा राखेपले ३० वर्षका लागि गुठी संस्थानसँग लिजमा लिएको छ । जग्गा लिजसम्बन्धी सम्झौतापत्रमा आइतबार राखेपका सदस्यसचिव केशवकुमार विष्ट र गुठी संस्थान प्रधान कार्यालयका कार्यकारी प्रमुख नारायण चौधरीले हस्ताक्षर गरे । सम्झौताअनुसार राखेपले गुठी संस्थानलाई बर्सेनि नौ लाख रुपैयाँ प्रदान गर्नेछ । राखेपले उक्त जग्गामा फुटबल स्टेडियम, क्रिकेट स्टेडियम र हक्की स्टेडियम निर्माण गर्न लागेको जानकारी सदस्यसचिव विष्टले दिए । यसैगरी उक्त जग्गामा बहुउद्देश्यीय इन्डोर कभर्डहल, कबड्डी, खोखो र कुस्तीको ट्रेनिङ सेन्टर पनि निर्माण गरिने सदस्यसचिव विष्टले बताए । विशेषगरी क्षेत्र नम्बर २ लाई ध्यानमा राखी खेलकुदको संरचना निर्माण गर्न लागेका हौं । यसका लागि ६ अर्ब रुपैयाँ खर्च हुनेछ । त्यो रकम सरकारले खर्च गर्नेछ । सरकारको लगानीमा तीन वर्षभित्र मल्टी इयर बजेटमा यो संरचना बनाउन लागिएको हो, विष्टले भने । संस्थानका कार्यकारी प्रमुख चौधरीले प्रयोगमा नआएको जग्गा खेलकुदलाई दिँदा दोहोरो फाइदा हुने बताए । राखेपका सदस्यसचिव विष्टले गुठी संस्थानसँग उक्त जग्गा लिन दुई वर्षदेखि थालिएको प्रयास साकार भएको बताए । उनले संरचनाका लागि छिट्टै डीपीआर तयार गरिने जानकारी पनि दिए । राखेपले स्टेडियम परिसरमा व्यापारका लागि सटर निर्माण गरी भाडामा लगाउने जानकारी पनि विष्टले दिए । स्टेडियम बनेर व्यावसायिक प्रयोजनमा आएपछि गुठी संस्थानलाई त्यसबाट आउने प्रतिफलको २५ प्रतिशत रकम उपलब्ध गराउने पनि सम्झौतामा उल्लेख छ । उक्त जग्गामा ६ अर्ब रुपैयाँको लागतमा फुटबल स्टेडियम, क्रिकेट स्टेडियम र हक्की स्टेडियम निर्माण गरिने जानकारी सदस्यसचिव केशवकुमार विष्टले दिए । यसैगरी बहुउद्देश्यीय इन्डोर कभर्डहल, कबड्डी, खोखो र कुस्तीको ट्रेनिङ सेन्टर पनि निर्माण गरिने छ ।"
अफगानिस्तानले जित्यो यू१९ एसिया कप,"काठमाडौं : एसियाली क्रिकेट काउन्सिल (एसीसी) यू१९ युथ एसिया कप क्रिकेट प्रतियोगिताको उपाधि अफगानिस्तानले जितेको छ । आइतबार मलेसियाको क्वालालम्पुरमा भएको फाइनल खेलमा पाकिस्तानलाई एक सय ८५ रनको फराकिलोअन्तरले पराजित गर्दै अफगानिस्तानले पहिलो पटक यू१९ एसिया कपको उपाधि जितेको हो । टस हारेर पहिले ब्याटिङको निम्तो पाएको अफगानिस्तानको युवा टोलीले निर्धारित ५० ओभरमा सात विकेट गुमाएर दुई सय ४८ रन बनाएको थियो । अफगानिस्तानका लागि इक्रम फइजीले शतक बनाए । खेलको अन्तिमसम्म अविजित रहेका उनले एक सय सात रन जोडे । उनले एक सय १३ बलको सामना गरी दुई छक्का र १० वटा चौका प्रहार गरेका थिए । यसैगरी रहमान गुलले ४०, इब्राहिम जार्डनले ३६, डार्विस रसोलीले १८ र क्विस अहमदले १४ रन थपेका थिए । पाकिस्तानका बलर मोहम्मद मुसाले तीन विकेट लिए । साहिन साह अफ्रिदीले दुई तथा हसन खान र मोहमद ताहाले एकएक विकेट हात पारे । दुई सय ४९ रनको लक्ष्य पछ्याएको पाकिस्तान २२१ ओभरमा केवल ६३ रन बनाउँदै अलआउट भयो । पाकिस्तानलाई कम योगफलमा समेट्न अफगानिस्तानका बलर मुजिवउमर रहमानले पाँच विकेट लिए । रहमानले नेपालविरुद्धको सेमिफाइनलमा पनि ६ विकेट लिएका थिए । पाकिस्तानका लागि मोहम्मद ताहाले सर्वाधिक १९ रन जोडेका थिए । यसैगरी कप्तान हसन खानले १० रन बनाएका थिए भने अन्य ब्याट्सम्यानले दोहोरो संख्यामा रन बटुल्न सकेनन् । अफगानिस्तानले सेमिफाइनलमा नेपाललाई पराजित गर्दै फाइनलमा स्थान बनाएको थियो । पाकिस्तान भने बंगलादेशलाई पाखा लगाउँदै फाइनलमा पुगेको थियो ।"
