शीर्षक,विवरण
चुनावी विभेद र विकृति,"आसन्न प्रतिनिधिसभा तथा प्रदेशसभाको प्रत्यक्षतर्फको चुनावी मैदानमा महिला बिरलै मात्र उत्रिए । महिला चुनावी मैदानमा सहजै नउत्रनु अथवा उनीहरूलाई स्थान नदिइनु मा केही कारण छन् । पहिलो राजनीतिक दलका शीर्षनेता नै पुरुष हुनु हो । नेतृत्वमा पुरुषको बाहुल्य भएपछि पितृसत्तावाद हाबी हुनु स्वाभाविक हो । जनयुद्ध पितृसत्तावादविरुद्ध पनि लक्षित थियो । पितृसत्तावाद पुरुषमा मात्रै हुने विषय होइन, महिलामा पनि हुन्छ त्यो चिन्तन । दोस्रो संसदीय व्यवस्थामा पार्टी जनाधारका आधारमा चुनाव जितिन्छ । राम्रो जनाधार भएको ठाउँमा महिला सिफारिसमै परेनन् । पार्टी र संगठनको नेतृत्व नलिएपछि महिला सिफारिसमा पर्ने पनि भएनन् । अर्को तालमेलका कारण पनि कतिपय ठाउँमा सम्झौता गर्नुपर्ने अवस्था आयो । दोलखाकी देवी खड्का प्रत्यक्षमा उठ्न तयार भएर बस्नुभएको थियो । देवी मात्र होइन, खोटाङकी संहिता कार्की, मकवानपुरकी कुमारी मोक्तान, बझाङकी देवकी मल्ल उठ्ने तयारीमै हुनुहुन्थ्यो । तर ती क्षेत्र पार्टीको भागमा नपर्दा उहाँहरू उठ्न पाउनुभएन । एमालेको हकमा पनि कतिपय ठाउँमा त्यस्तै भएको छ । दुवै पार्टीले प्रत्यक्षतर्फ महिलालाई छोडौं भन्ने सहमति भएको भए राम्रो हुन्थ्यो, तर त्यसो हुन सकेन । खर्चिलो चुनाव चुनाव असाध्यै खर्चिलो हुँदै गएको छ किनकि निर्वाचन क्षेत्र ठूला भएका छन् । त्यस्ता क्षेत्रमा उठ्दा पनि आधारभूत साधनस्रोत जुुटाउने हैसियत छैन महिलाको । किनकि महिलासँग प्रशस्त पैसा छैन, चन्दा उठाउन उनीहरूलाई निकै गाह्रो छ । व्यापारी र ठेकेदारलाई उनीहरू वरपर हिँडाउन सक्दैनन् । पैसा नभएकै कारण पनि कतिपय ठाउँमा महिला आफैं उठ्न मान्नुभएन । म त उठ्दिनँ, अघिल्लै चुनावको ऋण तिर्न बाँकी छ भनेर तर्किने पनि धेरै हुनुभयो । खर्चिलो र भड्किलो चुनाव भएकै कारण पनि महिला उम्मेदवार नआउने कारण बन्यो । संविधान र कानुनले समानुपातिकबाट भए पनि ३३ प्रतिशत पुर्याए हुने उल्लेख गरेका कारण प्रायः जित्ने सुनिश्चित भएका स्थानमा आफू उठ्ने, महिला उम्मेदवारलाई समानुपातिकमा राख्न पहल गरे । महिलाले पनि आखिर समानुपातिकमा परिहाल्छु, किन दुःख, कष्ट र खर्च गर्ने भन्ने ठानेर आफ्नो नाम समानुपातिकमै राखिदिन भने । तर तालमेल होस् या नहोस्, मैले भने प्रत्यक्षमा उठ्ने प्रतिबद्धता हो । मेरो तयारी पनि त्यस्तै थियो । मेरो क्षेत्र खर्च गर्नुपर्ने खालको पनि छैन । आधा घन्टाभित्रै सबै मतदाताकहाँ पुग्न सक्ने अवस्था छ मेरो क्षेत्रमा । सहरी क्षेत्र छ र घना जनसंंख्या भएकाले छिटै सबैकहाँ म पुग्न सक्छु । २०६४ सालमा चुनाव जितेको र बीचमा चुनावमा भाग नलिए पनि जनसम्बन्धलाई मैले इन्ट्याक्ट राखेको छु । सधैं समानुपातिक राख्ने विषय परजीवी शैली हो । त्यस्तोमा एकपटक समानुपातिकमा सांसद बनाएपछि त्यसलाई उपयोग गर्दै महिलाले पनि चुनाव जित्ने आधार त बनाउनुपर्यो नि । समानुपातिक त सीमान्तकृत, जो संसद्मा प्रतिनिधित्व गर्नै नसक्ने अवस्थाका छन्, तिनीहरूकै लागि यस्तो व्यवस्था गरिएको हो। तालमेल भएका कारण पनि मलाई झनै सहज भयो । निर्वाचन आयोगले तोकेको खर्चको सीमा जुन छ, त्यति पनि आवश्यक पर्दैन मलाई । त्यसमाथि निर्वाचन आयोगले पहिलेजस्तो टिसर्ट, झोला, गलबन्दी र टोपीलगायतका थुपै्र निर्वाचन सामग्रीको प्रयोग गर्न दिँदैन । अन्यत्र कतिपय जिल्लामा त एक वडाबाट अर्को वडा जानसमेत एक दिन लाग्ने अवस्था छ । त्यस्तोमा प्रचार र कार्यकर्ताको खानपान आदिमै खर्च धेरै लाग्छ । त्यसो हुँदा पनि महिलालाई प्रत्यक्षमा चुनाव उठ्न गाह्रो भएको हो । त्यसैले धेरै महिला साथीहरूले समानुपातिक रोज्नुभयो। विभेदपूर्ण निर्वाचन प्रणाली एउटै प्रकारको निर्वाचन प्रणाली र पार्टीले लड्ने चुनाव प्रणाली भएमा अहिलेको गलत परिपाटी अन्त्य हुन्छ । हाम्रो पार्टीले पनि पूर्ण समानुपातिक चुनाव प्रणालीकै माग गरेको हो । पार्टीका लागि भोट माग्ने भएपछि को नेता, को कार्यकर्ता, को पुरुष, को महिला, को दलित ? पार्टीले पाएको मतका आधारमा सिट विभाजन गर्ने गरिएमा त्यस्तो निर्वाचन सहज हुन्छ । भोट केमा ? फलानो चिन्ह मा भनेर माग्ने । अहिले त चुनावअघि पनि र भोलि चुनाव जितेपछि पनि प्रत्यक्षबाट जित्नेलाई चाहिँ असली जनप्रतिनिधि झैं मान्ने र समानुपातिकलाई दयाले प्राप्त सिट ठानिनेछ । यसर्थ अहिलेको निर्वाचन प्रणाली नै विभेदपूर्ण छ । सोही कारण, अहिले जजसका नाम पठाए पनि प्रायः सबै पार्टीबाट महिला नै समानुपातिकबाट आउनेछन् । पुरुषको सम्भावना कम छ । महिलाले टिकट नपाउनुमा सोच र संस्कार पनि जिम्मेवार छँदैछ । मूलतः पार्टीले जित्ने स्थानमा मात्रै भए पनि कमसेकम महिला उठाऔं भन्ने कुरा उठाएका हौं । जो पुरुष अहिले जित्ने क्षेत्र मा उठ्न खोज्नुभएको थियो, उहाँहरूलाई समानुपातिकमा उठाएर त्यस स्थानमा महिला उठाऔं भनेर हामीले छलफल पनि चलाएका थियौं, तर त्यसको समाधान निस्कन सकेन । पुरुष नेताहरू जित्ने पनि पार्टी संगठनकै कारण हो भन्ने आधारमा हामीले सो विषय उठाएका हौं । हिजोको जनयुद्धको उर्वरभूमिमा जो उठाए पनि जितिन्छ । त्यस्तो स्थानमा महिला उठाएर अहिलेका उम्मेदवार प्रत्यक्षमा आउँदा पनि हुन्थ्यो नि। नेतृत्व र संसदीय भास तत्कालीन समयको विरोधाभास हल गर्ने व्यक्ति नै नेता हो । कसैले थपना गरेकै कारण नेता हुने भन्ने हुँदैन । नेतामध्ये पनि सबै पुरुष किन लड्न सकेनन् भन्ने प्रश्न उठ्ला । त्यससँगै नेता हुनलाई आकस्मिकताले पनि काम गर्छ । त्यसो हुँदा हामीकहाँ किन कोही पार्टी अध्यक्ष महिला भएनन् भनेर म दाबी गर्दिनँ । मेरो पार्टी अध्यक्षको क्षमता मेरोभन्दा बढी छ भन्नेमा मेरो विश्वास छ । तर पार्टी भन्नेबित्तिकै एउटा नेता मात्रै पनि होइन, त्यसमा टिम हुन्छ र त्यस टिममा महिला पछि आइपुगे । महिलाको राजनीतिक सहभागिता ढिलो भयो । त्यसमाथि पुरुष शासकै भएर जन्मिन पाए । हाम्रो पार्टीमा धेरैजसो महिला जनयुद्धबाट आएका छन्, तर दुःखको कुरो तिनै महिला अहिले फेरि विस्थापित हुने अवस्था छ । घुमिफिरी संसदीय व्यवस्थाको प्रतिस्पर्धामा आउँदा महिलालाई गाह्रो हुन पुग्यो । नेतृत्व क्षमता भनेको व्यावहारिक ज्ञानको अनुभव पनि हो । विलक्षण र अन्तर्निहित क्षमता हुँदाको बेग्लै कुरो, नत्र पचासौं वर्षको अनुभव र दसपन्ध्र वर्षको अनुभवमा फरक पर्छ । तर राजनीति भनेको सामाजिक, आर्थिक र राजनीतिक अन्तर्विरोधको सही ढंगले पहिचान र हल र पर्गेल्ने कुरा हो । सोही कारण ढिलो राजनीतिमा लागेका कारण पनि महिला अप्ठ्यारोमा परेका हुन् । त्यसमा पनि राजनीतिक अवसरको ढोका पार्टीको नेतृत्व लिएपछि हो । पार्टी सत्तामा महिलाको उल्लेख्य उपस्थिति नहुनुले पनि महिला चुनावमा उठ्ने विषय पेचिलो भएको हो । म आफू जिल्लाको इन्चार्ज भएकाले सिफारिस हुन सजिलो भएको हो । एउटा विधिले पार्टी चल्ने भएकाले कमिटीमा जिम्मा नलिएका महिलालाई सिफारिसमा पर्न पनि गाह्रो छ । त्यसो हुँदा पार्टी संगठनको नेतृत्व लिँदा चुनावमा दाबी गर्न पनि सहज हुन्छ । पार्टी सत्ताले नै अन्ततः प्रधानमन्त्री र राष्ट्रपति बनाउने र सिफारिस गर्ने हो । पार्टी सत्तामा वडाको मात्रै भए पनि महिलाले इन्चार्जसिप लिनुपर्यो । गाउँपालिकानगरपालिका या जिल्ला इन्चार्ज नै हुनुपर्यो महिला । चुनावमा सिफारिस हुने ठाउँ हुन् ती । संगठनमा होल्ड बनाएपछि जित्ने आधार पनि बन्छ । सिफारिस हुँदा पनि अर्घेल्याईं कति ठाउँमा तलबाट सिफारिस भएर आउँदा पनि महिलाले सिट पाएका छैनन् । अनुनयविनय गर्दा पनि उनीहरूले सिट नपाएका उदाहरण छन् । जनयुद्धमा जाँदा पार्टीको केन्द्रीय सदस्यमा म एक मात्र महिला थिएँ । निष्कर्ष नआउँदासम्म पार्टीभित्र चलेका संघर्षका कथा बाहिर पोख्न मिल्दैन । सबै कुरा बाहिर खोल्न मिलेन किनकि संगठन सञ्चालन गर्ने पार्टीको विधि छ । तर माथिबाट मात्र सहज बनाएर मात्रै पनि हुँदैन । वर्ग संघर्षको अर्को रूप अन्तर्संघर्ष भएकाले भित्र पनि एक खालको बहस जारी छ । पार्टी पद्धति मान्ने तर पार्टीभित्र बहस, छलफल, आवश्यक पर्दा अन्तर्संघर्ष र विचार संघर्ष चलाउनुपर्छ । एकथरी साथीहरू भन्दैछन्, महिलामहिला लड्ने निर्वाचन क्षेत्र बनाइदेऊ । त्यो पनि मलाई जायज लागेन । पुरुषसँग जित्न गाह्रो हुने र महिलामहिला भिड्दा चुनाव सहज हुने भन्ने तर्क छ उनीहरूको । तर प्रतिस्पर्धाको क्षमता विकास नै मुख्य हो । महिलालाई हरेक कोणबाट बलियो बनाउनु नै प्राथमिक हो । समानता नभएर मात्रै समानुपातिकको व्यवस्था भएको हो । सधैंभरि समानुपातिक राख्ने विषय पनि परजीवी शैली हो । त्यस्तोमा एकपटक समानुपातिकमा सांसद बनाएपछि त्यसलाई उपायोग गर्दै महिलाले पनि चुनाव जित्ने आधार त बनाउनुपर्यो नि । समानुपातिक त सीमान्तकृत, जो संसद्मा प्रतिनिधित्व गर्नै नसक्ने अवस्थाका छन्, तिनीहरूकै लागि यस्तो व्यवस्था गरिएको हो । सक्नेहरूले लिने र दोहोर्याएर समानुपातिकमा बस्ने पनि गर्नु हुँदैन । अपराधी, भ्रष्ट र डन बोकेर चुनाव ! हामी संसार हल्लाउने प्रतिधु्रवको राजनीति गरेर आएका हौं, तर २० वर्षपछि उही संसदीय व्यवस्थाको भासमा जाकियौं । हामीले एक्काईसौं शताब्दीमा संघीय, समावेशी मुद्दासहित यति ठूलो परिवर्तन गर्न सफल भयौं तर शासकीय स्वरूप सच्याउन सकेनौं । हाम्रो त माग नै थियो प्रत्यक्ष निर्वाचित कार्यकारी प्रमुख । २०६४ मा हामीले अध्यक्ष प्रचण्डलाई राष्ट्रपतिको उम्मेदवारकै रूपमा प्रस्तुत गर्यौं । शासकीय स्वरूपमा उही संसदीय व्यवस्थामा भएका कारण हिजैका विसंगति र विकृति कहीं न कहीं सबै पार्टीमा आए । अहिले सबै पार्टीमा ठूला नवधनाढ्य, ठूलाठूला डन उम्मेदवारको रूपमा खडा भएको देख्दा लाग्छ, यति ठूलो परिवर्तनको आन्दोलन गर्न सक्ने, राजतन्त्र फाल्न सक्ने तर संसदीय व्यवस्थाका विकृति फाल्न नसक्ने ? त्यसैले दुइटा एजेन्डा साउनमै राजनीतिक स्थिरताका लागि भनेर हामीले अघि सारेका हौं । एक प्रत्यक्ष निर्वाचित कार्यकारी । त्यसले राजनीतिक स्थिरता दिन्छ । देशभरका जनताले एउटा व्यक्तिलाई भोट हाल्दा ऊउनी सबैको राष्ट्रपति हुन्छहुन्छिन् । सबैको सहभागिता र अभिमतबाट राष्ट्रपति चुनिए पो राष्ट्रिय एकता मजबुत हुन्छ । सिंगो राष्ट्रलाई एकताबद्ध गर्न सक्ने, राजनीतिक स्थिरता कायम राख्नसक्ने व्यक्ति पो चाहिएको छ हामीलाई । त्यसो हुँदा राष्ट्रिय स्वाधीनता पनि बलियो हुन्छ । आठनौ महिनामा सरकार फेरिँदा त्यसमा वैदेशिक चलखेल हुन्छ । पाँचतारे होटेलमा बसेर कसलाई सरकार बनाउने र गिराउने छलफल हुन्छ भनेर हामीले सुनेकै हौं । यस्तो प्रक्रियाको पनि अन्त्य हुन्छ भनेर प्रत्यक्ष प्रणालीबाट राष्ट्रपति निर्वाचनको प्रस्ताव गरिएको हो । दुई अहिलको विसंगति अन्त्य गर्न पार्टीले चुनाव लड्ने प्रणालीमा जाऊँ भन्ने निचोडमा हामी पुगेका हौं । त्यसो हुन सक्यो भने निश्चिय नै अहिलेको चुनावी विकृतिको पनि अन्त्य होला ।"
सुरक्षित छैन अमेरिका,"आफूले कहिल्यै कल्पनासम्म नगरेको घटना अमेरिका आएपछि भोग्नुपर्यो नेपाली युवती ज्वाला कार्कीले । अमेरिकामा बेलाबेलामा गोली चलेर धेरैको मृत्यु भएको घटना सुनिरहेकी ज्वालाले कुनै दिन आफैं गोली लागेर मृत्युको मुखमै पुगिएला भन्ने सोचेकी पनि थिइनन् । बरु केही समयअघि मेरिल्यान्ड बस्दा एक्लो महसुस गरेर नेपालीको बस्ती भएको सुरक्षित स्थान खोज्दै चौबीसबर्से कार्की टेक्सासको अर्भिङतिर बसाइँ सरिन् । तर दशा लागेपछि कसले छेक्न सक्छ र ? टेक्सासको डालासस्थित नेपाली बस्ती, त्यसमाथि पनि आफ्नै अपार्टमेन्टभित्र उनीमाथि गोली चल्यो । सधैं झैं उनी गत अक्टोबर २९ मा कामबाट घर फर्किंदै थिइन् । दुर्भाग्य नै मान्नुपर्छ, मैले त्यस दिन अपार्टमेन्टको चाबी लिन बिर्सिएछु उनले घटनाबारे सुनाउन थालिन्, मेरा रुममेट आउँदै गरेकाले १० मिनेटजति पर्खनुपर्ने भयो । बाहिर चिसो थियो । लन्ड्री रुममा पर्खनुपर्यो भन्दै भित्र गएँ । सधैं कपडा धुन आउनेहरूको चहलपहल हुने लन्ड्री रुममा कोही पनि थिएन । म साथीसँग फोनमा कुरा गरिरहेकी थिएँ । त्यतिबेलै एउटा १४१५ वर्षको काले जातिको केटा आएर मेरो पर्स र फोन माग्दै बन्दुक तेस्र्यायो र पड्काउन थालिहाल्यो । उनको शरीरको दायाँ खुट्टा र हातमा गोलीले बनाएको घाउ अझै निको भइसकेको छैन । सातवटा गोलीले पेट, बायाँ कोखा, दायाँ हात र दायाँ खुट्टामा प्वाल पारेको छ । हाल उनको उपचार भइरहेको छ । चिकित्सकहरूले शीघ्र सुधार भइरहेको बताए पनि अझै दायाँ हात र खुट्टा चलाउन सक्दिनन् । फोक्सो र पेटमा गोली लागेकाले छातीदेखि नाइटोभन्दा तलसम्म शल्यक्रिया गरिएको छ । घाउ र चोटको दुखाइ सहन नसकिने छ । डिस्चार्ज भएर घरमा बसेकी कार्कीको नियमित ड्रेसिङ भने घरमै भइरहेको छ । पोखरा चौठेकी कार्कीलाई यतिबेला अमेरिका पटक्कै सुरक्षित लाग्दैन । घरभित्रै बसिरहेका बेला पनि कसैले आएर गोली हान्छ कि भन्ने मनमा त्रास भइरहन्छ । सम्झिँदा पनि मुटु थर्रर हुन्छ । डरले राम्ररी निदाउन पनि सक्दिन । निदाइहाले पनि नराम्रो सपना देखेर तर्सन्छु त्रसित हुँदै उनी सुनाउँछिन्, सीसी क्यामेराको अगाडि अपार्टमेन्टभित्रै कोही आएर गोली हान्छ भने अमेरिकाजति असुरक्षित कतै छैन होला । मेरो घटनाले गर्दा यहाँको सम्पूर्ण नेपाली समुदाय नै डराएको छ । उनको मात्र होइन, पछिल्लो समय अमेरिकामा हप्तैपिच्छे गोली चलेर सर्वसाधारण मरिरहेका छन् । तीन दिनअघि मात्रै टेक्सासनजिकैको सदरल्यान्ड स्प्रिंगस्थित एक चर्चमा एउटा बन्दुकधारीले गोली चलाउँदा २६ जना मरे । एक साताअघि न्युयोर्कको म्यानह््याटनमा एक मुस्लिम युवकले ट्रकले हानेर सडकपेटीमा हिँडिरहेका आठजनालाई मार्यो । अमेरिकामा दैनिक सुनिने यस्ता समाचारले उनको मन झनै अत्याउँछ । आफूलाई परेकाले होला जताततै असुरक्षा नै असुरक्षा देख्छु । जोसुकैले बन्दुक बोक्न पाउने भएकाले यहाँ कतिबेला के हुन्छ भन्न सकिँदैन उनी त्रसित हुँदै भन्दै थिइन्, सीसी क्यामेराअगाडि आएर गोली ठोक्नेलाई त प्रहरीले अहिलेसम्म पक्राउ गर्न सकेन । अब त प्रहरीप्रति पनि विश्वास लाग्न छोड्यो । टेक्सासको डालासमा एल सेन्ट्रो कलेजमा अध्ययनरत कार्की दुई वर्षअघि मात्र अमेरिका आएकी हुन् । सुरुमा केही समय न्युयोर्कमा बसेकी कार्की मेरिल्यान्डमा एक वर्ष बसेपछि चार महिनाअघि मात्र पढाइको सिलसिलामा डालास गएकी थिइन् । नेपालमा रहेका बाबुआमा आत्तिएलान् भनेर आफूमाथि भएको घटनाबारे अझै राम्ररी बताएकी छैनन् । डिस्चार्ज भएर घर आइसकेपछि आफैंले फोनमा बोलेर सामान्य बिरामी छु भने, विस्तारै विस्तारै सुनाउँदैछु उनले भनिन् । मृत्युको मुखैमा पुगेर फर्किएकी कार्कीको बन्दुकको गोलीले शरीर छियाछिया पारे पनि बाँचेर केही गर्ने आत्मविश्वास भने दरिलो छ । उनको उपचारमा सहयोग जुटाउन अमेरिकाको टेक्सासस्थित नेपाली समाज टेक्सास र यूएस नेपाल हेल्प नेटवर्कले रकम संकलन अभियान चलाइरहेका रहेका छन् । ज्वालालाई ३९ हजार अमेरिकी डलर हस्तान्तरण यूएस नेपाल हेल्प नेटवर्कले अमेरिकाको टेक्सासमा गोली लागेकी ज्वाला कार्कीलाई उपचारका लागि ३९ हजार एक सय २१ अमेरिकी डलर सहयोग प्रदान गरेको छ । यूएस नेपाल हेल्प नेटवर्कको टोली बुधबार कार्कीको घरैमा पुगेर उनकै बैंक खातामा रकम ट्रान्सफर गरिदिएको नेटवर्कका संस्थापकमध्येका एक प्रवेश नेपालले जानकारी दिए । गोफन्डमीमार्फत पाँच दिनमै हामी ४३ हजार अमेरिकी डलर जम्मा गर्न सफल भयौं नेपालले भने, अमेरिकी सरकारलाई ट्याक्स बुझाएर बाँकी रहेको सबै रकम कार्कीलाई उपचार खर्चका लागि दिएका हौं । यूएस नेपाल हेल्प नेटवर्कले नेपाली समुदायलाई अप्ठेरो पर्दा रकम संकलनलगायत विभिन्न किसिमका सहयोग गर्दै आएको पनि बताए । यसबाहेक गोली लागी घाइते कार्कीको उपचार खर्च जुटाउन नेपाली समाज टेक्सासले पनि छुट्टै रकम संकलन गरिरहेको संस्थाका सचिव सुमन कार्कीले जानकारी दिए । गोफन्डमीमार्फत २५ हजार डलर संकलन गर्ने लक्ष्य राखेर रकम संकलन अभियान चलाइएको छ । हाम्रो संस्थाले थोरै ट्याक्स तिर्दा हुने भएकाले यूएस नेपाल हेल्प नेटवर्कसँगै मिलेर रकम संकलन अभियान चलाउनेबारे प्रस्ताव राखेका थियौं । उहाँहरूले मान्नुभएन कार्कीले भने, त्यसैले छुट्टाछुट्टै अभियान चलाएका हौं । नेपाली समाज टेक्सासले चलाएको अभियानमा हालसम्म दुई हजार ६ सय अमेरिकी डलर संकलन भएको छ। न्युयोर्कअमेरिका"
ट्रम्प चीन जाँदा,"अमेरिकी राष्ट्रपति डोनाल्ड ट्रम्प करिब दुई साताका लागि एसिया भ्रमणमा निस्किएका छन् । जापान, दक्षिण कोरिया, चीन, भियतनाम र फिलिपिन्स भ्रमणमा निस्किएका ट्रम्प यतिबेला चीनमा छन् । भ्रमणको सबैभन्दा बढी प्राथमिकतामा चीन पर्नु स्वाभाविकै हो किनकि आर्थिक र रणनीतिक रूपमा अमेरिकाका लागि चीन सबैभन्दा महत्वपूर्ण राष्ट्र हो । अमेरिका र चीन संवादमा उत्तर कोरिया सबैभन्दा महत्वपूर्ण विषय हुनेछ किनकि ट्रम्पले उत्तर कोरियासिर्जित समस्या समाधानका लागि चिनियाँ नेतृत्वको सहयोगको आशा गरेका छन् । ट्रम्पले यसमा चीनको सहयोग किन खोज्दैछन् बुझ्न सकिन्छ । उत्तर कोरियाको आयातनिर्यातमा सबैभन्दा धेरै चीनको भूमि प्रयोग हुन्छ । चीनमाथि उत्तर कोरियाको निर्भरता बढी भएकाले उसले चाहेमा ठूलै दबाब दिन सक्छ । तर यसमा ट्रम्पलाई निराशा हात लाग्ने सम्भावना बढी छ । चीनले उत्तर कोरियामाथि सकेसम्मको दबाब दिने सम्भावना कम छ । त्यसो गर्दा उत्तर कोरिया अस्थिरतातर्फ जान सक्छ र त्यसको परिणाम चीनका लागि पनि झन् भयावह हुन सक्छ । चीनको उत्तर कोरिया नीतिको विडम्बना र खतरा के हो भने उत्तर कोरियालाई आणविक हतियार र क्षेप्यास्त्र बनाउन र सुधार गर्न समय दिँदा युद्धको सम्भावना बढ्छ । त्यति मात्र होइन, दक्षिण कोरिया वा जापान वा दुवै मुलुकले एकैचोटी उनीहरूको अहिलेको आणविक हतियार नबनाउने नीति पुनर्विचार गर्न सक्छन् । उत्तर कोरियाको आणविक कार्यक्रमबाट सबैभन्दा असुरक्षित अनुभव गर्ने मुलुक जापान र दक्षिण कोरिया नै हुन् । यी दुई मुलुक आणविक हतियारयुक्त हुनु चीनको रुचिविरुद्ध हुनेछ । तर अरू सरकारले झैं चीनले अहिलेको अप्ठेरो टार्न दीर्घकालका लागि बढी खतरनाक हुनसक्ने सम्भावनातर्फ ध्यान नदिन सक्छ। चीन अमेरिका छलफलको एजेन्डामा उत्तर कोरियाबाहेक अरू विषय पनि छन् । दक्षिणी चीन समुद्र र ताइवानको अन्तर्राष्ट्रिय हैसियत जस्ता भूराजनीतिक विषयहरू छन् । सम्बोधन गरिनुपर्ने आर्थिक विषयहरू पनि छन् । जस्तै चीनले बौद्धिक सम्पत्तिमाथिको अधिकार स्वीकार गरेको छैन, निर्यातमुखी उद्योगहरूलाई ठूलै मात्रामा सरकारी छुटहरू दिने गरेको छ र चीनको बजारमा अन्तर्राष्ट्रिय पहुँच सीमित गर्छ । चीनले त्यहाँ व्यापार गर्ने विदेशी कम्पनीहरूलाई अत्याधुनिक प्रविधि चीनमा हस्तान्तरण गर्नुपर्ने सर्त पनि राख्दै आएको छ । उत्तर र दक्षिण कोरियाबीचको पहिलो कोरियाली युद्धमा एकअर्काको पक्ष लिँदा अमेरिका र चीन प्रत्यक्ष युद्धमा होमिन पुगेका थिए । अब त्यसो नहोस् भन्ने अमेरिका चाहन्छ । यी दुई महत्वपूर्ण र शक्तिशाली राष्ट्रहरूबीच असहमति बढाउने यस्ता धेरै र अप्ठेरा विषयहरू छन् । चीन र अमेरिकाबीचको सम्बन्ध थप बिग्रँदै जान्छ भन्ने निराशावादीहरूको अनुमानलाई यस्ता अप्ठेराहरूले सही सावित गर्ने हुन् कि जस्तो लाग्छ । यी निराशावादीको तर्क के हो भने उदीयमान र स्थापित शक्तिहरूबीच चरम प्रतिस्पर्धा र युद्ध इतिहासमा बारम्बार दोहोरिने प्रवृत्ति हुन् । हार्वड विश्वविद्यालयका राजनीतिशास्त्री ग्राहम अलाइसनद्वारा लिखित र भर्खरै प्रकाशित पुस्तक डेस्टाइन्ड फर वार थुसिडाइड्स ट्र्याप मा केन्द्रित छ । अन्तर्राष्ट्रिय राजनीतिको अध्ययनमा थुसिडाइड्स ट्र्याप को अवधारणा ग्रीसका २५०० वर्षअगाडिका इतिहासकार थुसिडाइड्सको नामबाट बनेको हो । थुसिडाइड्सले त्यसबेलाको उदयीमान राज्य एथेन्स र महाशक्ति स्पार्टाबीचको प्रतिस्पर्धाका कारण पेलोपोनेसियन युद्ध भएको व्याख्या गरेका छन् । अन्तर्राष्ट्रिय राजनीतिको अध्ययनमा उदयीमान र स्थापित शक्तिको प्रतिस्पर्धा र द्वन्द्व व्याख्या गर्न थुसिडाइड्स ट्र्याप को अवधारणा प्रयोग गरिन्छ । यो अवधारणाले उदयीमान शक्तिले आफ्नो प्रभाव र दबाब बढाउन खोज्दा र स्थापित शक्तिले उसको दबदबा रहेको यथास्थिति कायम राख्न खोज्दा उनीहरू एकअर्कासँगको तीव्र प्रतिस्पर्धामा फस्ने बताउँछ । शीतयुद्धकालमा अमेरिका र सोभियत संघको अन्त्यहीन जस्तो देखिएको प्रतिस्पर्धाको व्याख्या गर्न पनि यो अवधारणा प्रयोग गरिएको थियो । दक्षिण एसियामा भारत र पाकिस्तानबीचको प्रतिस्पर्धालाई यो धारणाको सहयोगले व्याख्या गर्ने गरिन्छ । अलाइसनले उनको पुस्तकमा अहिलेको विश्व राजनीतिमा अमेरिका र चीन यस्तै अन्त्यहीन प्रतिस्पर्धाको शृंखलामा फसेको र अन्त्यमा यी दुईबीच युद्ध हुन सक्ने पूर्वानुमान गरेका छन् । यसअघि यी शक्तिशाली दुई मुलुकबीच युद्ध हुन सक्ने पूर्वानुमान गरिएका थिएनन् । आणविक हतियारले एकअर्काका डरले प्रत्यक्ष युद्ध रोक्छ भनी शीतयुद्धकालमा गरिएका व्याख्याहरूलाई अलाइसनको अनुमानले स्विकारेको छैन । शीतयुद्धकालमा आणविक हतियारका कारण सिर्जित सन्तुलनले अमेरिका र सोभियत संघबीच प्रत्यक्ष युद्ध नभएको व्याख्या बौद्धिक वर्ग र राजनीतिज्ञहरूका बीच सर्वस्वीकार्य जस्तै थियो । ताइवानका विषयमा समेत अमेरिका र चीन सहमतिमा पुग्ने सम्भावना न्यून देखिएको छ । अन्तर्राष्ट्रिय सम्बन्धमा कूटनीतिको स्थान छ, तर यसले सबै समाधान दिन सक्दैन । वास्तवमा अमेरिका र चीन शीतयुद्धकालमा उनीहरूका साझा प्रतिस्पर्धी सोभियत संघका कारण बनेको राम्रो सम्बन्ध पछि तुलनात्मक रूपमा सहज राख्न सफल भएका छन्, सोभियत संघ विश्वको मानचित्रबाट हराइसकेको २५ वर्षभन्दा बढी भइसक्दा पनि । बृहत् आर्थिक सम्बन्धका कारण सहज सम्बन्ध राख्नुपर्ने अवस्थामा यी दुई मुलुकहरू छन् । आर्थिक विकासका लागि चीनलाई बाह्य वातावरण स्थिर हुनुपर्ने हुनाले नेताहरूले धेरै सोचविचार गरेर सावधानीका साथ निर्णय लिने र कदम चाल्ने गरिरहेका छन् । तर पनि निराशावादीहरूको चासोलाई पूरै अस्वीकार गर्न भने सकिँदैन । कहिलेकाहीं राष्ट्रहरू राष्ट्रिय स्वार्थअनुरूप काम गर्न सफल हुँदैनन् भने कहिले नचाहँदानचाहँदै पनि परिस्थिति नियन्त्रणबाहिर जान्छ । उदाहरणका लागि चीनका नेताहरू अर्थतन्त्रको वृद्धिदर घट्दै गइरहेको अवस्थामा जनमत भड्किन नदिन आक्रामक र राष्ट्रवादी बन्न सक्छन् । विभिन्न क्षेत्रीय व्यापार सम्झौता र समझदारीमा अमेरिका पछाडि हट्दै जाँदा चीनले त्यसबाट सिर्जित रिक्ततामा अवसर छोप्न प्रयास गर्न सक्छ । यसरी पनि चीन र अमेरिकाबीचको द्वन्द्व बढ्न सक्छ । तर अमेरिका र चीन सम्बन्धमा आउने उथलपुथलले विश्व राजनीतिलाई नै ठूलै असर पार्नेछ । व्यापार र आर्थिक विषयहरूलाई लिएर चीन र त्यहाँका राष्ट्रपति सी जिनपिङको आलोचना गर्ने ट्रम्प अब भने सन्तुलित भएर प्रस्तुत हुनुपर्नेछ । उनले दुई मुलुकबीचको व्यापारमा अमेरिकाका वैध चासोहरू उठाउनु र सम्बोधन गराउनुपर्नेछ, तर व्यापार द्वन्द्व सुरु नगरीकन । सीले पनि उनको र चिनियाँ कम्युनिस्ट पार्टीको लोकप्रियतामा ह्रास नआउने गरी उनका अमेरिकी समकक्षी (ट्रम्प) लाई सन्तुष्ट पार्न कोसिस गर्नुपर्छ । दुई राष्ट्रपतिको छलफलमा उत्तर कोरिया कठिन परीक्षणको विषय हुनेछ । ट्रम्प र सीले कोरियाली प्रायद्वीपमा निम्तिन सक्ने सम्भावित संकट निवारण गर्ने विकल्प पत्ता लगाउनुपर्छ । नत्र कूटनीति असफल भएर अमेरिका र उत्तर कोरियाबीच युद्ध भएमा परिणाम व्यवस्थापन गर्ने उपायहरूका बारेमा उनीहरूले सोच्नुपर्छ । युद्ध भइहालेमा अमेरिका र चीनबीचको प्रत्यक्ष द्वन्द्व नहोस् भन्ने सुनिश्चित गरिनुपर्छ । उत्तर र दक्षिण कोरियाबीचको पहिलो कोरियाली युद्धमा एकअर्काको पक्ष लिँदा अमेरिका र चीन प्रत्यक्ष युद्धमा होमिन पुगेका थिए । अब त्यसो नहोस् भन्ने अमेरिका चाहन्छ । उत्तर कोरियाका आणविक सामग्रीमाथि नियन्त्रण कायम गर्न पनि चीन र अमेरिकाबीच सहकार्य जरुरी छ । यसका लागि चातुर्य र सीपयुक्त कूटनीति चाहिन्छ । आशा गरौं यस्तो कूटनीतिको सुरुआत ट्रम्प र सीले गर्नेछन् । हास अमेरिकी सरकारका विभिन्न महत्वपूर्ण पदमा रहेर काम गरिसकेका बौद्धिक व्यक्ति हुन् । उनले जर्ज डब्लू बुस राष्ट्रपति हुँदा उत्तरी आयरल्यान्डका लागि राष्ट्रपतिको विशेष दूत भएर काम गरेका थिए । (प्रोजेक्ट सिन्डिकेटबाट अनूदित)"
नेपाली क्रिकेटको दुर्दशा र समाधान,"नेपाली क्रिकेट सायद अहिले इतिहासकै नाजुक अवस्थामा पुगेको छ । अन्तर्राष्ट्रिय क्रिकेट काउन्सिल (आईसीसी) ले गत बिहीबार गरेको पछिल्लो पत्राचारले नेपाली क्रिकेटको यो अवस्था तत्काल अन्त्य हुने छाँट देखिँदैन । घरेलु क्रिकेटको सर्वाेच्च निकाय नेपाल क्रिकेट संघ (क्यान) माथिको निलम्बन फुकुवाका लागि आफैंले तय गरिदिएको प्रक्रिया सहज रूपमा अघि नबढेको प्रति आईसीसी सन्तुष्ट देखिँदैन । सल्लाहकार समूहले तयार पारेको विधानलाई निर्वाचित भनिएको क्यानको एक समूहले आफ्नो विशेष साधारणसभाबाट संशोधनसहित पारित गरेपछि आईसीसीले त्यसलाई स्वीकार गर्ने वा नगर्ने भन्ने विषयमा कानुनी परामर्श खोजिरहेको छ । त्यसैले आईसीसीले आफ्नो पछिल्लो इमेलमा निर्वाचित समितिलाई प्रस्तावित विधान कार्यान्वयन गर्ने सम्बन्धमा कुनै पनि कार्य तत्काल स्थगित गर्न प्रस्ताव गरेको छ । यो अवस्थाले नेपाली क्रिकेटको भविष्य थप अन्योलतर्फ धकेलिने संकेत देखिन थालेका छन् । क्रिकेट विवाद र नेपाली क्रिकेट कसरी यो अवस्थामा आइपुग्यो भन्ने विषयमा सञ्चारमाध्यममा यसअघि नै आइसकेका विषय हुन् । क्यान निलम्बनमा रहेको अवस्थामा पनि खेलाडीहरूसँग नजिक रहेर व्यवस्थापकीय पाटोमा सहयोग गरेको हैसियतले निलम्बनपछि खेलाडीले भोग्नुपरेका कष्ट र नेपाली क्रिकेटले बेहोर्नुपरेको क्षति विषयमा केही विमर्श गर्न चाहन्छु । गत वर्ष त्रिवि मैदानमा विश्व क्रिकेट लिग च्याम्पियनसिपअन्तर्गत नामिबियाविरुद्धको खेलका लागि आईसीसीले कठिन सर्त राख्यो । खेलको दौरान कुनै पनि किसिमको घटना भए पाहुना टोली नामिबियालाई हेली चार्टर गरेर मैदानबाटै सीधै विमानस्थल र त्यहाँबाट नामिबियासम्म पुर्यामउनुपर्ने जिम्मेवारीसहितको इमर्जेन्सी इभ्याकुएसन को प्रतिबद्धता माग्यो, त्यो प्रतिबद्धता गृह मन्त्रालयबाटै आउनुर्थ्यो । क्यान निलम्बनमा रहेको बेला कुन जुक्ति र मुस्किलले त्यो पत्र ल्याउनुपरेको थियो? सायद त्यसको सत्यता यहाँभन्दा अपत्यारिलो लाग्न सक्छ ।त्यसपछि विश्व क्रिकेट लिगअन्तर्गत केन्याविरुद्धको खेल पनि आईसीसीले सुरक्षाको कारण देखाउँदै भारतको नोइडामा सारिसकेको थियो । खेलकुद परिषद्, खेलकुद मन्त्रालय र गृह मन्त्रालयमा धाएर एक दिनभित्रै पाहुना टोलीलाई विमानस्थलदेखिकै सुरक्षाको ग्यारेन्टी गर्ने प्रतिबद्धता दिलाएपछि मात्रै खेल नेपालमा सम्भव भएको थियो । गत वर्ष हङकङमा टीट्वेन्टी विश्व कप छनोट खेल्न हिँडेको नेपाली महिला राष्ट्रिय क्रिकेट टोली प्रतियोगिताको दुई दिनअघिसम्म पनि भिसा नआइपुग्दा नेपालमै रोकिने सम्भावना देखियो । राष्ट्रिय खेलकुद परिषद् र खेलकुद मन्त्रालयको सिफारिसमा नेपाली टोलीलाई भिसा नै नलागेको खाली पासपोर्ट बोकाएर हङकङ पुर्याखउनुपर्दाको पीडा अरूलाई थाहा छैन । विभागीय टोलीसँग आबद्ध भएका सिनियर र उमेर समूहका खेलाडीलाई अन्तर्राष्ट्रिय प्रतियोगिता खेल्न पठाउँदा ती विभागीय टोलीबाट स्वीकृति पत्र कसले ल्याइदिने ? अन्तर्राष्ट्रिय प्रतियोगिताका लागि भिसा लागू गर्न दूतावासले निलम्बनमै परेको भए पनि क्यानकै पत्र खोज्छन् । त्यो समस्यालाई कसरी समाधान गर्ने ? राजनीतिक अस्थिरता भइरहने हाम्रोजस्तो मुलुकमा क्रिकेट बोर्ड अझ उत्तम उपाय हो । यसबाट क्रिकेट विकासमा सकारात्मक प्रभाव पार्नेछ। क्यानअन्तर्गत कार्यरत रहेका कर्मचारीलाई आईसीसीले हालैबाट मात्रै तलब दिन सुरु गरेको छ । तर एक्लो कमाइले घरको चुलो धानिरहेका ती कर्मचारीले पाँच महिनासम्म एक रुपैयाँ पनि नपाउँदा रातदिन गरेर खेलकुद परिषद् धाएर आफ्नै जिम्मेवारीमा एकमुष्ट तलब दिलाउनुपर्यो । यो अवधिमा खेलाडीले खेल्न नपाएका मात्रै हैनन्, उनीहरूले पाउँदै आएका सीमित सेवा सुविधा पनि नपाउँदा उनीहरूमा देखिएको प्रभाव अझ नकारात्मक छ । त्यसले नयाँ युवा खेलाडीमा खेल्ने जागर नै हराउने डर थपिएको छ । वर्षैाँसम्म बन्न नसकेको मूलपानीको क्रिकेट मैदान क्यानकै अनुपस्थितिमा खेलाडीकै अग्रसरतामा खेल्न योग्य बनेको छ । सम्भवतः यसै साता हामी मैत्रीपूर्ण खेलसँगै मूलपानी मैदानको उद्घाटन पनि गर्दैछौं । धेरै समस्या र चुनौती हुँदाहुँदै पनि हामीले यो मैदान निर्माण गरेरै छोडेका छौं । समस्या र दुःख, कष्टको फेहरिस्त यहाँ अझ लामो हुन्छ । अझै पनि क्यान निलम्बन मुक्त गर्ने पाटोमा गम्भीर भएर नलाग्ने हो भने भविष्यमा आइपर्ने यस्ता समस्याको जिम्मेवारी कसले लिने ? म यहाँ कसैलाई पनि दोष दिन चाहन्न । क्यानमाथि आईसीसीले लगाएको निलम्बन फुकुवा गर्न चाल्नुपर्ने प्रक्रियामा सहभागी सबैसँग आग्रह गर्दछु, यदी नेपाली क्रिकेट विकास होस् भन्ने चाहना तपाईंमा छ भने आफ्नो स्वार्थ छोडेर यो प्रक्रिया पूरा गर्नतर्फ लाग्नुहोस् । बोर्ड नै उत्तम विकल्प आईसीसीले दिएको म्यान्डेटअनुसार प्रक्रिया पूरा भई नयाँ कार्यसमिति आएपछि नेपाली क्रिकेटले तत्काललाई यो अवस्थाबाट मुक्ति पाउनेछ । नेपाली क्रिकेटलाई जीवित राख्न यो प्रक्रिया पूरा गर्नुको विकल्प छैन । यद्यपि नेपाली क्रिकेटको समस्याको दीर्घकालीन समाधानका लागि क्रिकेट विकास बोर्ड नै उत्तम विकल्प हो । त्यसको प्रयास र तयारी अहिलेबाटै हुन जरुरी छ । क्रिकेट बोर्डको अभ्यास पूर्ण सदस्य राष्ट्रहरूले प्रयोग गर्ने संरचना हो । भारत, अस्ट्रेलिया, इङल्यान्ड, न्युजिल्याड, श्रीलंका, पाकिस्तानलगायत सबै देशहरूमा क्रिकेट बोर्डमार्फत नै घरेलु क्रिकेटको सञ्चालन भइरहेको छ । नेपाली टोलीले पनि अन्तर्राष्ट्रिय प्रतियोगितामा सशक्त प्रदर्शन गर्दै अघि बढ्दै जाँदा नेपालले पनि एक दिन बोर्डकै संरचना अपनाउनुपर्नेछ । राजनीतिक अस्थिरता भइरहने हाम्रोजस्तो मुलुकमा क्रिकेट बोर्ड अझ उत्तम उपाय हो । किनभने स्वायत्त स्वरूपको रहने क्रिकेट विकास बोर्ड राजनीतिक हस्तक्षेपबाट टाढै रहन्छ, जसले गर्दा नेपाली क्रिकेट पनि राजनीतिबाट टाढै रहनेछ र त्यसले क्रिकेट विकासमा सकारात्मक प्रभाव पार्नेछ । त्यसैले यसको पहल अहिलेबाटै किन नगर्ने ? नेपालमा प्रक्रियाको हिसाबले क्रिकेट बोर्ड गठन केही मुस्किल देखिन्छ । मन्त्रिपरिषद् बैठक हुँदै संसद्ले प्रस्ताव पारित गरेपछि मात्रै व्यावहारिक रूपमा बोर्ड गठन गर्न सकिने कानुनी व्यवस्था छ, तर नेपाली क्रिकेटको विकासको आवश्यकता महसुस गर्ने सबैले यसको चुरो कुरो बुझेर प्रक्रियामा अघि बढ्न जरुरी छ । नेपाली क्रिकेटका सरोकारवाला निकाय खेलकुद मन्त्रालय र खेलकुद परिषद्ले प्रतिबद्धता जनाएर आईसीसीसमक्ष पेस गरेको अवस्थामा बोर्ड गठनको प्रक्रिया अहिल्यै पनि अघि बढ्न सक्छ । त्यसका लागि प्रतिबद्धताले मात्रै पुग्ने छैन । ती प्रतिबद्धता व्यावहारिक रूपमा कार्यान्वयन गर्ने क्षमता पनि देखाउनुपर्छ । प्रतिबद्धता कार्यान्वयमा विलम्ब देखिए नेपाली क्रिकेट फेरि अर्को समस्यामा फस्नेछ। लामा क्यानका प्रमुख कार्य सञ्चालक हुन् ।"
मूलपानी क्रिकेट मैदानको उद्घाटन शनिबार,"काठमाडौं : वर्षौंदेखि पूरा हुन नसकेको मूलपानीको माथिल्लो क्रिकेट मैदान यही शनिबारबाट प्रतियोगिता आयोजनाका लागि खुला हुने भएको छ । हालै क्रिकेट खेलाडीको अग्रसरतामा खेल्नयोग्य बनाइएको मैदानको यही शनिबार मैत्रीपूर्ण खेलसँगै उद्घाटन गरिने कार्यक्रम तय भएको नेपाल क्रिकेट संघ (क्यान)का सीओओ छुम्बि लामाले जानकारी दिए । मैत्रीपूर्ण खेलमा राष्ट्रिय टोलीका वर्तमान र पूर्वखेलाडीहरूलाई दुई टोलीमा विभाजन गरी टीट्वेन्टी खेल खेलाइनेछ। हामीले शनिबारका लागि राष्ट्रिय टोलीका पूर्व र वर्तमान खेलाडीहरू सम्मिलित दुई टोली बनाएर टीट्वेन्टी खेलमार्फत मैदानको उद्घाटन गर्ने तयारी गरेका छौं, सीओओ लामाले भने, हामीले खेलाडीको अग्रसरतामा मैदानलाई खेल्नयोग्य बनाएका छौं । शनिबारबाट सबैका लागि मैदान खुला हुनेछ । अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग च्याम्पियनसिपअन्तर्गत संयुक्त अरब इमिरेट्स (यूएई) विरुद्धको खेलको तयारीमा रहेको राष्ट्रिय टोलीले पनि बिहीबार सोही मैदानमा वार्म अप र समान्य अभ्यास गरी बन्द प्रशिक्षणको सुरुआत गरेको छ । आईसीसी र एसियाली क्रिकेट काउन्सिल (एसीसी) को आर्थिक सहयोगमा बन्दै आइरहेको मैदान विभिन्न समस्याले धेरैपटक निर्माण अवरुद्ध भएको थियो । मूलपानी मैदानमा तत्काल अन्तर्राष्ट्रिय प्रतियोगिता हुने सम्भावना कम छ । तर पनि त्रिवि मैदानको विकल्प भने बनेको छ ।"
