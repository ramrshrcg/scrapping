शीर्षक,विवरण
वाम एकतापछिका उपलब्धि र आशंका,"जनताको बहुदलीय जनवाद र एक्काइसौं शताब्दीको जनवादपक्षधर प्रमुख कम्युनिस्ट पार्टीबीच चुनावी तालमेल तथा पार्टी एकीकरणले नेपालको राजनीतिक तहमा आठ रेक्टरको भूकम्प सिर्जना गरेको छ। एमाले र माओवादी केन्द्रले उपर्युक्त दुवै सिद्धान्तको प्रतिपादन परिस्थितिको ठोस विश्लेषण गरेरै गरेका हुन्। एमालेका तत्कालीन महासचिव मदन भण्डारीले समग्र कम्युनिस्ट आन्दोलनको देशीय सन्दर्भमा समेत गम्भीर समीक्षा गरे। भण्डारीले माक्र्सवाद तथा कम्युनिस्ट आन्दोलनमा सूक्ष्म, सुषुप्त र ओझेल परेको द्वन्द्ववादलाई नेपाली कम्युनिस्ट राजनीतिमा प्रवेश गराए। फलतः एमालेले नयाँ जनवादको सारतत्वलाई यथावत् राखेर रूपमा बहुदलीय प्रतिस्पर्धात्मक राजनीतिका माध्यमबाट राजकीय र राजनीतिक नेतृत्व हासिल गर्ने सिद्धान्त तय गर्यो। यसरी नै माओवादी केन्द्रले पनि दसबर्से लामो सशस्त्र संघर्षका अनुभव समेटेर प्रतिस्पर्धाको राजनीतिक मान्यतामा आधारित एक्काईसौं शताब्दीको जनवाद अगाडि सार्यो। यसले पनि प्रतिस्पर्धाको राजनीतिलाई सार र सूत्रमा लिपिबद्ध गर्यो। यी दुवै पार्टीहरू एकअर्काबीच रणनीतिक लक्ष्य अर्थात् वैज्ञानिक समाजवाद स्थापनाको उद्देश्यमा एक भए पनि कार्यनीतिक, कार्यक्रमिक र कार्यदिशाको दृष्टिले हालसम्म विभाजित थिए। माओवादी केन्द्रमा हाल माओवादको औचित्य पुष्टि गर्ने पार्टी संगठन, संरचना, कार्यक्रम, कार्यनीति र कार्यदिशाको अभावमा रहेको स्पष्टै छ। एउटै रणनीतिक लक्ष्य लिएका प्रमुख वाम पार्टी सदा विभाजित हुनु देश, जनता र जनजीविकाको हकहितको सबालमा अनिष्ट हो र अझ अहिले नेपाल केही वैदेशिक शक्तिको प्रयोगशाला बन्न खोजिरहेको र यसले नेपालमा राजनीतिक चरम अस्थिरता सिर्जना गरेर देशको अखण्डता नै धरापमा पार्ने टड्कारो अवस्था विद्यमान छ। अझ कम्युनिस्ट पार्टीमा आबद्ध रहेर लामो समय लगन र लगानी गरेका तर यत्रतत्र रहेका नयाँ शक्ति पार्टीका डा बाबुराम भट्टराईसहित अन्य नेताहरूलाई समेट्ने जुन अठोट गरिएको देखिन्छ, यो स्वागतयोग्य हो। अहिले नेपालको आन्तरिक राजनीतिमा उत्पन्न अन्तर्विरोधमा अरू धाँजा पारेर राष्ट्रको स्वतन्त्र, अखण्ड र स्वाधीन अस्तित्वमा तलवितल पार्ने अवस्थामा बृहत् वाम एकता एउटा महान् उपलब्धि हो। प्रतिस्पर्धाको राजनीतिबाट पनि राजकीय नेतृत्व हासिल गरेर मुलुकको भाग्य र भविष्य निर्माण गर्न सकिने स्पष्ट उदाहरण नेपालको कम्युनिस्ट पार्टीका अनुभवमा आधारित भएर पनि यो वाम तालमेल र एकता हुन सकेको हो। तथापि तालमेल हुँदै पार्टी एकता गर्ने सबालमा अनेक जटिल सबाल देखिन्छन्, तर कुशल ड्राइभरका हातमा परेको गाडी अप्ठ्यारो बाटोमा पनि निर्विघ्न रूपमा लक्ष्यमा पुगेजस्तै एकता अभियानले सफलता पाउनेछ तर खलासीका हातमा राजनीतिक र राजकीय नेतृत्व पर्यो भने असफलता अवश्यम्भावी देखिन्छ। तथापि दक्षिणपन्थी उग्रवाम पन्थीहरू बृहत् वाम तालमेल र एकताबाट आत्तिएका देखिन्छन्। सामान्यतया फुटभन्दा जुट, विभाजनभन्दा एकता, विग्रहभन्दा सुलह र सम्झौता जाति कुरा हो। नजिकको छिमेकी भारतमा अरूबेला चारतिर फर्किएका चारमुखे ब्रह्माहरू राष्ट्रिय स्वार्थमा एकमुख हुन्छन्। तर नेपालमा सदा विभाजन, विखण्डन र विग्रह देखिन्छ। कम्तीमा राष्ट्रिय अखण्डता, स्वाधीनता र समृद्धिका सबालमा त एकमुख र एकजुट हुनुपर्ने हो, त्यति पनि हुन सकेको देखिन्न। नेपाली कांग्रेस पार्टी आफ्नो पार्टीका नेता प्रदीप गिरीले भारतीय एक प्रमुख नेतासमक्ष नेपालमा भारतीय हस्तक्षेप निम्त्याउन खुला सार्वजनिक आह्वान गरेको विषयमा मौन बस्छ भने वाम तालमेल र एकताबाट तर्सिएर कोकोहोलो मच्चाउँछ। कांग्रेसका अधिकांश नेताले गरेको यो कोकोहोलो आगामी दिनमा आफ्नो सत्ता, स्वार्थ, सम्पत्ति र सुखभोगमा यो एकता वाधा बन्ने भयातुर स्थिति मात्र हो। यस पार्टीले देखासिकी गर्न खोजेको लोकतान्त्रिक गठबन्धन सत्ता स्वार्थकेन्द्रित मात्र रहेको स्पष्ट हुन्छ। अर्कोतिर नेकपा वैद्यको बृहत् वाम एकताको कटु आलोचना पूरै अद्वन्द्ववादी, अतिवादी, उग्रवादी तथा संकीर्ण मानसिकताको उपज हो। मित्रशक्तिहरूबीच एकता आलोचना र एकता माक्र्सवादी वैज्ञानिक सूत्र र सिद्धान्त हो। घर जलेपछि पोखरी खन्नुभन्दा पहिल्यै पोखरी खन्नु बुद्धिमानी हो र यो बुद्धिमत्ता प्रमुख वाम पार्टीहरूले अहिले गरेका छन्। यो तालमेल र एकताले आगामी प्रदेश र प्रतिनिधिसभामा बहुमत वा दुईतिहाइ जित हासिल गर्ला तर पनि देश, जनता र जनजीविकाको सबालमा गुणात्मक परिवर्तनकारी काम गर्न सकेन भने यसको फल र उपलब्धि केही नेताहरूले मात्रै पाउनेछन् अनि त्यसबेला जनतामा आएको आक्रोश अरू कसैले थाप्ने मात्र होइन, राजनीतिक बर्कोमा पोको पार्यो भने अचम्म नमाने हुन्छ। एउटा सही विधि, पद्धति, प्रणालीभित्र रहेर राजनीति र राजकीय क्षेत्रलाई पारदर्शी रूपमा परिचालन गर्ने आँट र अठोट भएको सबल र कुशल नेताले मात्र एकतालाई सुदृढ एकता तथा दूरगामी ऐक्यता कायम गराउन सक्छ। एमाले पार्टीलाई जननेता मदन भण्डारीको आदर्शले मात्र अहिलेसम्म बचाइरहेको हो। त्यसो त कांग्रेस पार्टी पनि बीपी कोइरालाको नाममा टिकिरहेको छ, उनका सिद्धान्त छोडे पनि। हरेक विषयमा शंका र विश्वास दुवै गर्नुपर्छ र गरिन्छ। तर एकोहोरो शंका र एकोहोरो विश्वासले लक्ष्य प्राप्त गर्न सकिन्न। कांग्रेसले वाम एकताबाट लोकतन्त्रको अपहरण हुन्छ कि भन्ने जुन आशंका छ, त्यो व्यर्थ देखिन्छ। अब हुने एकीकृत कम्युनिस्ट पार्टीले प्रतिस्पर्धाबाटै राजकीय नेतृत्व हासिल गरेर देश र जनताको सेवा गर्छ। यो एकताबाट कम्युनिस्टहरूले अधिनायकवाद लागू गर्छन् कि भन्ने भय सबैले त्यागे हुन्छ। यो दुनियाँमा र अहिलेको कम्युनिस्ट पार्टीले त्यस्तो बाटो लिँदैन, तर रहर र लहडका भरमा लियो भने जनताले तिनलाई पत्याउने छैन। यो एकता नेपालको हालको संक्रमणकालीन अवस्था समाप्त पार्न कामयावी हुनुपर्छ। यसले नेपालको राजनीतिक अस्थिरताका कारकतत्व समाप्त पार्न सक्नुपर्छ। राजनीतिक अस्थिरता कायम राख्ने संविधानमा रहेका सबै प्रावधानमा पुनरावलोकन गर्नुपर्छ र सच्याउनुपर्छ। देशको असंलग्न परराष्ट्र नीतिलाई होसियारीपूर्वक कायम गर्नुपर्छ। यहाँ त अमूक देशले नेपालको हितमा निःस्वार्थ रूपमा महत्वपूर्ण सरसहयोग गर्ने इच्छामाथि नेपाल सरकारमार्फत बलात् असहयोग गर्न लगाइन्छ। अब साम्राज्यवादी र प्रभुत्ववादी शक्तिहरूबाट मुक्त भएर नेपाल र नेपालीको हकहितमा मात्र केन्द्रित भएर मुलुकको राजनीतिलाई दिशानिर्देश गर्नुपर्ने अनुकूल परिस्थिति निर्माण भएको छ र यस अनुकूलताअनुसार नेपाली जनताका न्यूनतम आधारभूत आवश्यकतालाई सर्वोपरि प्राथमिकतामा राखेर ढिलाइ नगरी काम गर्नुपर्ने अवस्था आएको छ। सरकार र सत्ता अनुभव सम्हालेका यी दुई प्रमुख पार्टीको नेतृत्वले उपर्युक्त विषयमा विशेष ध्यान दिनेछन्। सबैभन्दा महत्वपूर्ण विषय र क्षेत्र भनेको पार्टी र यस सम्बद्ध प्रतिभा, क्षमता, दक्षता र सीपको पहिचान तथा त्यसको उचित विन्यास र परिचालन हो। वस्तुनिष्ठ भएर आफैं इमानदारीतापूर्वक जबर्जस्त रूपमा उठ्न, जुट्न र उदय हुन आतुर प्रतिभालाई उचित राजनीतिक वा राजकीय नेतृत्वमा समेट्ने कुरामा पूर्वाग्रहरहित भएर लागियो भने समस्या समाधान हुन्छन्। एमाले पार्टीलाई एकताका प्रतिभाहरूको फूलबारी भनिन्थ्यो, तर मदनको निधनपछि घोच्ने काँडाहरू पलाउन थाले ती मौलाउन थालेका थिए। यसको मूल कारण सघन सैद्धान्तिक शिक्षा, शिक्षण, प्रशिक्षणको पूर्ण अभाव हो। यसको खास कुरा भनेको सैद्धान्तिक तथा सिद्धान्तबाट प्रशिक्षित नेताकार्यकर्ता अमूक नेताका जुँगा चले कुरा बुझे गर्दैन। अर्थात् अमूक नेताका जोसो कुरामा आँखा चिम्लेर हाम्फल्दैन। नेतामुखी कार्यकर्ता निर्माण गर्ने ध्याउन्नाको अमूक नेताले मात्र लबी, लोभी र लेबीको लेपन मात्र लगाउँछ। यसो हुँदा विगतमा एमाले पार्टी भाइ कांग्रेस र लिंग पहिचान नभएको पार्टी बनेको थियो। माओवादीभित्र पनि कम्युनिस्ट आदर्श अनुशरण गरेर अहिलेसम्म डटिरहेका र खटिरहेका इमानदार शक्ति, व्यक्ति र प्रतिभा छन्। उचित स्थानमा उचित व्यक्ति र प्रतिभाको विन्यासले तालमेल मात्र होइन, एकतालाई सुदृढ बनाउनेछ। एउटा सही विधि, पद्धति, प्रणालीभित्र रहेर राजनीति र राजकीय क्षेत्रलाई पारदर्शी रूपमा परिचालन गर्ने आँट र अठोट भएको सबल र कुशल नेताले मात्र एकतालाई सुदृढ एकता तथा दूरगामी ऐक्यता कायम गराउन सक्छ। एमाले पार्टीलाई जननेता मदन भण्डारीको आदर्शले मात्र अहिलेसम्म बचाइरहेको हो। त्यसो त कांग्रेस पार्टी पनि बीपी कोइरालाको नाममा टिकिरहेको छ, उनका सिद्धान्त छोडे पनि। भण्डारीपछि केपी शर्मा ओली पनि त्यही बाटोमा हिँड्ने कोसिस गरिरहेका छन्। हीरा र मोतीको पहिचान गर्न धेरै समय कहाँ चाहिन्छ र ? तर हीरालाई हीराभन्दा देवत्वकरण भयो भनेर जल्ने प्रवृत्ति अझै देख्नु र सुन्नुपरेको छ। आफ्नै दर्बिलो र गर्विलो टाउको लतारेर शरीरको अडान, उठान र उचाइ किमार्थ कायम हुन सक्तैन। यही बृहत् वाम एकताका विषयका सारा सकारहरू समयमै अनेक आयामबाट प्रचारित गर्न सकिएन र प्रमुख नेतृत्वलाई समयमै होसियारी र खबरदारी गर्न सकिएन भने राम्रा कुरा पनि राम्रोमा परिणत हुन गाह्रो पर्छ। इतिहासका निर्माता जनता हुन्, यो एकता कायम गर्नेगराउने र अझ सुदृढ बनाउने पनि जनता हुन्, जनताका अगुवा तमाम सचेत तथा बौद्धिक, प्राज्ञिक र लेखकीय व्यक्तित्व हुन्। यी सबैले आलोचनात्मक चेतका साथ नियमित रखबारी र खबरदारी गरेनन् र लालफिताशाही जनवादका भरमा परेर मौन र मूक भएर बसे भने सम्भावित उपलब्धि आकाशको फल हुनेछ।"
संक्रमणकालीन जिम्मेवारी र कर्मचारी समायोजन,"प्रदेश तथा स्थानीय तहको जननिर्वाचनपश्चात् तत्तत् तहमा तहअनुकूलको प्रशासकीय संयन्त्र स्थापना र चालु गराउन लागेको सरकारले व्यवस्था गरिदिनुपर्ने तत्कालीन र दीर्घकालीन संक्रमणकालीन कार्यहरू छन् । १ तत्कालीन कार्यहरू क साविक चलिआएका सरकारी तथा जनताका काम सुचारुरूपले चल्न दिन सेवा प्रवाहको तत्कालीन व्यवस्था गरिदिने । ख मौजुदा क्षेत्रीय, जिल्ला र स्थानीय कार्यालय कार्यसूचीलाई संविधानको कार्य विभाजनका अनुसूचीअनुरूप पुनः सूचीकृत गर्ने र सम्बन्धित सरकारका उपयुक्त शाखासँग समीकरण गराइदिने । ग दुवै तहमा कार्यालय सञ्चालन गर्न प्रारम्भिक रूपले चाहिने आर्थिक, भौतिक, मानव शक्ति तथा कार्यालय स्थान एवं उपकरणहरूको प्रबन्ध गरिदिने । घ प्रदेश सभा गठन नभएसम्म प्रदेश र स्थानीय तहको प्रशासनको लागि चाहिने कानुन उपलब्ध गराइदिने । ११ दीर्घकालीन कार्यहरू ः ङ प्रदेश तथा स्थानीय तहमा सरकारका निकायहरूलाई तह उपयुक्त हुने विविध प्रयोजन तथा हैसियतका कार्यकारिणी निकाय एवं तिनका कार्यपद्धति तथा अधिकार, उत्तरदायित्व व्यवस्था र नियन्त्रणका संयन्त्रहरू निर्माण गरी परिपूर्ति गरिदिने । च उक्त संयन्त्रलाई अन्तिम रूप दिन केही अवधिभर निरीक्षण, अनुसन्धान, प्रशिक्षण तथा अनुगमनअन्तर्गत राखी सुधारको खोजी तथा पहल गर्ने कार्य जारी राख्ने । छ मौजुदा कर्मचारीहरूको सेवा तथा सर्तहरूको संविधानले सुरक्षा गरेअनुरूप कर्मचारी समायोजन योजना बनाई लागू गर्ने । ज संघ र प्रदेश तथा स्थानीय तहबीच अब हुने सरकारी कार्यसम्पादनको व्यवहार र पद्धतिका रूप, तौरतरिकाबारे सोच सिर्जना गरी विधि तर्जुमा गर्ने । झ संघात्मक अनुशासनअन्तर्गत विभिन्न तहका सरकारमा पदासीन विभिन्न अधिकारीको आचारसंहिताको स्वरूप तयार गर्ने । २ संक्रमणपालक टोली उक्त कार्य राष्ट्रिय रूपमा संघले र प्रदेशगत रूपमा प्रदेशले जिम्मेवारीका साथ गर्नुपर्ने भए पनि त्यसको लागि केन्द्रमा हालसम्म केही अनौपचारिक व्यवस्था मात्र गरिएको देखिन्छ । जबकि यी कतिपय विषय सार्वजनिक रूपले दीर्घकालीन जवाफदेही खोज्ने विषय छन् । तसर्थ यस्तो काम सम्पादन गर्न केन्द्रमा संस्थागत कार्यकारी एकाइ बनाइनुको सट्टा समन्वयकारी एकाइ मात्र बनाइनु उपयुक्त र पर्याप्त छैन । जहाँसम्म प्रदेश तथा स्थानीय तहबाट सम्पन्न हुनुपर्ने कार्य छन्, ती कुनै चुनावअघि गरिसक्नुपर्ने छन् भने कुनै सम्बन्धित प्रदेश तथा स्थानीय सरकारसँग बसेर गर्नुपर्ने छन् । तथापि यसको पूर्वव्यवस्था मिलाइदिने जिम्मेवारी भने सरकारको संक्रमणकालीन जिम्मेवारीभित्रै पर्छ । अहिलेको अवस्थामा प्रदेश तथा स्थानीय तहमा सरकारबाट सम्पन्न गर्नुपर्ने तत्कालीन तथा कतिपय दीर्घकालीन संक्रमण कार्र्यको लागि केन्द्रबाट एकएक संक्रमणपालक टोली प्रत्येक प्रदेश तथा स्थानीय तहमा दुई वर्षको लागि काजमा खटाउनु सर्वथा उचित देखिन्छ । उक्त टोली प्रत्येकमा मुख्य प्रशासक एकको नेतृत्व रहनेछ तथा अन्य सदस्यमा मूल विषय क्षेत्रका विषयगत प्रशासक तथा विज्ञ प्रतिनिधिहरूको संलग्नता रहनेछन् । यस टोलीका साथमा सहायकहरूको आवश्यक जमात पनि खटिनु स्वाभाविकै हुन्छ । यस्ता अधिकृतको प्रदेश र स्थानीय तहमा उपस्थिति हुनुबाट केन्द्रलाई पछिसम्म आफ्नो संक्रमणकालीन भूमिका तथा उत्तरदायित्व कार्यान्वित तथा निर्वाह गर्न कामयावी सिद्ध हुनेछ । साथै संघीयता कार्यान्वयनका अरू कदम पनि निजबाटै अघि बढाउन उपयुक्त हुँदा त्यसनिम्ति संघीय व्यवस्था तथा स्थानीय प्रशासन मन्त्रालयबाट पनि निजमाथि निर्देशन तथा अनुगमत गर्ने कार्य हुनुपर्नेछ । प्रदेश र स्थानीय सरकारको सहमति भएमा यस्ता टोलीका मुख्य अधिकृतलाई सम्बन्धित प्रदेश वा स्थानीय सरकारले आफ्ना प्रमुख प्रशासकीय अधिकृतको रूपमा समेत वरण गरी काम लगाउन उत्तम हुने देखिन्छ । तथापि यी दुई थरीका कार्यभारलाई बेग्लाबेग्लै सम्झी स्पष्ट छुट्ट्याई निज अधिकृतको अधिकारपत्रमा उल्लेख गर्नु राम्रो हुनेछ । यस्ता संक्रमणपालकहरूको करार नियुक्तिको लागि सेवाभन्दा बाहिर पर्ने दुई वर्षको अस्थायी करार पदहरू सिर्जना गरिनेछन् । यी मुख्य अधिकृतका पदहरू प्रदेश तथा महानगरपालिकाको लागि राप विशिष्ट श्रेणीको र अरू नगरपालिकाको लागि राप प्रथम श्रेणीको हुनु मुनासिव हुनेछ । त्यस्तै गाउँपालिकाको लागि राप द्वितीय श्रेणीको उपयुक्त हुनेछ । यी पदमा अस्थायी नियुक्तिको लागि सम्बन्धित संघीय सेवाका एकएक श्रेणीमुनिका वरिष्ठ अधिकृतहरूलाई उम्मेदवारको रूपमा लिन उचित हुनेछ । ३ जनताका कार्य सुचारु राख्ने प्रदेश तथा स्थानीय तहमा जननिर्वाचित निकायहरू खडा भएपछि जनताका काम तथा सेवालाई यथावत् सञ्चालन हुने अवस्था सुनिश्चित गर्न त्यस्ता कर्मचारी आआफ्ना पदसहित सम्बन्धित सरकारअन्तर्गत स्वतः रूपान्तरण हुने समायोजन कार्यक्रमकोे पहिलो कदम हुनुपर्ने देखिन्छ । यो काम केन्द्रबाट स्थानीय तहमा खटिआएका संक्रमणपालक अधिकृतद्वारा कार्यान्वित गराउनुपर्नेछ । ४ कर्मचारी समायोजनका प्रकार कर्मचारी समायोजन व्यवस्था तीन प्रकारका हनुपर्ने देखिन्छ ः पहिलो प्रकार भनेको त्यस्ता कार्यालय वा पदका कर्मचारी सम्बन्धमा गरिने समायोजन कारबाही हुनेछ, जो संविधानअनुसार प्रदेश वा स्थानीय सरकारअन्तर्गतको कार्य क्षेत्रभित्र स्पष्टता पर्न गएको नाताले त्यसमा कर्मचारी पदसहित तत्तत् सरकारअन्तर्गत उही पदमा सीधै पदस्थापन गरिनेछ । दोस्रो प्रकार भनेको प्रदेश वा स्थानीय तहका सरकारले भइरहेका दरबन्दीभन्दा थप आवश्यक ठानी आफूकहाँ नयाँ पदहरू सिर्जना गरी केन्द्रबाट कर्मचारी काजमा पठाइदिन व्यक्तिको नाम किटी वा नकिटी माग गरेका कर्मचारी हुनेछन् । तेस्रो प्रकार भनेको केन्द्रले आफ्नो संक्रमणपालक भूमिका निर्वाह गर्ने कार्यभारअन्तर्गत प्रदेश वा स्थानीय तहमा काजमा खटाइएका टोलीका कर्मचारी हुनेछन् । पहिलो र दोस्रो प्रकारका कर्मचारीका लागि पदस्थापना हुने पदहरू सम्बन्धित सरकारका संगठन र बजेटभित्रका हुनेछन् भने तेस्रो प्रकारको समायोजनमा भने कर्मचारीहरू केन्द्रको भूमिका निर्वाह गर्न खटिने हुँदा केन्द्रमै अस्थायी पद सिर्जना गरी काजमा खटाइएका हुन्छन् । यी तेस्रो प्रकारका कर्मचारीका हकमा पनि तिनीहरूले कार्यरत नयाँ सरकारी तहसँग राम्रो सम्बन्ध राखी संक्रमण कार्य सम्पन्न गरेमा सम्भवतः प्रदेश र स्थानीय तहले आफूकहाँ उच्चतर पद सिर्जना गरी स्थायी, सरुवा, नियुक्ति गरी लिने सम्बन्धित प्रदेश सरकारसँग पूर्व समझदारी गराइनु अति स्वाभाविक सम्झौता हुनेछ । यसरी राम्रो कार्य सम्पादन गरेमा यिनीहरू तेस्रोबाट दोस्रो प्रकारको समायोजन कक्षमा उत्रिन जानेछन् । ५ प्रदेश सेवाको विकल्प कर्मचारीको सेवा गठन गर्ने अधिकार संघीय सेवाको लागि व्यवस्थापिकासंसद् वा प्रतिनिधिसभा तथा तल्लो तहको लागि प्रदेश सभालाई दिइएकाले हाललाई संक्रमणकालीन अधिकारअन्तर्गत प्रदेश सेवा तथा स्थानीय सेवा पनि केन्द्रबाटै गठन गर्नुपर्छ भन्ने तर्कमा कुनै तुक देखिँदैन । किनकि प्रदेश र स्थानीय सेवा पनि केन्द्रबाटै गठन गरिएमा त्यस्तो सेवा करिब एक वर्षको लागि मात्र मान्य हुनेछ भने अर्कोतिर हालैदेखि कर्मचारी समायोजन गर्दा सेवा परिवर्तनको अर्थ पनि निहित हुन जाने भई समायोजन कार्य अनावश्यक जेलिन जाने देखिन्छ । संघीय सेवा विधेयकमा संघीय सेवाका कर्मचारीलाई निश्चित अवधिको लागि प्रदेश तथा स्थानीय सरकारको अधीनमा रहने गरी काजमा दिन सकिने प्रावधान राख्नु उपयुक्त हुनेछ अर्कोतिर विभिन्न प्रदेशहरूलाई छुट्टै सेवा उपयुक्त र आवश्यक छ, छैन र स्थानीय सेवा कस्तो हुनुपर्छ भन्ने रोजाइ तिनीहरू आफैंले गर्न दिनु नै न्यायोचित र व्यावहारिक हुने स्पष्टै छ । हाल केही समयको लागि प्रदेश र स्थानीय तहमा कुनै औपचारिक सेवा गठन नगरिएमा पनि मौजुदा कर्मचारीहरूको सेवा सुरक्षा अर्को व्यवस्था नभएसम्म संघीय सेवा ऐनबाटै गर्दा केही फरक नपर्ने देखिन्छ । त्यसैले प्रदेश सेवा गठन र विधेयकको तर्जुमा प्रदेश सरकारसँग बसी तय गर्ने गरी संक्रमणपालकको प्याकेज कार्यादेशभित्र पार्न उपयुक्त हुन्छ । हाल संघीय सेवा विधेयकमा संघीय सेवाका कर्मचारीलाई निश्चित अवधिको लागि प्रदेश तथा स्थानीय सरकारको अधीनमा रहने गरी काजमा दिन सकिने प्रावधान राख्नु उपयुक्त हुनेछ । जहाँसम्म प्रदेश तथा स्थानीय तहले आफ्ना कर्मचारी प्रशासन नियमित रूपमा सञ्चालन गरोस् भन्ने केन्द्रको इरादा छ । त्यो संक्रमणकालीन कानुनअन्तर्गतको नियमबाट हासिल गर्न सकिने नै छ । यसरी अघि बढ्दा समायोजन सहज र सरल हुनुका साथै अनिच्छुक प्रदेशलाई पनि तुरुन्तै छुट्टै सेवा गठन गर्ने बाध्यता रहने छैन । वास्तवमा समायोजन कार्य सहज र कम समस्यायुक्त बनाउने हो भने कर्मचारीलाई आफ्ना इच्छाअनुकूलको ठाउँ आफ्नै पहलमा खोजी र रोजी गर्ने प्रक्रियाको लागि केही समय छोडिदिनुु कर्मचारी तथा सेवाग्राही सरकार दुवै पक्षको लागि फाइदा हुने देखिन्छ । ६ मुख्य सिफारिसहरू क प्रदेश तथा स्थानीय सेवाहरू हालै केन्द्रबाट गठन नगर्ने र सम्बन्धित सरकारले आआफ्ना सेवा आफैंले गठन नगरुन्जेल केन्द्रबाट त्यस ठाउँमा गइरहेका कर्मचारीलाई साविकै सेवा तथा सेवाका सर्तहरूअन्तर्गत रही काजमा काम गर्ने व्यवस्था मिलाउने । ख हाल स्थानीय तहअनुसार प्रस्ट तह छुट्टिने वा सेवामूलक कार्यालयका कर्मचारीहरू स्वतः सम्बन्धित सरकारअन्तर्गतका तत्तत् पदमा काजमा पदस्थापन गरिनेछ । बाँकी अरू कर्मचारीका हकमा सम्बन्धित सरकारले आफूकहाँ पद सृजना गरी कर्मचारीको माग गरेपछि मात्र काजमा पठाइनेछ । ग कर्मचारीहरूको समायोजन तत्कालीन तथा दीर्घकालीन गरी तीन प्रकारले हुने मार्गचित्र बनाई सबैको स्पष्टताको लागि प्रकाशित गर्ने । घ केन्द्रको संक्रमणकालीन उत्तरदायित्वअन्तर्गत प्रदेश र स्थानीय तहमा पूरा गरिदिनुपर्नेे महसुस गरिएका कार्यहरूलाई समेटी प्रदेश र स्थानीय तह दुवैको लागि अलगअलग प्याकेज कार्यक्रम बनाउने । ङ केन्द्रबाट एकएक मुख्य प्रशासकको नेतृत्वमा आवश्यक विषयगत प्रतिनिधिहरू सम्मिलित गराइएका संक्रमणपालक टोलीहरू गठन गरी प्रत्येक प्रदेश तथा स्थानीय तहमा दुई वर्षको लागि काजमा खटाइनेछ । यिनीहरूले चुनावपछि प्रदेश तथा स्थानीय सरकारका सल्लाहकारको रूपमा काम गर्नुका साथै कर्मचारी समायोजनका कार्यहरूसमेत सम्पन्न गराउनेछ । राजभण्डारी पूर्व सचिव हुन् ।"
लोकतन्त्रको भविष्य,"गत साता तीन दल नेकपा एमाले, माओवादी केन्द्र र नयाँ शक्ति पार्टी नेपालले गरेको चुनावी तालमेल लोकतन्त्रको लागि उचित हो कि होइन भन्ने प्रश्न अहिले नेपालको राजनीतिमा टड्कारो रूपमा देखा पर्न थालेको छ। दलहरूको एकीकरण वा खण्डन राजनीतिमा सामान्य हो, तर हिजोसम्म एकअर्कालाई सहन नसक्ने अवस्थाबाट यी दलहरूले एकीकरणतिर लाग्नुको कारण कुनै आन्तरिक वा बाह्य दबाब नै हुनुपर्छ। यी तिनै दल प्रत्यक्ष कार्यकारी राष्ट्रपतिप्रधानमन्त्रीका पक्षमा वकालत गर्दै आएको परिपे्रक्षमा विगत केही महिनादेखि वर्तमान लोकतान्त्रिक संरचनालाई प्रशासनमुखी कसरतबाट के यतैतिर इंगित गरेको त होइन ? वर्तमान युगमा कुनै पनि लोकतन्त्रमा जनताको प्रत्यक्ष शासन हुँदैन र सम्भव पनि छैन। प्राचीनकालमा जनताको प्रत्यक्ष शासनका उदाहरण युनान (ग्रिस) र वैशाली विहार भारतको नगर राज्यकोे गणतन्त्रमा पाइन्छ। तत्कालीन नगर राज्यमा जनसमुदायको संख्या थोरै रहेकाले जनताको प्रत्यक्ष शासन सम्भव थियो। आजको सिंगापुरजस्तो नगर राज्यमा पनि यस्ता शासन छैन। किनकि जनसंख्याको हिसाबले प्रत्येक वा अधिकतम व्यक्तिको शासनमा प्रत्यक्ष संलग्नता सम्भव हँदैन। तसर्थ जनताका प्रतिनिधिहरूबाट मात्र जनताको शासन जनताबाट नै हुँदै गरेको छ। यस सन्दर्भमा समस्या प्रतिनिधिहरूको छनोट कसरी आवधिक निर्वाचनबाट गर्ने विषय महत्वपूर्ण हुन्छ र ती प्रतिनिधि सही रूपमा जनताको प्रतिनिधित्वको प्रतिविम्बको रूपमा हुनुपर्छ। साथै प्रतिनिधित्वको छनोटमा विभिन्न राजनीतिक दलहरू, जनताको प्रतिनिधित्व गर्ने संस्थाको रूपमा सहभागी भई निर्वाचन प्रक्रियालाई अर्थपूर्ण बनाउँछन्। लोकतन्त्रको आधार प्रतिनिधिमूलक लोकतन्त्रमा लोकतन्त्रको पहिलो र मुख्य आधार प्रतिनिधित्व हो। जनताको प्रतिनिधित्व तिनका प्रतिनिधित्वहरूले गर्छन्। प्रतिनिधित्व मात्र गुणात्मक रूपमा जनताको समूह वा समुदायको प्रतिनिधित्वले हुँदैन, बरु तिनका उपयुक्त संख्यामा प्रतिनिधित्वबाट मात्र हुन्छ किनकि तिनका आवाज र इच्छालाई सशक्त ढंगले व्यक्त हुन सक्छ। तसर्थ सबैखाले समुदायहरू र तिनका उचित संख्या सुनिश्चित नगरी तिनका प्रतिनिधित्व सम्भव हुँदैन। यहाँका समाज बहुल भाषाभाषी र अनेक जातजाति तथा अनेक धार्मिक र सांस्कृतिक बहुलतायुक्त छ, त्यहाँको समुचित प्रतिनिधित्व एउटा समस्याको रूपमा रहन्छ र विशेष रूपमा जहाँ आर्थिक र सामाजिक रूपमा पिछडिएका विभिन्न वर्गहरू छन्, तिनको प्रतिनिधित्व सुनिश्चित गर्नु एउटा चुनौती रहन्छ। महिला तथा दलित वर्गहरूको समुचित प्रतिनिधित्व पनि उत्तिकै आवश्यक हुन्छ। साथै प्रतिनिधिहरूको रूपमा छनोटको लागि उचित निर्वाचन प्रणाली पनि उत्तिकै महत्वपूर्ण हुन्छ। यही निर्वाचन प्रणाली उपयुक्त छैन भन्ने सही प्रतिनिधिहरूको छनोट सम्भव हुँदैन। तसर्थ उचित निर्वाचन प्रणाली छनोट, त्यसको कार्यान्वयन र यसको सञ्चालनको लागि चाहिने निर्वाचन आयोगजस्ता निकायको व्यवस्थापन उत्तिकै महत्वपूर्ण हुन्छ। किनकि राम्रो निर्वाचन प्रणालीको प्रयोगमा भएको अनियमितताले सम्पूर्ण निर्वाचन प्रणालीलाई दूषित बनाउन सक्छ र सम्पूर्ण प्रक्रिया अर्थहीनसिद्ध हुन सक्छ। स्थानीय तहको निर्वाचनको पाठ हामीले भर्खरै तीन चरणमा भएको स्थानीय तहको निर्वाचन सकेका छौं। यो एउटा उपलब्धि नै हो। किनकि २० वर्षपछि आमजनताले आफ्ना स्थानीय प्रतिनिधिको छनोट गर्न पाएका छन् र यसबाट केही समयदेखि आवश्यक रहेको संविधान कार्यान्वयनतर्फको एउटा ठोस पाइला टेक्ने अवसर मुलुकले पाएको देखिन्छ। तर यस समग्र प्रक्रियालाई लोकतान्त्रिक कसीमा राखेर हेर्दा यो स्पष्ट हुन्छ कि नयाँ संविधानमा उल्लिखित प्रतिनिधित्व आउनेतर्फ हाम्रो वर्तमान राजनीतिक नेतृत्वको सोच पूर्ण लोकतान्त्रिक नभई प्रशासनमुखी रहेको पाइन्छ। अहिले हामीले स्थानीय तहको एकाइको रूपमा ७५३ एकाइको निर्वाचन सकेका छौं, जसमा करिब ३७ हजार प्रतिनिधिहरूको छनोट सम्पन्न भएको छ। जबकि २०५४ सालको स्थानीय निकायको निर्वाचनमा करिब चार हजार एकाइ (५८ वटा नगरपालिकासमेत) एक लाख अठासी हजार प्रतिनिधिहरूको निर्वाचन भएको थियो। महिलाको सहभागिता करिब ४५ हजार थियो जबकि अहिले १३ हजारमा मात्र सीमित भएको देखिन्छ। सायद प्रशासनिक दृष्टिकोणले स्थानीय तहको संख्या उल्लेखनीय रूपमा सीमित गरी प्रशासनलाई बलियो पार्ने प्रयास गरिएको छ। जबकि विभिन्न पिछडिएका जातजातिको प्रतिनिधित्व सुनिश्चित गर्नु त कता हो कता, एउटा नागरिकले आफ्ना वडाध्यक्ष र प्रमुख तथा उपप्रमुखसित भेट्ने घन्टौंको यात्रा गर्नुपर्छ। पहाडमा त यो समस्या झन् गाह्रो भएको छ। यस अवस्थाको तुलना भगीरथी गंगाको पृथ्वीमा अवतरणसित गर्न सकिन्छ भगीरथको हजारौं वर्षको तपस्या उप्रान्त स्वर्गबाट गंगा पृथ्वीमा उत्रिन लाग्दा शिवजीको जटामा घुम्न थालेको थियो। त्यस्तै २०६२६३ को जनआन्दोलनको फललाई प्रत्येक गाउँको प्रत्येक नागरिकसम्म पुर्याउनु सट्टा गाउँ होइन कि गाउँहरूको समूहमा पुर्याई जनताका आकांक्षालाई अझ टाढा राखेको देखिन्छ। निर्वाचन प्रक्रिया यस रूपमा निर्वाचन आयोगबाट परिचालित भने कि बदर मतको बढी प्रतिशतको कारण निर्वाचन परिणामलाई निर्वाचित प्रतिनिधिको रूपमा स्वीकार गर्ने कि नगर्ने अवस्थाको सिर्जना भएको छ। मतपत्रको आकार यस रूपमा ठूलो भयो कि गोरखापत्रजस्तो भएकाले मत हाल्न गाह्रो भएको थियो। यसबाट शिक्षा लिनुको सट्टा आउँदो दुवै निर्वाचनमा यस्तै मत्रपत्रको प्रयोग गर्नु हास्यास्पद लाग्छ। मतदाताको असल मतको कदर हुने अवस्था सिर्जना नभई उम्मेदवारहरू आआफ्नो भाग्यले निर्वाचनमा विजयी हुने भए, जुन विडम्बना हो। प्राप्त सूचनाअनुसार केही दिनअघि प्रमुख तीनवटा दलहरूको नेतृत्व पंक्तिले सांसदीय तथा प्रान्तीय निर्वाचनको लागि जम्मा दुइटा मतपत्र प्रयोगमा ल्याउने निर्णय निर्वाचन आयोगको प्रस्तावमा सहमति जनाई र निर्वाचन आयोगलाई दुइटा मतपत्र छाप्न स्वीकृति दिएको छ। यस निर्णयमा प्रमुख राजनीतिक दल तथा निर्वाचन आयोगको सहमतिको कारणको रूपमा प्रशासनिक र मतपत्रीय व्यवस्थापनलाई लिन सकिन्छ। संसद् र प्रान्तीय विधायिकाको एउटै मतपत्र बनाउनुबाट एकातिर मतपत्रको आकार ठूलो हुन्छ भने अर्कोतिर मतदातामा केन्द्रीय विधायिकाको उम्मेदवारलाई भोट दिँदा प्रान्तीय विधायिकाको उम्मेदवारलाई छुट्ट्याउनु गाह्रो हुन सक्छ। यहाँसम्म हुन सक्छ केन्द्रीय विधायिकाको उम्मेदवारको सदा प्रान्तीय उम्मेदवार विजयी हुन सक्छ। तसर्थ मतदाताको असल मतको कदर हुने अवस्था सिर्जना नभई उम्मेदवारहरू आआफ्नो भाग्यले निर्वाचनमा विजयी हुने भए, जुन विडम्बना हो। आखिर यस्तो किन ? यसको मुख्य कारण हाम्रा नेताहरूको प्रतिनिधिमूलक लोकतन्त्रमा पटक्कै विश्वास छैन जस्तो लाग्छ। किनकि यस्तो लोकतन्त्रमा विश्वास भएको भए स्थानीय तहमा प्रतिनिधिहरूको संख्या घटाउनु हुँदैनथ्यो। त्यस्तै मतदातालाई मतदानका क्रममा अलमलमा पार्न निर्णय कदापि हुने थिएन। आयोगको पनि संवैधानिक कर्तव्य मतदाताप्रति छ कि प्रत्येक मतदाता निर्धक्क भएर अलमलमा नपरी मतदान गरी आफूले रोजेको निर्वाचन चिन्हमा मत हाल्न सकून् तर उल्टो निर्वाचन आयोगबाट मतदातालाई अल्मलमा पार्ने प्रस्ताव अविवेकपूर्ण र मतदाताको अहितमा रहेको सबैले ठम्याइराखेका छन्। निर्वाचन आयोग र राजनीतिक दलहरूप्रति विशेष रूपमा भागबन्डाअनुरूप जुन दलको त्यस दलप्रति आफ्नो प्रतिबद्धता देखाई मतदातालाई अल्मलमा पार्ने काम गर्नु हुँदैन। अझ पर्याप्त समय छ। अहिल्यै किन समानुपातिकतर्फको मतपत्र छाप्नुपर्यो ? यदि समय अपुग छ भनेपछि अर्को प्रेसबाट पनि पर्याप्त सुरक्षाअन्तर्गत मतपत्रको छपाइ गर्नुपर्छ। पुरानो परम्पराबाट माथि उठेर समयमै विभिन्न छापाखानाबाट छपाउनमा कसैले आयोगमाथि प्रश्नचिन्ह लगाउन सक्दैन जस्तो लाग्छ। सातवटा प्रान्तमा भविष्यमा हुने निर्वाचनहरूका लागि पनि जनक शिक्षा सामग्री केन्द्रबाहेक अन्य छापाखानामा विश्वास गर्नुपर्ने देखिन्छ। केन्द्रीय तथा प्रान्तीय विधायिकाको लागि छुट्टाछुट्टै चारवटा मतपत्रको व्यवस्था गर्नुपर्दथ्यो। सरकार र राजनीतिक दलहरूको दुइटा मत्रपत्रको व्यवस्थाको प्रस्तावलाई निर्वाचन आयोगले स्वयं अस्वीकार गर्नुपर्दथ्यो। तर कस्तो विडम्बना कि उल्टो आयोगले नै यस्तो सुझाव दिइएको हो ? सरकारले एकैचोटि दुवै निर्वाचन सम्पन्न गर्ने सुझावआदेशलाई आयोगले यदि त्यस्तो गर्नमा असमर्थ छ भने सरकारलाई भन्नुपर्दथ्यो र सरकार संवैधानिक निकायको रूपमा कायम राख्नुपर्छ नकि नेपाल सरकारको एउटा विभागको रूपमा सरकारको प्रत्येक निर्णयलाई कार्यान्वयन गर्नुमा। आशा छ, निर्वाचन आयोग आफ्नो छविलाई जनताका आँखामा मयार्दित बनाइराख्नेछ।"
शिवराम उपाधि नजिक,"काठमाडौं : लयमा देखिएका नेपालका नम्बर एक गल्फर शिवराम श्रेष्ठ घनश्याम थापा प्रोफेसनल गोल्डन जुब्ली गल्फ च्याम्पियनसिपको उपाधि नजिक रहेका छन् । पार ६८ को रोयल नेपाल गल्फ क्लबमा जारी च्याम्पियनसिपको तेस्रो दिन पनि शिवरामले पाँच अन्डर ६३ खेले । तीनै दिन समान पाँच अन्डर स्कोर कार्ड बनाएका शिवरामको ५४ होलको समाप्तिसँगै कुल १५ अन्डर एक सय ८९ स्कोर छ । शिवराम दोस्रो स्थानमा रहेका जयराम श्रेष्ठ र भुवन नगरकोटीभन्दा आठ स्ट्रोकले अगाडि छन् । दोस्रो स्थानमा आसीन जयराम र भुवनको कुल सात अन्डर एक सय ९७ स्कोर छ । बुधबार जयमारले इभनपार ६८ र भुवनले दुई अन्डर ६६ खेलेका थिए । तेस्रो स्थानमा आसीन राम मगरको तीन अन्डर दुई सय एक स्कोर छ । रामले बुधबार दुई अन्डर ६६ खेलेका थिए । यसैगरी एमेच्योरतर्फ मिथुन राई शीर्ष स्थानमा उक्लिए । बुधबार दुई ओभर ७० खेलेका मिथुनको कुल १० ओभर दुई सय १४ स्कोर छ । अघिल्लो दिन शीर्ष स्थानमा उक्लिएकी महिला गल्फर प्रतिमा शेर्पा दोस्रो स्थानमा झरिन् । बुधबार पाँच ओभर ७३ खेलेकी प्रतिमा दुई स्ट्रोकले पछि छिन् । पाँच लाख रुपैयाँ पुरस्कार राशि रहेको प्रतियोगिताको फाइनल खेल बिहीबार हुनेछ । प्रतियोगितामा प्रो तर्फको विजेताले ८५ हजार, उपविजेताले ५८ हजार र तेस्रो हुनेले ४५ हजार रुपैयाँ पुरस्कार प्राप्त गर्नेछन् । फाइनल चरणमा पुगेका प्रोले पनि आकर्षक नगद पुरस्कार प्राप्त गर्नेछन् । सूर्य नेपाल गल्फ टुरअन्तर्गत सञ्चालित प्रतियोगिताको मुख्य प्रायोजन नेपालका पहिलो प्रोफेसनल गल्फर घनश्याम थापाले गरेका हुन् ।"
पोर्चुगल र फ्रान्सको रुसयात्रा पक्का,"लिस्बन : गत वर्ष युरोकपको फाइनलमा उपाधिका लागि प्रतिस्पर्धा गरेका पोर्चुगल र फ्रान्सले अर्काे वर्ष रुसमा आयोजना हुने विश्वकप फुटबलका लागि एकै दिन स्थान पक्का गरेका छन्। मंगलबार राति भएका महत्वपूर्ण खेलमा पोर्चुगलले स्विट्जरल्यान्डलाई २० र फ्रान्सले बेलारुसलाई २१ गोलले पराजित गर्दै रुस विश्वकपमा स्थान सुरक्षित गरेका हुन्। आयोजक फ्रान्सलाई पराजित गर्दै युरोकपको उपाधि जितेको वर्ष दिनपछि नै क्रिस्टियानो रोनाल्डोको टोली पोर्चुगलले दोस्रो ठूलो उपाधिका लागि आफूलाई छनोट गराउन सफल भएको हो। लिस्बनस्थित घरेलु मैदानमा पहिलो हाफमा आत्मघाती गोल उपहार पाएको पोर्चुगलले दोस्रो हाफमा अर्को गोल थपेको थियो। समूह बी'मा स्विट्जरल्यान्डसँग समान २७ अंक भए पनि पोर्चुगल गोलअन्तरका आधारमा सीधै विश्वकपमा छनोट भएको हो। युरो१६ को जस्तै हामी विश्वकपमा पनि उपाधि जित्न प्रयास गर्नेछौं', विश्वकपमा छनोट भएपछि मिडफिल्डर बर्नार्डाे सिल्भाले भने। छनोट चरणको पहिलो खेलबाटै समूहको शीर्ष स्थान ओगट्दै आएको स्विट्जरल्यान्ड भने विश्वकपका लागि सीधै स्थान सुरक्षित गर्न असफल भयो। स्विट्जरल्यान्डले विश्वकपमा स्थान बनाउन थप छनोट खेल खेल्नुपर्नेछ। मंगलबारको खेलअघि पोर्चुगलभन्दा तीन अंकले अगाडि रहेको स्विट्जरल्यान्डलाई विश्वकपमा छनोट हुन बराबरीकै नतिजा पर्याप्त थियो। यद्यपि स्विस टोलीले बराबरीको नतिजासमेत निकाल्न सकेन। पोर्चुगलले खेलको ४१औं मिनेटमा आत्मघाती गोलमार्फत अग्रता बनाएको थियो। पोर्चुगलका इलिस्युको बललाई क्लियर गर्न खोज्दा स्विस रक्षक जोहान जोउरोउले आफ्नै पोस्टमा बल छिराएका थिए। ५७औं मिनेटमा स्ट्राइकर आन्द्रे सिल्भाले पोर्चुगलका लागि अर्को गोल गरे। फ्रान्सले पनि आफ्नै मैदानमा बेलारुसलाई हरायो। फ्रान्सको जितमा स्ट्राइकरद्वय एन्टोइन ग्रिजम्यान र ओलिभर गिरोडले एकएक गोल गरे। अन्य टोलीको तुलनामा सहजै छनोट चरण पार गरेको फ्रान्सका प्रशिक्षक डिडियर डेसच्याम्पस भने टोलीको प्रदर्शनमा खासै खुसी देखिएनन्। हामी विश्वकपका लागि सहजै छनोट भएका छौं तर म टोलीको प्रदर्शनबाट पूर्ण रूपमा खुसी छैन', उनले भने। उनले पछिल्लो १० छनोट खेलमा ६ गोल खानु कमजोरी भएको बताए। फ्रान्सलाई २७औं मिनेटमा ग्रिजम्यानले १० ले अघि बढाए। ३३औं मिनेटमा गिरोडले गोल गर्दा फ्रान्स २० ले अघि बढेको थियो। पाहुना टोलीका लागि एन्टोन सारेकाले खेलको ४४औं मिनेटमै गोल गर्दै खेल २१ को अवस्थामा ल्याएका थिए। अमेरिका २८ वर्षपछि असफल लगातार पछिल्लो सातवटा विश्वकप खेलेको अमेरिका यसपटक भने छनोट हुन असफल भएको छ। मंगलबार भएको खेलमा ट्रिनिडाड एन्ड टोबागोसँग २१ गोलले पराजित भएसँगै अमेरिकाको विश्वकप खेल्ने सपना समाप्त भएको हो। अमेरिकाका लागि विश्वकपमा छनोट हुन ट्रिनिडाड एन्ड टोबागोविरुद्ध बराबरी वा जितको नतिजा आवश्यक थियो। अमेरिकाले यी दुवै नतिवा निकाल्न सकेन। हामीले पूरा देशलाई निराश तुल्याएका छौं', छनोट चरणबाटै बाहिरिएपछि अमेरिकी टोलीका रक्षक ओमार गोन्जालेजले भने। अमेरिका ओमारकै आत्मघाती गोलबाट खेलमा पछि परेको थियो। खेलको १७औं मिनेटमा अलभिन जोन्सको क्रसलाई क्लियर गर्ने प्रयासमा ओमारले आफ्नै पोस्टमा बल छिराएका थिए। ३७औं मिनेटमा अलभिनले नै झन्डै ३५ यार्ड टाढाबाट गोल गरेपछि ट्रिनिडाड पहिलो हाफमै २० ले अगाडि बढेको थियो। यसैगरी ४७औं मिनेटमा १९ वर्षीय स्ट्राइकर क्रिस्टियन पुलिसिकले गोल गरेपछि अमेरिकाले खेलमा फर्किने संकेत गरेको थियो। यद्यपि त्यसपछिको समयमा थप गोल फर्काउन नसक्दा अमेरिका विश्वकप खेल्ने अवसरबाट वञ्चित भयो। लगातार चौथो विश्वकप खेल्ने ३४ वर्षीय क्लिन्ट डिम्पसीको सपना पनि समाप्त भएको छ। दोस्रो हाफमा मैदानमा प्रवेश गरेका डिम्पसी सहितका अमेरिकी खेलाडीको आधा दर्जन राम्रा प्रहारले गोलको दिशा लिन सकेन। अन्य दुई खेलमा पानामा र होन्डुरस दुवै टोली पराजित भएको अवस्थामा पनि अमेरिका हारका बाबजुद विश्वकपमा छनोट हुने अवस्था थियो। तर, पानामाले कोस्टारिकालाई २१ र होन्डुरसले मेक्सिकोलाई ३२ गोलले हराए। यी दुवै टोली विजयी भएपछि अमेरिकाको प्ले अफ खेल्ने बाटोसमेत बन्द भएको हो। प्ले अफ खेल्ने अवसर भने होन्डुरसले पाएको छ।"
विश्व क्रिकेट लिगमा शरद नखेल्ने,काठमाडौँ : आइसिसी विश्व क्रिकेट लिग च्याम्पियनसिपअन्तर्गत नेपालले खेल्ने छैटौँ चरणको हङकङविरुद्धको दुवै खेल नेपाली टोलीको महत्वपूर्ण ब्याट्सम्यान शरद भेषवाकरले गुमाउने भएका छन्। हङकङको मिसन ग्राउण्ड रोडस्थित मोङ कोक मैदानमा शुक्रबार र आइतबार हुने खेलमा ब्याट्सम्यान शरदले अस्वस्थताका कारण दुवै खेल खेल्न नपाउने नेपाली क्रिकेट टोलीका प्राविधिक विश्लेषक रमण शिवाकोटीले जानकारी दिए। उनका अनुसार शरदका स्थानमा नेपाली सेनाका खेलाडी नरेश बुढाऐरलाई बोलाइएको छ। नेपालले आफ्नो पहिलो खेलमा शुक्रबार हङकङको सामना गर्नेछ। नेपालको वरिष्ठ टोलीले करिब एघार वर्षपछि हङकङमा क्रिकेट खेल्न लागेको हो। यसअघि नेपालले सन् २००४ र २००५ को एसिसी फास्ट ट्रयाक कन्ट्रिज प्रतियोगितामा हङकङमा गएर खेलेको थियो। अङ्क तालिकामा नेपाल छैटौँ र हङकङ पाँचौँ स्थानमा छन्। जारी प्रतियोगितामा नेपालले हङकङलाई दुवै खेलमा पराजित गरेमा नेपाल शीर्ष चारभित्र पर्ने सम्भावनालाई बलियो बनाउनेछ। प्रतियोगितामा नेपालको आठ तथा हङकङको ११ अङ्क छन्।
