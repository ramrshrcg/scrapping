शीर्षक,विवरण
"मेकर, ब्रेकर र ब्राेकर","राज्यका तीन अंग व्यवस्थापिका, कार्यपालिका र न्यायपालिकाबीचको अन्तरद्वन्द्वको अन्तरवस्तु, रूपमा शक्ति सन्तुलन र पृथकीकरणका कारण हुन गएको देखिए पनि सारमा यो द्वन्द्व शक्ति आसक्तीकरणका कारण उत्पन्न भएको हो । पदप्रतिको चरम आसक्ति र प्राप्त पदको आडमा व्यक्तिगत लाभ हासिल गर्ने राजनीतिक प्रवृत्ति पछिल्लो समय निकै सक्रिय र संगठित रूपमा देखा परेको छ । न्यून जनचेतना र उपयुक्त विकल्पको खोजीमा देखा परेको अलमलको फाइदा यो पक्षलाई अद्यापि मिलेको देखिन्छ । राज्यशक्ति दुरुपयोग गरी आफ्नो राजनीतिक हैकम कायम राख्न खोज्ने शक्ति र प्रवृत्तिका राजनीतिकर्मीको अन्यायपूर्वक गर्ने काममा बिराम लाग्दा पर्न गएको असरका कारण महाभियोग लगाउनेसम्मको गैरसंवैधानिक कामले सिंगो मुलुक नै तरंगित हुन गयो । मुलुकमा राजनेताको अभाव रहेकाले सबै नेताहरू उद्यमी नेता बनेका छन् र राजनीतिक शक्ति आर्जन गर्ने र दुरुपयोग गर्ने फलदायी उद्यम बनेको छ । उनीहरूका उद्यमलाई फलीभूत गराउन उनीहरूप्रति आशक्त अर्को ठूलो शक्तिझुन्ड जसलाई राजनीतिक ब्रोकरका रूपमा बुझ्न सकिन्छ । उनीहरू पनि त्यत्तिकै सक्रिय रहेका देखिन्छन् । ब्रोकरले तर्ककुतर्कको आडमा आफ्नो कालो भ्रष्टाचारी अनुहार छोप्ने विघ्नै प्रयास गरेको देखिन्छ तर सत्य तर्कमा आधारित हुँदैन यो त जनजनले महसुस गर्ने विषय हो भन्ने उनीहरूले पनि नबुझेका भने होइनन् । सिद्धान्तमा राज्यका तीन अंग व्यवस्थापिका, कार्यपालिका र न्यायपालिका भनिए पनि व्यवहार र अभ्यासमा भने हामीकहाँ राज्यका तीन अंगमा मेकर, ब्रोकर र ब्रेकर सक्रिय रहने गर्दछन् । यिनीहरूका बीचमा शक्ति सन्तुलनको स्थितिमा कुनै किसिमको गडबडी देखिन्न किनभने उनीहरू सबैको अन्तिम लक्ष एउटै रहेको हुन्छ । विषय वा प्रसंगले अर्को अर्थ नलागेमा यहाँ मेकरको भूमिकामा नेता, ब्रोकरमा नियुक्त वा तोकिएका, ठकिएका पदाधिकारी र ब्रोकरमा आपराधिक प्रवृत्तिका उल्लंघनकारी कार्यकर्ता वा समूह सम्झिनुपर्छ । निरुंकुश चरित्रका नेतामा जवाफदेहीको भाव नरहने भएकाले उनीहरूलाई कुनै पनि किसिमको अवरोध वा वैधानिक व्यवधान रुचिकर हुँदैन । आफैंले स्विकारेको संवैधानिक सर्वोच्चता र स्वतन्त्र न्यायपालिकाको संवैधानिक व्यवस्थाविरुद्ध निहित स्वार्थका कारण उनीहरू संगठित रूपमा आक्रमण गर्न थालेका छन् । वास्तवमा लोकतन्त्रमा स्वतन्त्र संस्था त न्यायपालिका मात्र हुने गर्दछ । अरू अंग त निर्दिष्ट प्रक्रिया र प्रणालीबाट सञ्चालित हुने गर्छन् । सो सञ्चालनको जाँच परीक्षण स्वतन्त्र न्यायपालिकाले नै गर्ने हो । स्वतन्त्रता स्वेच्छाचारितामा परिणत हुन नदिन न्यायालयको लागि निश्चित संवैधानिक व्यवस्था र सिद्धान्तहरू स्थापित गरिएका हुन्छन् । पृथकीकरण र शक्ति सन्तुलनको सिद्धान्त प्रतिपादन गर्दा संवैधानिक सर्वोच्चता सबैले स्वीकार गरेकै हो । हामीले स्विकारेको अधीनस्थता भनेकै संवैधानिक अधीनस्थता हो । आफैंले बनाएको संविधान र कानुनको अधीनस्थता स्वीकार नगर्ने चरित्र राजनीतिक रूपमा बेइमान र निरुंकुशतावादी चरित्र नै हो, जसले निहित स्वार्थ र राज्यशक्तिप्रतिको आसक्ति अर्थात् मरिहत्ते गर्ने प्रवृत्तिलाई प्रोत्साहित गर्न राजनीतिक दाउपेचको नांगो खेल प्रस्टरूपमा सतहमै देखा पर्यो, महाभियोग प्रकरणका रूपमा । कतिपय अवस्थामा न्यायालयका फैसला आफू सुहाउँदो र यथार्थपरक नलाग्न सक्छ, बुझ्नुपर्ने तथ्यलाई सही ढंगले नबुझी न्यायोचित निर्णय नभएको हुन सक्छ । यसैकारण कतिपय निर्दोष व्यक्ति पनि कारागारमा परेका हुन सक्छन् । यस्तो दुर्भाग्य अवस्था समाधानको लागि न्याय प्रणालीको क्षमता अभिवृद्धिमा ध्यान दिनुपर्ने हुन्छ । न्यायिक प्रशासनिक प्रणाली स्वयंमा व्यापक सुधार गरिनुपर्ने मुद्दा छुट्टै मुद्दा हो । न्यायाधीश छनोटमा हुने राजनीतिक हस्तक्षेप अन्त्य गरी छनोट प्रणालीलाई प्रतिस्पर्धी र पारदर्शी बनाउनुपर्ने विषय पनि टड्कारो रूपमा देखा नपरेको होइन । यी विषय भनेका न्याय सम्पदानका क्रममा पर्ने असंगत प्रभाव न्यूनीकरण गर्ने विषय मात्र हुन् । राज्यका सबै अंगमा क्षमता अभिवृद्धिको विषय महत्ववपूर्ण सवालका रूपमा रहेको छ, तर महाभियोग प्रकरणभित्रको कुनियत भने यी विषयभन्दा नितान्त फरक खालको छ । यो प्रकरण राजनीतिक प्रभुत्व लाद्न र शक्ति दुरुपयोगको लागि मार्गप्रशस्त गर्ने सुनियोजित षड्यन्त्रको कडीका रूपमा योजनबद्ध ढंगले गरिएको यो दुस्प्रयास मात्र हो । शक्ति पृथकीकरण सिद्धान्तको दुहाइ दिएर यो मिसन सफल गराउन सकेमा आफ्नो जंगे शैली लाद्न सकिने लालसा नेतामा देखा परेको छ । पद होइन, प्रतिष्ठालाई केन्द्रमा राख्ने प्रवृत्ति निकै कमजोर बनेका कारण राजनीतिकर्मीहरू राजनीतिक प्रतिष्ठालाई जुनसुकै हदमा दाउमा लगाउन तम्तयार देखिन्छन् । त्यसैले उनीहरू राज्य प्रणाली र मान्यतामा विश्वास गर्दैनन् र संस्थागत र प्रणालीगत सर्वोच्चतालाई अभियोगका रूपमा स्थापित गराउन खोज्दैछन् । वास्तवमा धारेहात लगाएर नेतालाई गाली या टीकाटिप्पणी गर्नुको खासै अर्थ रहन्न । त्यसैमा पनि पछिल्लो समय विशेषगरी महाभियोग प्रकरणपश्चात् उनीहरूसँग लाज छोप्ने लगौंटी पनि बाँकी रहेन । तसर्थ अबको मुद्दा भनेको उनीहरूलाई थप एक्सपोज गर्नुभन्दा पनि डिस्पोज कसरी गर्ने भन्ने नै प्रधान हुन गएको छ । उनीहरूले आर्जन गर्ने शक्तिको प्राथमिक स्रोत आम नागरिक भएकाले हाम्रो एकताबद्धतामा मात्र उनीहरूको विस्थापन सम्भव छ, तर हामी आफैंभित्रको दुविधा र अन्योलको फाइदा लिन सफल हुने राजनीतिक प्रणालीमै पो दोष छ कि भन्ने विषयमा पनि नयाँ शिराबाट बहस चलाउन आवश्यक देखिन्छ । यसका साथै परिवर्तनकामी युवाशक्तिलाई उत्साहित गर्ने र उनीहरूका माध्यमबाट हस्तान्तरण र पुस्तान्तरणको लागि बाध्यकारी अवस्था उत्पन्न गर्ने रणनीति अख्तियार गर्नपर्छ । मुलुकमा राजनेताको अभाव रहेकाले सबै नेताहरू उद्यमी नेता बनेका छन् र राजनीतिक शक्ति आर्जन गर्ने र दुरुपयोग गर्ने फलदायी उद्यम बनेको छ । समाजिक सञ्जाल, सूचना प्रणालीबाट उनीहरूलाई सामाजिक बहिस्कार गर्नुपर्छ । आगामी निर्वाचनमा प्रयोग गरिने मताधिकारको माध्यमबाट पनि उनीहरूविरुद्ध अभिमत प्रकट गर्न सकिन्छ । असल मानिसको निष्क्रियताकै कारण उनीहरूको सक्रियता बढेकाले उनीहरूको विरुद्धमा जान सकिने माध्यम निर्वाचन नै भएकाले यसमा सक्रिय सहभागिता आवश्यक देखिन्छ । आरम्भमा सांकेतिक रूपमै भए पनि प्रदर्षित अभिमतले एक किसिमको प्रहार र दबाब उत्पन्न गर्नेछ र यसले परिवर्तन र जबाफदेहिता स्वीकार गर्ने प्रवृत्ति र पात्रलाई हौस्याउनेछ । त्यसर्थ यसपटकको निर्वाचनमा मेरो मत परिवर्तनको लागि भन्ने मुद्दालाई व्यापक रूपमा फैलाउनुपर्नेछ । परिवर्तनको लागि गरिब निमुखाको हैसियत नै नपुग्ने, मध्यम वर्गलाई फुर्सद नै नहुने र सम्पन्नलाई आवश्यक नै नहुने परिस्थिति अन्त्य नगरी राज्यशक्तिमा आसक्त यस्ता प्रवृत्ति र पात्र भविष्यमा झनै सक्रिय हुनेछन्, निर्वाचनको प्रमाणपत्रसहित ।"
महाभियोग प्रकरण,"सर्वोच्च अदालतका प्रधानन्यायाधीशलाई महाभियोग लगाउने सम्बन्धमा २५९ सांसदबाट प्रस्ताव दर्ता भयो । महाभियोग प्रस्ताव संसद्मा छलफल हुन पाएन, समाजमा छलफलको विषय बन्यो । नागरिक समाज, एनजीओ, पूर्व न्यायाधीशसमेत प्रस्तावको विरोधमा उत्रिए । नेपालको संविधानको धारा १०१(२) अन्तर्गत प्रस्ताव दर्तासम्म मात्र भयो । उपधारा ३ अन्तर्गतको प्रयोजनको लागि उपधारा ४ अन्तर्गतको समिति गठन हुन नपाउँदै सर्वोच्च अदालतको अन्तरिम आदेशले कारबाही स्थगन भयो । महाभियोग लगाउँदा न्यायपालिकाको स्वतन्त्रता अपहरण गर्छ भन्ने एक समूह र महाभियोग लगाउँदा स्वतन्त्रतामा असर गर्दैन भन्ने अर्को समूहको धारण र विचार हाल विवादित अवस्थामा रहन पुग्यो । कानुनी शासनमा संविधानभन्दामाथि कोही पनि नहुने हुनाले धार १०१(२) को अवस्था विद्यामान छ भने सर्वोच्च अदालतका न्यायाधीशविरुद्ध महाभियोगको प्रस्ताव दर्ता हुन सक्छ । न्यायाधीशहरू र स्वतन्त्र राख्नुपर्ने अन्य सार्वजनिक पदहरूमा उनीहरूले कसैको दबाबमा नपरी निर्भीकसँग काम गर्न सकून् भनेर त्यस्ता पदहरूलाई पदावधिको सुरक्षा, संसद्मा महाभियोग प्रस्ताव पेस भई दुईतिहाइ बहुमतले मात्र हटाउन सक्ने व्यवस्था र त्यस्ता पदाधिकारीको तलब र त्यस्ता निकायका प्रशासनिक खर्चबारे संसद्ले बजेट पास गर्नुनपर्ने आर्थिक वर्ष समाप्त हुनासाथ स्वतः बजेट रिलिज हुने व्यवस्था गरिन्छ । विधायिकाले बजेट पास नगर्दा सरकारका अन्य अंग बन्द हुन सक्छ, तर सञ्चित कोषमाथि व्यवहार हुने कार्यालय बजेटको कारणले काम कहिल्यै रोकिँदैन र कहिल्यै बन्द हुँदैन । पदावधिको सुरक्षा दुई आधारमा गरिन्छ । कुनैकुनै व्यवस्थामा संविधानले नियुक्ति भएको मितिबाट पदावधिको आधारमा जस्तै नियुक्ति मितिबाट १० वर्ष वा १५ वर्षजति पनि हुन सक्छ, पदावधिको आधारमा सुरक्षित गरिन्छ भने कुनैकुनै व्यवस्थामा संविधानमा उमेरको हदका कारण जस्तो ६५ वर्ष, ७० वर्ष आदि कतै ७५ वर्ष (बेलायत), अमेरिका असल चालचलनमा भर पर्नु अर्थात् आजीवन आधारमा पदावधि सुरक्षित गरिन्छ । पदावधि सुरक्षित र निश्चित गर्नुको मतलब न्यायाधीश स्वेच्छाचारी भएमा, कार्यक्षमताको अभाव भएमा वा खराब आचारण तथा संविधान र कानुन उल्लंघन गरेमा पनि हटाउनै नपाउने भन्ने होइन । न्यायाधीशले निश्पक्ष र निडर भएर कार्य सम्पादन गर्नैपर्ने भएकाले पदमुक्त गर्नलाई कठोर प्रक्रिया अपनाइन्छ । महाभियोग प्रस्तावमा संसद्को दुईतिहाइ बुहमतद्वारा पारित हुनुपर्ने व्यवस्था नै कठोर प्रक्रिया हो । महाभियोग लागेर पदमुक्त हुने पद अति संवेदनशील, निश्पक्ष, स्वतन्त्र, तटस्थ र प्रभावकारी रहनुपर्ने पद हुनेछ । त्यसैले त्यस्तो संवेदनशील पदले निर्भीक भएर काम गर्न सकोस् बहुमतका आधारमा शक्तिशाली सरकार या संसद् या राजनीतिक दलले घुमाउरो पाराले पनि हटाउन नसकोस् भनेर यस्ता पदाधिकारी र निकायकार्यालयको बजेट पनि संसद्ले पारित नगरी आर्थिक वर्ष समाप्त हुनासाथ उपलब्ध गराइन्छ । यसका पछाडिको कारण बजेट र पदावधिको सुरक्षा त भयो, तर यदि सरकार वा बहुमतप्राप्त लोकप्रिय दलको हितविपरीत हुने गरी कुनै न्यायाधीशले मुद्दा फैसला गर्यो भने रिसाएर प्रतिशोधको कारण त्यस्तो न्यायाधीशलाई पदावधि र संसद्मा दुईतिहाइ बहुमत नपुगेको कारणले पदबाट हटाउन सकिँदैन । तर जसरी पनि हटाउने अर्को बाटो खोजी कार्यपालिका र संसद् मिलेर अन्य निकायको तलबलगायतका सुविधाहरू पारित गर्ने तर न्यायपालिकाको र न्यायाधीशको तलबलगायत प्रशासनिक खर्च रोकेर न्यायाधीशलाई अपमान गराई राजीनामा दिनेसम्मको वातावरण सिर्जना नगरून् भनेर मजबुत गरिन्छ । न्यायपालिका र न्यायाधीश सम्बन्धमा स्वतन्त्रताको ग्यारेन्टीबारेको यो मान्य चलन र अन्तर्राष्ट्रिय मापदण्डसमेत हो । मुद्दा फैसला न्यायिक काम हो । यस्तो न्यायिक कामबाहेक धारा १०१(२) को अवस्थामा शक्ति सन्तुलन र नियन्त्रणअनुसार बलियो आधार छ भने न्यायाधीशमाथि महाभियोगको प्रस्ताव अगाडि बढ्न सक्छ । न्यायाधीश वा प्रधानन्यायाधीशमाथि महाभियोग प्रस्ताव दर्ता नै हुन सक्दैन भन्ने होइन । राजनीतिक कारण र प्रधानन्यायाधीश र न्यायाधीशले गरेको फैसलामा हारजित महाभियोगको कारण बन्न सक्दैन । पदावधिको सुरक्षाले न्यायाधीश वा त्यस्ता पदाधिकारी स्वेच्छाचारी भए भने बृहत् सार्वजानिक हितलाई समेत ध्यानमा राखी त्यस्ता व्यक्तिको पदमा रहने अधिकार हुँदैन, त्यसैले निजामती कर्मचारीलाई विभागीय कारबाही गरी अवकाश दिएसरह चेक एन्ड ब्यालेन्सअन्र्तगत संवैधानिक पदाधिकारीलाई संसद्को दुईतिहाइ बहुमतको आधारमा महाभियोग प्रस्तावमार्फत हटाइन्छ । प्रधानन्यायाधीशमाथि दर्ता भएको महाभियोग प्रस्तावमा एकल इजलासको अन्तरिम आदेशबाट स्थगन भयो । विवाद हेर्ने र संविधानको व्याख्या गर्ने सर्वोच्च अदालतले नै हो । कानुनी शासनमा उक्त आदेश पनि न्यायाधीशको आदेश हो, तर अन्तरिम आदेश नजिर हुँदैन । नेपालको संविधान २०७२ को धारा १२८ अनुसार एकल इजलासको उक्त आदेश सबैले मान्नुपर्छ । अदालतको आदेश मान्न प्रजातन्त्र र कानुनी शासनको एक सौन्दर्य र विशेषता हो, तर अदालतको फैसलामा कसैले असहमत जनाउन सक्छ । कानुनी शासनकै यी एक विशेषतासमेत हो । केही महिनाअगाडिको कुरा हो, सिनेमा हलमा समेत राष्ट्रिय गान बजाउँदा उठ्नुपर्ने सम्बन्धमा भारतको सर्वोच्च अदालतले सरकारको उक्त निर्णयलाई वैध भनी आदेश बदर गरेन, यथास्थितिमा राख्यो । त्यसको बारेमा भारतमा मात्र होइन, विश्वकै एक प्रख्यात जुरिस्ट एवं पूर्व महान्यायाधिवक्ता सोली सराबजी उक्त आदेश अर्को इजलासबाट हेर्नुपर्छ र अन्तरिम आदेशलाई निरन्तरता दिई कायम राख्न हुन्न भ्याकेट हुनुपर्छ भनी लेख लेख्नुभयो । त्यसैगरी सन् २००० मा एल गोरविरुद्ध जर्ज बुसको राष्ट्रपतिको चुनावसम्बन्धी मुद्दामा एल गोरले पपुलर भोटमा जिते पनि इलेक्ट्रोरल भोटमा हार्नुभयो । उहाँले भन्नुभयो, अदालतको यो फैसलामा म सहमत छैन, तर अमेरिकी कानुनी शासन र प्रजातन्त्रको देश हुनाले म उक्त फैसला मान्छु ।' प्रधानन्यायाधीशलाई महाभियोग लगाउने विषयमा एकल इजलासबाट अन्तरिम आदेश जारी भएको उक्त विवाद कानुनका विद्यार्थी, प्राध्यापक र संविधानसँग सम्बन्धित व्यक्तिहरूको लागि एकेडेमिक छलफलको विषय हुन सक्छ । सो विवाद संविधानको धारा १३७(३) सँग सम्बन्धित गम्भीर संवैधानिक व्याख्याको प्रश्न समावेश भएको विषय हो । उपधारा (३) ले नै त्यस्तो मुद्दालाई संवैधानिक इजलासबाट हेर्नू भनेको छ । प्रधानन्यायाधीशलाई सार्वभौम संसद्बाट अभियोग लगाउन एकचौथाइ संसद्बाट माग भएको विषयमा शक्तिपृथकीकरण, शक्ति सन्तुलन र नियन्त्रण अर्थात् चेक एन्ड ब्यालेन्सेसको गम्भीर संवैधानिक प्रश्न समावेश हुन्छ । त्यस्तो मुद्दामा सर्वोच्च अदालतको व्याख्याले नै जुरिसप्रेडेन्स अर्थात् विधिशास्त्र र संवैधानिक विकास हुँदै जाने हो । प्रत्येक विद्यार्थीले आज किन अमेरिकाको मार्वरीविरुद्ध मेडिसनको मुद्दा वा भारतको सर्वोच्च अदालतको केशवानन्द भारतीको मुद्दा वा एसपी गुप्ताको न्यायाधीश सरुवा आदि मुद्दाहरूको नाम लिने गरिन्छ र कानुनको विद्यार्थीहरूको पाठ्यक्रममा नै राखिन्छ । उक्त मुद्दाको व्याख्याले विधिशास्त्रको विकास भएको हो । अन्तरिम आदेश सम्बन्धमा मान्य सिद्धान्तअनुसार विपक्षीलाई समेत डाकी उनीहरूका कुरा सुनेर बारबाट एमिकस क्युरी र महान्यायाधिवक्ता स्वयंलाई पनि बोलाई समयको कन्जुस्याईं नगरी दोहोरो सुनेर संवैधानिक इजलासबाट आदेश गरेको भए अन्तरिम आदेश भए पनि त्यस्तो आदेशको तौल बढी हुने मात्र होइन, त्यस्तो आदेश कानुनका विद्यार्थीको लागि केश अध्ययनको विषयसमेत हुनसक्ने थियो । महाभियोगको प्रस्तावमा भएका विभिन्न आरोपहरूमध्ये प्रहरी महानिरीक्षकको नियुक्तिको फैसला पनि एक देखियो । महानिरीक्षकको विवाद बृहत् पूर्ण इजलासको फैसलाले कार्यकारी अधिकार, कार्यकारी निर्णय र प्रशासकीय कानुनको व्याख्या गरेको छ । प्रत्येक निर्णय आधार र कारणमा आधारित हुनुपर्ने र खासगरी कर्मचारीको बढुवामा मेरिट अर्थात् कार्यसम्पादन र कार्यक्षमताको आधारमा हुनुपर्ने भन्ने जोड दिएको देखिन्छ । फैसलाले कार्यपालिकाको अधिकारमा हस्तक्षेप गर्यो भन्ने कुनै आधार देखिँदैन । बरु महाभियोग प्रस्तावमा एकल इजलासले दिएको अन्तरिम आदेश भने शक्ति पृथकीकरणको लक्ष्मण रेखा अतिक्रमण भएको होहोइन विवाद र छलफल गरी दुईमत हुन सक्ने प्रशस्त ठाउँ छ । त्यसैले क्रमशः संविधानको व्याख्यामार्फत राम्रो विधिशास्त्र विकास गर्दै जान यस्ता विवादमा एकतर्फी सुनुवाइ नगरी संवैधानिक इजलासबाटै हेरिएको भए राम्रो हुने थियो । महाअभियोग प्रस्ताव दर्ता भएपछि पूर्व न्यायाधीश समाजको विज्ञप्ति जारी भयो । अर्कोतर्फ पूर्व न्यायाधीश कल्याण श्रेष्ठको वसन्तपुर डबलीमा एक्लो भाषण भयो । पूर्व न्यायाधीश समाजको विज्ञप्तिमा महाभियोग प्रस्ताव फिर्ता लिने माग गर्दै केही वर्षअगाडिदेखि न्यायाधीश नियुक्तिमा भएको विवाद औंल्याउँदै न्यायाधीश नेतृत्वले नै यसको जिम्मा लिनुपर्ने भनी आत्मालोचना अर्थात् इन्ट्रोस्पेक्सन गरिएको देखियो । उता वसन्तपुर डबलीमा कल्याण श्रेष्ठले आज्ञाकारी न्यायाधीश चाहिँदैन, पाप धुरीबाट कराउला, नेताहरूले राजीनामा गर्नुपर्ने' जस्ता शब्दमा जोसिएर कडा शब्दमा जनतालाई घरघरबाट सडकमा आउन आह्वान गर्नुभयो । स्मरणीय छ, प्रधानन्यायाधीशको पद सम्हाल्नेबित्तिकै पनि उहाँले अदालतविरुद्ध लेख्नुहोस्, डरपोक व्यक्ति पनि पत्रकार हुन्छ र भन्नुभयो' यसरी उहाँले न्यायपालिका बिग्रन नदिन र न्यायपालिकाप्रतिको माया देखाउनुभयो । अब विगतका घटना दोहोरिन नदिनु बेस हुन्छ । २०७२ सालमा संविधान लागू हुनुअगाडि संविधानसभाले पहिलो मस्यौदा सुझावको लागि सार्वजनिक गर्यो । त्यतिबेलाको न्यायपालिका नेतृत्वले कम्तीमा न्यूनतम पनि संविधानमा भएका काम गर्न तत्काल अप्ठेरो पर्ने प्रावधानहरूलाई संशोधन गरी मिलाउन सुझाव गर्नुपर्ने थियो । पृष्ठभूमि र प्रकरण हेर्दा बाधाअड्काउ फुकाउने आदेश जारी गरी बहालवाला प्रधानन्यायाधीश बनाइएपछि त्यसको नराम्रो प्रहार र असर न्यायपालिकामा पर्यो, शक्ति पृथकीकरण रहेन । कार्यपालिका र न्यायपालिका प्रमुख लामो समय एउटै व्यक्ति भए । त्यसैले न्यायपालिकाको स्वतन्त्रतामा प्रहार भयो । देश निरन्तर संक्रमणकालमा छ । दामोदरप्रसाद शर्मा प्रधानन्यायाधीशको कार्यकालमा राजनीतिक भागबन्डाका आधारमा न्यायाधीश नियुक्त भए, जसले निरन्तरता पाइरह्यो । नियुक्ति भई शपथ ग्रहणलगत्तै केही न्यायाधीश दलको प्रधान कार्यालयमा गएको घटना सबैको मनमा ताजै छ । यसरी न्यायपालिका विवादित बन्ने क्रम जारी रह्यो । यिनै कुरालाई ध्यानमा राखेर पूर्व न्यायाधीश समाजले महाभियोग प्रकरणमा सार्वभौम संसद्लाई जथाभावी गाली नगरी आफ्नै गतिविधिको आत्मालोचना गरी संयम भाषामा महाभियोग प्रस्ताव फिर्ता लिन आग्रह गरेको छ । शक्ति सन्तुलन र नियन्त्रणअन्तर्गत प्रधानन्यायाधीशलाई महाभियोग लगाउने अधिकार छ भन्दैमा मनलागी प्रयोग गर्नुहुँदैन । संसद् र सांसदहरूको व्यवहार निष्पक्ष हुनुपर्छ, सेलेक्टिभ हुनु हुँदैन । संविधान र कानुनको उल्लंघन प्रथम दृष्टिमा अर्थात् प्राइमाफेसिया' रूपमा नै देखाउनु सक्नुपर्छ । प्रधानन्यायाधीशलाई महाभियोग लगाउने प्रस्ताव कसरी पनि पूर्वाग्रही भएको र सेलेक्टिभ भएको देखिन्छ भने कल्याण श्रेष्ठ प्रधानन्यायाधीश हुँदा उनले आफैंसरह सेवा, सर्त भएका न्यायपरिषद्मा प्रधानमन्त्रीको प्रतिनिधि र कानुन व्यवसायीको प्रतिनिधि हटाएर विधिवत् गठन भएको न्यायपरिषद्लाई अपांग र अपूरो बनाएका थिए । प्रधानमन्त्री र विपक्षी दलका नेतालाई भेटी न्यायाधीश नियुक्तिबारे छलफल गरे । न्यायाधीश नियुक्ति गर्न प्रधानन्यायाधीश भएर अध्यादेश ल्याउनसमेत सहमति दिए (हेनुहोस् २२ चैत २०७२ को अन्नपूर्ण पोस्ट्) र अन्त्यमा परिषद्लाई अपांग र अपूरो बनाई आफू कामचलाउको अवस्थामा पुगेको बेलामा न्यायाधीश नियुक्त गरे । उनको कार्यकाल बाँकी लगभग वर्तमान प्रधानन्यायाधीशको जस्तै थियो । यही संसद्, यही सांसदहरू कल्याण श्रेष्ठको उक्त कार्य संविधानको गम्भीर उल्लंघन, स्वेच्छाचारी र मनपरी कि वर्तमान प्रधानन्यायाधीशले प्रहरी महानिरीक्षकको मुद्दा छिन्दा संविधानको गम्भीर उल्लंघन हुने ? आफूसरहको सदस्यलाई हटाउने र पाँच सदस्यले गर्ने काम हटाइएको दुई सदस्यको पदपूर्ति नहुँदै उनले न्यायाधीश नियुक्त गरे । उनलाई उन्मुक्ति दिए । तर वर्तमान प्रधानन्यायाधीशलाई महाभियोग लाग्नुपर्छ भन्ने ? सार्वभौम संसद् र सांसदहरूबाट यस्तो भेदभावकारी र सेलेक्टिभ कार्य गर्न नहुने थियो । अब बितेका कुरा बिर्सी यस्तो घटना दोहोरिन नदिन सुधारतर्फ जानु बेस हुन्छ । २०७२ सालमा संविधान लागू हुनुअगाडि संविधानसभाले पहिलो मस्यौदा सुझावको लागि सार्वजनिक गर्यो । त्यतिबेलाको न्यायपालिका नेतृत्वले कम्तीमा न्यूनतम पनि संविधानमा भएका काम गर्न तत्काल अप्ठेरो पर्ने प्रावधानहरूलाई संशोधन गरी मिलाउन सुझाव गर्नुपर्ने थियो । कम्तीमा पनि अहिले न्यायपालिकामा काम गर्न गाह्रो भएका धाराहरू जस्तै न्यायपरिषद्को सदस्यमा कहिलेकाहीं न्यायपालिकाको प्रतिनिधि कम सरकारी पक्षको प्रतिनिधित्व बढी हुने व्यवस्था, संवैधानिक इजलासमा प्रधानन्यायाधीशले कोको सदस्य राख्ने, प्रधानन्यायाधीशको अधिकार हुने व्यवस्था गर्नुपर्ने र महाभियोगको प्रस्ताव दर्ता गर्ने एकचौथाइ सदस्यले संविधान उल्लंघनको कम्तीमा प्रथम दृष्टिमा नै देखिने आधारहरू रहनुपर्ने र महाभियोगको प्रस्ताव दर्ता गर्नासाथ स्वतः निलम्बन हुन नसक्ने, संसद्ले अभियोग लगाएपछि मात्र स्वतः निलम्बन हुने प्रस्ताव संविधानसभामा राखी अडिग भएको भए यस्तो अवस्था आउने थिएन ।"
"सावधान, गलत व्यक्तिले मत पाउला !","होला नहोला भन्दाभन्दै बहुप्रतीक्षित स्थानीय निर्वाचन दैलोमै आइपुगेको छ । आजदेखि (वैशाख २८, २९ र ३० गतेसम्म) निर्वाचन आयोगले चुनाव प्रचारप्रसार गर्न तीन दिन रोक लगाएको छ । वैशाख ३१ गते बिहान आठ बजेदेखि पाँच बजेसम्म मतदान हुनेछ । बीस वर्षपछि हुन लागेको यो चुनावको महत्वव कति छ, यसका भुक्तभोगी र आफ्ना जनप्रतिनिधिविहीन काल बेहोरेका जनतालाई बताउन खोज्नु बत्तीका अगाडि सूर्यको बयान मात्र हुनेछ । यो चुनावको अझ अचम्मलाग्दो पाटो त के भने ३५ वर्ष उमेर पुगेका व्यक्तिहरू जीवनमा पहिलोपटक आफ्नो स्थानीय प्रतिनिधिलाई भोट हाल्दैछन् ! सबैलाई थाहै छ, नेपालीको सरदर आयु ६७ वर्ष मात्र छ। चुनावमा को उठे ? कसले उठ्न पाएन ? कसले पार्टीबाट टिकट पायो, कसले पाएन ? कसले उम्मेदवारी दर्ता गरेर पनि पार्टी केन्द्रले माथिमाथि नै विपक्षी पार्टीसँग तालमेल मिलाएपछि केन्द्रको दबाबमा उम्मेदवारी दिइसकेपछि पनि नाम फिर्ता लिनुपर्यो ? सबैको अगाडि जगजाहेर छ । यसलाई लिएर राजनीतिक विश्लेषक श्रीकृष्ण अनिरुद्ध गौतमले त आफ्नो फेसबुक खातामा व्यंग्यवाण नै प्रहार गरे । उनले लेखे, कांगे्रसका सभापति शेरबहादुर देउवा र एमालेका अध्यक्ष केपी ओली संविधान कार्यान्वयन गर्दैछन् ! गज्जब कार्यान्वयन गर्दैछन्, गर्दै जाँदा देउवा माओवादी र ओली राप्रपा भएछन् !' गौतमको यो आक्रोशको पछाडि कारण छ, उनी पञ्चायतकालदेखि बहुदलीय व्यवस्था पुनस्र्थापना हुँदै गणतन्त्र स्थापनासम्मका प्रतिबद्ध लेखकराजनीतिक विश्लेषक हुन् । लोकगणतन्त्र स्थापना र त्यसको कार्यान्वयनमा होमिएका व्यक्ति हुन् । जीवनभर राजनीतिक दर्शन सिद्धान्तको पक्षमा लेखिरहे र लोकतान्त्रिक गणतन्त्र कार्यान्वयन गर्न लागिपरिरहे । तर मुलुकमा संघीय लोकतान्त्रिक गणतन्त्र स्थापना भएपछि त्यो स्थापना गर्नेबाहक पार्टीहरू हिंसा र निरंकुश शासन व्यवस्थाका पक्षपातीसँग घाँटी जोड्न पुगेकोबाट दिक्क बनेर उनले कांग्रेस र एमालेका नेताहरूलाई चुनौती दिएको हुनुपर्छ । नेताहरू चुनाव जितेर शासन सुखभोग गर्नमै केन्द्रित छन् । त्यसैले भर्खर २१ वर्ष उमेर पुगेकी रन्जु दर्शना र पूर्वसचिव किशोर थापाहरू जनआवाज बोक्दै उम्मेदवारी दिएर मैदानमा आउँदा ७० वर्षको अनुभव भएका पार्टीहरूमा खैलाबैला मच्चिएको छ । यति लामो वर्षसम्म काम गरेका पार्टीका उम्मेदवारलाई औंलो ठड्याउने मानक उम्मेदवार किशोर उमेरका देखिएका छन् । निर्दलीय वा भर्खर दल दर्ता गरेर उम्मेदवार बनेका व्यक्तिहरूले नै पार्टीहरूका उम्मेदवारमा दम नभएकाले नारायणहरि बनाइदिन लागे झैं पो देखिँदै छ । यसको कारण अरू होइन, पार्टीका नेताहरूको भन्ने एकथोक र गर्ने अर्कोथोक भएकाले नै हो । होइन भने दलीय व्यवस्थामा दलहरूकै वर्चस्व हुनुपर्ने हो । दलीय व्यवस्थामा दलहरू नै प्रभावशाली हुन्छन् भन्ने मानिन्छ । दल भनेको संगठित विचार हो । संगठित शक्ति अगाडि एउटा व्यक्ति निरिह नै हुन्छ, तर स्थानीय निर्वाचनमा खडा गरिएका दलका उम्मेदवार निरिह र स्वतन्त्र व्यक्तिका रूपमा उम्मेदवार बनेका युवाहरू प्रखर देखिइरहेका छन् । यसको कारण ? कारण स्पष्ट छ र त्यो भनेको पार्टीका नेताहरूको ट्र्याक रेकर्ड हो । तिनको सिद्धान्तहीन चाल, चलन र व्यवहार नै हो । पत्रपत्रिकामा निस्किरहेका प्रभावकारी कार्टुन, विश्लेषकहरूका खोजअनुसन्धानमूलक लेखसमाचारहरू, सामान्यजनले प्रकाशित र प्रसारित समाचारप्रति जनाएका प्रतिक्रियाले अहिले देखिएको गठबन्धनलाई उजागर गरेका छन् । जीवनभर अनेक सिद्धान्त र आदर्शको लागि लडेको भनिरहने नेताहरू नै सत्तामा जान, छोरीबुहारी, भाइभतिजा, सालासाली, ज्वाइँसम्धीलाई टिकट बाँडेर जुन फोहोरी गठबन्धनमा लागे, यसले अब दलहरू र तिनले ओकल्ने सिद्धान्त र दर्शन बोल्ने कुरा मात्रै हुन् भन्ने प्रमाणित भएको छ । व्यवहार त्यसको ठीक विपरीत रहेको सन्देश सर्वत्र प्रवाहित भइरहेको छ । एक प्राध्यापकले गम्भीर हुँदै भने, खासमा ०४६ सालको परिवर्तनपछि नै सिद्धान्त र आदर्शको लडाइँ सकिइसकेको हो । परम्परागत समाज भएकाले मात्र बाबुबाजेका बेलामा झगडा परेको परिवार वा कुनै समयमा बाझाबाझ भएको परिवारसँग नाति पुस्ताले समेत नबोल्ने व्यवहारजस्तो भएको हो । प्रजातन्त्र वा लोकतन्त्रमा केको सिद्धान्त र वाद ? लोकतन्त्रमा सिद्धान्त भनेकै डेमोक्रेसी हो । कुनै वाद कसैले अँगाल्छ भने उसले अँगाल्न पाउँछ तर आमजनता वा मतदाताले उसलाई हेर्ने, पर्गेल्ने भनेको पात्र, प्रवृत्ति, संस्कार, आचरण, व्यवहार र जीवनशैली मात्रै हो । कुन विचार अँगाल्ने उम्मेदवार कस्तो छ भनेर मतदाताले पर्गेल्ने उसको कार्यक्रम, व्यवहार र दैनिकी नै हो । यो प्रत्येक उम्मेदवारको संस्कार र संस्कृतिमा भर पर्ने कुरा हो, उसले अँगालेको कुनै सिद्धान्तले होइन ।' के प्राध्यापक महोदयको उक्त भनाइ नै यथार्थ हो ? कांग्रेस कम्युनिस्ट विचार अँगालेकाहरूसँग यो कुरा राख्दा सुरुमा त उनीहरू सिद्धान्तहीन र पलायनवादी तर्क भनेर कुर्लिए । तर जब उनीहरू, उनका नेता र पार्टीले गरिरहेका कुराहरूलाई उदाहरण बनाएर छलफल गर्न थालियो अन्ततः उनीहरू पनि प्राध्यापक महोदयकै लाइनमा आइपुगे । तर यसको लागि उनीहरूले आफ्ना नेता र नीतिलाई दोष दिएर आफूलाई सिद्धान्तनिष्ठ नै भनेर पन्छिन कन्जुस्याइँ गरेनन् । वास्तवमा लोकतन्त्रको चाडवाड नै रहेछ निर्वाचन । चुनावलाई पर्व त्यसै भनिएको होइन पनि । बहुदल आएको तीन दसक र गणतन्त्र आएको एक दसकपछि पनि आसन्न निर्वाचनले धेरैको बुद्धिको घैंटोको बिर्को उघारिदियो । कसको भनाइ र गराइ के रहेछ छर्लंग पारिदियो । चुनावमा भोट पनि मतदाताले उम्मेदवारहरूलाई बैंकले ऋणीलाई झैं हेरेर मात्र दिन्छन्, दिनुपर्छ । जो पायो त्यसलाई पाँच वर्षमा हुने चुनावमा मतदाताले भोट दिए भने पाँच वर्षसम्म आफैंले जिताएका प्रतिनिधिबाट प्रताडित हुनुपर्छ । ती प्राध्यापकले अर्को दिनको छलफलमा भने, निर्वाचनले मुलुकमा ठूलो परिवर्तन ल्याइरहेको छ । राजनीतिक परिवर्तनको प्याराडमसिफ्ट' नै हो निर्वाचन । जब स्थानीय निर्वाचन मात्र होइन, प्रदेश र प्रतिनिधिसभा र राष्ट्रियसभाको निर्वाचन भएर देशका राष्ट्रपति र प्रधानमन्त्री चुनिनेछन् । देशमा साँच्चिकै संविधानको कार्यान्वयन सुरु हुनेछ अनि मात्र तपाईंले देख्नु हुनेछ अत्यन्त सक्षम र ख्यातिप्राप्त व्यक्तिहरूले शासन गरेको नेपाल ! किनभने लोकतन्त्र भनेको सक्षम र योग्य व्यक्तिले नियम र कानुनअनुसार शासन गर्ने व्यवस्था हो । देशमा धेरै पार्टीहरू बने । पार्टीपिच्छे नेताहरू बने । एउटा एउटा सिद्धान्त बोके । हरेकलाई शासन गर्ने चाहना व्याप्त भयो । गुट, झूट र फुटले हरेकले कुण्ठा मात्र पाले । त्यसैले राम्रो मान्छेलाई न अगाडि बढाउन सके न त योग्य र असल मानिसलाई आकर्षित गर्न नै । पार्टीहरूका अनेक नाम र सिद्धान्त भए पनि उनीहरू एउटै वर्ग र परिवारबाट आएकाले तिनको आनी, बानी र स्वभाव भिन्न छैन । खान, पान र व्यवहार पनि भिन्न देखिँदैन । सिद्धान्तले पुँजीपति र सर्वहाराको, गरिब किसान र श्रमिक वर्गको भनेर वर्गीकरण गरे पनि जब उनीहरूका भनाइमा भिन्नता र गराइमा समानता पाउनु हुन्छ, तपाईंमा रहेको भ्रम हराएर जान्छ । पुँजीवादी' भनिने र समाजवादी' भनिने नेताहरूको कसको बिहानदेखि राति नसुत्दासम्मको र सुत्दा उनीहरू सुत्ने खाटदेखि बस्ने घरसम्मको चर्चा गर्ने ? उनीहरूले पिउने महँगा मदिरादेखि चढ्ने गाडी, उनका पत्नीहरूले लगाउने कपडा र गहना, तिनका छोराछोरी पढ्ने स्कुल कलेज अनि जाने मुलुकहरू र तिनले गर्ने विधिव्यवहार र बोलिने आइस्योस् र गइस्योस्मा कहाँनेर भिन्नता छ ? तिनको सामाजिक हैसियत र स्रोतसाधनमा पहुँचमा के भिन्नता छ र ? यी नेताहरूलाई चन्दा दिने, पाल्ने र सेयरव्यापारव्यवसायमा हिस्सा दिने, साझेदारी गर्ने स्वदेश र विदेशका पनि एउटै व्यक्ति छन् अनि यिनमा कहाँ भिन्नता देख्नुहुन्छ, ती प्राध्यापक जंगिदै आक्रोषित भए । एक व्यापारीले कुनै बेला भनेका थिए, यही सोफा हो, जहाँ को बस्नुभएन ? कुन पार्टीको नेता बसेन ? यही बोतलको रक्सी कसले पिएन ? महँगा र बास्नादार खाना कुन पार्टीको नेताले खाएन ? कसले मबाट चन्दा लिएर गएको छैन ? कांग्रेसदेखि राप्रपा, एमाले, माओवादी, वैद्य, विप्लवसम्म ? नाम भन्नुस् ! भिन्नता भनेर देखिनुपर्ने अहिले चुनावमा उठेका उम्मेदवारहरूको नीति कार्यक्रम नै हो । जहाँसम्म संगठित विचारको केन्द्र भनिने पार्टीहरूले बनाएका घोषणापत्रको कुरा छ, त्यो केन्द्रबाट बनाइएको हो र स्थानीय अवस्थाअनुकूल छैन । त्यसमा ठूला गफ गरिएको छ र मतदातालाई सपना देखाउने प्रयत्न गरिएको छ । एक महिना शासनमा बस्ने ठेगान छैन, दसबीस वर्षमा यसो गर्छु भन्ने गफ दिने ? भनौं न, प्रचण्ड नौ महिनाको लागि शासनमा आएका हुन्, उनले काम होइन, धेरै ठूला गफ दिने ? शेरबहादुर तीनपटक प्रधानमन्त्री भइसकेका व्यक्ति हुन्, शासनमा रहँदा राजालाई शासन बुझाए अनि उनले यो गर्छु र त्यो गर्छु भनेको कुनै कांग्रेसीले नै पत्याउँछ ? जनताको कुरा त धेरै टाढा भयो ! खुट्टा देख्दै चाल पाइयो भन्ने जुन उखान छ नि हो त्यसैसँग मिल्दाजुल्दा उम्मेदवारहरू ठूला पार्टीले उठाइरहेका छन् । तस्कर, भ्रष्टाचारी, ठेकेदार, जग्गा दलाल, अपराधी, डन, बिचौलियाले धेरै ठाउँमा पार्टीबाट टिकट उम्क्याएका छन् । अब तिनबाट केन्द्रीय घोषणा कार्यान्वयन हुने अपेक्षा न मतदाताले गरेका छन् न त पार्टीकै नेताहरूले । किनभने तिनलाई स्थानीय जनता र पार्टी पंक्तिका कार्यकर्ताले राम्रोसँग चिनेजानेका छन् । कुनै पनि बैंकले लगानी गर्नुपर्यो भने जोजो ऋण लिन आउँछ, उसलाई ऋण दिइहाल्छ र ? एउटा बैंकका मेनेजरले त भने नै, हामी बंैक डुबाउन यहाँ बसेका होइनौं, कमाउन पो बसेका हौं । त्यसैले हामी त्यस्तो व्यक्तिलाई ऋण दिन्छौं, जो सही रूपमा काम गर्छ, इमानदार छ, तोकिएको समयमा ब्याज र सावाँ तिर्छ, ठग्दैन । पुग्दो धितो राख्छ । सबै बैंकले हेर्ने र गर्ने यसैगरी हो । यसो गरे मात्र बैंक डुब्दैन, होइन भने बैंक डुब्न धेरै समय लाग्दैन । चुनावमा भोट पनि मतदाताले उम्मेदवारहरूलाई बैंकले ऋणीलाई झैं हेरेर मात्र दिन्छन्, दिनुपर्छ । जो पायो त्यसलाई पाँच वर्षमा हुने चुनावमा मतदाताले भोट दिए भने पाँच वर्षसम्म आफैंले जिताएका प्रतिनिधिबाट प्रताडित हुनुपर्छ । अहिले तीन प्रदेशमा जुन चुनाव हुन लागेको छ, देशभरका ७४४ गाउँनगरपालिकामध्ये ३८२ स्थानीय तहमा उठेका हजारौं उम्मेदवारहरूमा कमै पार्टीका कमै इमानदार, योग्य, क्षमतावान् उम्मेदवार छन् । ठेकेदार, बिचौलिया, डन, माफिया भ्रष्टाचारीहरूलाई पार्टीहरूले निषेध गर्न सकेनन्, जो लोकतान्त्रिक गणतन्त्रको लागि दुर्भाग्य हो । तिनीहरूसँग पैसाको खोलो, गुन्डा, जाँडरक्सी, भोजभत्तेर, पार्टीको आशीर्वाद छ । यही बेलामा हो, डन अपराधीलाई सुरक्षा निकायले तह लगाउने । किनभने यतिबेला नै गुन्डा, तस्कर, बिचौलिया र अपराधीहरूले वास्तविक ताण्डव नृत्य प्रदर्शन गर्छन् । निर्वाचनलाई स्वच्छ, धाँधलीरहित र शान्तिपूर्ण रूपमा सम्पन्न हुन दिँदैनन् । तर प्रहरीमा कसलाई आईजीपी नियुक्त गर्ने र सुडान घोटाला काण्डमा परेकाले सुरक्षा निकाय पनि दिग्भ्रमित देखिन्छ, सशक्त देखिएन । चुनावको बेलामा गुन्डागर्दीरूपी विषलाई तह नलगाउने हो भने चुनावको भोलिपल्टदेखि नै तिनीहरू समाजमा डर, भय, त्रास उत्पन्न गर्न थाल्छन् । यी र यस्तै कुरा गाउँनगरका अनुभवी, परिपक्व र इमानदारीपूर्वक जीवन धानिरहेकाहरूसँग गरिरहँदा पंक्तिकारलाई नै औंला ठड्याउँदै भने, तिमीजस्ता पत्रकारलेखकहरूले लेखेर नै के हुन्छ ? अरू काम, सीप नभएर न लेखेका हौ ! उनका कुरा सुनेर दिमाग नै रन्थनियो । उनी एकोहोरो भन्दै गए, तिम्रो लेखाइ मतदाताकहाँ पुग्छ भन्ठानेका छौ ? न मतदाताले त्यो पढ्छ न त प्रतिक्रिया नै जनाउँछ ! हो, सहर बजारमा बस्ने सुकुमार र विदेशमा बसेकाले भने पढ्छन् । सहर बजारकाले त केही पनि बोल्दैन किनभने राम्रो भन्यो भने त्यसबाट सकारात्मक प्रभाव पर्ला र नराम्रो भन्यो भन्ने आफैंविरुद्ध कसैले लेख्ला भन्ने डर उसलाई छ । तर विदेशमा बसेकाले सामाजिक सञ्जालमा पढ्छन् र गाली र आक्रोश पोख्छन् । ती महाशयलाई कसले भन्ने, निर्वाचनको मुखमा आमसञ्चार, नागरिक समाज, छरछिमेक, राजनीतिक दल र आम मानिससँग हुने छलफलले मतदातालाई सचेत बनाउने र निर्वाचनमा सहभागी हुन अभिप्रेरित गर्छ । अनिरुद्ध गौतमले भने झैं यो चुनाव सिद्धान्त र आदर्शबिनाको हो वा लोकतान्त्रिक गणतन्त्र स्वीकारेपछि अब कुनै वाद र सिद्धान्तको काम नभएको जनाउ दिने अवसर हो ? पहिलो निर्वाचन भएकाले पनि यस्ता अनेक शंकाउपशंका उत्पन्न भएको हुन सक्छ । मतदान प्रत्येक वालिग मतदाताको अधिकार हो । चुनाव स्वच्छ, धाँधलीरहित र शान्तिपूर्ण रूपमा निरन्तर भइरह्यो भने नदीले फोहोरहरू पन्छाउँदै पानी संग्लो र स्वच्छ पारे झैं निर्वाचनले आमजनताप्रति उत्तरदायी हुने नेतृत्व चयन हुन थाल्नेछ ।"
निर्वाचनको अव्यवस्था,"यतिबेला स्थानीय निर्वाचनको चर्चा केन्द्रदेखि गाउँसम्म भइरहेको छ । यही वैशाख ३१ गते हुने पहिलो चरणको निर्वाचनको लागि उम्मेदवारहरू घरदैलो कार्यक्रम र विभिन्न दल चुनावी तालमेल गरेर विजयको लागि प्रचारप्रसार गरिरहेका छन् । मतदान अधिकृत र सुरक्षा निकायका जनशक्ति गाउँगाउँ पुगिसकेका छन् । नेपालमा मौसम र राजनीतिक नेताहरूले लिने निर्णयको कसैले अनुमान गर्न सक्दैन । मौसमको भविष्यवाणी गर्ने क्रममा मौसम सफा रहनेछ भनेर समाचार पढ्दै गर्दा बाहिर झमझम पानी परिरहेको हुन्छ । त्यस्तै नेपालका नेताहरू बिहान, दिउँसो र बेलुका कुरा फेर्न माहिर छन् । राजीनामा दिएका मन्त्रीको राजीनामा अस्वीकृत गरेर पुनः तिनैलाई मन्त्रीमा कायम गरेको पनि पाइएको छ । कवि भूपि शेरचनले यो हल्लैहल्लाको देश हो भनेर त्यसै भनेका रहेनछन् । अहिलेको नयाँ हल्ला संविधान संशोधन, सत्ता हस्तान्तरण, स्थानीय निर्वाचन कति चरणमा गर्ने, बजेट निर्वाचनअघि कि पछि गराउने भनेर अन्योल सिर्जना गरिएको छ । स्थानीय तहको निर्वाचन वैशाख ३१ र जेठ ३१ को लागि तोकिएको छ । पहिलो चरणमा तीन प्रदेशमा हुने निर्वाचनको लागि जनताले देखाएको उत्साह र सहभागिताले जनता निर्वाचनको तीव्र प्रतीक्षामा रहेको देखिएको छ । नेताहरू निर्वाचनको लागि अझै विभिन्न बहाना बनाएर अल्मल्याउने कोसिस गरिरहेका छन् । विभिन्न दलबीच अस्वाभाविक चुनावी तालमेल र स्थानीय जनताको चाहनाविपरीत केन्द्रबाट भएको हस्तक्षेपले जनतामा आक्रोश बढाउने काम भएको छ । २०६३ को राजनीतिक परिवर्तनपछि प्रमुख दलका नेतामा आफूलाई सर्वेसर्वा वा तानाशाह हुने प्रवृत्तिको विकास भएको छ । जनताको इच्छा र चाहना एकातर्फ छ भने नेताहरूको कार्यशैली ठीक विपरीत दिशातर्फ गएको पाइएको छ । कांग्रेस, एमाले, माओवादी केन्द्र र राप्रपाबीच चुनाव जित्नको लागि भएको तालमेलले बहुदलीय व्यवस्थाको खिल्ली उडाएको छ । प्रत्येक दलले आआफ्नो आस्था, नीति र उद्देश्यले दल दर्ता गरेका हुन्छन् । हिन्दुधर्म र संवैधानिक राजसंस्था राख्नुपर्छ भन्ने दलहरू र धर्मनिरपेक्ष र गणतन्त्र कायम गर्नुपर्छ भन्नेहरूको सहकार्य, संसदीय व्यवस्था र सर्वहारा एक दलको अधिनायकवाद कायम गर्न चाहनेहरू, संघीयता नचाहने र चाहनेहरूबीच भएको चुनावी तालमेल कृत्रिम र जसरी पनि निर्वाचन जितेर सत्ताको सुखभोग गर्नु मात्र रहेको छ । भरतपुर नारायणगढ महानगरपालिकामा कांग्रेस र माओवादीबीच भएको चुनावी तालमेललाई नमुनाको रूपमा लिन सकिन्छ । कांग्रेसको प्रभाव भएको महानगरपालिकामा प्रचण्डपुत्री रेणु दाहाल मेयरमा उठ्ने भएपछि कांग्रेसका दिनेश कोइरालाले जबर्जस्ती नाम फिर्ता लिनुपर्यो । स्थानीय कांग्रसी नेताहरूको व्यापक विरोध हुँदाहुँदै पनि देउवादाहाल गठबन्धन तयार भएको छ । आफूले नचाहेको माओवादीलाई हराउन कांग्रेसका स्थानीय नेता लाग्नेछन् । नेताहरूले केन्द्रमा गरेको तालमेलअनुसार नै जनताले भोट हाल्छन् भन्ने बलियो आधार छैन पनि । सञ्चार साधनमा प्रमुख दलहरूले आफ्ना दलका उम्मेदवारको लागि मत नमागी चुनावी तालमेल गरेको ठाउँमा अन्य दलको लागि मत मागेको देखाइएको छ, जुन कुरा सशस्त्र संघर्षमा पीडा बेहोरेकाहरूलाई पचाउन निकै कठिन भएको छ । दलहरूको आर्थिक एजेन्डा हेर्दा यो संसद्को निर्वाचन हो कि स्थानीय तहको छुट्याउन अप्ठ्यारो परेको छ । सबै दल घोषणापत्र निकालेर सपना बाँड्नमा प्रतिस्पर्धा गरिरहेका छन् । सबैको सपनामा प्रतिव्यक्ति आय, पर्यटक आगमन, बिजुली १० हजार मेगावाट उत्पादन, द्रूतमार्ग र रेलमार्ग, वृद्धभत्ता, साक्षरतामा वृद्धिजस्ता कार्यक्रम लिएर मत माग्न गएका छन् । नेपाली जनताले विगतमा जनयुद्ध, गणतन्त्र, संघीयता, धर्मनिरपेक्ष, प्रदेश विभाजनका साथै संविधान निर्माण र संशोधनबाट हुने उपलब्धिको बखान सुनिसकेका छन् । निर्वाचनले वर्तमान सत्ताधारीको सपना विपनामा परिणत हुनेमा आशंका छ । स्थानीय तहमा भएको नयाँ संरचना र संवैधानिक प्रावधानले जनताका आकांक्षा र आशामा अनावश्यक वृद्धि गराएको छ । सिंहदरबारको अधिकार गाउँमा पुर्याउने आकर्षक नारा चर्को रूपमा लगाइएको छ । जब जनताको महत्ववाकांक्षामा गराइएको यो पूरा गर्न नसकिने आश्वासनले भविष्यमा नैराश्य र असन्तोष नै बढाउनेछ । सबैभन्दा महत्ववपूर्ण व्यवस्थापन र आर्थिकरूपले स्थानीय निकाय कत्तिको सक्षम रहेको त्यो हेर्नुपर्ने हुन्छ । केन्द्रको अनुदानबाट सञ्चालित स्थानीय तहले बाँडेका सपना कसरी पूरा होला ? साविकमा विगत ५० वर्षको अनवरत प्रयासले खडा गरिएका भौतिक संरचना विनाउपयोग रहने र अर्कोतर्फ अहिले कायम गाउँपालिका, नगरपालिका, उपमहानगरपालिका र महानगरपालिहरूमा तत्काल भौतिक सुविधा बजेट र जनशक्तिको समस्या देखा परेको छ । राष्ट्रपति बैंकक गएपछि कार्यवाहक राष्ट्रपति, प्रधानमन्त्री र सभामुख पद माओवादी केन्द्रको कब्जामा जानेछ । मन्त्रिपरिषद्को सिफारिसमा राष्ट्रपतिको कार्यभार सम्हालेका उपराष्ट्रपतिले महत्ववपूर्ण निर्णय लिन सक्ने सम्भावना छ । विद्यमान जनशक्तिबाट स्थानीय सरकार सञ्चालन गर्न पुग्दैन । स्थानीय तह पुनर्संरचना आयोगले प्रशासनतर्फ करिब ५२ हजार कर्मचारी सिफारिस गरेको छ । आयोगको प्रतिवेदनमा एउटा स्थानीय तहमा कम्तीमा ७० जना कर्मचारी आवश्यक छ । विकास, प्रशासन र सेवा उपलब्ध गराउन थप करिब दुई लाख कर्मचारी आवश्यक पर्नेछ । अहिले स्थानीयस्तरको साधारण खर्च २० अर्ब रुपैयाँ भएकोमा अब दुई सय अर्बभन्दा बढी नै पुग्नेछ । विगतमा चार हजार गाविस र नगरपालिकामा करिब दुई लाख १६ हजार जनप्रतिनिधि भएकोमा हाल घटेर करिब ३८ हजार ६ सयमा सीमित भएको छ । एकातिर जनताको प्रतिनिधित्व र सहभागितामा कमी आएको र अर्कोतर्फ व्यवस्थापन र आर्थिक खर्चमा भएको वृद्धिले यो खर्च व्यहोर्ने स्रोत के हो भन्नेतर्फ कसैको ध्यान गएको छैन । केन्द्रमा सरकारले उठाएको राजस्वले साधारण खर्च धान्न धौधौ परेको र विकास खर्च वैदेशिक सहयोगमा भरपर्ने बाध्यता छ । स्थानीय सरकार र स्वायत्तताको नारा दिनेहरू कर्मचारीको तलब भत्ता र जनप्रतिनिधिको बैठक भत्ता र पारि श्रमिकमा समेत केन्द्रको भर पर्नुपर्दा अहिले जनतालाई बाँडेको सपना कसरी पूरा होला ? प्रधानन्यायाधीशको महाभियोग प्रकरण, निर्वाचनको मुखमा राष्ट्रपतिको थाइल्यान्ड र श्रीलंकाको भ्रमण, भारतले नरुचाएको ओबीआर (वान बेल्ट वान रोड) सम्झौता केही दिनमा काठमाडौंमा गर्ने निर्णय सरकारले गरेको छ । निर्वाचनको बेलामा उपप्रधानमन्त्री कृष्णबहादुर महरा ओबीआर सम्मेलनमा भाग लिन वैशाख २९ मै चीन जानु, विप्लव माओवादीले निर्वाचन भाँड्न गरेको प्रयास, पहिलो चरणको निर्वाचन गराएर देउवालाई जेठको पहिलो साता सत्ता हस्तान्तरण गर्ने भनिएकोमा आशंका कायमै हुनु, चुनावको मुखमा विजय गच्छदारसहित लोकतान्त्रिक फोरमका तीनजना नेता सरकारमा सहभागी हुनु, राष्ट्रपतिले मधेसी नेतालाई पनि निर्वाचनमा भाग लिन प्रेरित गर्नु, प्रमुख दलहरू जेठ ३१ गतेको दोस्रो चरणको निर्वाचन सार्नेबारे समान धारणा नहुनु र जेठ १५ गते बजेट पेस गर्नुपर्ने संवैधानिक बाध्यताले वातावरण अझै सफा हुन सकेको छैन । राजनीति सधैं सोझो बाटो हिँड्दैन । घातप्रतिघातको वर्तमान अवस्थामा मैदानमा देखा परेका र पर्दापछाडिका शक्तिको भूमिका नै निर्णायक हुनेछ । नेपालमा विकसित राजनीतिक वातावरणले २०७२ असोज ३ गते भारतको विरोध हुँदाहुँदै पनि संविधान जारी गर्न तीन दललाई एक ठाउँमा ल्याएको धर्मनिरपेक्ष र गणतन्त्र कायम गर्ने शक्तिले नै नेताहरूलाई मिलाएको आशंका गरिएको छ । यही शक्तिको प्रयासमा सत्तारुढ दल र प्रतिपक्ष कडा रूपमा प्रस्तुत नभएर संवाद र मेलमिलापमा लागेका छन् । राष्ट्रपतिले प्रधानमन्त्री, प्रधानन्यायाधीश, विपक्षी दलका नेतालगायतसँग भेटेर सम्भावित दुर्घटनाप्रति सजग र सचेत गराएकी छन् । राष्ट्रपति वैशाख २९ गते बैंकक गएपछि कार्यवाहक राष्ट्रपति, प्रधानमन्त्री र सभामुख पद माओवादी केन्द्रको कब्जामा जानेछ । मन्त्रिपरिषद्को सिफारिसमा राष्ट्रपतिको कार्यभार सम्हालेका उपराष्ट्रपतिले महत्ववपूर्ण निर्णय लिन सक्ने सम्भावना छ । न्यायपालिका महाभियागको अलमलमा उल्झिएको छ । यही मौकामा गणतन्त्रविरोधी र धर्मनिरपेक्ष चाहने दुवै शक्तिले अहिलेको राजनीतिक परिस्थितिलाई आफ्नोअनुकूल बनाउने प्रयास गर्नेछन् । तरल राजनीतिक अवस्थामा विगतको जस्तो सहमतिको नाममा मात्र निकास निस्कन मुस्किल छ । नेपाली जनताको चाहना र सुरक्षा निकायको सतर्कताले वर्तमान अवस्थामा शान्तिपूर्ण परिवर्तन हुने आधार खडा भएको छ ।"
"आर्सनलले साउथह्याम्टनलाई हरायो, शीर्ष चारमा पर्ने सम्भावना कायमै",काठमाडौंः इंग्लिस प्रिमियर लिग फुटबलमा आर्सनल विजयी भएको छ। गएराति भएको खेलमा आर्सनलले साउथ ह्याम्टनलाई २० गोल अन्तरले पराजित गरेको हो। जितसँगै आर्सनलले इंग्लिस प्रिमियर लिगको शीर्ष चारमा रहँदै आउँदो सिजन च्याम्पियन्स लिगका लागि छनौट हुने सम्भावनालाई कायमै राखेको छ। पहिलो हाफमा गोलरहित बराबरीमा रोकिएको आर्सनलका लागि ६० औं मिनेटमा सान्चेजले गोल गर्दै सुरुवाती अग्रता दिलाए। यस्तै खेलको ८३ औं मिनेटमा ओलिभर जिराउडले गोल गरेपछि आर्सनल २० को जित निकाल्न सफल भयो। जितपछि आर्सनल ३५ खेलबाट ६६ अंकका साथ पाँचौ स्थानमा उक्लिएको छ। लिगको चौथो स्थानमा रहेको म्यानचेस्टर सिटीको समान खेलबाट ६९ अंक छ भने छैठौं स्थानमा रहेको म्यानचेस्टर युनाइटेडको ६५ अंक छ।
च्याम्पियन्स लिग फुटबलको उपाधिका लागि रियल मड्रिड र युभेन्ट्स भिड्ने,"काठमाडौंः च्याम्पियन्स लिग फुटबलको उपाधिका लागि साविक विजेता रियल मड्रिड र युभेन्ट्स क्बल भिड्ने भएका छन्। गएराति भएको च्याम्पियन्स लिग फुटबल अन्तर्गत सेमिफाइनलको दोस्रो लेगको खेलमा एथ्लेटिको मड्रिडसँग २१ गोल अन्तरले पराजित भएपनि रियल मड्रिड समग्रमा ४२ गोल अन्तरको जित निकाल्दै युभेन्ट्ससँगको उपाधिका भिडन्त पक्का गरेको हो। युभेन्टस भने मोनाकोलाई पराजित गर्दै यसअघि नै फाइनल पुगिसकेको छ। गएराति एथ्लेटिको मड्रिडको घरेलु मैदानमा भएको खेलमा खेलको १२ औं मिनेटमा साउलले गोल गर्दै टोलीलाई सुरुवाती अग्रता दिलाए। यस्तै खेलको १६ औं मिनेटमा एन्टोनिजयो ग्रिजम्यानले गोल गर्दै एथ्लेटिको मड्रिडको अग्रता दोब्बर पारे। तर, खेलको ४२ औं मिनेटमा रियल मड्रिड इस्कोले गोल गर्दै एथ्लेटिकोको अग्रता २१ मा झारे। दोस्रो हाफमा दुवै टोलीबाट कुनै गोल हुन सकेन। च्याम्पियन्स लिगको दोस्रो लेगमा २१ ले हारेपनि रियल मड्रिड समग्रमा ४२ गोल अन्तरको जित निकाल्दै फाइनल पुग्न सफल भएको हो। घरेलु मैदान सान्टियागो बर्नबाउमा भएको पहिलो लेगमा क्रिष्टियानो रोनाल्डोको ह्याट्रिकको मदतमा रियल मड्रिडले एथ्लेटिको मड्रिडलाई ३० गोल अन्तरले पराजित गरेको थियो। रियल मड्रिडले अघिल्लो संस्करणको च्याम्पियन्स लिग फुटबलको फाइनलमा पनि एथ्लेटिको मड्रिडलाई पराजित गर्दै उपाधि उचालेको थियो। सर्वाधिक ११ पटकको विजेता रियल मड्रिड पछिल्लो चार वर्षमा तेस्रो पटक च्याम्पियन्स लिग फुटबलको फाइनल पुगेको हो। रियल मड्रिड र यभेन्टसबीचको उपाधि भिडन्त आगामी जुन ३ तारिखमा वेल्सको कार्डिफमा हुनेछ।"
सिंगाे परिवार नै ब्याडमिन्टन खेलमा,"इटहरी : एकाबिहानै इटहरी ब्याडमिन्टन क्लबको कभर्डहलमा आइपुगेका धरान १६ निवासी ५० वर्षे राजकुमार कर्माचार्य र उनकी पत्नी दिवा खेल हेर्न आतुर थिए । उनीहरू दुवैले बारम्बार सोधिरहन्थेँ खेल कति बेलाबाट सुरु हुन्छ ? ' पौने घन्टाको पर्खाइपछि खेल सुरु भएपछि उनीहरू रोमाञ्चित बने । उनका जेठी छोरी २१ वर्षीया रिजु र कान्छी छोरी १४ वर्षीया रिया खेल मैदानमा थिए । उनका छोरीहरूले कोर्टमा र्याकेट समात्नासाथ राजकुमार र दिवाले हौसला बढाउन निरन्तर हुटिङ गरिरहे । कडा प्रतिस्पर्धाबीच कान्छी छोरी रियाले बाजी मारेपछि उनीहरूको हर्षको सीमा नै रहेन । म आफैं पनि खेलाडी हु । सुरुमा क्रिकेट खेल्थेँ । दुई पटक राष्ट्रिय स्तरको खेल खेलिसकेँ' राजकुमारले सुनाए उमेरका कारण २०६७ बाट क्रिकेट छाडेर ब्याडमिन्टन खेल्न थालेको हुँ ।' राजकुमार र उनका दुई छोरीमात्रै होइन, पत्नी दिवा पनि ब्याडमिन्टन खेल्छिन् । मेरो पूरै परिवार ब्याडमिन्टन खेलमा लागेको छ' उनले भने छोरीहरूले अन्नपूर्ण पोस्ट् अन्तर्राष्ट्रिय ब्याडमिन्टन प्रतियोगिताको पूर्वाञ्चलस्तरीय छनोटमा सहभागी जनाए । हामी काठमाडौंमा हुने प्रतिस्पर्धामा छनोट हुने ध्याउन्नमा छौं ।' ब्याडमिन्टन खेलमा महिलाको भविष्य निकै राम्रो देखेकाले दुवै छोरीलाई खेलाडी बनाएको दिवाले बताइन् । ब्याडमिन्टनप्रति हामीलाई निकै माया छ' उनले भनिन् छोरीहरूलाई व्यावसायिक खेलाडी बनाउने सपना बोकेर निरन्तर सहयोग गरिरहेका छौं । उनीहरू व्यावसायिक खेलाडी बन्न सकेनन् भने पनि ब्याडमिन्टन खेल्दा उनीको स्वास्थ्य राम्रो हुन्छ ।' कर्माचार्य दम्पती खेलका अलावा व्यापारमा संलग्न रहँदै आएका छन् । आमाबुवा दुवै ब्याडमिन्टन खेलाडी भएकाले उहाँहरूको निरन्तर सहयोगले हौसला मिलिरहेको रिजु बताउँछिन् । हामी दिदीबहिनीले सुरुमा बुवाबाट ब्याडमिन्टन खेल्न सिक्यौं' उनी भन्छिन् त्यसपछि धरानकै ब्याडमिन्टन प्रशिक्षक प्रतीक श्रेष्ठसँग प्रशिक्षण लियौं ।' उनी छैटौं राष्ट्रिय प्रतियोगितामा सुनसरीबाट छनोटमा परेकी थिइन् । त्यसबाहेक पूर्वाञ्चलमा हुने प्रतियोगिताहरूमा सहभागिता जनाउँदै आएकी छिन् । कुनै पनि मिडियाले अन्तर्राष्ट्रियस्तरको प्रतियोगिता आयोजना गरेको अहिलेसम्म सुनेकी छैन' रियाले हर्षित हुँदै भनिन् अन्नपूर्ण पोस्ट्ले खेलाडीका लागि निकै सराह्रनीय काम गरेको छ । जसबाट हामीले पनि अन्तर्राष्ट्रिय स्तरको खेल खेल्ने मौका पाएका छौं ।' उनले सातौं राष्ट्रिय खेलकुद प्रतियोगितामा सहभागी भएर टिम इभेन्ट्समा कांस्य पदक हासिल गरेकी थिइन् । अन्नपूर्ण मिडिया नेटवर्कले मंगलबारदेखि इटहरीमा आयोजना गरेको अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको पूर्वाञ्चलस्तरीय छनोट खेलमा महिला खेलाडीको सहभागिता उल्लेख्य रहेको छ । प्रतियोगितामा विराटनगरकी ११ वर्षीया रोज पाण्डेदेखि धरानकी ४० वर्षीया धनमाया योङहाङसम्मले प्रतिस्पर्धा गरिरहेका छन् । पछिल्लो समय पूर्वका महिला खेलाडीहरू ब्याडमिन्टन खेलप्रति आकर्षित भएका छन्' पूर्वराष्ट्रिय खेलाडी रकम सुब्बाले भने ब्याडमिन्टनका प्रशिक्षिकहरू पर्याप्त भइदिने हो भने राम्रा खेलाडी उत्पादन हुन्थे ।' पूर्वाञ्चलका ब्याडमिन्टन खेलाडी बिन्दा सिम्खडा, पूजा श्रेष्ठ, सुमिना श्रेष्ठ, सरादेवी तामाङ, नङ्सलादेवी तामाङ राष्ट्रिय च्याम्पियन बनिसकेका छन् ।"
अन्नपूर्ण अन्तर्राष्ट्रिय कर्पोरेट व्याडमिन्टनको पूर्वाञ्चल छनोट सकियो,"इटहरी: अन्नपूर्ण मिडिया नेटवर्कको आयोजनामा तीन दिनसम्म चलेकोे अन्नपूर्ण इन्टरनेशनल कर्पोरेट ब्यान्डमिन्टन प्रतियोगिताको पूर्वाञ्चलस्तरीय छनोट खेल सकिएका छन्। सुनसरीको इटहरीस्थित इटहरी ब्याडमिन्टन क्लबको कबर्ड हलमा बिहीबार भएको भव्य समापन समारोहमा तीनवटै विधामा पूर्वाञ्चल क्षेत्रबाट खेलाडी छनोट गर्दै प्रतियोगिता सम्पन्न भएको हो। महिला सिंगल, पुरुष सिंगल र पुरुष डबल्स् गरी तीन विधाबाट ८ जना खेलाडी विजेता तथा उपविजेता बनेका छन्। समापन कार्यक्रममा बोल्दै सुनसरीका प्रमुख जिल्ला अधिकारी गोपालप्रसाद पराजुलीले पूर्वाञ्चलस्तरीय छनोट खेलबाट कडा प्रतिस्पर्धाबीच छानिएका खेलाडीहरुले अन्तर्राष्ट्रिय स्तरको प्रतियोगिता जित्ने विश्वास व्यक्त गर्नुभयो। उहाँले अन्नपूर्ण मिडिया नेटवर्कले खेल प्रतियोगिता आयोजना गरेर देखाएको उदाहरणीय कामलाई अन्य मिडियाले समेत अनुकरण गर्नुपर्ने बताउनुभयो। उहाँले पुरुष डबल्सतर्फ पहिलो स्थान हासिल गर्ने सूर्य श्रेष्ठ, थमन गुरुङको जोडी र दोस्रो स्थान हासिल गर्ने प्रकाश राई, विसन राईको जोडीलाई नगदसहित प्रमाणपत्र पुरस्कार प्रदान गर्नुभएको थियो। पूर्व क्षेत्र सशस्त्र प्रहरी बल प्रमुख डिआइजी जानकीराज भट्टराईले क्षेत्रीय स्तरमा छनोट खेल सञ्चालन गरेर देशभरका उत्कृष्ट स्वदेशी खेलाडीहरुलाई विदेशी खेलाडीसँग खेल खेल्ने अवसर जुटाइदिएको भन्दै अन्नपूर्ण मिडिया नेटवर्कको प्रशंसा गर्नुभयो। उहाँले अन्नपूर्ण मिडिया नेटवर्कलाई खेलका अलावा अन्य क्षेत्रलाई समेत समेटेर सामाजिक जागरण र चेतनामुलक काम गर्न सल्लाह दिनुभयो। उहाँले पुरुष सिंगलतर्फ पहिलो स्थान हाँसिल गर्ने सुजन श्रेष्ठ र दोस्रो स्थान हात पार्ने विशाल मोक्तानलाई नगदसहित पुरस्कार प्रदान गर्नु भयो। त्यसैगरी महिला सिंगलतर्फ पहिलो हुने सीमा राजवंशी र दोस्रो हुने सुलोचना भक्तराजलाई कोशी अञ्चल प्रहरी प्रमुख एसएसपी उत्तमबहादुर कार्कीले नगद पुरस्कार प्रदान गर्नु भयो। अन्नपूर्ण मिडिया नेटवर्कका क्षेत्रीय संयोजक मनोज बस्नेतले पूर्वेली खेलाडीहरुले ब्याडमिन्टन प्रतियोगिताप्रति देखाएको उत्साहलाई प्रशंसा गर्दै अर्को वर्ष अझै व्यवस्थित र अभै भव्य रुपमा ब्याडमिन्टन प्रतियोगिता सञ्चालन गर्ने प्रतिबद्धता जनाउनुभयो। पूर्वेली खेलाडीहरुले ब्याडमिन्टन खेलप्रति देखाउनु भएको उत्साहलाई हामी मर्न दिने छैनौं, उहाँले भन्नुभयो जस्तो सुकै अवस्था र परिस्थति आएपनि हरेक वर्ष यो खेल सञ्चालन गर्दछौं। कार्यक्रममा सुनसरीका प्रहरी प्रमुख एसपी पोषराज पोखरेल, राष्ट्रिय अनुसन्धान कार्यालय सुनसरीका अनुसन्धान उपनिर्देशक नगेन्द्र दाहाल, राष्ट्रिय रेफ्री समिरबहादुर सिंह, नेपाल ब्याडमिन्टन संघका केन्द्रीय उपाध्यक्ष चन्द्रशेखर लामा, इटहरी ब्याडमिन्टन क्लबका अध्यक्ष मणिराज गुरुङ, पूर्व क्षेत्रका वरिष्ठ ब्याडमिन्टन प्रशिक्षक उत्तम सिंखडा लगायतको सहभागिता थियो। अन्नपूर्ण पोष्टको पूर्वाञ्चल ब्यूरो प्रमुख कुमार लुइँटेलको सभापतित्वमा भएको कार्यक्रममा सुनसरीका खेलाडी, खेल प्रेमी, व्यवसायी तथा सामाजिक व्यक्तित्वहरुको उल्लेख्य सहभागिता रहेको थियो।"
