शीर्षक,विवरण
गोर्खाल्यान्ड र नेपालीभाषी एकता,"दार्जिलिङमा 'गोर्खाल्यान्ड' को माग राख्दै चर्किएको आन्दोलनले भारतका विभिन्न स्थानमा रहेका भारतीय नेपालीलाई तरंगित पारेको छ । नेपाललाई समेत कुनै न कुनै रूपमा प्रभावित बनाएको छ । दार्जिलिङको 'गोर्खाल्यान्ड' मागले नेपालीहरू र भारतमा रहेका भारतीय नेपालीहरूका बीचमा रहेको 'सांस्कृतिक एवं भाषिक' सम्बन्ध क्षत्विक्षत् पार्ने खतरासमेत रहेको देख्न सकिन्छ । यसको समर्थन र विरोध दुवैतर्फ नेपालीमा भावनात्मक तरंग उर्लिएका छन् । विद्युतीय सम्पर्कको माध्यमबाट सहज सम्पर्क स्थापित गर्न सकिने अहिलेको युगमा, नेपाल र दार्जिलिङका नेपाली आपसमा वाक्युद्ध गरिरहेका देखिन्छन् । दार्जिलिङका कतिपय अपरिपक्व युवा आन्दोलनकारी उनीहरूको 'गोर्खाल्यान्ड' आन्दोलनको अहिलेसम्मको असफलताको अपजस नेपालको शिरमा राख्ने प्रयास गर्दैछन् । यस्तो लाग्छ, उनीहरूलाई आभास पनि छैन 'उनीहरूको आन्दोलन कुन षड्यन्त्रको भुमरीभित्र डुबेको छ ।' यता नेपालीहरू 'गोर्खा' शब्दको मायाबाट बशीभूत भएर, दार्जिलिङलाई गाली गर्न उद्यत् रहेका छन् । उनीहरू भन्छन्, 'गोर्खा' शब्द नेपालीको धरोहर हो । नेपालमा र दार्जिलिङ (भारतका सबै ठाउँमा) बस्ने नेपाली सबैमा 'विश्लेषणद्वारा समस्याको जरो पत्ता लगाउने, तथ्यबाट सत्यको निरोपण गर्ने र अनुसन्धान र अन्वेषणबाट यथार्थ निक्र्योल गर्ने' क्षमता र बौद्धिकतामा भने कमी रहेछ भन्ने कुरा अहिले देखिएको वाक्युद्धबाट यकिन गर्न सकिन्छ । दार्जिलिङका आन्दोलनकारीहरू जसरी 'नेपालीको सद्भाव र समर्थनले गोर्खाल्यान्ड पाउन नसकेको भ्रममा आफ्नै 'सांस्कृतिक र भाषिक' बन्धुहरूप्रति उरन्ठेउला तर्क र अपमानको भाषा बोलिरहेका छन्, त्यसरी नै नेपालका नेपालीहरू 'तर्क, बौद्धिकता र वस्तुगत यथार्थ होइन, भावनाका दास बनेर अल्पज्ञानी उरन्ठेउलो व्यवहार नै गरिरहेका छन् । यस नाजायज वाक्युद्धले सम्पूर्ण नेपालीबीचको 'एकता' मा ह्रास आइरहेको छ भन्ने कुरा दुवैथरीले बुझेका छैनन् । एउटा कुरामा प्रस्ट हुँदै अन्य तर्कहरूमा प्रवेश गरौं । दार्जिलिङ अहिले भारतको 'भूभागभित्र छ ।' दार्जिलिङमा भारतको संविधान लागू हुन्छ र त्यहाँ पश्चिम बंगालको कानुन लागू हुन्छ । दार्जिलिङमा बस्ने नेपालीभाषीहरू 'बन्दे मातरम्' गाउँछन् । झन् अहिले त उनीहरू उफ्रीउफ्री भन्दैछन्, 'हामी भारतीय नेपाली' हौं, हामी नेपाली नागरिक होइन ।' यसमा किञ्चित विवाद छैन । यसैसँग सम्बन्धित अरू दुइटा तथ्य पनि प्रस्ट पारौं । दार्जिलिङ र हाल सिक्किम रहेको भूभाग प्राक् इतिहासकालमा नेपालकै भूभाग थिए । १७ औं शताब्दीको पहिलो खण्डतिर तिब्बतका राजाले सिक्किमको स्थापना गरे र दार्जिलिङको ठूलो भाग यसमै हालियो । तर १८ औं शताब्दीको अन्ततिर नेपालको पुनः एकीकरण भयो र दार्जिलिङ नेपालकै अधीनमा आयो । तर बेलायती उपनिवेशवादी इस्टइन्डिया कम्पनीसँगको युद्धमा हारेपछि सन् १८१६ पछि दार्जिलिङ नेपालबाट खोसियो । यस अर्थमा 'दार्जिलिङ' का नेपाली भारतीय राज्यकै आदिवासी होइनन्, उनीहरू नेपालको टुक्रिएको भूभागका जनता हुन् । तसर्थ उनीहरूको नेपालसँग भाषिक सम्बन्ध मात्र होइन, ऐतिहासिक सम्बन्ध पनि छ । यस्तै सम्बन्ध देहरादुनका नेपालीसँग पनि छ । तर आसाम र भुटानका नेपालीसँग भाषिक सम्बन्ध मात्र हो, ऐतिहासिक सम्बन्ध होइन । तसर्थ दार्जिलिङलाई हेर्दा अन्य कतिपय भूभागमा बसेका नेपालीभन्दा अलि फरक ढंगबाट हेर्नुपर्छ । दार्जिलिङले 'भारतमा प्रान्तीय मान्यता प्राप्त गर्यो' भने त्यहाँका नेपालीको स्वशासन स्थापित हुन्छ । अहिले उनीहरूको हैसियत 'युद्धमा जितेका देशको पराजित नागरिक' जस्तो छ । अर्थात् उनीहरूमाथिको शासन इतिहासमा उनीहरूको भूभाग कब्जा गर्नेले लादेको अधीन मात्र हो । त्यसैले उनीहरूको 'सम्मान र मर्यादा' को लागि उनीहरूले प्रान्तीय हैसियत पाउनैपर्छ । यसले उनीहरूलाई भारतका अन्य नागरिकहरूसरहको स्वशासनको समानता प्रदान गर्दछ । त्यसैले दार्जिलिङका जनताको आन्दोलन जायज र न्यायपूर्ण छ । त्यसप्रति समर्थन जनाउनु हरेक विवेकशील मानिसको नैतिकता हो । नेपालीको अस्तित्व समाप्त पार्ने ममता बेनर्जीको खेलविरुद्ध 'दार्जिलिङ' का नेपाली आफ्नो भाषा र इतिहास संरक्षणको लागि 'गोर्खाल्यान्ड' को माग गरिरहेका छन् । यसले नेपाल र दार्जिलिङका नेपालीको एकता मजबुत बनाउँछ । तर भारत किन 'गोर्खाल्यान्ड' को मान्यता दिन चाहँदैन ? नेपालको सामाजिक सञ्जालमा केही भावनावादीहरूले अनेकौं आधारहीन तर्क राख्दै दार्जिलिङका जनताप्रति आक्रोश र व्यंग्य गरे । यी तर्कहरूमा मुख्य भनाइ थिए, 'तिमी कसरी गोर्खाली भयौ ? ' गोर्खा त नेपालमा छ । तिमीहरू भारतीय हौ, गोर्खाली त नेपाली हुन् ।' यस्ता मित्रहरूलाई मेरो प्रश्न छ, 'दार्जिलिङका जनता रहरले भारतीय भए ? वा हामीमाथि थोपरिएको युद्धमा पराजयी भएका कारणले उनीहरू भारतीय भए ? ' एकपटक सोच्नुहोस् आफ्नो राष्ट्र खोसिएर अर्काको नागरिक हुनुको पीडा कस्तो हुँदो हो ? त्यसैले उनीहरू आफ्नो 'ऐतिहासिकता' जोगाउन 'गोर्खाल्यान्ड' मागिरहेका छन्, ताकि उनीहरूको नेपाली इतिहास र नेपाली इतिहाससँगको सम्बन्ध अटुट रहोस् । अहिले दार्जिलिङ 'भारतको बंगाल' हो । यस दार्जिलिङसँग नेपालको इतिहास जोडिएको छैन । अहिले 'दार्जिलिङ' का नेपाली भारतको संविधानअनुसार 'बंगाली' हुन् । किनकि उनीहरूको ऐतिहासिक पहिचान लुटिएको छ । उनीहरू 'गोर्खाल्यान्ड' को स्थापनाबाट दार्जिलिङको ऐतिहासिक यथार्थ पुनस्र्थापित गर्न चाहन्छन् । भारतीय शासकहरूलाई यो अन्तर्निहित सत्य थाहा छ । त्यसैले उनीहरू नेपाललाई देखाएर, गोर्खाल्यान्ड आन्दोलन नेपालले उत्प्रेरित गरेको आन्दोलन हो भनेर हाउगुजी सिर्जना गर्दै दार्जिलिङका नेपाली मूलका नागरिकलाई बंगालीकरण गर्न चाहन्छन् । 'नेपालीहरूलाई बंगालीकरण' गर्न नै अहिले नेपालीभाषीले अनिवार्य बंगाली पढ्नुपर्ने नियम ममता बेनर्जीले लागू गरिन् । अर्थात् 'दार्जिलिङ' मा नेपालीको अस्तित्व समाप्त पार्ने वा नेपालीलाई बंगालीकरण गर्ने ममता बेनर्जीको खेलका विरुद्ध 'दार्जिलिङ' का नेपाली आफ्नो भाषा र इतिहासको संरक्षणको लागि 'गोर्खाल्यान्ड' को माग गरिरहेका छन् । यसले नेपाल र दार्जिलिङका नेपालीको एकता मजबुत बनाउँछ । तर भारत किन 'गोर्खाल्यान्ड' को मान्यता दिन चाहँदैन ? यसका पछाडि अनेकौं तथ्यहरू छन्, जो इतिहासको गर्भमा लुकेका छन् । ती घटनाको विश्लेषण न नेपालीहरूले गरेका छन्, न त दार्जिलिङका नेपाली भारतीयले नै । यसका सम्बन्धमा विहंगम विश्लेषण गर्नुपर्छ र त्यसका बारेमा गहिरो अनुसन्धान गर्नुपर्छ । केही तथ्यहरूलाई यहाँ छलफलमा राख्ने प्रयास गरिएको छ । किन सिक्किमको विलय भयो हामीलाई यति कुरा सतहमा थाहा छ सिक्किम एक स्वतन्त्र राष्ट्र थियो र त्यसलाई इन्दिरा गान्धीले 'र' नामक संस्थाको सहयोगबाट भारतमा गाभिन् । सिक्किमका राजा टासी नाम्गेल मरेपछि उनका छोरा पाल्देन नाम्गेल सन् १९५६ मा राजा भए । भारतकी प्रधानमन्त्री इन्दिरा गान्धी यस सानो राष्ट्रको स्वतन्त्रता रहन दिने पक्षमा थिइनन् । मुख्य कारण उनकी श्रीमती अमेरिकी नागरिक थिइन् र सायद उनी सीआईए एजेन्टको रूपमा काम गर्थिन् । उनले नाम्गेललाई 'मादक पदार्थ' को लतमा ग्रस्त बनाएकी थिइन् । पश्चिमी शक्तिको सिक्कम दरबारसँगको यो घनिष्टता 'चीनको तिब्बत' का विरुद्धमा क्रियाशील रहने ठूलो 'खेल' को एउटा सहायोगी माध्यम थियो । सीआईए भारतविरुद्ध पनि क्रियाशील थियो र यसैबाट भारतलाई सिक्किमविरुद्ध बहाना मिल्यो । राजा र अमेरिकी महिलाविरुद्ध भारतले सिक्किमे नेताहरूलाई हातमा लिई सिक्किमलाई आफूमा गाभ्यो । सानो देशमाथिको यो अतिक्रमण गौरवपूर्ण कार्य होइन । तर पश्चिमी शक्तिको तिब्बतविरोधी 'गेमप्लान' ले नै अन्ततः सिक्किमलाई भारतले ठूलो माछाले सानो माछा खाए झैं खाने वातावरण सिर्जना गरिदियो । जे होस्, सिक्किम विलयको बहाना भारतलाई पश्चिमी शक्तिले नै बनाइदियो । भुटानी नेपालीको भुटान निष्कासन लामो समयदेखि नेपालीहरू भुटानमा बसोबास गर्थे । भुटानका राजाहरू नै नेपालबाट नेपालीहरूलाई फकाएर भुटान लैजान्थे । किनकि भुटानीहरू खेतीपाती गर्न नेपाली जस्तो सिपालु थिएनन् । पंक्तिकारका माइला बूढा हजुरबुबालाई भुटानका तत्काली राजाले काजीको लालमोहर दिएका थिए । भुटानी 'लेप्चाहरू' लोत्साम्पास र नेपालीहरू सामाजिक सद्भावका साथ मिलिजुली बसेका थिए । सन् १९८० को दशकमा भुटानमा 'पश्चिमी संस्थाहरू' को व्यापक संलग्नता सुरु भयो । परिणामस्वरूप भुटानभित्र विभिन्न भाषिक तथा धार्मिक समूहको बीचमा उनीहरूले नै विवादहरू निर्माण गरे । तर सन् १९९१ (जब नेपालमा लोकतान्त्रिक व्यवस्था पुनस्र्थापित भयो) एकाएक नेपालीहरूलाई भुटानबाट निस्कासन गर्न थालियो । स्पष्ट छ यसका पछाडि पश्चिमी देशहरूको 'चीनको तिब्बत' प्रतिको नीति नै मुख्य कारण रहेको थियो । तर नेपालमा यसको अन्तर्निहित कारणको विश्लेषण गर्ने कुनै प्रयास भएन । भुटानका नेपालीलाई भारतको भूमि नाघेर नेपाल ल्याइयो र नेपालमा शरणार्थी बनाइयो । पश्चिमी मुलुकहरू उत्साह र जाँगरका साथ भुटानीहरूका लागि क्याम्प बनाउन थाले र उनीहरूको भरणपोषण गर्न थाले । भारतमा भुटानीलाई रहन दिइएन । किनकि 'भुटानीहरू रहन सक्ने भारतीय भूमिमा नेपालीहरूकै बसोबास थियो । शरणार्थीहरूलाई भुटान फर्काउने कुनै गम्भीर प्रयास पश्चिमी देशहरूबाट भएन । बरु भुटानीहरूलाई पश्चिमी देशहरूले 'कतिबेला अफ्रिकाबाट ल्याएका दासहरू बाँडेजस्तै बाँडेर युरोप र अमेरिका लगे ।' यसबाट निष्कर्ष निकाल्न मिल्छ, 'भुटानी शरणार्थीको खेल ।' भुटानबाट नेपालीहरू निकाल्ने विशुद्ध योजना थियो । भुटानी शरणार्थीको पालणपोषणमा अन्तर्राष्ट्रिय गैरसरकारी संस्था र नेपाली गैरसरकारी संस्थाहरूको उत्साहजनक सहभागिताले पनि यही जनाउँछ । भुटानमा तिब्बतविरोधी लामाहरूको अधिपत्य कायम गर्नु नै नेपालीलाई लखेट्नुको पछाडि रहेको मुख्य उद्देश्य हो । आसाम र मेघालयका नेपालीको दमन सन् १९८० को दशक नेपाली भाषिक समुदायमाथि अत्याचारपूर्ण दमनको दशक थियो । भारतीय गुप्तचर संस्था 'र' को संलग्नतामा आसाममा 'सुल्फा' जातीय संस्था बनाई नेपालीहरूमाथि आक्रमण गराइयो । राजीव गान्धीको शासनकालमा भारतको पूर्वउत्तर राज्यहरूमा पश्चिमी संस्थाहरूको बिगबिगी थियो । व्यापरिकइसाईकरण व्यापक रूपमा गरियो र 'पश्चिमी संस्थाहरू' को योजनाअनुसार नै आदिवासी जनताका संगठनहरू नेपालीका सम्पत्ति जफत गर्ने, नेपालीलाई लुट्ने काममा सरिक थिए । तत्कालीन नेपाली सरकारको अनुरोधपछि पनि आसाम र मेघालयमा नेपालीमाथिको अत्याचार रोकिएन । थुप्रै नेपाली भाग्न बाध्य भए र थुप्रै 'इसाई' बनी बसोबास गर्न बाध्य भए । गोर्खाल्यान्डका आन्दोलन र नेपालीबीचको द्वन्द्व सुवास घिसिङले गोर्खाल्यान्डको अवधारणा उठाए । भाषासंस्कृतिको संरक्षण र नेपालीको ऐतिहासिकताको संरक्षणको नाममा गोर्खाल्यान्डको आवाज उठाए । भनिन्छ, दार्जिलिङलाई नेपालमा गाभ्न घिसिङले राजा वीरेन्द्रलाई बिन्तीपत्र हालेका थिए । गिरिजाप्रसाद कोइरालालाई पनि पत्र लेखेका थिए । भारतको सर्वोच्च अदालतमा पनि रिट हालेका थिए । किन गरे घिसिङले यसो ? के उनको नियत साँच्चिकै दार्जिलिङ नेपालमा जाओस् भन्ने थियो ? यसका दुइटा पाटा छन् । अहिले भारतीय नेपालीमा आफूलाई भारतीय देखाउन नेपालको मानमर्दन गर्न पनि पछाडि नपर्ने मनोवृत्ति देखिन्छ । उनीहरू 'जय हिन्द' थेगोको रूपमा प्रयोग गर्छन् । दार्जिलिङ र आसामका नेपालीलाई नेपालसँग उनीहरूको 'भाषिक र सांस्कृतिक एवं ऐतिहासिक' बन्धुत्वबाट हटाउन धेरै ठूलो खेल भइसकेको थाहा छैन भन्ने कुरा 'आसाम गोर्खा' भन्ने फेसबुक पेज र दार्जिलिङ र आसामका कतिपय गोर्खाल्यान्ड नेताका नेपालप्रतिका घिनलाग्दा भनाइहरूबाट देख्न सकिन्छ । 'नेपालीहरू तिमीहरू कति मूर्ख रहेछौ, तिमीहरूको समर्थनले हाम्रो गोर्खाल्यान्डको आन्दोलन' असफल हुन्छ भन्ने तिमीहरूलाई थाहा छैन ? एकजनाले लेख्छ । 'तिम्रो मित्रताभन्दा हामीलाई तिम्रो शत्रुता ठीक छ' अर्कोले लेख्छ। किन हिमालयको काखामा बसेका नेपालीहरूका बीचमा यी सबै अवाञ्छित घटनाहरू केन्द्रित गरिएका छन् ? सन् १९८० को दशकमा आसाम र मेघालयमा नेपालीहरूमाथि गरिएको दमन, १९६५ को सिक्किम घटना, १९९०९१ को भुटनाबाट नेपालीहरू लखेट्ने कार्य र पटकपटक गोर्खाल्यान्डको विवादमा नेपालीलाई मुछ्ने कार्यहरू स्वतः स्फूर्त एवं एकअर्कासँग नजोडिएका पृथक् घटनाहरू होइनन् । यी सबै घटना एकअर्कासँग आपसमा जोडिएका बृहत् सामरिक उद्देश्यहरूसँग सम्बन्धित रहेका छन् । यिनीहरूको एउटै लक्ष्य चीनको तिब्बतसँग गाँसिएको छ । तर नेपालीहरू यस 'रणनीति' को सिकार बनेका छन् । भारतको पूर्वउत्तर राज्य आसामदेखि पश्चिममा गढवालसम्म हुर्किएको हिमालयन सभ्यता र संस्कृतिका मुख्य वाहकहरू एवं सर्जकहरू नेपाली हुन् र यो हिमालयको 'काख' नै चीनको तिब्बतलाई घेराबन्दी गर्ने सबैभन्दा महत्वपूर्ण सामरिक क्षेत्र पनि हो । यस क्षेत्रमा बसोबास गर्ने नेपालीहरूको पूर्ण सहयोगबिना चीनको तिब्बतमाथि हस्तक्षेपको योजना सफल पार्न कुनै पनि शक्तिलाई सम्भव छैन । तर नेपालीहरू यस योजनामा सरिक हुँदैनन् । त्यसैले नेपालीको समृद्धिको एकता तोड्नुपर्ने बाध्यता छ । नेपाली भाषीहरूको कमजोर सम्बन्ध भारतलाई 'नेपालमा दबाब निर्माण गर्न र पश्चिमी शक्तिलाई तिब्बतविरुद्ध योजना बनाउन' सहयोगी हुन्छ । अतः आसामको नेपाली दमनको घटनादेखि सिक्कम, गोर्खाल्यान्ड, भुटान र नेपालभित्रकै जातीय विभाजनका घटनाहरूलाई सूक्ष्म विश्लेषण गर्ने हो भने केही महत्वपूर्ण प्रवृत्तिहरू प्रकट हुन्छन् । १ यस क्षेत्रमा बसोबास गर्ने नेपाली भाषीबीचमा जातीय विभाजनको रेखा कोरिएको छ । २यस क्षेत्रका विभिन्न राष्ट्रभित्रका सीमामा बस्ने नेपालीहरूका बीचको अन्तर्सम्बन्ध र संवादहरू मासिँदै गएका छन् । हिजो जुन सम्बन्ध साहित्य, संस्कृति, तीर्थ, धर्म आदिका रूपमा बाक्लो थियो त्यो अहिले छैन । ३ विभिन्न क्षेत्रका नेपाली भाषीहरूमा राष्ट्रियताको विभाजन घनीभूत हुँदैछ । ४ सबै क्षेत्रमा बस्ने नेपालीहरूको उद्यमशीलता प्रवर्धन हुन सकेको छैन र गरिबी अहिले पनि सबै नेपालीको ठूलो समस्याको रूपमा रहेको छ । ५ भुटानका नेपालीहरू विस्थापित भइसकेका छन् । आसामका नेपालीका परम्परागत पशुपालन व्यवसाय पनि विस्थापित भएका छन् र त्यहाँका नेपाली छरपष्ट भई भारतका विभिन्न सहरमा सानातिना रोजगारमा संलग्न भएका छन् । ६ दार्जिलिङका सबै चियाबगानहरू भारतका धनी व्यापारीका हातमा छ । ७यता नेपालको उद्योग र व्यापार भारतको पूर्ण अधीनमा छ । ८ कुमाउ र गढवालमाथि पूर्ण अधीन समथर भारतका उद्योगपतिको वा व्यापारीको छ । यस हिमालय क्षेत्रको कमजोर आर्थिक अवस्था चीनको तिब्बतमा हस्तक्षेप गर्ने पश्चिमी रणनीतिको लागि सहायक सिद्ध हुन्छ । त्यसैले पश्चिमको प्रभाव यहाँ व्यापक रूपमा छ । नेपालमा भइरहेका अनेकौं घटनाहरू यस अर्थमा पश्चिमका 'चीनको तिब्बतप्रतिको रणनीतिक उद्देश्यसँग जोडिन्छन् ।' नेपाल यस अर्थमा 'पश्चिमी शक्ति र चीनको उदाउँदो अवस्था' का बीचको अन्तद्र्वन्द्वको सिकार भइरहेको छ । गोर्खाल्यान्डको वर्तमान आन्दोलनलाई यस यथार्थबाट अलग गर्न सकिँदैन । हिमालय क्षेत्रको यो 'रणनीतिक छद्म खेल' लक्ष्य भारत र चीन दुवै हुन्, तर उनीहरूबीचको परम्परागत चिसोपनले 'यो रणनीति' मौलाइरहेको छ । अन्ततः यस रणनीतिको नोक्सानी भोग्नुपर्ने देश 'चीन र भारत' नै हुन् । तर त्यसको पीडा अहिले नेपाल सिंगो राष्ट्र र हिमालयको काखमा बसेका सबै नेपालीले भोगिरहेका छन् । पश्चिमी रणनीतिको सफल कार्यान्वयनमा नेपालीहरू नै अवरोध हुन् भन्ने मान्यता पश्चिमी शक्तिमा रहेको देखिन्छ । अतः यस्तो अवस्थामा गोर्खाल्यान्डको सम्बन्धमा नेपालीहरूले बुद्धिमत्तापूर्वक कार्य गर्नु आवश्यक छ । नेपालीको यसमा व्यापक सक्रिय समर्थन भयो । तर 'गोर्खाल्यान्ड' आन्दोलनलाई भारत दबाउन सफल भयो भने यो असफलताको दोष दार्जिलिङ र भारतका अन्य क्षेत्रका नेपालीभाषीले नेपालमाथि लगाउनेछन् । यसबाट नेपालीभाषीको एकता झनै कमजोर हुनेछ । यस क्षेत्रमा क्रियाशील चीनविरोधी शक्तिको चाहना पनि यही नै हो । 'गोर्खाल्यान्ड' को आन्दोलन सफल भयो भने पनि 'भारतीय नेपालीहरू नेपालबाट झन् टाढिने सम्भावना छ । किनकि उनीहरू भारतीय सरकारलाई चिढ्याउन चाहँदैनन् भन्ने अहिले देखिएको छ ।' यस्तो अवस्थामा 'नेपालले फरक ढंगबाट बाँच्न सिक्नु आवश्यक छ । हिमालय क्षेत्रका यी रणनीति गतिविधिमा चीनको ध्यान पनि पुगेको देखिँदैन ।' यस जटिलताबाट नेपाललाई सुरक्षित गर्न नेपालीहरूमा देशभक्ति र सुरक्षाप्रति चनाखोपन चाहिन्छ । तर राजनीतिक दलहरू यसमा असफल मात्र होइन, लापरबाह देखिएका छन् । अतः यस समस्यासँग जुध्न नेपालीभाषीका बीचमा सम्पर्क बढाउनु आवश्यक छ ।"
उपभोक्ता लुटिएको लोकतन्त्र,"नेपालका प्रत्येक क्रान्ति 'जनताद्वारा' भएका हुन् र तत्पश्चात् बनेका सरकार पनि 'जनताकै' हुन् । त्यसरी बनेका सरकारहरू 'जनताको लागि' बनेका भए नेपालमा राजनीतिक क्रान्तिको लामो सूची हुने थिएन । सरकार जनताको लागि हुनको लागि राजनीतिमा नैतिकता र इमानदारिता हुनुपर्छ । राजनीतिमा विश्वव्यापी समस्याको रूपमा रहेको नैतिकता र इमानदारीको अभावले ल्याउने बेथितिको सबभन्दा ठूलो मार निम्नस्तरीय उपभोक्तामा पर्छ । सामान्य उपभोक्ताको अधिकार सुनिश्चित नभएको लोकतन्त्रमा अस्थिरता उत्पन्न भइरहन्छ । पंक्तिकारले नेपालमा गणतन्त्रपश्चात् गरेको चौथो भ्रमणका अनुभवका आधारमा यो आलेख तयार पारिएको हो । गणतन्त्रको दस वर्षमा पनि सबभन्दा तल रहेका सामान्य उपभोक्ताहरूको ठगिने क्रम जारी छ । अव्यवस्थित सहरीकरणले 'लिभेबिलिटी' स्तर बिग्रिँदै गएको काठमाडौं आज धुलो, धुवाँ र दुर्गन्धले बस्न योग्यसमेत नभएको तीतो यथार्थ छ । जनताको स्वास्थ्यसँग प्रत्यक्ष सरोकार राख्ने धुलो र धुवाँका सवालमा गरिएको बेवास्ताले सरकार जनताको लागि हो वा जनता सरकारको लागि भन्ने प्रश्न उठ्छ । यी मुद्दामा नागरिकलाई चेतनशील बनाउने कुनै नेता, अग्रज देखिएका छैनन् । सामान्य नागरिकको समस्यामा स्वयं सामान्य नागरिक नै चेतनशील छैनन् । केवल राजनीतिमा सामान्य नागरिकको चासो बढी छ । उपभोक्ता ठगिएका केही उदाहरण यस्ता छन् । काठमाडौंका कतिपय रुटमा बस यातायातको सिन्डिकेट जारी छ । यो सिन्डिकेटमार्फत ठाउँ कुठाउँमा बस लामो समयसम्म रोक्ने र क्षमताभन्दा बढी सवारी कोच्ने गरेको पुरानो परम्परा जारी छ । बस परिचारकको एक प्रमुख समस्या यात्रुलाई पछाडि धकेल्ने पुरानो परम्परा कायम छ । काठमाडौंका सडकमा केही सुविधायुक्त बस पनि सञ्चालित छन्, तर यस्ता प्रतिस्पर्धीलाई सिन्डिकेटवालाहरू आफ्नो रुटमा बस सञ्चालन गर्न दिँदैनन् । देशको मुटुमा रहेको यी सयौं सिन्डिकेट प्रणाली विघटन गर्न नसके सार्वजनिक यातायातमा सुधार सम्भव छैन । यो निम्नस्तरीय उपभोक्ताको पीडाको पूर्णरूपले बेवास्ता गरिएको छ । पंक्तिकार चढेको ट्याक्सी ड्राइभरले एउटा प्रश्न गर्यो, किन भारतमा चार लाखमा पाइने ट्याक्सीलाई नेपालमा सत्र लाख पर्छ ? उसले आफ्नो प्रश्न सोधिरह्यो । भारत र नेपालको कारको मूल्यको भिन्नता सामान्य उपभोक्ता ठगिएको, लुटिएको अर्को उदाहरण हो । जनताको लागि बनेको सरकार हो भने त्यो मूल्यमा भिन्नताको खाडल किन ? कलंकीदेखि नागढुंगासम्म यात्रा गरेका यात्रुहरूको धैर्यको प्रशंसा स्वर्गका राजा इन्द्रलाई पनि गर्न गाह्रो होला । लाखौं पर्ने सुविधायुक्त बस सञ्चालित त्यो रुटका बस साहुहरूको धैर्यको बाँध फुटेको छैन । उक्त सडकको धुलो र धुवाँ स्वास्थ्यको लागि हानिकारक हुनुका साथै राजमार्गमा बनेका खाल्डाहरूले विभिन्न अवरोध गरेका छन् । यो बाटोलाई राजमार्ग भन्न मिन्दै मिल्दैन । जनताको लागि बनेको सरकारले यो अति आवश्यक सडक क्षेत्रमा संकटकाल लगाएर भए पनि हप्तादुई हप्तामा निर्माण गर्नुपर्ने विषय हो । कलंकीको ट्राफिक जामले नेपालको लोकतन्त्रको खिल्ली उडाएको छ । सामान्य उपभोक्तासँग प्रत्यक्ष रूपले जोडिएको कलंकीनागढुंगा सडकको दुर्दशा उपभोक्ताको बेवास्ता गरिएको अर्को उदाहरण हो । निजी र सरकारी विद्यालयको शैक्षिक गुणस्तरको फरक पनि उपभोक्ता ठगिएकै उदाहरण हो । निजी क्षेत्रका शैक्षिक संस्थाहरू एक ठूलो व्यवसायको रूपमा देखिएका छन्, जसको प्रमुख कारण हो सरकारी संस्थाहरूको गुणस्तरमा ह्रास । बाध्यात्मक रोजाइ निजी विद्यालयमा हुनु पनि ठगिनु नै हो । जनताले तिरेको करबाट सञ्चालित कतिपय सरकारी विद्यालयको स्तरहीन शिक्षाले एउटा आर्थिक रूपले विपन्न तर ठूलो समुदायलाई प्रभावित पारेको छ । निर्वाचनमा उत्साहपूर्वक मतदान गर्ने सामान्य मतदातालाई निर्वाचनको परिणाममा चासो हुन्छ । मतगणनामा ढिलाइ गर्नु उनीहरूका लागि पीडाको विषय हो । निम्नस्तरीय सामान्य उपभोक्ता मात्र पीडित भएकाले नै कुनै दलका कानुनसम्मत प्रतिनिधिले गरेको मत च्यात्ने जस्तो अलोकतान्त्रिक अभ्यासको विरुद्धमा राजनीतिमा एकमत छैन । कतिपय स्थानीय निकायमा वैशाख ३१ गतेको निर्वाचन स्थगित भएर जेठ ३१ वा असार ९ वा असार १४ हुनुपर्ने कुनै कारण छैन । जस्तो प्रदेश नम्बर ७ । महाभियोग वा सरकार परिवर्तन गर्न तिथिमिति कुर्नु नपर्ने, सामान्य उपभोक्ताको चासोको विषय भएको निर्वाचन भने स्थगित गरेको गर्यै गर्ने ? निर्वाचनजस्तो लोकतान्त्रिक अधिकारमा खेलबाड गर्नु सामान्य नागरिकहरूप्रतिको अनादर हो । यात्राको लागि धनगढी जाने क्रममा बुद्ध एयरको विमानमा चढेपछि पनि वातानुकूलनको सञ्चालन गरिएन । यसबारे सोधपुछ हुँदा विमान परिचारिकाले कन्ट्रोलले अनुमति नदिएकाले वातानुकूलनको सञ्चालन नगरिएको भनिन् । करिब १५ मिनेटपछि विमान उड्ने अनुमति प्राप्त भएपछि मात्र वातानुकूलनको सञ्चालन भयो । प्रचण्ड गर्मी हुँदाहुँदै त्यो साँघुरो विमानभित्र १५ मिनेटको अत्यन्त्य दुःखद भोगाइ उपभोक्ताको बेवास्ता गरिएको अर्को उदाहरण हो । औषधी निर्धारणमा चिकित्सकहरूले उपभोक्ता ठगेको र ग्रामीण क्षेत्रका गरिबको स्वास्थ्यमा भएको खेलबाड एक समाचारको विषय बन्न हामीले पचासौं वर्ष कुर्नुपर्ने स्थिति छ । क्यान्सरजस्तो समस्यामा चिकित्सकले घोर लापरबाही गरेका प्रशस्तै उदाहरण छन् । कतिपय चिकित्सकहरूले बिरामीप्रति व्यवहार गर्न जानेकै छैनन् वा उनीहरूलाई त्यो सिकाइएकै छैन । उसैको पैसा लिएर उसैलाई दुव्र्यवहार गर्नु ठगी होइन ? न्यायालय निष्पक्ष हुँदाहुँदै पनि धनी र गरिबको न्यायसम्मको पहुँच समान छैन । ती गरिब सामान्य उपभोक्ता न्यायमा बेवास्ता गरिएकै हुन् । आन्दोलनका पीडितलाई करोडौंको क्षतिपूर्ति दिने हालैको निर्णय कुनै कानुनको सहाराले गरिएको हो भने नेपालमा यस्ता क्षतिको ठूलो सूची छ । सरकारले आफूखुसी बाँड्ने गरेको धनको स्रोत सामान्य उपभोक्ताको थालको भात नै हो । फलफूल र तरकारीमा विषादी प्रयोग गरिएर उपभोक्ताको स्वास्थ्यमाथि खेलबाड गरिएको समाचार नयाँ होइन । यसमा उपभोक्ता ठगिने क्रम जारी छ । महाभियोगको प्रस्ताव संसद्मा दर्ता हुनेबित्तिकै यसको पक्ष र विपक्षमा अन्तर्राष्ट्रिय रूपमा वक्तव्यबाजी भए । महाभियोगको विरोधमा वक्तव्य पोस्ट गरिएको पंक्तिकारको फेसबुक वालमा अमेरिकास्थित केही प्रवासी नेपालीले महाभियोगको समर्थनमा निकालिएको आफ्नो वक्तव्य पोस्ट गरेका थिए । त्यो उनीहरूको अधिकारको कुरो हो, तर महाभियोग लगाउने दलले टेबुलमुनिबाट त्यो स्थगन गरेर फिर्ता गर्यो । महाभियोगको पक्षमा वक्तव्य जारी गर्ने ती नागरिकको चेतनाको स्तरमा हानिएको त्यो एक दरिलो झापडको महसुस उनीहरूले नगरेसम्म राजनीतिमा उनीहरूको प्रयोग भइरहन्छ । सामान्य नागरिकले सरकारका गलत निर्णयको पक्षमा उभिने परम्परा कायम रहेसम्म उनीहरूले पाउनुपर्ने सुविधामा सरकारको ध्यान कहिल्यै जाँदैन । सञ्चारजगत्ले बोल्ने पनि जनभाषा नै भएकाले सामान्य उपभोक्ताको चेतनाको अभावमा सञ्चारजगत् मूकदर्शक भएर बस्छ । आफैं पीडित भएको मुद्दामा पनि सरकारको पक्षमा उभिने परम्पराले अन्ततः आफैंलाई प्रहार गर्ने हो । उपभोक्ता सक्रियताका दुइटा सकारात्मक उदाहरण प्रस्तुत गरौं । पहिलो, पंक्तिकारले आफ्ना नानीहरूलाई नेपालको एक उत्कृष्ट नमुना भनेर दीक्षित गरेको चन्द्रागिरि केबलकारको यात्रा गर्ने अवसर मिल्यो । रमणीय र सुन्दर दृश्यको माझमा पर्यटकलाई आकर्षित गराउने उत्कृष्ट योजनाको पंक्तिकार प्रशंसक हो । लाइनमा बस्ने क्रममा पंक्तिकारको जम्काभेट एक चर्को बोल्ने र अशिष्ट व्यवहार गरेर ग्राहकको अनादर गने स्टाफसँग भयो । एक सामान्य नागरिकको रूपमा पंक्तिकारले त्यसको लिखित जानकारी चन्द्रागिरि केबलकारको सम्पर्क इमेलमा दुईपटक गराएको जवाफ आएन । कुनै मित्रको सहयोगबाट व्यवस्थापकसम्म पुर्याइएको जानकारीको जवाफमा 'सेल्स एन्ड मार्केटिङ म्यानेजर' ले सम्पूर्ण गुनासाहरूको स्पष्ट जवाफ लेखे र ग्राहकप्रति भएको अभद्र व्यवहारप्रति क्षमा मागे । उनले आफ्नो व्यापार नयाँ भएकाले त्रुटिहरू हुन सक्ने तर सुधार गर्दै जाने प्रतिबद्धता लिखित रूपमा जाहेर गरे । आन्तरिक र बाह्य पर्यटकको लागि आकर्षण बनेको यो एक प्रशंसनीय योजना हो । तर यसले अत्यधिक मूल्यमा स्तरहीन भोजन गरेर उपभोक्ताको अपमान गरेको तर्फ उचित ध्यान गएको छैन । दोस्रो, पंक्तिकारको समान काठमाडैांसम्म नपुगेपछि फ्लाई दुबईका कर्मचारीले समान अर्को उडानमा आउने सूचना मौखिक रूपमा दिए । फ्लाई दुबई हालै विवादमा आएको संस्था भएकाले थप सावधान हुनुपर्ने स्थिति आयो । फ्लाई दुबईसँगको इमेल सञ्चारमा पनि समान त्यसै दिन बेलुकी आउने भनियो । समान दोस्रोे, तेस्रो र चौथो उडानमा पनि प्राप्त नभएपछि पंक्तिकारले लिखित कानुनी रिपोर्टको माग गर्यो । लामो र कष्टपूर्ण प्रयासमा तेस्रो दिन त्यो सफल भयो र उक्त रिपोर्टको कानुनी आधारमा फेरि फ्लाई दुबईसँग कानुनी सम्पर्क भयो । फ्लाई दुबईले क्षमायाचनासहित समानको अवस्थाको सम्पूर्ण डिटेलबारे सुसूचित गर्यो र काठमाडौंबाहिर समेत भनेको ठेगानामा समान पुर्याइदिने लिखित प्रतिबद्धता जाहेर गर्यो । पहिलो दिनमै हुनुपर्ने कानुनी प्रक्रिया उपभोक्ताको लामो प्रयासपछि मात्र भयो, तर यसलाई सकारात्मक नै भन्नुपर्छ । सन् १९६२ मा अमेरिकी राष्ट्रपति जोनएफ केनेडीले उपभोक्तालाई अधिकार सम्पन्न बनाउने अवधारणा प्रस्तुत गरेका थिए । सरकारी वा गैरसरकारी प्रत्येक निर्णयले आकर्षित हुने सबभन्दा ठूलो आर्थिक समुदाय उपभोक्ता भएकाले उनीहरूको आवाज सुनिनुपर्ने उनको दाबी थियो । त्यसपछि उपभोक्ता आन्दोलनले आठवटा आधारभूत उपभोक्ता अधिकारको अवधारणा परिभाषित गरेको छ । ती हुन्, आधारभूत आवश्यकतामा पहुँचको अधिकार, सुरक्षित हुने अधिकार, सही जानकारीको अधिकार, छनोट गर्ने अधिकार, सुनुवाइको अधिकार, सिकायतको निवारणको लागि सरकारसँग निवेदन दायर गर्ने अधिकार, उपभोक्ता शिक्षाको अधिकार र स्वस्थ वातावारणको अधिकार । त्यसैको फलस्वरूप अहिले अमेरिकी बजारमा उपभोक्ता ठूलै हदसम्म सुरक्षित छन् । उपभोक्ताकै अधिकार सुरक्षित भएकाले त्यहाँ लोकतन्त्र पनि मजबुत छ । आफूलाई प्रत्यक्ष प्रभाव पार्नेबाहेक अन्य राजनीतिक नारा र जुलुसमा त्यहाँका उपभोक्ताहरूको चासो पाइँदैन । ग्राहकहरूको सन्तुष्टि नै मूल्य हुने गरेको अन्य कतिपय विकसित मुलुकहरूमा पनि उपभोक्ताहरूको रक्षा गरिएको हुन्छ । नेपालमा बहुसंख्यक गरिब र निर्दोषले आफ्नो अधिकारको ज्ञान नभएकाले धोखा पाएका छन् । खाद्यान्नको अभाव, विषादिको प्रयोग, सिन्डिकेट प्रणाली, धुवाँ, धुलो, चिकित्सकको लापरबाही, शिक्षा र स्वास्थ्यमा असुलभता, न्यायसम्मको पहुँचमा असमानता आदि सबैले उपभोक्ता अधिकारको हनन गरेका छन् । प्रत्येक राजनीतिक क्रान्तिको आधार निम्नस्तरका तर ठूलो संख्यामा रहेका उपभोक्ता हुन् त्यसैले उपभोक्ताको अधिकारको बेवास्ता गर्ने हो भने राजनीतिक स्थिरता जारी रहन्छ । लोकतन्त्रपश्चात् पनि उपभोक्ताको चेतनाको अभावको फाइदा उठाएर उपभोक्तामाथि खेलबाड हुने क्रम जारी हुनु एक अर्को अनिष्टको संकेत हो । लोकतन्त्र भनेको वाक्य, परिभाषा वा आफ्नो अनुकूलतामा सीमित हुने विषय होइन । समाजमा सबभन्दा तल्लो तहमा रहेका उपभोक्तालाई कुरीति र कुशासनको मार सबभन्दा बढी पर्ने भएकाले जनताको लागि बनेको सरकारले उपभोक्ताको अधिकारको सम्मान र रक्षा गर्न अब ढिलाइ गर्नु हुँदैन ।अमेरिकास्थित टेनिसी स्टेट युनिभर्सिटीमा एसोसिएट प्रोफेसर छन् ।"
यूपीबिहारको अवसर र नेपाल,"यूपीबिहारको अवसर र नेपाउत्तर भारत क्षेत्र पछिल्लो समय भारतीय राजनीतिको केन्द्रका रूपमा प्रभावशाली बन्दै गएको छ । भारत देशको कुल जनसंख्याको २५ प्रतिशत ओगट्ने उत्तर प्रदेश (यूपी) र बिहारको भूमिकालाई त्यहाँका प्रमुख दलहरूले राष्ट्रिय राजनीतिका निर्णायक तहमा अगाडि बढाउन थालेका छन् । यी दुई राज्यमा पकड कायम गर्न दलहरूले आफ्ना रणनीति, गतिविधि तथा स्रोत एकीकृत गर्नु स्वाभाविक हो । संसारमा अबको प्रतिस्पर्धा स्रोतको हो र संघीय संरचनाका ठूला मुलुकमा पनि यही ढंगले आन्तरिक स्पर्धा भएको देखिन्छ । गुजरात विकासको एजेन्डाबाट लोकप्रिय भएका नरेन्द्र मोदीले सन् २०१४ मा भारतीय प्रधानमन्त्री बनेपछि भारतीय राजनीतिलाई नै नयाँ पहलुतर्फ निर्देश गरेका छन् । उनले दिल्ली तथा सापेक्षिक रूपले समृद्ध राज्यमा केन्द्रित राजनीतिलाई जनसांख्यिक शक्ति तथा परम्परागत मूल्य हावी रहेका उत्तरी राज्यमा डोर्याएका छन् । त्यहाँ राजनीतिक भविष्य देख्नु उनको खुबी हो । पछिल्लो चुनावमा झन्डै २० करोड जनसंख्या भएको उत्तर प्रदेशलाई सर्लक्कै आफ्नो पक्षमा पारी हार्डकोर हिन्दुत्वको एजेन्डाबाट चर्चित आदित्यनाथ स्वामीलाई बागडोर सुम्पनु उनको सानो चतुर्याइँ होइन । अब पालो राष्ट्रपति निर्वाचनको । उत्तर प्रदेशकै रामनाथ कोविन्द भारतीय जनता पार्टी नेतृत्वको एनडीए गठबन्धनको उम्मेदवार बनेका छन् । बिहारका गभर्नर कोविन्द हिन्दुत्व राजनीतिका सिद्धान्तकारका साथै खासमा जनसंख्याको ठूलो हिस्सा राख्ने दलित समुदायका हुन् । भाजपामा एक सय एक उम्मेदवारको कमी छैन । चर्चामा आएका उम्मेदवारहरू पछिल्लो कालखण्डमा मोदी एवं उनका राजनीतिक निर्देशक भाजपा अध्यक्ष अमित शाहको समीकरण थेग्ने स्तम्भहरू नै हुन् । भारतजस्तो देशमा राजनीतिक आकांक्षाको व्यवस्थापन त्यति सहज छैन । तर सबैलाई चित्त बुझाएर पार्टीको दीर्घकालीन हितनिम्ति निर्णय गराउन सक्नु मोदी समूहको कौशल मान्नैपर्छ । भाजपाको राजनीतिक सीप बुझन सक्ने खुबी लामो समय भारतमा राज गरेको भारतीय राष्ट्रिय कांग्रेससँग नभएको होइन । उसले पनि लोकसभाकी पूर्व सभामुख मिरा कुमारलाई उम्मेदवार बनाएको छ । उनी विहारकी हुन् । नेपालले भारतीय राजनीतिमा देखिएको यो 'डाइनामिक सिफ्ट' लाई कसरी बुझ्ने भन्ने प्रश्नमा खासै बहस चलिसकेको छैन । भारतको लागि नेपाल सबैभन्दा बढी रणनीतिक महत्व राख्ने छिमेकी हो । उसको पाकिस्तानसँगको सम्बन्धमा ठाडो दुस्मनी देखिएला, अनि त्यसको व्यवस्थापनमा दुवै आणविक मुलुकले आआफ्नै खाले रबैया पनि राख्दै आएका छन् । तर दीर्घकालीन स्वार्थ एवं सुरक्षाको विषयमा भारतले सबैभन्दा बढी चासो नेपालतर्फ राख्छ । यो भूराजनीतिक वस्तुस्थितिले निर्धारण गरेको सम्बन्ध हो । नेपाल र भारतको सम्बन्धलाई भाषिक, सांस्कृतिक, सामाजिक तथा आर्थिक पक्षको गहनताबाट बढी विश्लेषण गरिँदै आए पनि सबैभन्दा निर्णायक तत्व भूराजनीति हो । नेपाल तीनतिरबाट भारतले घेरिन्छ, यसलाई बाध्यताका रूपमा हेर्ने एउटा दृष्टिकोण छ । अर्कोतर्फ चीनसँगको तनावपूर्ण इतिहास र अनिश्चित भविष्यलाई भौगोलिक रूपले तटस्थीकरण गर्ने काम नेपाली भूमिबाट मात्र सम्भव रहेको यथार्थ पनि भुल्न मिल्दैन । त्यो भूमिकाबाहेक नेपालबाट प्राप्य हुन सक्ने अथाह प्राकृतिक साधन स्रोतका लाभहरूलाई भारतले किञ्चित अवमूल्यन गर्न सक्दैन । भारतले कालान्तरमा गएर सबैभन्दा बढी भोग्नुपर्ने पानीको संकट हो । हिमालको पानी नेपाल हुँदै भारततर्फ जान्छ । पानी र भोलिको राजनीतिको कोर्स कतै न कतै मिल्नैपर्छ । नेपाल र भारत सुन्दर मैत्रीको अलापबाट विमुख हुन सक्दैनन् । तर यो मैत्रीभित्रका सरोकारहरू अमूर्त ढंगले व्यवस्थापन हुन सक्दैनन् । यी सरोकारहरूको व्यवहारपरक र समदूरीजन्य संयोजन तथा सम्बोधन नहुँदा मौकाबेमौकामा द्विपक्षीय सम्बन्ध तलमाथि हुने गरेको छ । यस्तो खाले व्यवस्थापनमा सामथ्र्य र आकारका हिसाबले बढी सक्षम पक्षले धेरै सक्रियता र योगदान गर्दा सहजता हुने हो । यस्तो नहुनु समस्याको रूपमा बुझिँदै आएको छ । डेढ वर्षअघि द्विपक्षीय सम्बन्ध जुन हिसाबले बिग्रियो, त्यो त्यही समस्याको उत्कर्ष थियो । छिमेकसँगको सम्बन्ध सही सलामत नहुँदा एकपक्ष मात्र समस्यामा पर्ने भन्ने कल्पना गर्न सकिँदैन । नेपालसँगको सम्बन्धलाई सकारात्मक पुनर्ताजगी दिन भारतीय पक्षले गरिरहेको कसरत समस्या समाधान प्रक्रियाको एउटा अंश मान्नुपर्छ । तर यो साँचो समाधानको चेष्टाबाट प्रेरित छ भनेर पुष्टि गर्न खातिर धेरै मेहनत गर्नुपर्नेछ । भारतीय सभासद् मणिशंकर अड्ढयरले हालै मात्र नेपाल आएर बताएजस्तो मुख्य चुनौती 'माइन्डसेट' परिवर्तनको हो । जुन दुवैतर्फ लागू हुन्छ । नेपाली नेतृत्वले आफनो माइन्डसेटमा गर्नुपर्ने सुधारहरूको ठूलो फेहरिस्त छ । सबैभन्दा पहिले त सार्वभौम मुलुकका जनताको प्रतिनिधि हुँ भन्ने भावनालाई राम्ररी ग्रहण गर्नुपर्ने देखिन्छ । हीन भावनाले ग्रसित भई विदेशी शक्तिमा आफ्नो भविष्यको प्रतिच्छायाँ देख्ने तुषपूर्ण अवस्था मति र मस्तिष्कबाट हट्नुपर्छ । नेपाल र भारत अविछिन्न र उत्कृष्ट मित्र नबनी कसैलाई पनि सुख छैन । यसको लागि द्विपक्षीय सम्बन्धका प्रमुख एजेन्डाहरूलाई सुस्पष्ट पारी प्राथमिकताका आधारमा सल्टाउँदै जाने समझदारी बन्नुपर्छ । त्यो समझदारीनिम्ति भारतीय पक्षलाई स्पष्ट खाका र योजना दिन नेपाली पक्षले क्षमता विकास गर्नुपर्छ । त्यसको लागि पछिल्लो कालखण्डका अनुभवहरूले राम्रै प्रेरणा दिएको हुनुपर्ने भए पनि नेपाली राजनीतिको कमजोर नैतिक पक्ष अझै त्यसमा बाधक बनिरहेको अनुभव गर्न सकिन्छ । राष्ट्रिय दलहरूबीच नै यसमा आधारभूत सहमति बन्न सकेको छैन । द्विपक्षीय संयन्त्रको प्रभावकारिता देखिएको छैन । भारतले गरिदिएर मात्र नेपाल र भारत सम्बन्ध राम्रो हुन्छ भन्ने स्वैरकल्पनामा रम्ने खालको एकखाले हीनताग्रन्थि एवं त्यसले मलजल गरिरहेको अतिवाद हाम्रोतर्फको अर्को समस्या हो । भारतको विरोध मात्र गर्नुपर्छ भन्नेहरू बरु केही होइनन् । सम्बन्धका खास आयाम सबल हुनेबित्तिकै खोक्रो र ढोंगी राष्ट्रवाद आफैं सेलाएर जान्छ । अब सुरुकै प्रसंगमा जाऊँ, छिमेकी भारतीय राज्यहरूमा केन्द्रित भएको भारतीय राजनीति । यसका दुई पक्ष छन् । यसलाई निकटताभित्रको सद्भावनालाई उजिल्याउने अवसरका रूपमा लिन सकिन्छ, जसबाट नेपाललाई फाइदा पुगोस् । नेपालले साँध जोडिएका भारतीय राज्यकेन्द्रित कूटनीतिलाई परख गर्न सकेको छैन । तर अब त्यसतर्फ लाग्दा पनि प्रकारान्तरमा फाइदा पुग्छ । सँगै निकटताभित्रै पूर्वाग्रह र भेदको गुन्जायस पनि रहन्छ । त्यसलाई बेलैमा चिनेर न्यूनीकरण गर्नु बुद्धिमानी हो । पंक्तिकारले नेपालभारत सम्बन्धलाई आधुनिक कालको आवश्यकता एवं दीर्घकालीन द्विपक्षीय हितअनुकूल बनाउने अभियानको पहिलो खुट्किलोका रूपमा सीमा नियमनमाथि जोड दिँदै आएको छ । यसबाट एकातर्फ नेपालको राष्ट्रिय चरित्र निर्माणमा रहेको अवरोध हट्छ भने अर्कोतर्फ सुरक्षा प्रत्याभूतिमार्फत क्षेत्रीय शान्ति र स्थिरतामै योगदान पुग्छ । नेपाली पक्षले सीमा नियमनको एजेन्डाबारे छिमेकी भारतीय राज्यको नेतृत्वलाई विश्वासमा लिन पनि जरुरी छ । त्यहाँ भारतीय राष्ट्रिय राजनीतिको भार बढ्दै गएकाले अब नेपालतर्फको सरोकार पनि गहन हुँदै जान्छ । सुरक्षित र समृद्ध उत्तर प्रदेश एवं बिहारको लागि अस्थिर नेपाल सहयोगी होला र ? पक्कै हुँदैन ।"
पोर्चुगललाई हराउँदै चिली फाइनलमा,"काठमाडौं : कोपा अमेरिकाको फाइनलमा फुटबलको महारथी अर्जेन्टिनालाई दुई पटक हराउन सफल दक्षिण अमेरिकी राष्ट्र चिली रुसमा जारी फिफा कन्फिडेरेशन कप फुटबलको फाइनमा पुगेको छ । बुधबार राति भएको खेलमा युरोकप विजेता पोर्चुगललाई ट्राइब्रेकरमा ३० ले हराउँदै चिली फाइनलमा पुग्न सफल भएको हो। रुसको कजानमा भएको सेमिफाइनलमा खेलको निर्धारित ९० मिनेट र थप गरिएको ३० मिनेटमा पनि कुनै टोलीले गोल गर्न नसकेपछि खेल ट्राइब्रेकरमा गएको थियो । खेलमा दुवै टोलीका खेलाडीले गोलका लागि गरेको पटकपटकको प्रयास सफल हुन सकेन । चिलीको जितमा गोलकिपर क्लउडियो ब्राभो नायक बने उनले । पोर्चुगलका तीन खेलाडीले प्रहार गरेको पेनाल्टी रोक्न सफल भएका थिए । ब्राभोले पोर्चुगलका रिकार्डो क्वारिज्मा, जोएओ मोटिन्हो र नानीको पेनाल्डी प्रहारको उत्कृ्ष्ट बचाउ गरेर टोलीलाई जितको हकदार बनाए । चिलीका तर्फबाट अटुरो भिडाल, कार्लेस एसान्गुइज र एलेक्स सान्चेज तीनै जनाले गरेको पेनाल्टी प्रहार गोलमा परिणत भएको थियो । चिलीले अब फाइनलमा बिहीबार राति मेक्सिको र जर्मनी बीच हुने सेमिफाइनलको विजेतासँग खेल्नेछ ।"
