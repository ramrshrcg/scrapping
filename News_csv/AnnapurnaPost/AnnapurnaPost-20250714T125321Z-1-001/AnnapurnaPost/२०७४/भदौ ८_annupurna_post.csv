शीर्षक,विवरण
असफल संशोधन : सफल राजनीतिक दिशा,"बहुप्रतीक्षित संविधान संशोधनको दोस्रो विधेयक व्यवस्थापिकासंसद्मा दुईतिहाइ मत पुग्न नसकी असफल भएको छ। मधेसका असन्तुष्टि सम्बोधनका नाममा पूर्ववर्ती सरकारले झन्डै चार महिनाअघि संसद्मा प्रस्तुत गरेको विधेयक असफल भएपछि राष्ट्रिय राजनीति तरंगित भएको छ। प्रमुख प्रतिपक्षी दल नेकपा (एमाले) पहिल्यैदेखि नै संविधान संशोधन प्रस्तावको विपक्षमा थियो। सत्तारुढ दलहरू कांग्रेस, माओवादी केन्द्र र राजपाले जे परिणाम आए पनि स्वीकार गर्ने र तेस्रो चरणको आसन्न निर्वाचनमा भाग लिने सहमतिका आधारमा विधेयक प्रस्तुत गरिएको थियो। स्वयम् एमालेसँग प्रस्ताव असफल बनाउन पर्याप्त मत नभए पनि राष्ट्रिय प्रजातन्त्र पार्टीलगायत साना दलहरूसमेतको मत निर्णायक बनेको थियो। एमालेले सुरुदेखि नै संविधान संशोधन विधेयक राष्ट्रहितविपरीत रहेको दाबी गर्दै आएको थियो। सुरुका दिनमा उक्त विषयबारेमा छलफल गर्नै नदिई संसद् अवरोध गरे पनि यसपटक भने प्रक्रियामा जान ऊ तयार भएको थियो। आवश्यक वातावरण र संख्या अभावको कारण सरकारले विधेयकलाई यसअघि पटकपटक सारेको थियो। यसपटक जस्तोसुकै परिणाम आउँदा पनि स्वीकार गर्ने गरी तेस्रो चरणको स्थानीय निर्वाचनमा भाग लिन राजपा तयार भएपछि यो विषय संसदमा प्रस्तुत भयो। सत्तारुढ दलहरू जसरी भए पनि प्रस्ताव पारित गर्ने रणनीतिमा रहे पनि अपेक्षाभन्दा बढी मतान्तरका साथ प्रस्ताव असफल भएपछि तराईमधेस र त्यसमा पनि प्रदेश नम्बर २ मा मिश्रित प्रतिक्रिया उठेका छन्। सात दशक लामो संघर्ष र अनुभवका आधारमा जननिर्वाचित संविधानसभाले करिब दुई वर्षअघि संविधान जारी गरेको थियो तर एक दशकयता शक्तिमा उदाएका तर दोस्रो संविधानसभामा खुम्चिएका मधेसकेन्द्रित दलहरू संविधान जारी गर्ने समयमा भने सहमत हुन सकेका थिएनन्। सीमित प्रभावमा रहेका मधेसकेन्द्रित दलहरूको असहमति हुँदाहुँदै पनि संविधानसभामा रहेका ९१ प्रतिशत जनप्रतिनिधिहरूले संविधान जारी गरेपछि असन्तुष्टि, आन्दोलन र नाकाबन्दीको सामना गर्दै संविधान कार्यान्वयन यात्रा अघि बढिरह्यो। एमालेको अडानका कारण सीमित आन्तरिक असहमति र अनुचित बाह्य हस्तक्षेपलाई परास्त गर्दै संविधान घोषणा भयो। एमाले अध्यक्ष ओली नेतृत्वको सरकारले मधेस आन्दोलन र नाकाबन्दीसहित बाह्य हस्तक्षेपसँग सामना गर्दै निर्वाचनको वातावरण बनाउने काम गरे। ओली सरकारले मुलुकको राष्ट्रियता र स्वाधीनतालाई सबल बनाएर र समृद्धिको सपना जगाएर नागरिकको मनोबल उचो बनाउने कार्य गरे। सत्ता समीकरण फेरियो, कांग्रेसको समर्थनमा आलोपालो प्रधानमन्त्री बन्ने गरी माओवादी अध्यक्ष पुष्पकमल दाहाल प्रधानमन्त्री बने। मधेसकेन्द्रित दलहरूका सर्त र समर्थनमा सत्ता समीकरण बनेपछि त्यतिखेर प्रदेश नम्बर ५ को प्रदेश सीमा हेरफेर, भाषा, नागरिकता, स्थानीय तहको अधिकार कटौती जस्ता विषय समेटेर संविधान संशोधन प्रस्ताव प्रचण्डले प्रस्तुत गरेपछि सडकसदनमा आन्दोलन चर्कियो र प्रस्ताव फिर्ता लिने बाध्यता सिर्जना भयो। वास्तवमा अहिले पनि संविधान संशोधनको विधेयक उपयुक्त थिएन। संविधान कार्यान्वयन उत्साहजनक रूपमा अघि बढिरहेको समयमा राष्ट्रियता, स्वाधीनता, आन्तरिक बहुलता र लोकतन्त्रप्रतिकूल हुने गरी आएको विधेयकको असफलता अपेक्षित थियो। अहिलेको संविधान संशोधन वास्तवमै राष्ट्रहितअनुरूप थिएन। नेपालमा हिन्दी भाषा बोल्ने एक प्रतिशत पनि नागरिक नभएको अवस्थामा हिन्दी भाषालाई संवैधानिक बनाएर संशोधनमार्फत यहाँ बोलिने अन्य मैथिली, भोजपुरी, थारू, अवधिलगायतका भाषालाई कमजोर बनाउने कोसिस गरिँदै थियो। त्यस्तै वैवाहिक अंगीकृत नागरिकताको हकमा पनि कुनै पनि नेपाली नागरिकसँग वैवाहिक सम्बन्ध कायम गरेकी विदेशी महिलाले चाहेमा आफ्नो देशको नागरिकता त्याग्ने कारबाही चलाएपछि प्रचलित कानुनबमोजिम नेपालको वैवाहिक अंगीकृत नागरिकता लिन सक्ने व्यवस्था राख्न खोजिँदै थियो। नेपालमा विवाहित व्यक्तिलाई नागरिकता दिने प्रावधान दक्षिण एसियामै सबैभन्दा सहज व्यवस्था रहेको अवस्थामा पनि अर्को देशको नागरिकता नत्यागी यहाँको नागरिकता लिन पाउने प्रावधान आफैंमा तर्कसंगत थिएन। त्यस्तै राष्ट्रियसभामा निर्वाचकमण्डलमा स्थानीय तहका प्रमुख र उपप्रमुखलाई हटाउने प्रस्ताव आफैंमा लोकतान्त्रिक थिएन। स्थानीय तहका नागरिक प्रतिनिधिहरूलाई राष्ट्रिय सभा र विशिष्ट व्यक्तिहरूलाई छान्न पाउने अधिकार कटौती गर्नु भनेको जनताको अधिकार खोस्नु हो। संशोधन प्रस्तावको असफलतापछि मुलुकको राष्ट्रिय राजनीति नयाँ कोर्समा प्रवेश गरेको छ भने फैसला जे आए पनि राजपाले निर्वाचनमा भाग लिने भनाइ आफंैमा स्वागतयोग्य छ। त्यस्तै प्रतिनिधिसभा र प्रदेशसभाको निर्वाचन क्षेत्र निर्धारण गर्दा केवल जनसंख्यालाई मात्रै आधार बनाउने कुरा पनि न्यायोचित हुन सक्दैन। त्यसो गरिरहँदा विकट र ठूला हिमाली तथा पहाडी जिल्लाबाट प्रतिनिधित्व कम हुनु भनेको त्यो भूभागप्रति अन्याय हुनु हो। त्यस्तै प्रदेश सीमा संशोधन गर्ने कार्य प्रदेशसभाको सिफारिसविना नै प्रतिनिधिसभाले गर्न सक्ने प्रावधान पनि उपयुक्त थिएन। जुन प्रदेशको सीमा संशोधन हुँदैछ, उसलाई जानकारी नहुने र विश्वासमा नलिने कार्य आफैंमा विरोधाभासपूर्ण थियो। सत्तारुढ दलहरूले यसअघि संविधान संशोधन विधेयक संसद्बाट पारित नहुने भएपछि स्थगन गर्ने र होल्डमा राख्ने गर्दै आएको थियो। तर यसपटक सत्तारुढ दलहरू र राजपा दुवैले यसो गर्न चाहेनन्। विधेयक सन्दर्भमा उनीहरूले एमालेलगायत विपक्षमा रहेका दलहरूसँग गम्भीर छलफलसमेत गरेनन्। दुई चरणको स्थानीय निर्वाचनमा पहिलो बनेको पार्टीलाई विश्वासमा नलिई अघि बढाइएको संशोधन प्रस्तावको औचित्य थिएन। यो विधेयक तराईमधेसको वास्तविक समस्या हल गर्नेभन्दा पनि नेपालको राष्ट्रियता र स्वाधीनतालाई खतरामा पार्ने सिलसिलाको एक महत्ववपूर्ण कडी थियो। संविधान कार्यान्वयन प्रक्रियामाथि नै प्रश्नचिन्ह खडा गर्ने गरी संशोधन प्रस्ताव आएको थियो। संशोधन प्रस्तावको असफलतापछि मुलुकको राष्ट्रिय राजनीति नयाँ कोर्समा प्रवेश गरेको छ। जुनसुकै परिणाम आए पनि स्वीकार गरेर स्थानीय निर्वाचनमा भाग लिने सहमति भएको थियो। एमालेलाई विधेयक असफल हुनुको दोष लगाएर राजपा स्थानीय निर्वाचनमा भाग लिने आन्तरिक रणनीति बनाउन व्यस्त छ। फैसला जे आए पनि राजपाले निर्वाचनमा भाग लिने भनाइ आफंैमा स्वागतयोग्य छ। निर्णयपछि २ नम्बर प्रदेशमा स्थानीय निर्वाचन हुने कुराले आम नागरिकमा एक खालको आशा पलाएको छ। प्रदेशसभा र प्रतिनिधिसभाको समेत निर्वाचन मिति तोकिएको अवस्थामा अब निर्वाचन सम्पन्न गर्नेतिर लाग्नुपर्छ। यसैमा तराईमधेसलगायत सबै भूभागको विकास र सुखी नागरिकको परिकल्पना निहित छ।"
केसी नचिन्ने कांग्रेस,"सुशीला कार्कीजस्तो निर्भीक प्रधानन्यायाधीश पाउने बाटो सम्भवतः बन्द भइसक्यो । पूर्व प्रधानन्यायाधीश कार्कीले अनसनजस्तो संसारकै सबभन्दा शान्तिपूर्ण र समस्त मानव कल्याणकारी आन्दोलनमा ऐक्यबद्धता जनाउँदा सञ्चारमाध्यममा समेत विरोध भयो । पूर्व प्रधानमन्त्रीले स्वदेशमै उपचार गरेको र लागेको खर्चको जोहो पनि आफैं गरेको भन्ने समाचारहरूले प्राथमिकता पाए । यस्ता समाचार लोकतान्त्रिक नेपालमा सम्भाव्य आर्थिक क्रान्तिपश्चात् आफ्नो उज्ज्वल भविष्य देख्ने आशावादी युवालाई निराश बनाउने खालका हुन् । पूर्व प्रधानमन्त्रीले विदेशमा स्वास्थ्योपचार गर्ने स्थिति अन्त्य गर्ने हो भने गोविन्द केसीको आन्दोलनको मर्म बुझ्नुपर्ने हुन्छ । पूर्व प्रधानन्यायाधीशजस्तो सम्मानित व्यक्तिले सडकमा जानु ठीक हो वा होइन भन्दा पनि उनी सडकमा जानुपर्ने स्थिति उत्पन्न कसरी भयो भन्ने बढी महत्ववपूर्ण प्रश्न हो । एकजना बौद्धिक व्यक्तिले समाजको सबभन्दा सम्मानजनक र सेवामूलक पेसाकर्मी उत्पादन गर्ने उच्च शिक्षामा भएको अनियन्त्रित व्यापारीकरण ठीक होइन भन्ने तर्क राखे । शिक्षित वर्गले त्यो आत्मसात गर्यो । सम्बन्धित व्यापारमा संलग्नहरूले त्यसको तुरुन्तै विरोध गरे । विज्ञहरूको सहायता लिनुपर्ने राजनीतिक वर्गले यसको बेवास्ता गर्यो । शिक्षित वर्ग सानो हुन्छ, तर नीति निर्माणमा त्यसलाई बेवास्ता गर्नु मूर्खता हो । नेपालको चिकित्सा शिक्षामा व्यापारीकरण हुनुभन्दा पहिलेका उत्पादन हुन् डा केसी । केसीको जस्तो सोचाइको स्तरमा पुग्न करिब ३५ वर्षको औपचारिक शिक्षाको सूक्ष्म अध्ययन हुनुपर्छ । उनको जस्तो निष्ठा र इमानदारी कुनै विश्वविद्यालयमा प्राप्त हुने डिग्री होइनन् । चिकित्सा क्षेत्रको प्राध्यापनको अनुभवसमेत समेट्ने हो भने उनी स्वास्थ्य क्षेत्रका प्राज्ञ मात्र नभएर राष्ट्रका सम्पत्ति हुन् । असल आम्दानी हुने पेसाका व्यक्तिले मानव कल्याणकारी मुद्दामा समय र स्वास्थ्य दुवै लगानी गरेका उदाहरण संसारमा विरलै पाइन्छन् । यस्ता व्यक्तिको अनुभव र योग्यताको उपयोग गरेर चिकित्सा क्षेत्रको सुधार गर्नुपर्ने आवश्यकता कुनै सरकारले पनि महसुस गरेनन् किनभने उनीहरूसँग यो आवश्यकता देख्न सक्ने योग्यता नै थिएन । त्यसैले केवल अनसनको भयले सम्झौता भए, तिनको पालना भएन । राजनीतिमा बौद्धिकताको खडेरीकै कारण डा केसीको मागको बेवास्ता भएको हो । आमरण अनसन कानुनी रूपले व्याख्या गर्न नसकिने एउटा जटिल विषय हो । व्यवस्थापिका नै सर्वज्ञानी भन्ने मान्यता तार्किक होइन । व्यवस्थापिकाको ध्यानाकर्षण गराउन गरेको आन्दोलनलाई व्यवस्थापिकाको अधिकार क्षेत्रसँग जोड्नेलाई सचेत नागरिक भन्न सुहाउँदैन । संसारका परिवर्तनकारी विद्रोहका नेतृत्वकर्ता महात्मा गान्धी, मार्टिन लुथर किङ र नेल्सन मन्डेलाले आफ्नो नेतृत्वको आन्दोलनमा हिंसाको सहारा कहिल्यै लिएनन् । भारतमा साम्राज्यवादी अंग्रेजको शासनविरुद्ध गान्धीको नेतृत्वमा आन्दोलन भएको थियो । नश्लवादको विरुद्ध विद्रोह गरेका अश्वेत नेता नेल्सन मन्डेलाको आन्दोलन दक्षिण अफ्रिकामा गोराहरूको रंगभेदी शासनविरुद्ध थियो । मार्टिन लुथर किङले अमेरिकामा काला जातिलाई पनि गोराहरूसरह अधिकार हुनुपर्ने आन्दोलनको नेतृत्व गरेका थिए । त्यसताका कालाहरूलाई अमेरिकामा मतदानको समेत अधिकार थिएन । इतिहास आज परिवर्तनको नेतृत्व गरेका यी नेताहरूको पक्षमा छ, यिनलाई दबाउने शक्तिको अनुहारमा कालो' पोतिएको छ । यी आन्दोलनसँग डा केसीको आन्दोलनका केही समानता छन् । केसीको आन्दोलन शान्तिपूर्ण छ, यसमा उनको आफ्नो कुनै स्वार्थ छैन, केवल मानव हितमा छ । झन् केसीको आन्दोलन त लोकतान्त्रिक पद्धति अपनाइसकेको मुलुकमा हुँदैछ । सम्बन्धित क्षेत्रका विज्ञले सार्वजनिक हितको मागको लागि एघारपटक अनसन गर्नुपरेको स्थितिले नेपालको लोकतान्त्रिक आन्दोलनका शक्तिले केसीलाई सुने मात्रै, बुझेनन् वा चिन्न सकेनन् भन्ने पुष्टि हुन्छ । देशमा एउटा असाधारण परिस्थिति उत्पन्न भएको बेला उनले राहत वितरणमा केन्द्रित हुन आफ्नो आन्दोलन स्थगन गरे । यो संवेदनाको उच्च मूल्यांकन विद्यमान विवेकशून्य राजनीतिज्ञबाट सम्भव छैन । भारतमा जनलोकपाल विधेयकको लागि अन्ना हजारेले यसरी नै पटकपटक आमरण अनसन गरेका थिए । यसमा विदेशी शक्तिको हात रहेको आरोप लगाइएको थियो । व्यवस्थापिकाको अधिकारमा हस्तक्षेप भन्ने मूर्खता भने भारतमा गरिएन । किनभने त्यहाँका केही सञ्चारमाध्यमले राजनीतिज्ञको मूर्खतामा प्रश्न गर्न सक्ने हैसियत बनाइसकेका छन् । राजनीतिक वृत्तमा हजारेको आन्दोलनको विरोध भएको थियो तर भारतका सञ्चारमाध्यमले अन्नाको आन्दोलनमा महत्ववपूर्ण भूमिका खेलेका थिए । विभिन्न राजनीतिक शक्ति अनकनाएका भए पनि भारतको तल्लो र माथिल्लो सदनमा हजारेले उठाएको जनलोकपाल पेस गरियो र पास पनि भयो । नेपालमा भने सम्बन्धित क्षेत्रका विज्ञ र मुनाफाकेन्द्रित व्यापारीबीचको द्वन्द्वमा मिडियाले निर्णायक भूमिका खेल्न सकेका छैनन् । भारतमा औपनिवेशिक बेलायती शासनले निहत्था गान्धीले नेतृत्व गरेको आन्दोलनताका हजारौं नागरिकको हत्या गर्यो । त्यही बेलायतले आज लन्डनको बीच सडकमा गान्धीको सालिक बनाएर पुष्पगुच्छा चढाउने गरेको छ । चिकित्सा शिक्षामा व्यापारीकरणविरुद्धको लडाइँमा व्यवस्थापिकाले जे निर्णय गरे पनि इतिहासले भने डा केसीको स्थान तय गरिसकेको छ । गान्धीको विद्रोहसँग भारतीय जनताको विजय वा पराजय जोडिएजस्तै अब यो नेपालीहरूको जित वा हारसँग जोडिएको छ । चिकित्सकका नाताले उनले चिकित्सा क्षेत्रमा देखिएको विकृतिको शंखनाद मात्रै गरेका हुन् । अन्य क्षेत्रका चलखेल प्रस्फुटित नभएका मात्र हुन् । चक्रपथको धुलो र धुवाँले जनताको स्वास्थ्यमा प्रतिकूल असर पर्ने गरेर गरेको प्रदूषणमा आर्थिक चलखेल नभए के हुन सक्छ ? कलंकीनागढुंगा सडकको अवस्था के सुशासनको नतिजा हो ? मुग्लिननारायणघाट सडकमा ढिलाइ किन हुँदैछ ? त्रिपुरेश्वरदेखि कालीमाटीसम्म भत्काइएका घरका तीखा डन्डी एम्बुससरह सडकका पेटीमा देखिएको वर्षौं भयो । मेलम्चीको पानी असोजसम्ममा आउने भनिएकोमा अर्को असोज भानिएको छ । अब कांग्रेसको लागि उत्तम बाटो भनेको सामान्य बहुमतले चिकित्सा क्षेत्र सुधारसम्बन्धी विधेयक पास गर्नु र चिकित्सा क्षेत्रमा सुधारको बाटो देखाइदिएकोमा डा केसीलाई धन्यवाद दिनु हो । एघार पटकसम्म अनसन बसेका केसीलाई चिन्न नसकेकोमा जनतासँग सार्वजनिक रूपमा क्षमा माग्ने र उनको नागरिक अभिनन्दन गर्ने काम पनि कांग्रेसले गर्नुपर्छ । फौजदारी अभियोग लागेको व्यक्तिले निर्वाचनमा उम्मेदवार हुन पाउने अभियान चलेकै छ । भ्रष्टाचारको मुद्दा हेर्दाहेर्दै सुशीला कार्कीलाई महाभियोग लगाइयो । यी कुनै पनि घटना संयोगका उपज होइनन् । यी ठूलाठूला चलखेलका उपज हुन् किन कि ती क्षेत्रम डा केसीजस्तो ज्ञाताले आवाज उठाउन पाएनन् । शैक्षिक क्षेत्रका चलखेल कुनै शिक्षाविद्ले, जलस्रोेतका कुनै जलस्रोतविद्ले, सञ्चार क्षेत्रका कुनै सञ्चारकर्मीले शंखनाद नगरेसम्म ती प्रकाशमा आउँदैनन् । जिन्दावाद र मुर्दावाद घोकेर राजनीतिमा स्थापित भएका नेताहरूले डा केसीको प्राज्ञिक दक्षताको कदर गर्न सकेनन् । माफियाको चलखेलमा मौन मात्रै बसे भने पनि मनग्य कमाइ हुने देख्ने ज्ञानका दरिद्रहरूले त्यत्रो आम्दानीको स्रोत हुँदाहुँदै आमरण अनसन बसेकोमा आश्चर्य मानेर उनलाई पागलको संज्ञा दिए । स्वार्थी व्यापारीले उनलाई अर्काको व्यापारमा जालझेल गर्न अनसन बसेको भन्ने आरोप लगाए । सडकमा सरकारको सुन्ने क्षमता कम छ भनेर चिच्याएर नारा लगाइयो । सरकारले डा केसीको कुरा नसुनेको होइन, नबुझेको हो । देशलाई व्यापारी र प्राज्ञ दुवैको आवश्यकता हुन्छ तर भिन्न भूमिकामा । व्यापारीको हातमा छोडिदिने भने मेडिकल कलेजको संख्यात्मक वृद्धि होला तर गुणस्तरमा सुधार गर्न डा केसीजस्तै योग्य विज्ञ नभई हुँदै हुँदैन । डा केसी असफल भए भने व्यापारिक उद्देश्यको चिकित्सा शिक्षाले व्यापारी चिकित्सक जन्माउनेछ । त्यस्तो शिक्षाले डा केसीजस्ता निष्ठावान् चिकित्सक जन्माउन सक्दैन । मेडिकल शिक्षामा अनियन्त्रित व्यापार समस्याको मूल जड हो । केही सांसदहरूले पदको अधिकारको प्रयोग गरेर आफ्नो व्यवसायलाई फाइदा हुने कानुन बनाउन सक्दो प्रयत्न गरेका छन् । अंग्रेजीमा यसलाई कन्फ्लिक्ट अफ इन्ट्रेस्ट' भनिन्छ । लोकतान्त्रिक पद्धतिमा यस्तो अभ्यास गरिनु भ्रष्टाचार नै हो । अमेरिकी महान्यायाधिवक्ता जेफ सेसनले हालै अमेरिकी राष्ट्रपतिको निर्वाचनताका रसियन राजदूतसँग भेटेको प्रसंगमा आफूलाई रेक्युस' गरे । यसको अर्थ हो त्यस सम्बन्धमा भविष्यमा कुनै जाँच भयो त्यस जाँचमा उनको प्रभाव हुने छैन भन्ने कुराको सुनिश्चितता गराउनु । एमालेका जोजो सांसदहरूको स्वास्थ्य सेवा विधेयकसँग प्रत्यक्ष सरोकार छ, उनीहरूले त्यो विधेयकबाट आफूलाई रेक्युस' गर्नु नैतिक रूपले सर्वोत्तम बाटो हो । त्यस्तो गर्न नसकेमा एमालेले यो विधेयकले प्रभाव पार्ने व्यापारमा संलग्न आफ्ना सांसदलाई यो विधेयकका विषयमा संसद्मा मौन रहन ह्विप जारी गर्नु बुद्धिमत्ता हुन्छ । एमाले अध्यक्ष केपी ओलीसमेतले आफ्ना सांसदहरूको लाभलाई केन्द्रमा राखेर डा केसीप्रति अपमानजनक भाषा प्रयोग गरेकाले यी नैतिक रूपले उचित कदमका सम्भावना अब रहेनन् । महाभारतमा एउटा दृष्टान्त छ । भीमभन्दा राजा धृतराष्ट्रका ज्येष्ठ पुत्र दुर्योधन कुनै विधामा कम थिएनन् । तर उनको एउटा कमजोरी थियो, जसले उनलाई कहिल्यै असल मानिसको रूपमा स्थापित हुन दिएन । त्यो हो अहंकार । त्यही अहंकारले उनी पराजित भए । ओलीका यस्ता दम्भी सोचलाई एमालेको बौद्धिक जगत्ले समयमै सच्याउन कोसिस गरे भने राम्रो हुन्छ । एउटा दूरगामी निर्णयमार्फत आफ्नो बिग्रेको स्थिति सुदृढ गर्ने सुवर्ण मौका कांग्रेसले पाएको छ । घाटामा गएको अस्पतालको क्षतिपूर्तिको लागि साहुजीहरूले मेडिकल कलेजको आवश्यकता देखेका हुन् । घाटामै गएका अस्पतालले कस्तो मेडिकल शिक्षा देलान् ? त्यस्तो असफल उद्यममा सरकारले घाटा खाएर करदाताको टाउकोमा ऋण थोपर्नु हुँदैन । मालिकले बेच्ने मनसाय नभएको सार्वजानिक रूपमै भनिसक्दा पनि सरकारले संसद्का केही सदस्यको भोटको लागि असफल व्यवसाय किन्ने प्रयास गर्नु पनि स्वार्थ हो । बालहठलाई चकलेटले पुरस्कृत गर्ने' गलत नजिर स्थापनामा कांग्रेस सहभागी हुनु हुँदैन । अब कांग्रेसको लागि उत्तम बाटो भनेको सामान्य बहुमतले चिकित्सा क्षेत्र सुधारसम्बन्धी विधेयक पास गर्नु र चिकित्सा क्षेत्रमा सुधारको बाटो देखाइदिएकोमा डा केसीलाई धन्यवाद दिनु हो । एघार पटकसम्म अनसन बसेका केसीलाई चिन्न नसकेकोमा जनतासँग सार्वजनिक रूपमा क्षमा माग्ने र उनको नागरिक अभिनन्दन गर्ने काम पनि कांग्रेसले गर्नुपर्छ । पूर्व प्रधानन्यायाधीश सुशीला कार्कीविरुद्धको महाभियोगको पाप पखाल्ने योभन्दा पवित्र गंगा कांग्रेसले पाउँदैन ? भट्ट अमेरिकास्थित टेनिसी स्टेट युनिभर्सिटीमा एसोसिएट प्रोफेसर छन् ।"
किसुनजीको चिठी,"प्रिय साथीहरू, जीवनको उत्तरार्धमा मैले नेपाली कांग्रेससँगको नाता तोडें तर जतिसुकै निरपेक्ष रहन्छु भने पनि आफ्नो लगानी र जवानी खर्च गरेको पार्टीको आजको दूरवस्था देखेर मेरो अन्तरमनले प्रतिक्रिया नजनाइरहन सकेन । २०३४ देखि ०५३ सम्म कांग्रेसको कार्यवाहक सभापति र ०४८ को आठौं महाधिवेशनबाट म पार्टी सभापति भएकाले पनि कांग्रेससँग मेरो भावनात्मक सम्बन्ध गाँसिएको छ । १९०३ सालमा कोतपर्व गराएर जंगबहादुर राणाको नेपाली राजनीतिमा उदय भएपछि त्यस काण्डकी मुख्य खलनायिका कान्छी महारानी राज्यलक्ष्मीसँगै राजा राजेन्द्रविक्रम शाहलाई जंगबहादुरले काशीवास पठाइदिए । यसअघि दरबारमा पाण्डे, थापा र बस्नेतहरूबीच राजाबाट सत्या हत्याउने र एकले अर्कोलाई सिध्याउने षड्यन्त्रको शृंखला चलिरहेको थियो । गोरखाका राजाकै पालादेखि मेरो पुर्खाहरू दरबारमा राजपुरोहित भएका कारण पनि यस विषयमा म जानकार थिएँ । पृथ्वीनारायण शाहले बाइसी र चौबीसी राज्यहरूलाई एकीकरण गरेर आजको नेपाल निर्माण गरेका हुन् । यसै समयमा विस्मार्कले जर्मनी एकीकरण गर्दै थिए भने बेलायतले भारतमा इस्टइन्डिया कम्पनी स्थापना गरी भारत वर्ष' माथि कब्जा जमाउँदै थियो । निष्कासित राजारानीको राजपुरोहितका रूपमा मेरा पिता विश्वनाथ भट्टराई पनि सँगै काशीवास गएका हुन् । मेरा पिता संकटाप्रसाद पनि पकनाजोलका दुईतीनवटा घर बेचबिखन गरेर उतै रहनुभयो । पुरोहित पेसाबाट मेरा दुई आमापट्टिबाट ६ छोरी र चार भाइको ठूलो परिवार धान्न धौधौ थियो । चन्द्रशमशेरले बनाएको धर्मशालामा हाम्रो सिंगो परिवार आश्रित थियो । धेरै कष्टकर जीवन भोग्दै हामीले आफ्नो अध्ययन चालू राख्यौं । साहिँला दाइ गोपालप्रसाद र मैले वनारस हिन्दु विश्वविद्यालयबाट स्नातक पास गर्यौं । महात्मा गान्धी नेतृत्वको भारत छोडो' आन्दोलनमा गोपाल दाइ तीन वर्ष थुनामा रहनुभयो भने केही दिन म पनि थुनामा परें । सन् १९४२ मा बीपी र गणेशमान सिंहसँग मेरो परिचय भयो । जीवनपर्यन्त म उहाँहरूकै साथ रहें । पहिला राष्ट्रिय कांग्रेस र २००६ मा नेपाली कांग्रेसको संस्थापक सदस्य भएँ । २०१५ सालमा सम्पन्न पहिलो आमनिर्वाचनमा गोरखाबाट पराजित भए पनि बीपीले मलाई सभामुख बनाउनुभयो । त्यसैवापत ०१७ साल पुस १ गतेको शाही कु' पछि म लगातार सवा नौ वर्ष जेल परी २०२६ चैत २४ गते रिहा भएँ । जेलबाट छुटेको बाह्र दिन मात्र पुगेको थियो, विद्यार्थी भाइबहिनीले नेपाल विद्यार्थी संघको सम्मेलनको उद्घाटन गर्न आग्रह गरे । जोखिम मोलेर स्वयम्भुस्थित एक पाटीमा संघको उद्घाटन गरें । त्यही संघका उत्पादनहरू आज पार्टी र सरकार दुवै सम्हालिरहेका छन् । यसले आत्मगौरवको अनुभूति पनि भइरहेको छ । तर जुन आदर्श र उद्देश्यका साथ कांग्रेस स्थापना भयो, त्यसबाट ऊ स्खलित भएको देखेर पीडाबोध पनि भएको छ । बीपीको ०३९ साउनमा निधन भएपछि गणेशमानजी, म र गिरिजाबाबुसमेत नेतात्रयका काँधमा पार्टीको जिम्मेवारी आयो । ०४५ सालको सत्याग्रह हुँदै ०४६ को शान्तिपूर्ण जनआन्दोलन कांग्रेसकै नेतृत्वमा सम्पन्न भयो । ०४६ चैत २६ गते राजा वीरेन्द्रले हामी आन्दोलनकारी नेताहरू गणेशमान सिंह, म, गिरिजाबाबु र वाममोर्चाको तर्फबाट साहना प्रधान र राधाकृष्ण मैनालीलाई भेटघाटको लागि बोलाउनुभयो । वार्ताका क्रममा राजा अत्यन्त उदारताका साथ प्रस्तुत हुनुभयो । विदेशीसामु घुँडा टेक्नुभन्दा आफ्नै जनताका पक्षमा खडा भएर एक राष्ट्रवादी राजाको भूमिका देखाउनुभयो राजाले । उहाँले आमनिर्वाचन सम्पन्न गराउने उद्देश्यको अन्तरिम सरकारको प्रधानमन्त्री बन्न गणेशमानजीको नाम प्रस्ताव गर्नुभयो । तर गणेशमानजीले आफ्नो उमेर र स्वास्थ्यका कारण' भन्दै त्यसमा असमर्थता जनाई उल्टो मलाई प्रधानमन्त्रीमा प्रस्ताव गर्नुभयो । मैले १३ महिनाको निर्धारित अवधिभित्रै नेपालको संविधान जारी गरी आमनिर्वाचन सम्पन्न गराएँ । चुनावमा म स्वयंसमेत नेकपा एमालेका महासचिव मदन भण्डारीसँग मैदानमा उत्रें र झीनो मतान्तरले (७५१) ले पराजित भएँ । चुनावमा कांग्रेसले बहुमत प्राप्त गर्यो । बहुमत प्राप्त नेपाली कांग्रेसका महामन्त्री गिरिजाप्रसाद कोइराला प्रधानमन्त्रीको स्वाभाविक दाबेदार हुनुहुन्थ्यो । गणेशमानजी चुनावै लड्नुभएन । २०४८ साल पुस दोस्रो साता प्रधानमन्त्री गिरिजाबाबुको एकल निर्णयबाट ६ जना क्याबिनेट मन्त्रीहरू हटाइए । कांग्रेस विभाजनको प्रस्थान विन्दु यही थियो । मन्त्री छान्ने अधिकार प्रधानमन्त्रीकै हुने संसदीय मान्यता भए पनि पार्टीभित्र शक्ति सन्तुलनतर्फ उहाँको ध्यान पुगेन । टनकपुर सम्झौताले पार्टीभित्र विवाद चर्कियो । अझ ०५० सालको उपनिर्वाचनमा पार्टीकै अन्तर्घातका कारणले विद्यादेवी भण्डारी (हाल ः राष्ट्रपति) सँग झीनो मतले म हार्न पुगें । पार्टीभित्र गणेशमानजी र म एकतिर अनि गिरिजाबाबु अर्कोतिर हुन पुग्यौं । पार्टी विभाजनको सँघारमा पुग्यो । पार्टी सभापति र प्रधानमन्त्रीको दुई गुटबीच सडकमा नाराबाजी घन्कियो । कुटाकुटको स्थितिसमेत आयो । गणेशमानजीको प्रधानमन्त्रीलाई कारबाही नै गर्नुपर्छ भन्ने अडान थियो । म दुवै नेताको चेपुवामा थिएँ । अपमानका घुड्का पिएर, घातअन्तर्घातका पीडालाई विस्मृतिमा राखेर पार्टी फुट्नबाट जोगाएँ । कांग्रेसको संस्थापक सदस्य र वर्तमानमा पार्टी सभापतिको नाताको मैले जिम्मेवारी बहन गरें । सायद मलाई त्यो तागत ईश्वरप्रतिको गहिरो आस्था र नैतिक बलका कारण प्राप्त भएको हुनुपर्छ । सत्ताको लागि मैले कहिल्यै पनि मूल्यमान्यतासँग सम्झौता गरिनँ । स्थापनाकालदेखि नै प्रजातन्त्र र संवैधानिक राजतन्त्रको पक्षमा उभिएँ । तर आजको अवस्थाको कारक कांग्रेसीजनले सत्ताको लागि जस्तोसुकै सम्झौता गर्न तयार हुनु हो । यसर्थ कांग्रेसले आफूलाई सच्याओस् । ०५१ सालमा पार्टीमा अर्को दुर्घटना भयो । सरकारको नीति तथा कार्यक्रममा धन्यवादको प्रस्ताव संसद्मा रहेका हाम्रै पार्टीका छत्तीसजना सांसदहरूको अनुपस्थितिका कारण विफल भयो । प्रधानमन्त्री गिरिजाप्रसाद कोइरालाले एकतर्फी रूपमा संसद् विघटनको सिफारिस र मध्यावधि निर्वाचनको घोषणा गर्नुभयो । आफ्नै पार्टीको बहुमत छँदाछँदै मध्यावधि निर्वाचनको घोषणा आत्मघाती निर्णय थियो । केही कांग्रेसका र एमाले सांसदहरू (६९ जना) मिलेर संसद् विघटन नहोस् भनेर राजाकहाँ निवेदन दियौं । सर्वोच्च अदालतमा प्रधानमन्त्रीको निर्णयविरुद्ध मुद्दा दायर गर्यौं । सर्वोच्चले प्रधानमन्त्रीकै पक्षमा निर्णय गर्यो । हाम्रो केही सीप लागेन । अन्ततः ०५१ कात्तिक २९ गते मध्यावधि चुनाव भयो । आफ्नो साख गिराउने छत्तीसजनासमेतलाई उम्मेदवारी दिइने सर्तमा यो विभाजनको स्थितिबाट कांग्रेस त बचायौं, तर जनकांग्रेसका नाममा कांग्रेस हराउने अभियानमा गणेशमानजी लाग्नुभयो । उनान्नब्बे सिट ल्याएर एमाले पहिलो र बयासी सिट ल्याएर कांग्रेस दोस्रो भयो । एमालेको अल्पमतको सरकार, शेरबहादुरको नेतृत्वको संयुक्त सरकार, एमालेराप्रपाको सरकार, कांग्रेसराप्रपाको सरकार हुँदै राजनीतिक रूपले अस्थिरता, विसंगति र विकृति मौलाउने कालखण्ड बन्यो यो अवधि । ०५६ सालमा गिरिजा नेतृत्वको सरकारले संसदीय निर्वाचन गरायो । भावी प्रधानमन्त्रीको रूपमा मेरो नाम अगाडि सारियो । कांग्रेसले सम्मानजनक बहुमत ल्याएर ०४८ को निर्वाचनको कीर्तिमान कायम राख्यो । म वीरगन्ज निर्वाचन क्षेत्रबाट विजयी भएँ । म स्कुल, कलेजदेखि मनिटरमा पनि नजितेको मानिस, जीवनमा पहिलो र अन्तिमपटक मैले चुनाव जितें । ०४८ को पार्टी सभापति निर्विरोध भएको हुँ । वास्तवमा म सदैव पराजित तर विजयी नेता हुँ । पूर्वघोषित प्रधानमन्त्रीको उम्मेदवार भएका कारण म संसदीय दलको नेतामा निर्विरोध चुनिएँ । ०५६ मा म दोस्रोपटक प्रधानमन्त्री बनें । माओवादी जनयुद्ध उत्कर्षमा थियो । शान्तिपूर्ण वार्ताद्वारा हत्या हिंसाको राजनीति अन्त्य गर्ने हेतुले मैले शेरबहादुर देउवाको संयोजकत्वमा वार्ता समिति पनि बनाएँ । संयोगले ०५२ सालमा ४० सूत्रीय माओवादीको माग अस्वीकार गर्ने प्रधानमन्त्री उनै देउवा थिए । ०५६ चैतमा करिब दुई हप्ताका लागि पेरिस जाने मेरो कार्यक्रम थियो । पार्टी सभापति गिरिजाप्रसादले संसदीय दलमा मेरोविरुद्ध अविश्वासको प्रस्ताव ल्याउन चलखेल गर्न लाग्नुभयो । मसमक्ष दुई विकल्प थिए मध्यावधि निर्वाचन घोषणा या राजीनामा । मैले पछिल्लो विकल्प रोजें । मैले संसद् विघटन गर्ने प्रधानमन्त्रीको विशेषाधिकार प्रयोग गरिनँ । नेपाली कांग्रेस एक ढिक्का रहोस् र संसद्ले पूर्ण कार्यकाल पूरा गरोस् भनेर मैले संसद्मा सम्बोधन गर्दै प्रधानमन्त्रीबाट राजीनामा दिएँ । भीम मल्लकै समयदेखि मुलुकको हित गर्ने र भलो चिताउनेहरूको दुःखद् अन्त्य भोग्न नेपालीहरू अभिशप्त छन् भन्ने अभिव्यक्ति दिएँ मैले सदनमा । ०५८ को नेपाली कांग्रेसको विभाजनले म पुनः मर्माहत हुन पुगें । कांग्रेसको जीवित एक मात्र संस्थापक सदस्य हुँदाहुँदै पनि मैले सार्थक भूमिका निर्वाह गर्न सकिनँ । ०५८ असोज १८ गते निर्वाचित शेरबहादुर देउवाको सरकार भंग गरियो । राजकीय अधिकार फेरि राजाको हातमा पुग्यो । यो शाही कदमपछि ०६२६३ को जनआन्दोलनको फलस्वरूप विघटित संसद् राजाको घोषणाले स्थापित भयो । ०६२ मार्गमा सात दल र माओवादीबीच भारत सरकारको प्रायोजनमा बाह्रबुँदे सहमति भयो । सायद यसै सहमतिमा टेकेर संविधानसभाको चुनावमार्फत गणतन्त्रमा जाने गोप्य सहमति भएको थियो । यही आधारमा ०६४ असोज ८ गते दुवै कांग्रेस (नेपाली कांग्रेस र नेपाली कांग्रेस प्रजातान्त्रिक) एकीकरण भयो र असोज ९ गतेको दुवै कांग्रेसका कथित महासमिति बैठकले राजतन्त्रको विषयमा निरपेक्ष रहने प्रस्ताव पारित गर्यो । ०३ सालदेखि नेपाली कांग्रेसले अवलम्बन गरेको संवैधानिक राजतन्त्रको नीति परित्याग गर्यो । यसै दिनदेखि मैले भारी मन लिएर नेपाली कांग्रेस परित्याग गरेको घोषणा गरें । संसदीय दलको नेता शेरबहादुर देउवालाई बनाउनेदेखि ०५१ मा छत्तीसे समूहको संरक्षण गर्नमा मेरो भूमिका थियो । ०५७ मा पोखरामा सम्पन्न दसौं महाधिवेशनमा सभापति पदमा गिरिजाबाबुको खिलाफ मैले नै शेरबहादुरलाई नै समर्थन गरेको थिएँ । तर आज कांग्रेस र सत्ता नेतृत्व मैले सदैव सद्भाव राख्ने व्यक्ति हुँदासमेत नेपाली कांग्रेसको साख भने इतिहासमै सबैभन्दा नराम्रोसँग गिरेको देख्दा मलाई आत्मग्लानी भएको छ । सत्ताको लागि मैले कहिल्यै पनि मूल्यमान्यतासँग सम्झौता गरिनँ । स्थापनाकालदेखि नै प्रजातन्त्र र संवैधानिक राजतन्त्रको पक्षमा उभिएँ । तर आजको अवस्थाको कारक कांग्रेसीजनले सत्ताको लागि जस्तोसुकै सम्झौता गर्न तयार हुनु हो । यसर्थ कांग्रेसले आफूलाई सच्याओस् । यसो गरे मात्रै मेरो मृतात्माले शान्ति पाउला !"
मागेरै देश चल्दैन,"प्रधानमन्त्री शेरबहादुर देउवाले बुधबारदेखि औपचारिक भारत भ्रमण सुरु गरिसकेका छन्। चौथोपटक मुलुकको प्रधानमन्त्री बन्नुभएका देउवा दिल्ली भ्रमणलाई लिएर सायद कुनै रोव वा हुटहुटीमा छैनन्। नेपाली परिवेशको राजनीतिबाट कोही पहिलोपटक मुलुकको कार्यकारी प्रमुख बन्दाको ताजा स्थितिमा ठूला छिमेकीहरूसँगको सघन संवादमा आत्मविश्वास खट्कन सक्छ। किनकि एउटा नेतालाई त्यस्ता उच्चस्तरीय कूटनीतिक बिजनेस मा तयार गराउन नेपाली प्रशासन खासै क्षमतावान् पनि देखिँदैन। त्योभन्दा महत्ववपूर्ण कुरो नेपालको राजनीतिक स्कुलिङ नै वैदेशिक सम्बन्धका चुनौतीहरू सामना गर्न तयार गर्ने खालका छैनन्। तर देउवा त अन्तर्राष्ट्रिय रूपमै समेत चिनिएका, उपल्लो तहको स्वीकार्य राख्ने नेपालका प्रजातान्त्रिक नेता हुन्। साथै सत्ता राजनीतिमा उनले देखाएको नेपाली स्तरको कौशल दक्षिण एसियाली राजनीतिमा ज्ञातै विषय हो। देउवा जम्बो टोली लिएर दिल्ली गइरहँदा उनलाई यो अनुभव सामान्य लाग्नुमा नेपाली जनताको लागि कमै मात्र सरोकार छ। दिल्लीसँगको सम्बन्ध व्यवस्थापनलाई नेपाली जनताको हितमा केन्द्रित गरी व्यवस्थापन गर्ने खुबी आजसम्मको इतिहासमा कमै नेताले मात्र देखाएका छन्। नेताहरू आफ्नो स्वार्थसिद्ध गर्न या अर्काको बिगार्न दिल्ली जान्छन् भन्ने एक किसिमको आरोप आमस्तरमा छ। कार्यकारी प्रमुखको हैसियतमा जाँदा देशको भन्दा सत्ताको माया बढी राखेर गएको भनेर बात लाग्ने स्थिति छ। यो अवस्था पनि नेता स्वयम्ले उत्पन्न गरेका हुन्। सञ्चारमाध्यमबाट थाहा हुँदैछ, प्रधानमन्त्री देउवासँग दिल्ली गएर प्रस्तुत गर्ने लामै मागसूची छ। ठूलाठूला आयोजनाहरूको नाम आएको छ। यी आयोजनाको नाम र तिनको सफलताको सपनामा नेपाली जनता क्षणभरको लागि स्वप्निल पनि होलान्। नेताहरूले पनि त्यसैमा आफ्नो उपलब्धिको रुमानी कल्पना गर्लान्। पंक्तिकारको विचारमा नेपालले यतिखेर भारतसँग माग्नुपर्ने त्यस्तो केही छैन। आयोजना माग्ने सवालमा त झनै टाउकै नदुखाए हुन्छ। भारतले यसभन्दा पहिल्यै सम्झौता गरेका वा प्रतिबद्धता जनाएका परियोजना मात्रै समयमा टुंग्याइदिए नेपाललाई लाख हुन्छ, द्विपक्षीय सम्बन्धका खास सेतुका रूपमा प्रकारान्तरसम्मको लागि तिनले काम गर्छन्। पञ्चेश्वरदेखि माथिल्लो कर्णाली अनि अरुण तेस्रोसम्मका परियोजनामा भारतले राखेको संलग्नताविना कुनै विलम्ब एउटा निष्कर्षमा पुग्नुपर्छ। भारतले सम्हालेका योजना किन नेपालमा दशकौंसम्म लड्खडिएर बस्छन् भन्ने एउटा प्रश्न नेपाली मनोविज्ञानमा गढिसकेको छ। त्यसैमा परियोजनाहरू थपेर मात्र द्विपक्षीय सम्बन्धमा सुन्दर हाँगाहरू पलाउँछ भन्ने छैन। प्रधानमन्त्री देउवाज्यूलाई एउटा अनुरोध छ। उहाँले एउटा प्रस्ताव राखे पुग्छसंयुक्त राष्ट्रसंघीय छातामा रही एक्काईसौं शताब्दीका प्रजातान्त्रिक मुलुकको रूपमा हस्ताक्षर गरिएका यावत् अन्तर्राष्ट्रिय सन्धि र अभिसन्धिका पालना गरियोस्। नेपाल र भारतबीच मात्रै होइन, संसारका कुनै पनि मुलुकबीच सुमधुर सम्बन्ध र सहकार्य हुन ती सन्धिका स्पिरिटप्रति न्याय गर्दा नै पर्याप्त हुन्छ। उदाहरणको लागि भारतले भूपरिवेष्ठित राष्ट्रको हित संरक्षणको लागि अस्तित्वमा रहेको अन्तर्राष्ट्रिय पारवहन सन्धिप्रति सम्मान देखाउन सकेको भए दुई वर्षअघि नेपाली जनताले नाकाबन्दी नै खेप्नुपर्ने थिएन। उक्त सन्धिअनुसार भूपरिवेष्ठित मुलुकले तेस्रो मुलुकबाट ल्याएको सामान छिमेकी देशले कुनै हालतमा रोक्न मिल्दैन। तर नेपालीले करिब आधा वर्ष कठोर नाकाबन्दी खेप्नुपर्यो, जनताको चुलो बलेन, पैसा खन्याएर सरकारले किनेको इन्धन नाकामै रोकियो। अस्पतालमा औषधि नपाएर बिरामी मर्ने स्थितिसमेत बन्यो। यो सबै अनाहकमा भएको थियो। निहुँ प्रस्ट थियोनेपालले आफ्नो संविधान आफैं बनायो। भारतले मोदी सरकारअन्तर्गत नै मञ्चन गरेको त्यो नियति अहिले सच्याउन खोजेको हो वा होइन, हेर्न बाँकी नै छ। तर जेजस्तो भए पनि नेपालले हरेक समय हर्दम भारतसँग सुमधुर सम्बन्धको लागि चेष्टा र प्रयास गर्नैपर्छ। भारतले पनि सदैव नेपाललाई मित्रवत्, सहिष्णु र अहस्तक्षेपको नजरले हेर्नैपर्छ। सक्ने हदसम्म नेपालमा स्थिरता र समृद्धिको लागि योगदान पुर्याउनुपर्छ। वास्तवमा भारतले नेपालमा धेरै चिज नगरिदिएर सम्बन्ध समाधान हुने देखिन्छ। नेपालले पनि भारतसँग धेरै चिज नमागिदिँदा कल्याण हुन्छ। यसको आफ्नै प्राकृतिक र्यासनलाइजेसन छ। वास्तवमा भारत र नेपालबीचको सम्बन्ध यति धेरै नजिक र जटिल भइदियो कि अब यसलाई तत्काल वैज्ञानिक ढंगले तटस्थीकरण गर्नु जरुरी छ। ताकि दुवै मुलुक मूलतः आआफ्ना समस्या समाधानमा केन्द्रित हुन सकून्। भारत विशाल भूमि, जनसंख्या र बढ्दो पुँजीगत क्षमताका कारण संसारको नजरमा रहे पनि उसका अनेकन जटिलता र चुनौती छन्। नेपाल एउटा छिमेकका रूपमा शान्त, समृद्ध भइदिँदा उसको लागि मंगल ठहरिनेछ। प्रधानमन्त्रीले यसपटकको भ्रमणमा सीमा नियमनको एजेन्डालाई प्रमुखताका साथ आफ्ना समकक्षीका साथ राखिदिनुभए साँच्चैको ऐतिहासिक काम हुनेछ। पंक्तिकारले नेपालभारत सम्बन्ध सुधार तथा व्यवस्थापनको सबैभन्दा पहिलो कदमका रूपमा द्विपक्षीय सीमा नियमनलाई उठाउँदै आएको छ। यो एजेन्डा विस्तारै राष्ट्रिय राजनीति तथा स्थानीय विद्वत् वर्ग (इन्टेलिजेन्सिया) मा फैलिँदै गएको छ। अहिले तत्काल यो एजेन्डाले पूर्ण अर्थ हासिल गर्ने गरी गति पाउला वा नपाउला। तर ढिलोचाँडो एउटा महसुस हुने नै छ कि खुला सीमाका कारण नेपालले आफ्नो राष्ट्रिय चरित्र निर्माण गर्न सकेको छैन। आज भारतले नेपाली मामिलामा बढी दख्खल गर्ने मुख्य विषय सुरक्षा हो। भारत आफैं भन्छखुला सीमाका कारण उसको सुरक्षामा सधैं चुनौती छ। अब हामी नेपाली पनि सोचौं, खुलमखुला सीमाकै कारण हामीले नै पो के पाएका छौं र ? सीमा क्षेत्रबाट यताउता हुने थोरै झिटीगुन्टाले नेपाल धनी भएको छ र ? अब जमाना परम्परागत रोटीबेटीमा मात्र अल्झनेवाला छैन। नेपालीहरू भूमण्डलीकरणका लाभहरू उठाएर तदनुसारकै जीवन पद्धतिमा जान तयार भइसके। मात्रै राज्यले त्यसको लागि उपयुक्त वातावरण बनाइदिनुपर्छ। देउवाले यो भ्रमणमा सीमा नियमन एजेन्डालाई प्रमुखताका साथ आफ्ना समकक्षीका साथ राखिदिनुभए साँच्चैको ऐतिहासिक काम हुनेछ। सीमा नियमनले अन्तर्राष्ट्रिय सन्धि परिपालनाको विषयलाई पनि सघाउँछ। सबैभन्दा महत्ववपूर्ण कुरा त यसले नेपालीलाई आत्मनिर्भरताको बाटो देखाउँछ। पुर्खाको वीरता र राष्ट्रियताप्रति अति नै संवेदनशील नेपालीहरूले आत्मनिर्भरताको बाटो समात्न पनि भारतसँगको समझदारी जरुरी छ। यो हाम्रो भूराजनीतिक बाध्यता हो र भारतले यसलाई बुझ्नु पनि पर्छ। तराई क्षेत्र अहिले पनि बाढीको विभीषिकाबाट गुज्रिरहेको छ। डुबानको विषय पनि प्रत्यक्ष अन्तर्राष्ट्रिय नियम अधिनियमसँगै जोडिन्छ, खासगरी बाँध निर्माणलाई लिएर। देउवाले यस विषयमा याचनाशील हुनेभन्दा पनि स्वतन्त्र र सार्वभौम छिमेकीकै रूपमा विषयवस्तु राख्नु हुने अपेक्षित छ।"
बनिसक्नुपर्ने बेलामा बल्ल शिलान्यास,"काठमाडौं: सरकारको प्रतिबद्धता र अखिल नेपाल फुटबल संघ (एन्फा) को सक्रियता देखिएको भए ललितपुरस्थित च्यासल फुटबल स्टेडियमको निर्माणकार्य यतिबेलासम्म सम्पन्न भइसक्नुपर्ने थियो। तर, राष्ट्रिय खेलकुद परिषद् (राखेप), एन्फा र विश्व फुटबल महासंघ (फिफा) को त्रिपक्षीय सहयोगमा निर्माण गर्न लागिएको च्यासल स्टेडियमको नियति हालसम्म पनि उस्तै छ। दुई वर्षअघि नै च्यासल मैदान निर्माणका लागि तत्कालीन युवा तथा खेलकुदमन्त्री पुरुषोत्तम पौडेल र एन्फाका तत्कालीन अध्यक्ष गणेश थापाले निर्माणसम्बन्धी सम्झौतापत्रमा हस्ताक्षर गरे पनि निर्माणकार्य अझसम्म सुरु हुन सकेको छैन। सम्झौतापत्रमा हस्ताक्षर भएको दुई वर्षसम्म पनि निर्माणकार्य सुरु नभएको च्यासल रंगशालाको बुधबार युवा तथा खेलकुदमन्त्री राजेन्द्रकुमार केसीले शिलान्यास गरेका छन्। नेपालको एकमात्र दशरथ रंगशाला भूकम्पका कारण दयनीय अवस्थामा पुगेपछि दुई वर्षअघि च्यासललाई वैकल्पिक रंगशाला बनाउने सम्झौता भएको थियो। त्यतिबेलाको सम्झौताअनुसार १५ महिनाभित्र च्यासल स्टेडियमको निर्माणकार्य सम्पन्न भइसक्नु पर्ने थियो। मैदानको शिलान्यास गर्दै मन्त्री केसीले नेपालमा आयोजना हुन लागेको १३औं दक्षिण एसियाली खेलकुद (साग) लाई लक्षित गरी खेलकुदको भौतिक संरचनाको निर्माणकार्यलाई तीव्रता दिने क्रम सुरु भएको बताए। मन्त्री केसीले यसअघि नै बनिसक्नुपर्ने संरचना प्राविधिक कारणले रोकिए पनि अब निर्माण कार्यले तीव्रता पाउने बताए। बजेटको अभावमा नेपाली खेलकुदको कुनै पनि निर्माणकार्य रोकिने छैन। खेलकुदको विकासका लागि म कुनै पनि कसर नराखी काम गर्नेछु। १३औं सागलाई भव्य र सभ्य बनाउन सबै खेलप्रेमी एकजुट भएर काम गर्नु आवश्यक छ', केसीले भने। च्यासल मैदानलाई १३औं सागमा खेल्न योग्य बनाइने प्रतिबद्धतासमेत खेलकुदमन्त्रीले व्यक्त गरे । हालै खेलकुदको जिम्मेवारी सम्हालेका मन्त्री केसीले आफू जिम्मेवारीमा आएपछि भौतिक संरचना निर्माणका लागि गरेको यो चौथो शिलान्यास हो। जिम्मेवारी सम्हालेलगत्तै उनले सातदोबाटोस्थित अन्तर्राष्ट्रिय खेलकुद परिसरमा हिटिङ पौडी पोखरीको शिलान्यास गरेका थिए। यसैगरी एक साताअघि मन्त्री केसीले कीर्तिपुरस्थित त्रिभुवन विश्वविद्यालय परिसरमा बहुउद्देश्यीय कभर्डहलको शिलान्यास गरेका थिए। त्यसको दुई दिनपछि नै उनले राखेपको प्रशासनिक भवनको शिलान्यास गरेका थिए। १५ हजार दर्शक क्षमताको च्यासल स्टेडियम निर्माणका लागि ३३ करोड ५० लाख रुपैयाँ खर्च हुने बताइएको छ । निर्माणका लागि डीपीआरसहित टेन्डरको कामसमेत सकिएकोले एक दुईदिनभित्रै निर्माण कार्य सुरु हुने राखेपका सदस्यसचिव केशवकुमार विष्टले बताए। एउटामात्र रंगशाला भएको काठमाडौंमा च्यासल मैदानको निर्माणपछि फुटबल खेलको गतिविधि सञ्चालनका लागि सहज हुनेछ। सागमा हामी यही मैदानमा खेल खेलाउन सक्नेछौं।अभ्यासका लागि एपीएफ र आर्मीको मैदान उपयोग गर्न सकिन्छ। च्यासल मैदानको जग्गा ललितपुर महानगरपालिकाको भएकाले यो मैदान महानगरको गहना पनि हो', विष्टले भने। मैदानको पश्चिम भागमा गाडी पार्किङको व्यवस्था गरिनेछ। यसअघि उक्त मैदानमा सानातिना फुटबल खेल आयोजना हुँदै आएको थियो। एन्फाका अध्यक्ष नरेन्द्र श्रेष्ठले च्यासलको स्टेडियम र मैदान निर्माणमा फिफाको समेत ठूलो सहयोग हुने बताए। यो मैदान कृत्रिम घाँस र प्रकाश (एस्ट्रो टर्फ र फ्लड लाइट) सहितको हुनेछ। च्यासल रंगशालाका लागि फिफाका प्राविधिकले माटोसमेत परीक्षण गरिसकेकाले यो मैदान स्तरीय हुनेछ,' श्रेष्ठले भने। मैदान निर्माणका लागि फिफाले १० करोड रुपैयाँ सहयोग गर्नेछ। फुटबल रंगशालासँगै च्यासलमा छुट्टै फुटसल कोर्ट पनि निमार्ण गरिनेछ। एन्फाले च्यासल मैदानमा रहेको जग्गा ललितपुर महानगरपालिकासँग २५ वर्षका लागि लिजमा लिएर फुटबल गतिविधि सञ्चालन गर्दै आएको छ। नयाँ रंगशाला बन्ने भएपछि एन्फाले महानगरपालिकासँग थप ३० वर्षका लागि सम्झौता गरेको छ।"
