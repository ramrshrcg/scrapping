शीर्षक,विवरण
प्रदेश कमजोर पार्ने रणनीति,"नेपालमा संघीयताको संघर्षलाई तीन चरणमा विभाजन गर्न सकिन्छ। २०१० सालतिर संघीयताको मागले नेपाली राजनीतिमा प्रवेश पाएको थियो। २०६३ साल माघ महिनामा भएको मधेस जनविद्रोहलाई सम्बोधन गर्ने क्रममा नेपालको अन्तरिम संविधानमा संघीयता शब्द लिपिबद्ध भएको हो। त्यसकारण २०१० सालदेखि २०६३ सालसम्मलाई पहिलो चरण भन्न सकिन्छ। त्यसपछि २०६३ देखि २०७२ मा नयाँ संविधान जारी भएर संघीयता घोषणा हुँदासम्मलाई दोस्रो चरण भन्न सकिन्छ, जसमा कस्तो संघीयता बनाउनेमा बहस केन्द्रित रह्यो। अहिले संघीयता कार्यान्वयनमा आएको क्षण हो। यसलाई तेस्रो चरण भन्न सकिन्छ। अब नेपालको संघीय व्यवस्था कस्तो हुने हो, यसको कार्यान्वयनले देखाउँछ। विगतमा संघीयता किन माग भयो, कस्तो प्रकारको संघीयताको माग भयो र कार्यान्वयनको चरणसम्म पुग्दा संघीयताका आन्दोलनले कस्तोकस्तो अवरोध छिचोलेका छन् ? यसबारेमा छलफल गर्नु उचित हुन्छ। मधेसको योगदान नेपालमा संघीयताको बहस सर्वप्रथम नेपाल तराई कांग्रेसले सुरु गरेको हो, २०१० सालको सेरोफेरोमा। वेदानन्द झा तराई कांग्रेसका सभापति थिए। त्यसबेला पनि नेपालमा खडा हुँदै गरेको राजनीतिक र प्रशासनिक संरचनामा मधेसीहरूलाई प्रवेश गाह्रो थियो। तराईमधेसका भूभागलाई एउटा प्रदेश बनाउनुपर्ने, मधेसीहरूलाई सरकारी सेवामा आरक्षण हुनुपर्ने तराई कांग्रेसको मुख्य माग थियो। त्यसैताका तराईमा हिन्दी बचाऊ अभियान पनि चलेको थियो। विराटनगरमा ठूलो आन्दोलन भएको थियो। तर २०१५ सालमा भएको पहिलो निर्वाचनमा उक्त पार्टीले एक सिट पनि जित्न सकेन। त्यसकारण उक्त पार्टीका माग ओझेलमा पर्न गए। त्यसबेला परम्परागत शक्तिहरूको नेतृत्व गर्ने गोर्खा परिषद् र प्रजातान्त्रवादीहरूको नेतृत्व गर्ने नेपाली कांग्रेस प्रमुख राजनीतिक शक्तिहरू थिए। कम्युनिस्टहरू पनि अत्यन्त कमजोर थिए। २०१७ सालमा राजा महेन्द्रले कू गरेपछि तराई कांग्रेस दुई खेमामा विभाजित भयो। वेदानन्द झा नेतृत्वको खेमा पञ्चायतमा प्रवेश गयो भने रामजनम तिवारी नेतृत्वको अर्को खेमा नेपाली कांग्रेसमा मिसियो। कांग्रेसमा मिसिएको खेमाले पनि मधेसीहरूका भाषा, संस्कृति, नागरिकता र अधिकारका बारेमा आवाज उठाउने अवस्था थिएन किनकि पञ्चायतकालमा मुख्य संघर्ष प्रजातन्त्र प्राप्तिको लागि थियो। झन्डैझन्डै पञ्चायतकालभरि संघीयताको माग नसुनिने गरी दबियो। पञ्चायतकालमा मधेसीहरूलाई अत्यन्त सीमान्तीकरण र विभेदमा पार्ने गरी राजनीतिक र प्रशासनिक संरचना खडा गरिएका थिए। उनीहरूलाई नागरिकता पाउन पनि गाह्रो थियो। तर २०४३४४ सालको सेरोफेरोमा मधेसकेन्द्रित सद्भावना परिषद् जन्मियो। उक्त परिषद्ले मधेसीहरूका नागरिकता समस्यालाई मूल मुद्दा बनाएको थियो। साथै संघीयतासहित मधेसीहरूका भाषिक र सांस्कृतिक अधिकारको पनि मुद्दा उठाएको थियो। २०४७ सालमा सद्भावना परिषद् पार्टीमा परिणत भयो। तराई कांग्रेसले समग्र तराईलाई एउटा प्रदेश बनाउनुपर्छ भनेर एउटा सोलोडोलो खाकाबारे मात्र बोलेको थियो भने सद्भावना पार्टीले दुई खालको खाकाबारे बेलाबेलामा बोल्ने गथ्र्यो। पहिलो खाका थियो मधेस, पहाड र हिमाल गरी तीन प्रदेशको। दोस्रो खाका थियो पूर्वीमधेस, पश्चिम मधेस, पूर्वीपहाड, पश्चिम पहाड र काठमाडौं उपत्यका गरी जम्मा पाँच प्रदेशको खाका। राजनीतिक रूपमा सद्भावना पार्टी पनि धेरै बलियो प्रभाव नराख्ने भएकाले संघीयताबारे उसको कुनै पनि खाकाबारे खासै बहस भएको थिएन। संघीयता किन चाहियो भन्दा त्यसबारे पनि कुनै खास विश्लेषण थिएन तर केन्द्रको शासनमा मधेसीहरूलाई वास्तविक शासक बन्न असम्भव छ, त्यसैले कम्तीमा प्रदेशको राजनीति र प्रशासनमा मधेसीको नेतृत्व स्थापित गर्ने उद्देश्य रहेको सद्भावनाका नेताहरूको भनाइ हुन्थ्यो। त्यतिबेला संघीयता सन्दर्भमा सद्भावनाको नारा हुन्थ्यो, अपना भाषा, अपना भेष। अपना पुलिस, अपना प्रशासन। अपनी संस्कृति, अपना प्रदेश। माओवादीको भूमिका तर नेपालमा संघीयताको बहसलाई राजनीतिक केन्द्रमा स्थापित भने माओवादीले सशस्त्र संघर्षका बेला गरेको हो। यसको जस उसलाई पनि दिनैपर्छ। विभिन्न जात र क्षेत्रका जनतालाई राजनीतिक परिचालनकै लागि मात्रै पनि माओवादीले त्यस्तो गरेको हुन सक्थ्यो। तर त्यसले नेपालमा संघीयताको बहसलाई एउटा नयाँ आयाम थपेकै हो। माओवादीले भनेको प्रदेश सद्भावना पार्टीले भनेजस्तो थिएन, तर माओवादीले त्यस्तै शक्तिशाली संघीयताको कुरा गरेको होला भन्ने ठानेर मधेसीहरू ह्वारह्वार्ती माओवादीमा प्रवेश पनि गरेका थिए। मधेसीहरूले माओवादीबाट त्यत्रो अपेक्षा गरेका भए पनि २०६३ मा अन्तरिम संविधान जारी हुने बेलामा माओवादी पार्टीले संघीयताको मामलामा चुप बसिदियो। उनीहरू कांग्रेस तथा त्यसका नेता गिरिजाप्रसाद कोइराला र एमाले तथा त्यसका नेता माधवकुमार नेपालको दबाबका कारण चुप लागेका हुन सक्छन् तर मौन त बसेकै हुन्। फलस्वरूप अन्तरिम संविधान (२०६३) घोषणा हुँदा संघीयताको अवधारणाले ठाउँ पाएको थिएन। संविधान निर्माण र संघीयतामा सिमांकन तथा शक्ति बाँडफाँट गर्दा केवल राज्य र राजनीतिमा खसआर्य समुदायको वर्चस्व जोगाउनबाहेक अरू केहीमा ध्यान दिइएको छैन। फेरि मधेसवादीकै संघर्ष त्यसपछि हो, नेपालको राजनीतिमा मधेसी जनअधिकार फोरम र त्यसको नेताका रूपमा उपेन्द्र यादवको उदय भएको। २०६३ मा समग्र मधेस एक प्रदेशको नारासहित नेपाललाई संघीयतामा लग्नुपर्ने माग गर्दै मधेस आन्दोलन भयो। उपेन्द्र यादव नेतृत्वको आन्दोलनले माग गरेको संघीयता सद्भावना पार्टी र माओवादीहरूले भन्दै आएको भन्दा पनि एक कदम अगाडि थियो। मधेस आन्दोलनलाई सम्बोधन गर्ने क्रममै त्यसबेलाका नेताहरूले नेपाललाई संघीयतामा लाने कुरा स्वीकार गरे। त्यसैले मधेस आन्दोलनले नै नेपाललाई संघीयतामा लगेकोमा कुनै शंका छैन। यस अर्थमा नेपालको संघीयतालाई मूर्तरूप दिलाउने सन्दर्भमा उपेन्द्र यादव र उनले नेतृत्व गरेको मधेसी जनअधिकार फोरमको योगदानको मुक्तकण्ठले प्रशंसा गर्न हिच्किचाउनु हुँदैन। त्यो मधेस आन्दोलनको मुख्य माग समग्र मधेसलाई एक प्रदेश नै बनाउने थियो तर पहिलो संविधानसभाको कार्यकालमा मधेसमा दुई प्रदेश भए पनि स्विकार्ने मधेसी दलहरूले जनाएका थिए। त्यति भए पनि मधेसका दुईटै प्रदेशहरूको शासन र प्रशासनमा मधेसीहरूको नेतृत्व स्थापित हुने उनीहरूको बुझाइ थियो। अपवादबाहेक नेपालको निर्वाचन इतिहासले बताउँछ कि मधेसीहरूलाई गैरमधेसीहरूले भोट हाल्दैनन्। अर्थात् मधेसीलाई मधेसीहरू मात्रले भोट हाल्ने गरेको देखिन्छ। त्यसकारण प्रदेशको सिमांकनमा मधेसीहरूले आफ्नो समुदायको जानसांख्यिक बाहुल्य खोज्छन्। राजनीतिक र सामाजिक समीकरण संविधान निर्माणका क्रममा प्राध्यापक कृष्ण खनाल बारम्बार भन्ने गर्थे नेपालमा कुनै पनि संविधानलाई सर्वस्वीकार्य बनाउने हो भने राजनीतिक र सामाजिक दुवै प्रकारका समीकरणलाई सन्तुलनमा राख्न सक्नुपर्छ। राजनीतिमा कांग्रेस, एमाले, माओवादी र मधेसी दलहरूबीचको समीकरण। सामाजिक रूपमा खसआर्य, जनजाति र मधेसीबीचको समीकरण। यो कुरा संघीयताको निर्माण र कार्यान्वयनमा पनि लागू हुन्छ। संघीयता राजनीतिक रूपमा मधेसवादी दलले माग गरेको भए पनि सामाजिक रूपमा मधेसका सबै दलका मानिसहरूले स्विकारेका र मागेका हुन्। यता अपवादबाहेक खसआर्य समुदायले संघीयतालाई रुचाएका देखिएन। राजनीतिक रूपमा कांग्रेस, एमाले र माओवादीका सबै शीर्ष नेताहरू पनि संघीयतालाई रुचाएको देखिएन। संयोगले ती सबै नेताहरू खसआर्य समुदायका रहेछन्। यो केवल संयोग मात्र पनि हुन सक्छ तर अन्तरिम संविधान २०६३ र २०७२ सालमा भएको सोह्रबुँदे सहमति गर्ने पनि करिबकरिब तिनै दल र नेताहरू थिए, जसले दुवैपटक संघीयतालाई थाती राखेर नेपाली राजनीति अगाडि बढाउन खोजेका थिए। २०७२ सालमा पनि सर्वोच्च अदालतले आदेश नदिएको भए संघीयतामा जाने तीन ठूला दलको कुनै मनसाय थिएन। यसले प्रमाणित हुन्छ, दलीय रूपले कांग्रेस, एमाले र माओवादी, ती दलका शीर्ष नेताहरू र सामुदायिक रूपमा खसआर्य समुदायले नरुचाईनरुचाई संघीयता स्विकारेका हुन्। जहाँनेर संघीयतालाई मधेसीहरूले शासितबाट शासक बन्ने आशाका रूपमा हेरेका छन्, त्यसलाई खसआर्य समुदायले आफ्नो परम्परागत वर्चस्व गुमाउनुपर्ने ठानेर त्रासको नजरले हेरेका छन्। यही आशा र त्रासका बीच नेपालमा संघीयताले एउटा यात्रा पूरा गरेको छ। त्यसकारण संविधान निर्माण र संघीयतामा सिमांकन तथा शक्ति बाँडफाँट गर्दा केवल राज्य र राजनीतिमा खसआर्य समुदायको वर्चस्वलाई जोगाउनबाहेक अरू केही ध्यान दिइएको छैन। सातवटा प्रदेशमध्ये ६ वटा प्रदेशमा खसआर्य समुदायकै जनसांख्यिक बाहुल्य रहने गरी सिमांकन गरिएको छ। त्यसको परिणाम हालै सम्पन्न भएका स्थानीय तह, प्रदेशसभा र प्रतिनिधिसभाको निर्वाचन परिणामबाट देखियो। ती निर्वाचनमा खसआर्य समुदायको वर्चस्व कायम भएको छ। प्रदेश २ मा मात्र खसआर्यको बाहुल्य नहुने गरी सीमा निर्धारण भयो। अरुचिपूर्वक संघीयता स्विकारेकाहरूले शक्ति बाँडफाँट गर्दा प्रदेशलाई सकेसम्म कमजोर बनाउन खोजेका छन्। खस आर्यको प्रभाव अहिलेको संघीयतामा शक्ति बाँडफाँट वाइनको गिलासजस्तो आकारमा गरिएको छ। वाइनको गिलासको माथिल्लो भाग सबैभन्दा फुकेको हुन्छ भने तल अड्याउने ठाउँ पनि केही चौडा हुन्छ तर बीचको समाउने भाग साँघुरो हुन्छ। अहिलेको संघीयतामा पनि केन्द्रमा धेरै अधिकार दिएर बलियो बनाइएको छ। पिँधमा रहेको स्थानीय तहलाई पनि शक्तिशाली बनाएको छ, तर प्रदेश कमजोर छन्। मधेसीहरूले बलियो प्रदेश खोजेका थिए। स्थानीय तह प्रदेशअन्तर्गत चाहेका थिए। तर संघीयतालाई जबर्जस्ती स्विकारेकाहरू संविधान जारी गर्दा हावी भएकाले प्रदेशको अधिकार कम भएको संघीयतासहितको संविधान जारी भएको छ। त्यसैकारणले संविधान जारी भएपछि मधेस आन्दोलन चर्केको थियो। प्रदेशलाई अधिकार नदिएर सुनियोजित रूपमा कमजोर बनाउन खोजिएको छ। अहिलेको संघीयता विकेन्द्रीकरणजस्तो छ। यस्तो कमजोर संघीयतालाई पनि मुख्य तीन दलले सफल हुन देलान् जस्तो लाग्दैन। सबै ठूला दल, स्थायी सत्ता, मिडिया र सामाजिक रूपमा वर्चस्वशाली समुदायले संघीयतालाई रुचाइसकेको छैन। आगामी दिनमा निर्णय प्रक्रियामा केन्द्र र ६ वटा प्रदेश एकातिर र प्रदेश २ अर्कोतिर हुने सम्भावना छ। अहिले व्यवस्थापिका र कार्यपालिकाको संघीयकरण भएको छ तर न्यायपालिका केन्द्रीकृत नै छ। अब प्रदेशहरूबीच वा प्रदेश र केन्द्रबीच कुनै विवाद भयो भने मुद्दा अदालतमा पुग्नेछ। आफैं संघीयकरण नभएको अदालतले संघीयतामा हुने विवाद मिलाउने ठाउँमा पुग्दैछ। सामाजिक रूपमा खसआर्र्य र राजनीतिक रूपमा तीन ठूला दलकै प्रभाव नेपालको स्थायी सत्तामा रहेकाले आगामी दिनमा खासगरी प्रदेश नम्बर २ लाई असफल बनाउन हरसम्भव कोसिस हुनेछ। त्यसमा मिडिया पनि संघीयताको पक्षमा नरहने जस्तो देखिन्छ। तर नेपालको संघीयताको आन्दोलनले अनेकौं प्रतिकुलताबीच प्रथमपटक प्रदेशसभामा निर्वाचित सदस्यहरूले शपथ खाइसकेका छन्। यसलाई भने ऐतिहासिक उपलब्धि नै मान्नुपर्छ। आगामी दिनमा संघीयताका वास्तविक पक्षधर मधेसवादी दलहरू र प्रदेश नम्बर २ को सरकारले विशेषरूपमा सचेत रहनुपर्छ।"
टिन र फ्लेक्सले कुरुप सहर,"के तपाईंलाई लाग्दैन, राता, नीला, हरिया रङका भित्ता, सटर र सहरका चोक, गल्ली र भवनहरूमा टाँगिएका होर्डिङ बोडहरू फोहोरको थुपोभन्दा कम छन्? ब्रान्डको नाममा गरिएको फोहोरले काठमाडौंको स्वरूप त बिगारिरहेका छैन ? होर्डिङ बोर्ड त छँदैछन्, कतिपय भित्तालाई पम्प्लेटले पनि हेर्न नहुने पारेको छ। सहर बजारमा बिना मापदण्डका बोर्ड र पम्प्लेट देख्दा लाग्छ सहर भन्नु नै डम्पिङसाइट हो। देशको राजधानी मात्रै होइन, पूर्वको मेची र पश्चिमको महाकाली पुग्दा लाग्छ फोहोरै बनाएर भए पनि विज्ञापनमा उल्लिखित भाव सबैले पूरा गरे देश कति सुन्दर हुन्थ्यो। अनि अर्को तर्क उब्जिन्छ दिमागमा यो असरल्ल विज्ञापनमा खर्च हुने पैसा देशकै विकास र उन्नतिमा लगाउन सके कति राम्रो हुन्थ्यो ? कुनै पनि सेवा र उत्पादनबारे जनस्तरमा प्रभाव पार्न ब्रान्डिङ गरिन्छ। ब्रान्डले उत्पादित वस्तुलाई जीवन दिन्छ अनि उपभोक्ताको दिमागबाट वस्तु यो सेवालाई मर्न दिँदैन। ब्रान्डसँग त्यस्तो विशेषता होस्, जसले उत्पादकसेवाप्रदायकको उत्पादन वा सेवा लिनेको भलाइ गरोस्। ब्रान्ड देख्नेबित्तिकै सर्वसाधारणलाई लागोस् अहा ! ब्रान्डको प्रचार गर्ने अनेक स्थान हुन्छन्। जस्तैः अस्पतालआसपासमा स्वास्थ्यजन्य उत्पादन र सेवाको विज्ञापन। धेरैले देख्ने ठाउँमा विज्ञापन गरेर ब्रान्ड स्थापित गर्ने प्रयास गरिन्छ। ब्रान्डिङ गर्दा उपभोक्तासँगको लामो सम्बन्धलाई पनि ध्यान दिन जरुरी हुन्छ। ब्रान्डिङ विज्ञापनको एउटो पाटो हो। विज्ञापनले आफ्नो सेवा या उत्पादन प्रयोग गरोस् भन्ने अपेक्षा गर्छ। विज्ञापनमा धेरै लगानी गर्छन् आजका सामान र सेवा उत्पादकहरू। तर मेरो विचारमा आजको जस्तो असरल्ल विज्ञापन गर्नुभन्दा विज्ञापनमा लाग्ने रकमलाई जनहितमा प्रयोग गर्नु उचित हुन्छ। यसो गर्नुलाई जनसम्पर्क (पीआर) भनिन्छ। जस्तो बसलाई रंगाएर विज्ञापन गर्ने कम्पनीका कारण सर्वसाधारणले के लाभ पाएका छन् ? बरु बस रंगाउने पैसाले यात्रुलाई कुनै स्किम या बस चढ्ने टिकट दिएमा विज्ञापनकर्ताप्रति आम सर्वसाधारणले सकारात्मक भाव जगाउने थिए। जाडोयाममा कम्पनीको लोगो हालेर तराईका शीतलहरबाट प्रभावितलाई तातो सुइटर या कम्बल बाँड्ने हो भने त्यसले सो कम्पनीप्रति अवश्य राम्रो प्रभाव पार्नेछ। यसो गरेर तपाईं सहरका केन्द्रमा रहने बिलबोर्ड बराबरको रकमले सैयौंको शरीर त छोप्नुहुन्छ नै, त्यसका साथै मान्छेका आँखामा मात्र होइन, मनमै पुग्न सक्नुहुन्छ। सडकका सटर नरंगाईकन पनि ब्रान्डिङ गर्ने यो तरिकाले आम सर्वसाधारण कम्पनी दुवै विनविन को अवस्थामा पुग्छन्। त्यसमाथि जहाँसुकै हिँड्दा सुन्दर दृश्यको अपेक्षा गर्ने मानव जातिलाई कतिपय सटरका लेखन र सडकका बोर्डले उल्टै इरिटेट गराएको छ। सटरमा लेख्नका लागि रकम खर्च गर्नुको साटो सहरमा मुख्य क्षेत्रहरूमा डस्टबिन राखेर त्यसको नियमित व्यवस्थापन गर्न सके हामी सफा बनाउँछौं हाम्रो सहरलाई भन्ने नारा पनि साथर्क हुन्थ्यो। एउटा सिमेन्ट कम्पनीको राष्ट्र निर्माणसम्बन्धी खुब आकर्षक नारा सुनिन्छ, देखिन्छ सर्वत्र। तर उसको कारखाना जाने बाटो नै हिलाम्य र अस्तव्यस्त छ। नारा राम्रो दिने तर आफ्नै कारखानअगाडिको बाटो नबाउने भनेर सोधे कम्पनीवालाहरू भन्लान् यो काम त सरकारको हो। तर सडक निर्माण गरेर त्यही सडकको सम्मुख देश निर्माणको सुन्दर नारा वाला होर्डिङ बोर्ड राखे पनि राम्रै देखिन्थ्यो नि। त्यसो भए कथनी र करणीमा पनि सामन्जस्य आउँथ्यो। कम्पनीमा खुट्टा फुटेर रगत आउन्जेल भारी बोक्ने मजदुरहरू हुन्छन्। तिनको हितको निम्ति बिरलै प्याकेज हुन्छन् कम्पनीमा तर ब्रान्डिङका लागि काम गर्ने सुटेडबुटेडहरू भने देशविदेश भ्रमणमा समेत पुगेर मज्जा लिइरहेका हुन्छन्। खुट्टा फुटाएर काम गर्ने मजदुरका लागि निवास बनाइदिएर तिनैका घरका भित्ता निर्माण र विकाससम्बन्धी आकर्षक नारा लेखे पो दुनियाँले पनि विश्वास गथ्र्यो, त्यस्ता उत्पादन र ब्रान्डमा। ब्रान्ड देखिनु र मनमा बस्नुको अन्तर पनि देखिन्थ्यो। त्यसमाथि अहिले प्रविधिका कारण सस्तो रकममा घर बनाउन पनि सम्भव छ। कमजोर लाई घर बनाइदिने जिम्मा धुर्मुससुन्तलीको मात्र हो भने यी सब सोच आउँछ होला र ? देशमा अझै २५ प्रतिशत गरिबी रहेको छ। तिनले राज्य मात्रै होइन, त्यसबाहेकका क्षेत्रबाट पनि सहयोग र साथको अपेक्षा गर्छन्। यसकारण कम्पनीहरूले ब्रान्डिङमा हुने खर्च सर्वसाधारणको चौतर्फी हित हुने र प्रचार पनि हुने गरी प्रयोग गरून्। किनकि सम्पूर्ण नेपाली सम्पन्न र शिक्षित भए मात्र हामी आफ्नो देशप्रति गर्व गर्न सक्छौं। देशमा धेरै उत्पादन र सेवाजन्य कम्पनी छन्। उनीहरूले विज्ञापन र ब्रान्डिङमा गर्ने खर्चले देशका धेरै क्षेत्रको विकास र निर्माण गर्न पुग्छ। राजधानीको मुख्यमुख्य चोकका ट्राफिक बुथमा छोरीको शिक्षासम्बन्धी नारा कोरिएका छन्। सन्देशले केही शिक्षा देला तर त्यसको साटो छोरीहरू पढ्ने भत्केका विद्यालयलाई हुने गरी छात्रवृत्तिको व्यवस्था गरिदिए छोरीको शिक्षामा ठूलो टेवा मिल्थ्यो। आफ्ना छोरीलाई फलानो कम्पनीले शिक्षामा योगदान गरेको भन्दै तिनका अभिभावक अनुगृहित हुने थिए। विज्ञापन गर्नुपर्छ, गर्न नहुने होइन। अहिले इन्टरनेटमा अनेकौं सामाजिक सञ्जाल छन्। टेलिभिजन, पत्रपत्रिका र रेडियोलगायतका आमसञ्चारका माध्यम छँदैछन्। यसकारण अब ब्रान्डिङ र विज्ञापनको तौरतरिका पनि बदल्नुपर्छ। उसै त तारैतारले कुरूप देखिएको सहरलाई कुनै एकरूपता नभएका बहुरंगी र बहुढंगी बोर्ड र ब्यानरले साह्रै नराम्रो बनाएको छ। तपाईं काठमाडौं उपत्यकामा हुनुहुन्छ भने छतमा गएर वा झ्यालबाट बाहिर हेर्नुहोस् त, यो उपत्यकावरिपरि कति राम्रा हरिया पहाड र हिमाल छन्। तर सबैतिरबाट शान्तिको अपेक्षा गरेर यति सुन्दर नगरीमा पहिलोपटक ओर्लने विदेशीलाई ती होर्डिङ बोर्डहरूले कति झर्को लगाउला ? होर्डिङ बोर्ड राख्ने नै हो भने पनि कुन आकारका, कहाँकहाँ, कस्ताकस्ता रङ र ढाँचाका राख्ने भन्नेबारे एउटा मापदण्डलाई टेकेर त्यसो गर्न सकिए राम्रो हुन्थ्यो। पुँजीवादले देशका सहरबजारलाई टिन र फ्लेक्सका अनेक बोर्डले झुपडीजस्तो बनाएको छ। अहिले त केन्द्र, प्रदेश र स्थानीय सरकारको उपस्थिति छ देशमा। यीमध्ये कुनै निकायले यसबारेमा मापदण्ड बनाइदिए हाम्रा सहर सुन्दर देखिने थिए। हामी सभ्यमा गनिने थियौं।"
सडकमा तपाईं कति सभ्य ?,"समाजको आधुनिकीकरण र सभ्यताको विकाससँगै सडकको प्रयोग, विकास र विस्तार बढ्दै गएको छ। करिब २५ सय वर्षअघि इजिप्टबाट पक्की सडकको सुरु भएको र सडक आज आज विश्वका हरेक कुनामा पुगेको छ। यो आधुनिक विकासको अभिन्न अंगका रूपमा रहेको छ। अहिले त सडक पुग्दा मात्र पनि विकास पुगेको मानिन्छ, कतिपय समाजका सन्दर्भमा। त्यसो त त्यो समयअघि पनि विभिन्न प्रकारका बाटा मानव जातिले प्रयोग गर्दै आएका थिए। अझ चाखलाग्दो पक्ष के छ भने सुरुका समयमा सवारी साधन सडकलाई सुहाउने हिसाबले विकास गरिएका थिए। त्यसैले साधन प्रयोग नगर्दाका मान्छे हिँड्ने गोरेटोभन्दा पछि घोडा चढेर हिँड्ने र घरपालुवा चौपाया हिँड्ने घोडेटा अलि विकसित र उन्नत थिए। कतिपय पहाडी भूभागमा अहिले पनि छन्। विकसित देशमा सवारीसाधनको विकाससँगै बाटोको गुणस्तर बढाउँदै लगियो। कम विकसित देशहरू उनीहरूको सिको गर्दै सडक विस्तार गर्दै गए। हामी पनि यही सिको गर्नेहरूको पंक्तिमा जोडिएका छौं। फरक के छ भने उनीहरूले सवारीसाधन सुहाउने सडक बनाएका छन्, हामीले भने सडक सुहाउने सवारी साधनको पछि लाग्नुपरेको छ। पहिलेपहिले बाटाहरूलाई साझा र सार्वजनिक सम्पत्तिका रूपमा लिने प्रचलन थियो, सडकको सुरक्षा, उपभोग र संरक्षणमा सामूहिक भावना झल्किथ्यो। अहिले पनि ग्रामीणपहाडी क्षेत्रमा दसंैमा गाउँघरका मानिस जम्मा भएर बाटो सरसफाइ गर्ने र मर्मत गर्ने प्रचलन रहेकै छ, यद्यपि यो घट्दो छ। सडकलाई उचित र वैज्ञानिक तरिकाले प्रयोग गर्न सक्दा त्यसले शिक्षित र उन्नत समाजको प्रतिबिम्बित गर्दछ। नेपालमा झन्डै १८ हजार किलोमिटर सडक सञ्जाल छ र यसको अर्थ प्रत्येक एक हजार मानिसलाई ६ सय मिटर सडक पर्छ भने सवारी साधन प्रत्येक एक हजार मानिसमध्ये जम्मा सातजनासँग मात्र छ। यसको अर्थ प्रत्येक ६ सय मिटर सडकमा औसत सातवटा सवारी साधन गुड्छन्। हाम्रोभन्दा औसत बढी सवारी साधन भएका र औसत कम सडक सञ्जाल भएका सहरमा पनि हाम्रोजस्तो सवारीको जाम र भद्रगोल हुँदैन। उदाहरणका लागि सिंगापुरमा औसत प्रतिकिलोमिटर २५० भन्दा बढी सवारी साधन छन्, तर पनि उचित रणनीति र व्यवस्थापनका कारण काठमाडौंमा जस्तो त्यहाँ जाम हुँदैन। काठमाडौं र प्रमुख सहरहरूको अवस्था फरक हो। उदाहरणका लागि काठमाडौं उपत्यकाभित्र जम्मा पाँच सय किलोमिटर सडक छ, यहाँ दर्ता गरिएका करिब एक लाख ८० हजार कार, करिब ३० हजार बस र ट्रक, करिब ४० हजार सरकारी कार र ट्याक्सी गर्दा करिब दुई लाख ५० हजार संख्या हुन आउँछ। यहाँ मोटरसाइकल करिब आठ लाख छन्। यहाँ दर्ता भएका केही सवारी उपत्यका बाहिर प्रयोग हुन्छन् र केही सानो संख्यामा उपत्यका बाहिर दर्ता भएका पनि उपत्यकामा चल्छन्। तर हाम्रो अवस्था अन्य देशको भन्दा गम्भीर हो। उदाहरणका लागि हङकङमा करिब दुई हजार किलोमिटर सडक छ र त्यहाँ मूलतः आठ लाखभन्दा बढी कार चल्छन्। काठमाडौंभन्दा त्यहाँका सडकको अवस्था केही राम्रो छ। हाम्रोजस्तो भद्रगोल उनीहरूको छैन। यो सानो र थोरै बाटोमा यति ठूलो संख्याको सवारीसाधन चल्दा सुविधा राम्रो भएका सिंगापुर र हङकङमा भन्दा सभ्य चालकको माग गर्दछ। त्यसैले यसलाई सुधार्ने भनेको दुई तरिकाले हो। पहिलो, प्रत्येक सवारी चालकले सोच्नैपर्छ सडकमा म कति सभ्य छु ? उसले आफ्नोभन्दा अर्काको समस्या बुझ्नुपर्छ। ट्राफिक नियम पालना गर्नुपर्छ र अव्यवस्थित ट्राफिक नियमको दुरुपयोग गर्नु हुन्न। दोस्रो, ट्राफिक नियम ती देशमा भन्दा हामीकहाँ व्यवस्थित र व्यावहारिक हुनुपर्छ। दुर्भाग्य, हामीकहाँ दुवै विकल्प छैनन्। त्यसैको परिणाम हो, काठमाडौंको भद्रगोल यातायात व्यवस्थापन। एउटै उदाहरणले सडकको दुर्दशा प्रस्टिन्छः यत्रो सहरमा एउटासम्म ट्राफिक लाइट छैन। यस्तो अवस्थामा समेत हाम्रा शासक र अधिकारीहरूलाई केही लाज छैन। त्यसैले अब राज्यका तर्फबाट पनि सम्बन्धित निकायले विशेषतः कम्तीमा निम्न कुरालाई प्राथमिकतामा राखेर कार्य गर्दा सडक बढी सभ्य देखिनेछन्ः चालकलाई सैद्धान्तिक परीक्षा सवारी चालक बन्नु भनेको गाडी गुडाउन सक्ने हुनु मात्र होइन। चालक अनुमतिपत्र लिएको व्यक्ति नलिएको भन्दा बढी परिपक्क बन्ने, सहनशील बन्ने र मानसिक हिसाबले स्वस्थ हुनैपर्ने र सडकसँग सम्बन्धित सबै र साधनसँग सम्बन्धित सामान्य अपरर्झटमा व्यवस्थापकीय पद्धति जानेकै हुनुपर्छ। यसका लागि नयाँ अनुमतिपत्र लिने, नवीकरण गर्न चाहनेलाई निश्चित समयान्तरमा पास गर्नैपर्ने गरी सैद्धान्तिक परीक्षाको पाठ्य सामग्रीको व्यवस्था गर्नु अनिवार्य छ। यस्तो परीक्षालाई कर्मचारीतन्त्रको चक्रव्युहबाट मुक्त गर्न अनलाइन परीक्षाको व्यवस्था गर्नुपर्छ। लेन व्यवस्थापन र पालना विस्तारै हाम्रा सडक चौडा बन्दै गएका छन्। सडक प्रस्ट देखिने गरी लेनहरूको व्यवस्थापन गर्नु आवश्यक छ। दीर्घकालीन प्रयोजनका हिसाबले सडक बनाउँदा सडक लेनको व्यवस्थापन गर्न सजिलो हुनेछ। सडक संकेतको व्यवस्थापन चालकले गल्ती गर्दा आर्थिक दण्डको उचित व्यवस्थापन गरे अनुशासन कायम गर्न र सडक सभ्य बनाउन सहयोग पुग्छ। तर त्यसका लागि चालकले सडकमा पाउनुपर्ने सबै सूचना उसलाई सजिलै उपलब्ध हुनुपर्छ। त्यसो गर्दा हामीले ती सबैको व्यवस्थापन पर्यटकमैत्री बनाउँदा दीर्घकालीन हिसाबले पनि राम्रो हुनेछ। गह्रौं र सुस्त गतिका साधन स्वाभाविक छ, सडकमा चल्ने सबै साधनको आकार, तौल र गति एउटै हुँदैन। ठूलो सवारी साधन बाटोमा गलत ढंगले चल्दा अरू धेरै साधन जाममा परेको अवस्था देखिन्छ। त्यस्तो नहोस् भन्नाका लागि विभिन्न ठाउँमा रोकिने साधन, सुस्त चल्ने साधन सडकको सबैभन्दा बायाँ लेनमा चल्दा जामको धेरै हिस्सा घट्न सक्छ। सबैभन्दा दायाँको लेनलाई ओभर टेक गर्न मात्र प्रयोग गर्दा आपत्कालीन उद्धारमा जानुपर्ने प्रहरी, दमकल, एम्बुलेन्सजस्ता साधनलाई सेवा पुर्याउन पनि सजिलो बन्नेछ। सार्वजनिक साधनलाई प्राथमिकता व्यवस्थित सार्वजनिक यातायात भन्नु सडकमा देखिने ठूलो भीडलाई कम गर्नु पनि हो। त्यसका लागि सुविधासहित सेवालाई व्यवस्थापन गर्न अनिवार्य छ। सार्वजनिक यातायातमा हिँड्दा राम्रो सुरक्षा, व्यवहार, सुविधासहित समयमै पुगिन्छ भन्ने विश्वास सर्वसाधारणलाई दिलाउन सक्दा त्यसको सकारात्मक असर देखिनेछ। उनीहरूलाई सडकमा पनि प्राथमिकता दिन सकिन्छ, तर चालकहरूका व्यवहार सुध्रिनु आवश्यक छ यसका लागि। भित्री सडकबाट मूल सडक जाँदा काठमाडौंको समस्या चालकहरूको मूर्खतापूर्ण व्यवहार पनि हो। भित्री सडकबाट मूल सडकमा मिसिनेले नरोकिई मूल सडकमा प्रवेश गर्ने व्यवहारले धेरै दुर्घटना भएका देखिन्छन् र मूल सडकमा जाम हुने देखिन्छ। बिनाअवरोध चल्न साना सडकबाट मूल वा ठूला सडकमा प्रवेश गर्नेले विशेष सतर्कता अपनाउनुपर्छ र अवरोध नहुने गरी प्रवेश गर्नुपर्छ। तर व्यवहारमा यो लागू हुन सकेको देखिँदैन वा चालकहरूमा ज्ञान छैन। यस्तै प्राथमिकता बायाँतर्फ मोडिनेले पाउनुपर्ने हुन्छ र दायाँतर्फ मोडिन चाहनेले रोकेर सुरक्षित समय खोजेर मात्र जानुपर्छ। ट्राफिक बत्तीको व्यवस्था सरकार र त्यसका अधिकारीहरूलाई लाज नलागे पनि जनतालाई लाजै भइसक्यो, एउटा पनि व्यवस्थित ट्राफिक बत्ती नभएको देशका नागरिकको परिचयका निम्ति। त्यसैले आधुनिक प्रविधिका कम्तीमा प्रत्येक वर्ष दसवटाका दरले भए पनि त्यस्ता बत्तीको व्यवस्था गर्न सुरु गर्नुपयो। सबै ठाउँमा ट्राफिक जवानबाटै सवारी व्यवस्थापन गर्दा उनीहरूको जीवन र स्वास्थ्यमाथि अपराध गरिरहेका छौं। कल्पना गर्नुहोस् त, धुलो र धुवाँले भरिएको चोकमा पाँच मिनेट उभिएर त्यो तनाव वहन गर्न कति गाह्रो पर्ला ? हामीले यो हिसाबले कहिले सोच्ने ? उनीहरूप्रति संवेदनशील बनेर हामी कहिले सभ्य बन्ने ? बिग्रिएका साधन र निर्माण कार्य सडक जामको अर्को कारण बिग्रिएका साधनहरू सडकमा अलपत्र छोड्ने र सडक मर्मत तथा निर्माणका काम हुन्। यसलाई पनि हटाउने र निर्माणका काम रात्रि समयमा गर्न आवश्यक भइसक्यो। बाटो चौडा भएर तीन वर्ष बितिसक्दा पनि सानो पुल नबनाएर घन्टौं जाम हुने थुप्रै सडक छन्। तिनीहरूलाई सकेसम्म छिटो सम्पन्न गर्नैपर्ने नीति अवलम्बन गर्नु आवश्यक छ। ठेकेदारको केही लाख बचाउनका निम्ति जनतालाई यो सास्ती र अर्थतन्त्रलाई व्यय कहिलेसम्म दिइराख्ने ? दुर्घटनामा पालन गर्नुपर्ने सामान्य शिष्टाचार सडकमा लाखौं सवारी सँगसँगै गुड्दा सामान्य दुर्घटना भइरहन्छन्। त्यस अवस्थामा चालकले सामान्य शिष्टाचार नदेखाएर उल्टै विवाद गर्दै सडक जाम गरिरहेका हुन्छन्। यो अवस्थाको न्यूनीकरण र सहजीकरण गर्न आवश्यक विधि बनाई दुर्घटनामा सवारी साधनवालाको व्यवहारको मापदण्ड, शिष्टाचारको स्तर र जिम्मेवारीको किटान गरी नियम बनाउनुपर्छ र प्रत्येक चालकलाई त्यसबारे शिक्षित गरिनुपर्छ। फेरि पनि कुरा उही हो, हामी सडकमा कति सभ्य बन्छौं ? हामी सडकमा सभ्य भएमा सडक र ट्राफिक व्यवस्थापन सजिलो हुन्छ। हाम्रा औसत सडक कम भएकाले अरू देशका चालकभन्दा सभ्य बन्न सके मात्र पनि हामी सडकजन्य समस्या न्यूनीकरण गर्न सक्छौं। यसमा सबै पक्ष संवेदनशील बनौं।"
नाफामूलक कृषि व्यवसाय कसरी गर्ने?,"कृषि उत्पादनमा मुनाफा बजारको तह र बाली कटानीपछि उत्पादित उपज उपभोक्तासम्म पुग्दा गरिने सम्पूर्ण क्रियाकलाप जस्तै ग्रेडिङ, प्याकेजिङ, ढुवानी, भण्डारण, बिक्री आदिमा लाग्ने लागत र प्राप्त मूल्यमा भर पर्छ। उपजको कटानीपछि बिक्री गर्नुअगाडि त्यसलाई बिक्रीयोग्य बनाउन सफाइ, ग्रेडिङ र प्याकेजिङ गरिन्छ। उपजलाई बेचबिखन गर्ने सिलसिलामा विभिन्न स्थानमा चढाउने, उतार्ने, स्टोरमा राख्ने, निकाल्ने आदि गरिराख्नुपर्ने हुन्छ। यस्ता कार्यले पनि बजार लागत बढ्न जान्छ। बजार लागत बढाउनमा ढुवानी पनि एउटा प्रमुख कारण हो। त्यसैगरी उत्पादनको पोस्टहार्भेस्ट क्षति जस्तै सुकेर, किच्चिएर, कुहिएर गुणस्तर र परिमाणमा ह्रास आउन सक्छ। उत्पादन र बजारस्थलको दूरी बढी भएमा पनि क्षति बढ्न सक्छ। बजारमा बेच्न लगिएका उपजहरू क्षति भएमा बजार लागत बढ्न जान्छ। कुनै उपजको बजार कारोबारमा लगानीको आवश्यकता हुन्छ। कारोबारमा लगानी गरेको पुँजी लामो समयसम्म नउठ्न सक्छ वा त्यो पुँजी बैंकबाट ऋणस्वरूप लिएको भए ब्याज तिरिराख्नुपर्छ। यसरी कृषि बजारमा लगानी गरेको पुँजीको प्राप्त हुनसक्ने ब्याज पनि बजार लागतमा जोडिन्छ। नेपालको सन्दर्भमा चुंगीकर, गाउँपालिका, नगरपालिकाले उठाउने कर, सामग्री बेचिदिएवापत कतिपय व्यापारीले कृषकबाट लिने कमिसन, उपज राखेको भाडा, भण्डारण र प्रशोधन आदि यस्तो खर्च पनि बजार लागतमा जोडिन्छ। त्यसैगरी नेपालमा कृषि व्यवसायमा मध्यस्थकर्ताको मनोमानी देख्न सकिन्छ। कुनै निकायबाट मध्यस्थकर्तालाई नियन्त्रण गर्ने कार्य भएको पाइँदैन। उत्पादनले अत्यन्त कम मूल्य पाउने र मध्यस्थकर्ताले मनमानी रूपमा ठूलो रकम कमाउने प्रथाले जरो गाडिसकेको छ। अर्कोतर्फ आधुनिक बजार प्रणालीले नेपाली कृषि बजारमा प्रवेश नै नपाउनु ठूलो समस्या हो। कृषक तथा व्यापारी दुवै पक्ष कृषि उपजको बिक्रीबाट बढी मुनाफा कमाउन चाहन्छन्। त्यसका लागि व्यवसाय प्रबन्ध, उपजको बजार लागत कम गर्ने, उद्यम अभिलेख राख्ने विषयमा ध्यान दिए मुनाफा गर्न सकिन्छ। व्यवसाय प्रबन्ध व्यवसाय प्रबन्धको मुख्य सम्बन्ध तिनै निर्णयमा निहित हुन्छ। एकजना उद्यमीले ती सबै निर्णय एकैपटक व्यवसाय सुरु गर्नुपहिला लिनुपर्ने हुन्छ। उत्पादन, व्यवस्थापन र खरिदबिक्रीसम्बन्धी निर्णय समयमा लिन सक्नुपर्ने हुन्छ। उत्पादनसम्बन्धी नीतिगत निर्णय र कार्यशील निर्णय लिनुपर्छ। नीतिगत निर्णयमा व्यवसायको आकार कत्रो बनाउने, पशुधनको आवश्यकता, कृषियन्त्र, सिँचाइ आदि पर्छन् भने कार्यशील निर्णयमा के, कति, कसरी र कहिले उत्पादन गर्ने आदि पक्ष पर्छन्। त्यसैगरी कृषि उद्यमीले व्यवस्थापनसम्बन्धी विभिन्न निर्णय लिनुपर्ने हुन्छ। जस्तै व्यवसायका लागि चाहिने वित्त व्यवस्था कसरी गर्ने, सस्तो ब्याज कहाँबाट लिने भन्ने रकमको समुचित प्रयोग गर्नुपर्ने हुन्छ। मल, बीउ, ज्यामी आदिका लागि सबै कुरामा ध्यान दिएर उपलब्ध वित्तको समुचित प्रयोग गर्नुपर्ने हुन्छ। त्यसैगरी व्यवसायको हरहिसाब र लेखा अर्को महत्वपूर्ण कुरा हो। सरकारी कार्यक्रम र नीतिसँग आफ्नो व्यवसाय समायोजन गर्न सक्नुपर्ने हुन्छ। उद्यमीले कुनै सहयोग अन्य कार्यक्रमबाट पाउँछ भने त्यसले उसको उत्पादन लागत घट्न जान्छ, जसले गर्दा मुनाफा बढ्छ। व्यवसायका लागि उत्पादन सामग्री बीउ, मल, विषादी, कृषियन्त्र खरिद गर्नुपर्ने हुन्छ। कहिले, कहाँ, कसरी खरिद गर्ने भन्ने निर्णय उद्यमीले समयमै गर्नुपर्ने हुन्छ। त्यसैले कहिले, कहाँ र कोद्वारा बिक्री गर्दा धेरै मुनाफा कमाउन सकिन्छ भन्ने निर्णय पनि कृषकले समयमै गर्न सक्नुपर्ने हुन्छ। बजार लागत कम गर्ने बिक्री गरिने उपजबारे धेरै कुरा ख्याल गर्नुपर्छ। कृषि उत्पादन टिप्दा वा काट्दा चोटपटक लाग्न गएमा त्यसको बजार गुणस्तर घट्न जान्छ। यसले गर्दा उक्त उपज बिक्री हुन नसक्ने वा बिक्री भए कम मूल्यमा हुन्छ। तरकारी वा फलफूल टिप्दा बजारको दूरी वा बिक्री गर्न लाग्ने समयको ख्याल गरी पूर्णरूपमा पाक्नुअघि कति दिनमा टिप्ने र केकसरी र कस्तो भाँडोमा राख्ने भन्नेबारे जान्नुपर्ने हुन्छ। उत्पादनलाई बिनाग्रेडिङ र प्याकेजिङ बजारमा लैजाँदा गुणस्तरमा ह्रास आउनुका साथै आर्कषक नदेखिने भएकाले मूल्य कम हुन सक्छ। त्यसैले उपजको गुणस्तर कायम गर्न र आकर्षक बनाउन भरसक स्थानीय, सजिलै उपलब्ध हुने प्याकेजिङ, सामग्री प्रयोग गरी लागत कम गर्न सकिन्छ। समूहगत रूपमा समूहको प्रतिनिधिमार्फत कृषि उत्पादन बेच्दा प्रतिकिलो बजार लागत तुलनात्मक रूपले कम पर्छ। ससाना उत्पादन मिलेर आपसी सहयोगका आधारमा आफ्नो उत्पादन बेच्न सकिन्छ। गाउँसहरलाई जोड्ने राम्रो सड्क नहुनु र यातायात सुविधा भएको ठाउँमा ढुवानी खर्च धेरै हुनुले लागत बढ्छ। उत्पादनस्थलदेखि बजारसम्म पुग्न धेरै समय लाग्दा कम मुनाफा हुने भएमा उत्पादक तथा वितरकले उत्पादनलाई छिटो पुग्ने व्यवस्था मिलाउनुपर्छ। बिजुलीको महसुल धेरै भएकाले भण्डारण शुल्क वृद्धि हुन जान्छ। त्यसकारण सरकारले विद्युत् शुल्कमा विशेष छुट दिई शीतभण्डारण स्थापना गर्ने र भण्डारण शुल्क कम गराई बजार लागत कम गर्न सकिन्छ। भण्डारण, प्याकिङ, प्रशोधन उद्योग स्थापना तथा सञ्चालन कार्यका लागि बैंक ऋण ब्याजदर कम भयो भने पनि लागत कम हुन्छ। उद्यम अभिलेख व्यावसायिक कृषकका लागि अभिलेख (रेकर्ड) तथा खाता (एकाउन्ट) को ठूलो महत्व हुन्छ। आफू कुन अवस्थामा छु भन्ने थाहा पाउन व्यवसाय एकाउन्टिङको ठूलो महत्व हुन्छ। सामान्यतया एकजना कृषि उद्यमीले तीन प्रकारका रेकर्ड राख्न सक्नुपर्छ नाफानोक्सान खाता, ब्यालेन्स सिट र आय विवरण। त्यसका लागि नाफानोक्सान खाता तयार गरिन्छ। नाफानोक्सान खाता तयार भएपछि ब्यालेन्स सिट तयार गरिन्छ। यसको मुख्य उद्देश्य फार्म व्यवसायको वर्षको अन्त्यमा वित्तीय दशाको बारेमा जानकारी गर्नु हो। त्यसैगरी एउटा फार्म व्यवसायको वास्तविक कार्य स्थिति प्रस्तुत गर्न आय तथा व्ययलाई संक्षिप्त रूपमा प्रदर्शित गरिन्छ। यसमा एकातर्फ व्यवसायको पूरै खर्च र अर्कोतर्फ पूरै आम्दानी लेखिन्छ। कुल आम्दानीमा कुल खर्च घटाएर व्यवसायको एक वर्षको नेट आम्दानी निकाल्न सकिन्छ। व्यवसायको हिसाब नराख्नेलाई सफल कृषि व्यवसायी बन्न गाह्रो हुन्छ।"
म्यानचेस्टर सिटी कारबाओ कपको फाइनलमा,"काठमाडौँः इङ्लिस प्रिमियर लिगको लिडर म्यानचेस्टर सिटी कारबाओ कप फुटबल प्रतियोगिताको फाइनलमा प्रवेश गरेको छ । उपाधिका लागि वेम्बली रंगशालाको यात्रा तय गर्ने क्रममा सिटीले सेमिफाइनलको दोस्रो लेगको खेलमा ब्रिस्टोल सिटीमाथि ३२ को जित निकालेको हो । सिटीले पहिलो लेगको खेलमा ब्रिस्टोललाई २१ ले पराजित गरेको थियो । समग्रमा ५३ को नतिजासहित सिटी उपाधि नजिक पुगेको हो । सिटीलाई जिताउने क्रममा खेलको इन्जुरी समयको अन्तिममा ल्योरी सानेको पासमा केभिन डे ब्रुनेले निर्णायक गोल गरे । सिटीले खेलको ४३ औँ मिनेटमा सानेको गोलमा अग्रता बनाएको थियो । त्यसपछि ब्रुनेको पासमा खेलको ४९ औँ मिनेटमा सर्जियो एग्युएरोले गोल गर्दै अग्रता दोब्बर बनाए । पराजित ब्रिस्टोलका लागि प्याकले ६४ औँ मिनेटमा पहिलो गोल गरे भने फ्लिन्ले खेलको इन्जुरी समयको तेस्रो मिनेटमा गोल गर्दै खेल बराबरीमा ल्याए । तर, त्यसको २ मिनेटपछि ब्रुनेले गोल गर्दै सिटीलाई उपाधिका लागि फाइनलमा पुर्याए ।"
इटहरी गोल्डकप: टाइब्रेकरमा आर्मीलाई हराउँदै थ्रीस्टार फाइनलमा,"इटहरी: रुस्लान थ्रीस्टार क्लबले नेपाल आर्मी क्लबलाई हार चखाउँदै थ्रीस्टार क्लब इटहरीमा जारी मदन भण्डारी स्मृति गोल्डकपको फाइनलमा प्रवेश गरेको छ । इटहरीस्थित क्षेत्रीय रंगशालामा भएको खेलमा थ्रीस्टारले टाइब्रेकरमा विभागीय टोली नेपाल आर्मीलाई हराउँदै उपाधि भिडन्त पक्का गरेको हो । निर्धारित र थपिएको समयमा एकएक गोलको बराबरीपछि खेल टाइब्रेकरमा पुगेको थियो । जहाँ थ्रीस्टारले बाजी मार्यो । टाइब्रेकरमा थ्रीस्टारसँग आर्मी ५३ गोलअन्तरले पराजित भएको हो । यसअघि खेलको नियमित समयमा आर्मीका लागि खेलको २५ औं मिनेटमा गोल गर्दै नवयुग श्रेष्ठले अग्रता दिलाएका थिए । नवयुगले दिलाएको अग्रतालाई खेलको ५७ औं मिनेट थ्रीस्टारका लागि मार्टिन्सले गोल गर्दै खेललाई बराबरीमा पुर्याए । टाईब्रेकरमा थ्रीस्टारका राजिन सुब्बा, बुद्ध चेम्जोङ, निराजन खडका, सुनिल बल र अनन्त तामाङले गोल गरे । पराजित आर्मीबाट नवयुग श्रेष्ठ, सन्तोष तामाङ र दीप लामाले मात्र गोल गरे । यो खेलको म्यान अफ द म्याच थ्रीस्टार क्लबका पिटर सेगुनले दश हजार रुपैयाँ प्राप्त गरे । थ्रीस्टारले अब फाइनलमा उपाधिका लागि आगामी माघ १३ गते कोलकाताको गरिफा स्पोर्टिङ क्लब र मनाङ मर्स्याङदी क्लबबीचको विजेतासँग भिड्ने छ । बिहीबार हुने दोस्रो सेमिफाइनल खेल पाहुना टोली गरिफा स्पोर्टिङ क्लब कोलकाता र मनाङ मर्स्याङ्दीबीच हुनेछ ।"
भारतको आई लिग खेल्दै नेपाली राष्ट्रिय टोलीका गोलकिपर किरण,काठमाडौं : नेपाली राष्ट्रिय टोलीका गोलरक्षक किरण चेम्जोङ भारतको चर्चित आई लिगमा अनुबन्धित भएका छन् । किरणले मंगलबार आई लिगको शीर्ष टोली मिनर्वा पन्जाव फुटबल क्लबसँग अनुबन्ध गरेका हुन् । किरणले मिनर्वासँग यो सिजनको बाँकी खेलका लागि अनुबन्ध गरेको मिनर्वाले ट्विटमार्फत सार्वजनिक गरेको छ । क्लबले किरणले पाउने तलब र सुविधाका विषयमा भने खुलाएको छैन । जारी लिगमा नौ खेल सकेको मिनर्वा २२ अंकका सात आई लिगको शीर्ष स्थानमा छ । दोस्रो स्थानमा रहेको नेरोका एक खेल बढी खेल्दै २१ अंकका सात दोस्रो स्थानमा छ । नेपालको घरेलु लिग पछिल्लो तीन वर्षदेखि ठप्प भएका कारण किरणले अघिल्लो सिजन माल्दिभ्सको टीसी स्पोर्टस्बाट व्यावसायिक फुटबल खेलेका थिए । टीसीसँगको अनुबन्ध सकिएपछि किरनको रोजाइमा आई लिग परेको हो ।
