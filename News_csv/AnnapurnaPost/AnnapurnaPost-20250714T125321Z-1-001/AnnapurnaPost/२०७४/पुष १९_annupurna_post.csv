शीर्षक,विवरण
मतपरिणाम रोक्नु असंवैधानिक,"संविधानको प्रस्तावनामा नेपालले अवलम्बन गर्न चाहेको लोकतन्त्रको स्पष्ट खाका उल्लिखित छ । प्रस्तावनाको पाँचैाँ अनुच्छेदमा जनताको प्रतिस्पर्धात्मक बहुदलीय लोकतान्त्रिक शासन प्रणाली, नागरिक स्वतन्त्रता, मौलिक अधिकार, मानव अधिकार, बालिग मताधिकार, आवधिक निर्वाचन, पूर्ण प्रेस स्वतन्त्रता तथा सक्षम न्यायप्रणाली र कानुनी राज्यको अवधारणालगायतका लोकतान्त्रिक मूल्य र मान्यतामा आधारित समाजप्रति प्रतिबद्ध रही राष्ट्र निर्माण गर्ने उल्लिखित छ । प्रस्तावनाको यस व्यवस्थाबाट नेपालमा कुनै पनि राजनीतिक विचारधारालाई निषेध गर्न, अपमान गर्न र त्यस्तो विचारधारालाई राजनीतिबाट बाहेक गर्न मिल्दैनहुँदैन । प्रतिस्पर्धात्मक बहुदलीय शासन प्रणाली संविधानको आधारभूत संरचना हो । यसको कार्यकारी नेतृत्व मन्त्रिपरिषद्ले गर्दछ र त्यस्तो मन्त्रिपरिषद् आवधिक निर्वाचनद्वारा गठित प्रतिनिधिसभामा प्रतिनिधित्व गर्ने बहुमत प्राप्त पार्टीका नेताले संधिवानको धारा ७६ बमोजिम गठन गर्दछ । प्रस्तावनाको यसै अनुच्छेदमा उल्लिखित लोकतान्त्रिक मूल्य र मान्यतामा आधारित समाजवादप्रति प्रतिबद्ध रही भन्ने भनाइले नेपालको भविष्यको विकास समाजवादप्रति प्रतिबद्ध रहनेछ र राज्यका कार्यहरू लोकतान्त्रिक मूल्य र मान्यता द्वारा निर्देशित रहनुपर्ने बाध्यात्मक मान्यताका रूपमा छ । अहिले देशमा संघीय संसद् प्रतिनिधिसभाको निर्वाचन भइसकेको छ । प्रत्यक्षतर्फको मतपरिणाम घोषणा भइसकेको छ । समानुपातिकतर्फ पार्टीहरूले प्राप्त गरेको मत पनि घोषणा भइसकेको छ । थ्रेसहोल्ड प्राप्त राजनीतिक दलहरूले उम्मेदवारहरूको नामावली पनि निर्वाचन आयोगलाई बुझाइसकेका छन् । प्रतिनिधिसभा गठनको पूर्णतामा अब के कुराले काम बाँकी रह्यो त ? कुनै पनि काम बाँकी रहेको छैन । के निर्वाचन आयोग संविधानको व्याख्याता हो ? के निर्वाचन आयोग संविधानभन्दा माथि छ ? । के निर्वाचन आयोग कानुन निर्माता हो ? संविधानको धारा २४६ मा निर्वाचन आयोगको काम यो संविधान र संघीय कानुनको अधीनमा रही राष्ट्रपति, उपराष्ट्रपति, संघीय संसद्का सदस्य, प्रदेशसभाका सदस्य, स्थानीय तहका सदस्यको निर्वाचन सञ्चालन, रेखदेख, निर्देशन र नियन्त्रण गर्ने हो भनिएको छ । धारा २४६ मा यस संविधान र संघीय कानुनको अधीनमा रही भन्ने स्पष्ट लेखिएको छ । अतः निर्वाचन आयोग संविधान र कानुनको व्याख्याता होइन भन्ने प्रस्ट छ । संविधान र कानुनको व्याख्या गर्ने उसको प्रयासले जनताको आदेशमाथि निर्वाचन आयोग को अधीन निर्माण गर्दछ । कुनै पनि संवैधानिक निकायको कार्य वैध (भेलिड) भएर मात्र हुँदैन, त्यस्तो कार्य कानुनी औचित्यतापूर्ण (लेजिटिमेट) पनि हुुनुपर्छ । निर्वाचन आयोगको कानुन व्याख्याको हर्कत इलिजिटिमेट (कानुनी औचित्यताहीन) हुन्छ र त्यसकै कारणले संविधानविपरीत पनि हुन जान्छ । गैरसंवैधानिक पनि हुन्छ । कानुनको वैधता मूलतः कानुनी प्रक्रियाबाट निर्धारित हुन्छ । अर्थात् प्रक्रिया कानुनसंगत ढंगले निर्धारित भई कार्यान्वयनमा आएको छ भने त्यो वैधानिक हुन्छ । तर त्यस्तो प्रक्रिया सार्वजनिक नैतिकताविरोधी छ, (जनमतजनादेश सार्वजनिक अभिमत भएकाले सार्वजनिक नैतिकता हो) लोकतान्त्रिक व्यवस्थाको सन्दर्भमा त्यस्तो प्रक्रिया लोकतान्त्रिक राजनीतिक दर्शनका सिद्धान्तविपरीत छ वा लोकतान्त्रिक मूल्य र मान्यताका विरुद्धमा छ भने त्यस्तो प्रक्रिया इलिजिटिमेट (कानुनी औचित्यताहीन) हुन जान्छ । अब निर्वाचन आयोगले जवाफ देओस् उसको प्रतिनिधिसभा निर्वाचनको परिणाम घोषणा गर्न राष्ट्रियसभाको निर्वाचन पहिला हुनुपर्छ भन्ने निर्णयले प्रतिनिधिसभाका मतदाताको जनादेशको कसरी सम्मान गरेको छ ? संसारका कुन देशमा अहिले उसले अवलम्बन गरेजस्तो लोकतान्त्रिक प्रक्रिया छ ? राष्ट्रियसभा जस्तै माथिल्लो सदन भएका बेलायत, भारत र अमेरिकामा कहिले राष्ट्रियसभाको निर्वाचनले प्रतिनिधिसभा को मतपरिणाम घोषणा गर्न अवरोध गरेको छ ? अझ संविधान र कानुनको अधीनमा हुनुपर्ने दायित्व तोकिएको निर्वाचन आयोगले नेपालको संधिवानको कुन धारा वा प्रचलित नेपाल कानुनको कुन व्यवस्थाअनुसार प्रतिनिधिसभा को मतपरिणाम राष्ट्रियसभा निर्वाचन नभएसम्म रोक्न मिल्छ भनेको हो ? संविधान र कानुनको अधीनमा हुनुपर्ने दायित्व तोकिएको निर्वाचन आयोगले नेपालको संधिवानको कुन धारा वा प्रचलित नेपाल कानुनको कुन व्यवस्थाअनुसार प्रतिनिधिसभा को मतपरिणाम राष्ट्रियसभा निर्वाचन नभएसम्म रोक्न मिल्छ भनेको हो ? त्यसैले भनिएको हो निर्वाचन आयोगलाई कानुनको व्याख्या गर्ने अख्तियार छैन । विनाअधिकार कानुनको व्याख्या गरी निष्कर्ष निकाल्ने र त्यो निष्कर्ष नै कानुनको तात्पर्य हो भनी निर्णय थोपर्ने कार्यले कानुनी नाममा लगाएको निरंकुशता र व्याख्याको अराजकताको समस्या निम्त्याउँछ । यसलाई संविधानवादमा संविधानमाथिको आक्रमण (इन्भेजन अन कन्स्टिच्युसन) र तर्कशास्त्रमा वितण्डाको त्रुटि (फलेसी अफ इलिटिमेट इन्टरप्रिटेसन) भनिन्छ । निर्वाचन आयोगलाई निर्वाचनसम्बन्धी सबै कार्यको म प्राधिकार (अथरिटी) हो भन्ने मिथ्यांकयुक्त भ्रम हुन सक्छ । त्यही भ्रमले निर्वाचनका सम्बन्धमा मैले भनेको नै एक मात्र वा अन्तिम सत्य हो भन्ने लागेको हुन सक्छ । तर लाग्दैमा टुकुचाको पानी गाईको दूध हुँदैन । यथार्थरहित अभिव्यक्ति सत्य हुँदैन । चन्द्रमामा सुन छ भन्ने सत्य हुन त्यहाँ सुन हुनैपर्छ । निर्वाचन आयोग आत्मपरक (सब्जेक्टिभ) व्याख्याको सिकार भएको छ । उसलाई लागेको हुन सक्छ संविधानमा कतै अस्पष्टता छ । उसलाई लागेको हुन सक्छ कि राष्ट्रियसभा निर्वाचन सम्पन्न नभई प्रतिनिधिसभा गठन नहुन सक्छ । तर उसले उसको यस्तो निर्णय गर्नुअघि कसको कानुनी राय लियो ? उसले कोसँग कानुनी परामर्श गर्यो ? के निर्वाचन आयोगले महान्यायाधिवक्तासँग लिखित राय लिएको छ ? उसले कानुन मन्त्रालयसँग राय लियो ? उसले कानुन आयोगसँग राय लियो ? उसले नेपाल बार एसोसिएसनसँग राय लियो ? उसले दर्ता रहेको राजनीतिक दलहरूसँग राय लियो ? यसको खुलासा गरोस् । भेटघाट गर्यो होला तर यहाँ तात्पर्य हो उसलाई अस्पष्ट लागेका संविधान र कानुनका व्यवस्थामा आधिकारिक निकाय वा विज्ञहरूसँग लिखित राय माग्यो वा मागेन भन्ने हो ? संवैधानिक एवं प्रशासकीय कानुनका आधारभूत सिद्धान्तहरूले के स्थापित गरेका छन् भने कानुन एवं संविधानको व्याख्या समस्याको गाँठो फुकाउने उद्देश्यद्वारा गर्नुपर्छ । कानुनको स्पष्टतालाई गाँठो पार्नका लागि होइन । यो सामान्य सिद्धान्तलाई कहिल्यै बेदखल गर्न मिल्दैन, जबसम्म आवश्यकताको सिद्धान्त कार्यान्वयन गर्नुपर्ने खास अवस्था सिर्जना भएको हुँदैन । निर्वाचन आयोगका लागि अहिले के यस्तो अवस्थाको सिर्जना भयो, जसले प्रतिनिधिसभा मतपरिणाम रोकेर सरकार बन्ने अवस्थालाई निषेध गरेर राष्ट्रियसभा निर्वाचन पहिला गर्नुपर्यो ? के संविधानको मर्म त्यो हो ? संविधानका धाराहरूको कार्यान्वयन गर्दा संविधानले बोकेको मर्म र भावनालाई कुनै दखल अन्दाज नहोस्, त्यसैले संविधानका विभिन्न धारामा अन्तर्निहित राजनीतिक दर्शन र सिद्धान्तहरूको प्रतिनिधित्व गरोस् भन्नका लागि केही आधारभूत सिद्धान्तहरू ग्रहण गर्छ । पहिलो सिद्धान्त हो, संविधानका धाराहरूको व्यवस्था गर्दा सामान्य अवस्थामा प्रयोग हुने धारा (जेनेरल रुल) र अप्ठेरो अवस्था वा असामान्य अवस्थामा प्रयोग हुने धारा (एक्सेप्सनल रुल) मा विभाजित गरिएका हुन्छन् । अतः सामान्य अवस्थामा प्रयोग हुने धारालाई जहिले पनि प्राथमिकता दिनुपर्छ भन्ने व्याख्याको नियम लागू हुन्छ । संविधानको व्याख्या गर्दा केमा ख्याल गर्नुपर्छ भने थोरै तलमाथि हुँदा पनि त्यसैले जनताको सार्वभौमसत्ता र लोकतान्त्रिक व्यवस्थालाई अपभ्रंसित वा आघात पार्छ । संविधानको धारा ७६(१) संघीय कार्यकारी निकाय मन्त्रिपरिषद् गठनको सबैभन्दा प्राथमिक नियम हो । यस धारामा स्पष्ट भनिएको छ, राष्ट्रपतिले प्रतिनिधिसभामा बहुमत प्राप्त संसदीय दलको नेतालाई प्रधानमन्त्री नियुक्त गर्नेछ र निजको अध्यक्षतामा मन्त्रिपरिषद् गठन हुनेछ । यो व्यवस्था प्राथमिक, आधारभूत र मूर्धन्य व्यवस्था हो । यो व्यवस्था राष्ट्रपतिको विशेषाधिकार पनि हो । यस्तो आधारभूत व्यवस्थालाई अंकुश लगाउने कुनै पनि जानी वा नजानी गरिएको कार्यले संविधानको प्रस्तावनामा लेखिएको लोकतान्त्रिक मूल्य र मान्यता को सिद्धान्तमा ठाडै प्रहार गर्दछ । प्रशासकीय कानुनको सिद्धान्त छ, सहायक अख्तियारले प्रमुख अख्तियार को अधिकार व्याख्या गर्नु हुँदैन र अंकुश लगाउनु पनि हुँदैन । निर्वाचन आयोगका पदाधिकारीहरू राष्ट्रपतिद्वारा नियुक्त हुन्छन् । अतः उसको कर्तव्य निर्वाचन सञ्चालन गर्नु, नियन्त्रण गर्नु र निर्देशन गर्नु मात्र हो । निर्वाचन सञ्चालन गर्ने कर्तव्यभित्र मतपरिणाम प्रकाशित गर्ने कार्य पनि पर्छ । दुर्भाग्य भनौं, निर्वाचन आयोग राष्ट्रपति, मन्त्रिपरिषद् र संसद्को अधिकार परिभाषित गरिरहेको छ वा उनीहरूका अधिकारको व्याख्या गरिरहेको छ । यो कार्य संविधानमाथिको भद्दा मजाक हो । धारा ७६(२) संसद्बाट क्रियाशील हुन्छ । किनकि संसद्मा क्रियाशील दुई वा दुईभन्दा बढी पार्टी सरकार बनाउन सहमत हुनुपर्छ । उनीहरूको सहमति प्रकट हुनुपर्छ । यो सहमति प्रकट गर्ने थलो प्रतिनिधिसभा हो । यस अर्थमा निर्वाचन परिणाम प्रकाशित नगर्नु प्रतिनिधिसभा गठनलाई निषेध गर्नु हो । यस्तो अधिकार निर्वाचन आयोगलाई नभएको मात्र होइन, निर्वाचन आयोग संविधान कार्यान्वयनमा अवरोध बनिरहेको देखिन्छ । अमेरिकी सर्वोच्च अदालतका पूर्व न्यायाधीश एटानियो स्कालिया (स्वर्गीय) ले मौलिक उत्पत्ति को सिद्धान्तलाई आधिकारिकता दिनुपर्ने मान्यतालाई मूर्धन्य महत्व दिएका छन् । उनी भन्छन्, संविधानका धारामा खास उद्देश्य परिलक्षित रहेको हुन्छ । संविधानको व्याख्याले त्यही मौलिक उद्देश्यलाई प्रकट गर्ने हो । त्यसलाई अन्य उद्देश्यद्वारा प्रभावित गर्नु हुँदैन । संविधानको धारा ७६(१) (२) (३) र (४) को मौलिक उद्देश्य जनताको अभिमतबमोजिम सरकार तुरुन्त गठन गर्नु हो । राष्ट्रलाई जनादेशप्राप्त सरकारविहीन अवस्थामा राख्नु हुँदैन । सरकार गठनमा राष्ट्रपतिलाई सीधै अधिकार दिनुपर्ने कारण नेपालको आफ्नै इतिहास हो । नेपालमा पहिला संसद्द्वारा प्रधानमन्त्री निर्वाचन गर्ने प्रणाली अफापसिद्ध भयो । १३ पटकसम्म प्रधानमन्त्री निर्वाचन प्रक्रिया सञ्चालन हुँदा पनि प्रधानमन्त्रीको निर्वाचन नभएको इतिहास छ । यसले एकातिर दलहरूलाई अनैतिक राजनीतिक प्रतिस्पर्धामा उक्सायो । अर्को सात महिनासम्म कामचलाउ सरकार रह्यो । यस्तो विकृति रोक्न प्रधानमन्त्रीको निर्वाचन संसद्बाट नगरी सीधै राष्ट्रपतिबाट बहुमत प्राप्तलाई नियुक्ति गर्ने र विश्वासको मत लिने प्रणाली अवलम्बन गरिएको हो । त्यस मौलिक उद्देश्यलाई रोकेर निर्वाचन आयोग संविधानको मर्मलाई बेवास्ता गरिरहेको देखिन्छ । उसले एकातिर सरकार बन्न टाङ अडाएको छ भने अर्कोतिर कामचलाउ सरकारलाई निरन्तरता दिइरहेको छ । निर्वाचन सकिएको छैन भन्ने दाबी हो भने स्वयं निर्वाचन आयोग आचरणको उल्लंघन गरिरहेको छ । सरकारले पटकपटक व्यक्तिहरूलाई रकम निकासा गरिरहेको छ । के यो आचरणको उल्लंघन होइन ? ऊ भन्छ, शपथ नलिएसम्म व्यक्ति सांसद हुँदैन । त्यसो भए माघ ७ गतेलाई उसले कसरी व्याख्या गर्नेछ ? धारा ७८ मा संघीय संसद् नभएको व्यक्ति मन्त्री हुन नसक्ने व्यवस्था छ । तर निर्वाचन आयोग परिणाम प्रकाशित नगरी निर्वाचित प्रतिनिधिहरूलाई सांसद हुनबाट रोकिरहेको छ । संविधानमा अनेकौं अवरोध सिर्जना गरी निर्वाचन नै नभएको अवस्थामा राष्ट्रलाई राख्नुको पछाडि के अन्यथा मनसाय छ ? आशा गरौं नहोस् । संघीय व्यवस्थापिका गठनको व्यवस्था धारा ८४ मा रहेको छ । धारा ८४(१) को खण्ड (क) बमोजिम नेपाललाई भूगोल र जनसंख्याका आधारमा एक सय पैंसठ्ठी निर्वाचन क्षेत्र कायम गरी प्रत्येक क्षेत्रबाट ११ जना रहने गरी पहिलो हुने निर्वाचन प्रणालीको व्यवस्था छ । खण्ड (ख) बमोजिम सम्पूर्ण देशलाई एक क्षेत्र मानी एक सय दसजना निर्वाचित हुने व्यवस्था गरिएको छ । कहाँ छ यस व्यवस्थामा राष्ट्रियसभाको सरोकार ? उपधारा (८) मा महिलाको ३३ प्रतिशत प्रतिनिधित्वको विषयलाई निर्वाचन परिणाम रोक्ने आधार बनाएको छ । राष्ट्रियसभा र प्रतिनिधिसभामा पहिलोपटक ३३ प्रतिशत पुग्नुपर्ने अनिवार्यता छ । किनकि पहिलोपटक राष्ट्रियसभाका ५९ जनामध्ये एकतिहाइ दुईबर्से कार्यकालपछि पद समाप्त भई बाहिरिन्छन् । दुवै सदनमा पहिलोपटक ३३ प्रतिशतको नियम लागू नगर्ने हो भने संसद्सम्बन्धी संविधानको व्यवस्थामा अवरोध आउँछ । अतः प्रतिनिधिसभामा ३३ प्रतिशत पुर्याई मतपरिणाम जारी गर्नुपर्ने संवैधानिक बाध्यातालाई निर्वाचन आयोग व्याख्याद्वारा नभएको अधिकार प्रयोग गरी गैरसंवैधानिक काम गरिरहेको छ । यसले कुनै पार्टीलाई सहयोग पुग्ला, तर पाँच वर्षपछि अब बन्ने सरकार कार्यवाहक सरकारको रूपमा क्रियाशील रहनेछ । त्यस सरकारले ती सबै हर्कत गर्नेछ, जो अहिलेको सरकार गरिरहेको छ । त्यसैले लिस्नो लगाउन सहयोग गर्ने निर्वाचन आयोगको कार्यले वर्तमान संविधानलाई सन् १९९० को संविधान जस्तै असफलताको बाटोमा धकेलिरहेको छ, जो कतिपय विदेशी शक्तिको चाहना हो । राष्ट्रियसभा गठन धारा ८६ ले गरेको छ । धारा ७६ र धारा ८६ एकअर्काका परनिर्भर धारा होइनन् । प्रदेशसभा सार्वभौम जनताको प्रतिनिधित्व गर्ने निकाय होइन, तर प्रतिनिधिसभा सार्वभौम जनतालाई प्रतिनिधित्व गर्ने निकाय हो । तर के देखिन्छ भने अहिले प्रतिनिधिसभामाथि प्रदेशसभाद्वारा नियन्त्रण गर्ने सिद्धान्तलाई निर्वाचन आयोगले अवलम्बन गरिरहेको छ । यो कार्य अवैधानिक र कानुनी औचित्यहीन (इनभेलिड र इलिजिटिमेट) दुवै छ र त्यसरी नै असंवैधानिक पनि छ । हिजो कुनै समय अख्तियार दुरुपयोग अनुसन्धान आयोगले संविधानभन्दा माथि जाने प्रयास गर्यो । अहिले निर्वाचन आयोग त्यतातिर फर्किएको प्रतीत हुन्छ । यस हर्कतमा जसले जिते पनि संविधान हार्छ । अतः संविधान जोगाउन बौद्धिकहरूले चासो दिनुपर्छ । अतः सरकार बन्न रोकेर प्रस्तावनामा उल्लिखित लोकतान्त्रिक मूल्य र मान्यतामाथि धावा बोल्ने जुनसुकै कुराले देश झन्झन् कमजोर हुन्छ । जोसुकैले सरकार बनाए पनि त्यो संविधान तल हुन्छ, माथि होइन । त्यसैले संस्थाका निरंकुशतामाथि जनताले बोल्नुपर्छ, भलै झोले बौद्धिकहरू नेताकै पछाडि कुदिरहून् ।"
अब भ्रमण काठमाडौंबाट,"नेपालमा सत्ता परिवर्तन भएपछि प्रधानमन्त्री भारत नै जानुपर्ने रीत जस्तै बनेको छ । यो रीतिलाई पुष्पकमल दाहाल पहिलोपटक प्रधानमन्त्री बनेका बेला दक्षिणी होइन, उत्तरी छिमेकीकहाँ पुगेर तोडेका थिए । तर यो औपचारिक चीन भ्रमण थिएन । तर भारतले बेइजिङ ओलम्पिकमा प्रचण्डको उपस्थितिलाई विस्मयकारी चासो जनायो । प्रचण्ड प्रधानमन्त्री भएपछि पहिलो भ्रमण भारत नै गर्ने थिए पनि होलान् तर भारत भ्रमण गर्नुअघि नै ओलम्पिक खेलको उद्घाटनमा उनी चीन पुगे । तर पित्तभन्दा पनि सानो चित्त भएको भारतीय शासनसत्ताले प्रचण्ड चीन जाँदा आफ्नो मानहानि भएकै ठहर्यायो । भारतीय शासकहरूको मानसिकता ठीक त्यस्तै भयो, जस्तो दसैंमा टीका लगाउन पुगेका भान्जाभान्जीले ठूलो मामाको हातको टीका नलगाई माइलो मामाको हातको लगाएपछि हुन्छ । तर नेपालमा सत्ता परिवर्तन भएपछि भारतकै भ्रमण गर्नुपर्ने औपनिवेशिक परम्परा परिवर्तन भएको स्पष्ट संकेत पूर्वप्रधानमन्त्री केपी ओलीले गरिदिए । भर्खरैको चुनावमा वामपन्थी गठबन्धनले संसद्मा झन्डै दुईतिहाइ मत जितेपछि प्रधानमन्त्री बन्न प्रतीक्षा गरिरहेका केपी ओलीले कसैले सोच्दै नसोचेको विषयमा कूटनीतिक परिवर्तनको अर्को फट्को मारेर सम्पूर्ण नेपालीलाई नयाँ वर्ष २०१८ को पूर्वसन्ध्यामा आत्मसम्मानको सञ्चार गराएका छन् । जसअनुसार अब नेपालमा प्रधानमन्त्री भएपछि उसले दुई छिमेकी भारत र चीनमध्ये कुन देशको भ्रमण पहिले गर्ने भन्ने दबाबमा बस्नुपर्ने छैन । ओलीको कूटनीतिक पहलमा अब भारत र चीनमध्ये कुन देशका सरकार प्रमुख नेपालका प्रधानमन्त्रीलाई शुभकामना दिन पहिला आउने वा सँगसँगै आउने भन्ने अवस्था पो सिर्जना भएको छ। भयो के भने सबैलाई थाहै छ नेपालमा सम्पन्न चुनाव परिणामपछि भारतका प्रधानमन्त्री नरेन्द्र मोदीले टेलिफोन गरेर ओलीलाई बधाइ तथा शुभकामना दिए । मोदीले भने, म महामहिमसँग भेटघाट गर्न र भारतीय तथा नेपाली जनताको हितमा काम गरेर अगाडि बढ्न इच्छुक छु । ओलीले मोदीलाई भने, नेपालमा सरकार बनेपछि म तपाईंलाई काठमाडौंमा स्वागत गर्न आतुर छु । त्यसैले अहिल्यै म महामहिमलाई काठमाडौं भ्रमणका लागि निमन्त्रणा गर्छु। ओली नेपालका प्रधानमन्त्री भइसकेका त्यस्ता व्यक्ति हुन्, जो नेपालको गणतान्त्रिक संविधान जारी भएपछिको पहिलो कार्यकारी प्रमुख थिए । तर संविधान जारी हुनासाथ भारतले नाकाबन्दी लगाएपछि ओलीले ज्यानमारा नाकाबन्दीको डटेर सामना गरेका थिए । त्यति मात्र होइन, भूपरिवेष्ठित नेपाललाई समुद्रसम्म जाने बाटो पनि नदिएर भारतले थुनिरहेको बेला उत्तरी छिमेकीसँग व्यापार तथा पारवहन सन्धि गरेर प्रशान्त महासागरसम्म पुगी बाँकी विश्वसँग जोडिने मार्गप्रशस्त गरेका थिए । चीनसँगको सम्झौतामा ल्हासा, काठमाडौं, पोखरा र लुम्बिनी पुग्ने रेल बनाउने योजनामा सहयोग गर्न चीनलाई सहमत गराउन ओली सफल भए । चीनले त्यतिबेला नेपाललाई सांकेतिक रूपमा नुन, तेल र औषधि पठाएर एउटा छिमेकीले गर्नुपर्ने मानवीय सहयोग पनि गरेको थियो । हामी चीन र भारत दुवैको उत्तिकै हित चिताउँछौं । हामी आफ्नो राष्ट्रिय स्वार्थअनुसार गर्छौं । सुदामा र कृष्णको मित्रता हेर्नुस् न । दुवैको दिने क्षमतामा धेरै अन्तर थियो । सुदामाले कनिका दिए, कृष्णले घर बंगला दिए, तर त्यसले मित्रतामा फरक पर्यो र ? भारतीय प्रधानमन्त्री नरेन्द्र मोदीले त्यसअघि नै ओलीलाई भारत भ्रमण गर्न निमन्त्रणा गरेका थिए । ओलीले सगौरव भने, पहिला नाकाबन्दी हटाऊ अनि मात्र म तिम्रो निमन्त्रणा स्वीकार गर्छु । भारतले नाकाबन्दी हटायो र ओली नेपाली राष्ट्रिय एजेन्डा लिएर भारत सरकारसँग वार्ता गर्न गए । यस अर्थमा ओली नेपालको त्यस्तो प्रधानमन्त्री हुन्, जो आफ्नो एजेन्डा बोकेर भारतसँग वार्ता गर्न गए । उनले नै भारतीय संस्थापन पक्षसँग आँखामा आँखा जुधाउँदै स्वतन्त्रता, स्वाधीनता, राष्ट्रिय एकता, भौगोलिक अखण्डतालाई केन्द्रविन्दुमा राखेर वार्ता गरे । उनले विश्वलाई देखाइदिए कि थोरै जनसंख्या, सानो अर्थतन्त्र र भौगोलिक रूपमा भूपरिवेष्ठित देश हुँदैमा बलिया छिमेकीसँग पराधीन भएर नतमस्तक रहेर बाँच्न बाध्य भइरहनु पर्दैन । आफ्नो पहिचान लिएर अगाडि बढ्ने हो भने समानता र पारस्परिक सहायोगका साथ शान्तिपूर्ण रूपमा बस्न र मुलुक तथा जनतालाई समृद्ध पार्न सकिन्छ । कूटनीति सम्बन्धमा यो एकदमै नौला आयाम हो । त्यसैले कतिपयले ओलीको यो योगदानलाई ओली डक्ट्रिन हो भनेर नयाँ शब्दाबली नै पनि प्रयोग गर्न थालेका छन् । साना मुलुकहरूको विदेश नीतिबारे अध्ययन गरिरहेका पूर्व परराष्ट्रमन्त्री महेन्द्रबहादुर पाण्डेका सल्लाहकार अश्विन पुडासैनीले भने, साना मुलुकहरूले यसैगरी आफ्नो स्वाधीनता, सार्वभौमिकता र राष्ट्रिय अखण्डताको संवद्र्धन गर्दै अगाडि बढे भने देश र जनताका समृद्धि र बाँकी विश्वसँगका सम्बन्धहरूमा नवीन सुधार हुने देखिन्छ । उनको विदेश नीति वास्तवमा कस्तो छ ? के उनी भारतविरुद्ध र चीनका पक्षमा पर्लक्कै ढल्किएकै हुन् ? यसबारे अरू धेरैतिर भौंतारिनुभन्दा ओलीका भनाइ नै यसका लागि यथेष्ट छन् । उनले अन्नपूर्ण दैनिकलाई चुनावको पूर्वसन्ध्यामा दिएको अन्तर्वार्तामा भनेका छन् म एक देशभक्त नेपाली हुँ । नेपालको भूमि, नेपाली जनताको स्वाभिमान र भलाइप्रति बफादार छु । मैले अन्यत्र कतै शपथ गरेको छैन, नेपालको गरेको छु । हो, मैले पाहुना भएर अन्यत्र खाएको पनि हुँला । पाहुना बफादार हुँदैन धेरै । आफ्नो घरप्रति वफादार हुने हो । कोही पाहुना आयो, तपाईंले उसलाई नास्ता गराउनुभयो भन्दैमा उसबाट धेरै बफादारीको अपेक्षा गर्नु पनि हुन्न । ऊ आफ्नै घरप्रति बफादार हुन्छ भन्ने सोच राख्नु बुद्धिमानी हुन्छ । मैले हाम्रो देश, हाम्रो भूस्थिति, हाम्रा छिमेकीहरूको अर्थ राजनीतिक व्यवस्थाहरू पनि बुझेको छु । उनीहरूसँग मैत्री सम्बन्ध राखेर मात्रै हाम्रो हित हुन्छ भन्ने मलाई थाहा छ । छिमेकीसँग अनावश्यक झमेला बोक्नु हुन्न भन्ने मलाई थाहा छ । हामी कुनै छिमेकीविरुद्ध केही गर्न सक्ने हैसियतका पनि छैनौं। हामी कसैको कुभलो चिताउन्नौं । हामी फगत आफ्ना हितको रक्षा गर्छौं । यो कुरा हाम्रो कुनै दाउपेच होइन । तर छिमेकीले पनि सम्मानजनक व्यवहार गरून् भन्ने अपेक्षा गर्नु हाम्रो गल्ती हो र ? म विनम्रतापूर्वक भन्न चाहन्छु छिमेकीहरूलाई सके हामीलाई मद्दत गर्नुस् । नसके हाम्रा आन्तरिक मामिलामा हात हालेर स्थिति नगिजोलिदिनुस् ! ओलीले भने, अन्तर्राष्ट्रिय सम्बन्धका बारेमा म तीन कुरा भन्छु ः पहिलो, हामीले सबैले आआफ्नो राष्ट्रिय हितलाई हेर्नुपर्छ । दोस्रो, आआफ्नो राष्ट्रिय हित हेर्दा त्यसभित्र न्याय हुनुपर्छ । मेरो ज्याकेट खोसेर लगेर तपाईंको भलो होला, न्यानो होला, तर मलाई त जाडो हुन्छ नि ! न्याय त हुनुपर्यो नि । तेस्रो, अन्तर्राष्ट्रिय कानुन र मान्यताहरूको पनि सबैले ख्याल गर्नुपर्छ । ठूलाठूला देशहरूको प्रतिस्पर्धा होला । भारत र चीनको होला रे ! हामी सानालाई त्यसमा फस्नु छैन । हामीलाई त बाटो देऊ साथी हो, थिचोमिचो नगर, झगडामा नफसाऊ भन्ने चाहना मात्र छ । हामी चीन र भारत दुवैको उत्तिकै हित चिताउँछौं । हामी आफ्नो राष्ट्रिय स्वार्थअनुसार गर्छौं । सुदामा र कृष्णको मित्रता हेर्नुस् न । दुवैको दिने क्षमतामा धेरै अन्तर थियो । सुदामाले कनिका दिए, कृष्णले घर बंगला दिए, तर त्यसले मित्रतामा फरक पर्यो र ? जहाँसम्म सबैसँग बराबरी सम्बन्ध हुन सक्दैन भन्ने प्रश्न छ, के बराबर सम्बन्ध भनेको व्यापार हो ? रिलेसनसिप भनेको व्यापारको परिमाण मात्र होइन । तपाईंले आवागमनका कुरा गर्नु होला, तपाईंले भौगोलिक सहजताका कुरा गर्नुहोला । हामीले यहाँनेर छिमेकीसँग बराबरी भनेको हो । घच्चापच्ची नसहने भनेको हो । पारस्परिक सम्मानको कुरा गरेको हो । एकअर्काका जायज, संवेदनशील स्वार्थ र गुनासालाई ध्यान दिनुपर्छ भन्या हो । हामी कसैका विरुद्ध छैनौं । ओलीले भने, उदाहरणका लागि मेरो घरछेउमा दुई पसल छन् । एउटा रासन पसल अर्को पान पसल । दुवै मेरा निम्ति जरुरी छन् । एउटाबाट म महिनाको एकपटक रासन किन्छु । धेरै रकम खर्च हुन्छ । महिनामा एकपटक मात्र जान्छु । पान पसलको मित्रकहाँ मेरो धेरै रकम खर्च हुन्न । तर म त्यहाँ दिनको दुईपटक जान्छु । तर दुवैसँग मेरो मित्रता छ । लेनदेन वा आवागमनको मात्र तलमाथि होला, तर मित्रता दुवैसँग छ । अहिले हाम्रा निम्ति सबैभन्दा महत्वपूर्ण कुरा अहस्तक्षेपको हो । हामी फगत यति चाहन्छौं, सके मद्दत गर्नुस् । नसके हाम्रो आन्तरिक मामिलामा हात हालेर नगिजोलिदिनुस् । सबैभन्दा मुख्य कुरा हो यो । जहाँसम्म नेपालसँगको सम्बन्धबाट भारतले के पायो भन्ने प्रश्न छ, म भन्छु केही न केही । केही पाएन । एउटा एउटा मान्छे बोकेर उसले पनि बेकारको हैरानीबाहेक केही पाएन । एजेन्सीहरूका केही मान्छेहरूको निजी अहम् तुष्टी भयो होला । भारतका केही जायज संवेदनशीलता होलान्, हामी बुझ्छौं तिनीहरूलाई । हाम्रा पनि केही जायज संवेदनशीलता छन् । खोइ हामी त त्यहाँ हात हाल्न जाँदैनौं । फलानो मन्त्री चाहियो, फलानो सचिव चाहियो भनेर भन्छौं र ? भारतले पनि बुझिदिनुपर्छ । म के भन्न चाहन्छु भने नेपाल भारत अत्यन्तै सम्बन्ध सुमधुर र विश्वसनीय हुनुपर्छ । नेपाल चीन सम्बन्ध पनि अत्यन्तै सुमधुर र विश्वसनीय हुनुपर्छ । हामीले एकअर्काप्रति वैरभाव किञ्चित मनमा पनि राख्नु हुँदैन । आशंका पनि गर्नु हुँदैन । सहयोगी भावना हुनुपर्छ । एकअर्काका जायज संवेदनशीलतालाई सबैले बुझिदिनुपर्छ । ओली आफ्नो विदेश नीतिलाई यसैगरी परिभाषा, व्याख्या र पुनव्र्याख्या गरिरहेका छन् । उनको आन्तरिक र वैदेशिक नीतिलाई, उनले उम्मेदवार बनाएका वाम गठबन्धनका उम्मेदवारहरूलाई चुनावमा विजयी बनाएर नेपाली जनताले देशव्यापी रूपमा अनुमोदन गरिसकेका छन् । ओलीको यो विजयले नेपाली जनता सार्वभौमसत्तासम्पन्न र आन्तरिक मामिलामा कसैको हस्तक्षेप सहँदैनन् भन्ने पुनर्पुष्टि भएको छ । यसले अब नेपाल स्वतन्त्र परराष्ट्र नीतिद्वारा आफ्नो समृद्धि र जनताका हितमा लाग्दैछ भन्ने स्पष्ट सन्देश दिएको छ । नेपालको परिवर्तित सन्दर्भ बुझेर नेपालमा सक्रिय रहेका विदेशीहरूले पनि आफूलाई परिवर्तन गर्नेछन् । नेपालबारे लेख्ने तथाकथित विदेशीहरूले नेपालप्रति अख्तियार गरेका नीतिहरूलाई पुनरावलोकन गर्नुपर्छ भन्ने जुन विचार आइरहेका छन्, तिनले यसैतर्फ संकेत गरेको हुनुपर्छ । नेपालको समृद्धि नेपालीकै पहलमा हुन थालेपछि बदलिएको विदेश नीतिलाई अन्तर्राष्ट्रिय समुदायले पनि सम्मान गर्दै सहयोग गर्न तत्पर हुने अपेक्षा गर्न सकिन्छ, जसबाट नेपाली आत्मसम्मान र आत्मगौरव झन् बढ्नेछ । नेपाल र नेपालीको समृद्धि र विकासका काममा गति आउन थाल्नेछ । भूकम्पले थङथिलो भएको र दसबर्से जनयुद्धमा ध्वस्त बनेको अर्थतन्त्रलाई संघीय लोकतान्त्रिक गणतन्त्रले समृद्धितिर दौडाउने आशालाई नयाँ बन्ने सरकारले व्यवहारमा परिणत गर्ला ?"
"नवराष्ट्रवादी लोकप्रियतावाद, उपभोक्तावाद र कांग्रेस","विश्वमा नवराष्ट्रवादले प्रभाव बढाउँदै गरेको अवस्था छ । अमेरिकी राष्ट्रपति डोनाल्ड ट्रम्पको अमेरिका पहिलोको नीतिअनुरूप चुनावी विजयले विश्वव्यापीकरणको विरुद्धमा अमेरिकी जनमत बलियो हुँदै गएको छ । अमेरिका अन्तरमुखी रणनीतिमा लाग्दै आफ्नै लागि दृष्टिकोण राख्न थालेको छ। अमेरिकाको यस्तो रबैयाले विश्वमा चीन र रसियाजस्ता कम्युनिस्ट राष्ट्रहरूको दबदबा बढ्ने देखिन्छ । बेलायतमा भएको जनमतसंग्रहबाट बेलायतको युरोपियन युनियनबाट बहिर्गमनलाई त्यस्तै नवराष्ट्रवादको उदयको विजयका रूपमा लिन सकिन्छ । भारतमा भारतीय जनता पार्टी र यसका नेता नरेन्द्र मोदीको सरकार पनि यस्तै लोकप्रिय अडानका साथ विजयपथमा लम्किरहेको छ । विश्व राजनीतिमा आएको विश्ववादको विपक्षमा आएको नवराष्ट्रवादी लोकप्रियतावादलाई कांग्रेसका रणनीतिकारले बुझेर पनि सम्बोधन गर्न सकेनन् या चाहेनन् । ०७२ को भूकम्पपछि प्रभावित मुख्यरूपमा १४ जिल्लामध्ये रसुवा र काठमाडांैबाहेक अन्यमा खाता खोल्न नसक्नुले भूकम्पपीडित जनताका मन जित्न नसकेको प्रस्टै छ ।त्यस्तै ०७२ को कांग्रेसको नेतृत्वमा संविधान निर्माण भयो । यो उपलब्धिलाई प्रचार गर्दै आफ्नो पक्षमा जनमत तयार पार्न कांग्रेस चुकेको छ । त्यसैबीच भारतबाट अघोषित नाकाबन्दी भयो । मित्रराष्ट्र भारतको यो अप्रिय कदमले नेपालमा भारतविरोधी भावना बढ्यो । नेपालमा पनि माथि भनिए झैं नवराष्ट्रवादी लोकप्रियतावादको उदय भयो । यो लोकप्रियवादको रथ कांग्रेसले लिन सकेन । यसको आँधीबेहेरीले कांग्रेसको लोकप्रिय मत घटेर गयो । कांग्रेस र वाम गठबन्धनको रणनीति पराजयका कारण धेरै छन् । कांग्रेसको घोषणापत्र राम्रो भए पनि सो घोषणापत्रका अन्तरनिहित तत्वको राम्रो प्रचार भएन । आम मतदातामा सकारात्मक सन्देश दिन कांग्रेस चुक्यो । कांग्रेसको नेतृत्वमा शान्ति र संविधान आएको हो । विकास र समृद्धि ल्याउन पनि कांग्रेसकै सरकार बन्नु जरुरी छ भन्ने मूल नारा दिइएको थियो, तर आशातीत सफलता मिलेन । कांग्रेसमा अवसर, सुविधा, पद र शक्तिका लागि दौडिने प्रवृत्ति अन्त्य हुनुपर्छ । कांग्रेसको आवरणमा अवसरवादी हावी हुन नदिई लोकतान्त्रिक आचरणयुक्त कांग्रेसी नेतृत्वको विकास हुनुपर्छ । वैकल्पिक राजनीतिक शक्ति कांग्रेस नै हो । यातायात, सञ्चार, शिक्षा, स्वस्थ्य सेवा, पर्यटन, कृषि, उद्योग आदि व्यवसाय क्षेत्रमा मुलुकले ठूलो प्रगति गरेको र त्यसको नेतृत्वले कांग्रेसले गरेको भन्ने जनमानसमा पुग्न सकेन । निर्वाचनका समयमा नेतृत्वले वाम गठबन्धनले जितेमा कम्युनिस्ट तानाशाही एकदलीय अधिनायकवाद आउनेछ भनी जोड दिए पनि जनतामा ती कुराले प्रभाव पार्न सकेन ।वाम गठबन्धनले स्थिर सरकार दिने र समृद्धि ल्याउने मूल नारा दिएको थियो । त्यसबाट जनता बढी प्रभावित बन्न पुगे । कांग्रेसभित्रको गुटबन्दी, भागबन्डा र व्यक्तिवाद हावी हुन पुग्यो । केन्द्रीय समिति र केन्द्रीय प्रतिनिधिको भूमिका सशक्त हुन सकेन। विवेकशील, मधेसवादी र राप्रपा कांग्रेसका सहरी मतदातामध्ये केही अंश विवेकशील साझा जस्ता नयाँ दलतर्फ आकर्षित भए । यी दलको काठमाडौं उपत्यका र अन्य चेतनशील, युवा र सहरी मतदातालाई कांग्रेसलाई हराउन केही स्थानमा भूमिका गरे भन्ने समानुपातिकतर्फ समेत केही मत खोस्न सफल भए ।संघीय समाजवादी फोरम र राष्ट्रिय जनता पार्टीले मधेस र तराईका करिब २२ जिल्लामा कांग्रेसको परम्परागत जनाधार यस्ता दलले जोडदाररूपमा भत्काएर वा भत्काउन सहयोगी बन्न पुगे । गोरखामा नयाँ शक्ति पार्टीलाई र रसुवामा कांग्रेसलाई सफलता मिले पनि देहभरमै यो पार्र्टीसँगको गठबन्धनको खासै प्रभाव परेको देखिँदैन । राप्रपा र राप्रपा प्रजातान्त्रिकसँग कांग्रेसले गठबन्धन गरेकोमा परिणामले कांग्रेसलाई खासै फाइदा भएको देखिँदैन । मधेसतराईका आम जनाधार कांग्रेसले गुमाउँदा एमाले, माओवादी, फोरम र राजपाले फाइदा लिन पुगे । मधेसमा उठेका मागको पक्षमा रहेको कांग्रेसको सहयोग र समर्थनप्रति मधेसी जनमतले कांग्रेसलाई अस्वीकृत गरे । लोकतान्त्रिक गठबन्धन निस्प्रभावी देखिन्छ । यसको तुलनामा वाम गठबन्धन धेरै विश्वासिलो र शक्तिशाली तालमेलयुक्त रहन गयो । ३ उपभोक्तावाद र कांग्रेस कांग्रेस पार्टी र यसका नेताकार्यकर्तालाई राजनीतिक रोगले ग्रस्त पारेको छ । समष्टिमा आजको युगको प्रभावले त्यो रोग भनेको उपभोक्तावाद हो भन्न सकिन्छ । कांग्रेसको वास्तविक चरित्र भनेको लोकतान्त्रिक हुनुपर्ने हो, तर उपभोक्तावादी चरित्रले हामी ग्रसित भयौं । बजारमा यस्तो चरित्र देखिनु स्वाभाविक भए पनि पार्टीभित्र यो चरित्रले जरा गाड्यो भने पार्टी ध्वस्त हुनेछ । सम्पत्ति, बाहुबल र धोखाधडी जस्ता अस्त्र प्रयोग गर्दै त्यस्ता प्रवृत्ति हावी हुँदै गए भने पार्टीको वास्तविक सिद्धान्त धरापमा पर्नेछ । आसेपासे र स्वार्थी समूहका कुरा सुन्न बन्द गरिनुपर्छ । स्वास्थ्य र रचनात्मक समालोचना सुन्ने धैर्य नेतृत्वले लिनुपर्छ । भौतिक साधनस्रोतको खोजीमा, सुखसुविधाकै ध्यानमा र अकूत सम्पत्ति कमाउने कार्यमा जानु हुन्न । सिद्धान्त र आदर्श गौण र पद एवं सम्पत्ति नै प्राथमिक चिन्तन भएर नै यो दयनीय अवस्था आइपरेको छ । असल र राम्रालाई होइन, आफ्ना र हाम्रालाई प्रोत्साहन दिइएको छ । सत्ता प्राप्त गर्न जोसुकैसँग पनि अंकमाल गर्ने कार्य रोकिनुपर्छ । सामूहिक नेतृत्व, सामूहिक जिम्मेवारी र सामूहिक निर्णयबाटै पार्टी सुध्रिन सक्छ । जिम्मेवारीबाट भाग्ने र अरूलाई दोष दिई आफू पन्छिनु हुन्न । ४ कांग्रेसको भूमिका खोजी कांग्रेस निर्वाचनमा पराजित भएपछि प्रतिपक्षको भूमिका उसले निर्वाह गर्नुपर्नेछ । भावी सरकारका राम्रा कामप्रति रचनात्मक सहयोग र गलत काम वा निर्णयप्रति कठोर प्रतिवाद र प्रतिरोध गर्नु कांग्रेसको मूल नीति हुनुपर्नेछ । कांग्रेसका लागि संसद्, जनता र आमसञ्चार प्रमुख कार्य क्षेत्र रहनेछन् । कांग्रेसले यिनै तीनै क्षेत्रलाई उत्तिकै महत्वमा साथ परिचालन गर्दै सत्तापक्षलाई तह लगाउन सक्नुपर्छ । कांग्रेसको आफ्नो संगठनमा आमूल सुधार गर्न आवश्यक छ । संगठन माथिदेखि तलसम्म सक्रिय र चलायमान हुनुपर्छ । गुटबन्दीको अन्त्य हुनुपर्छ । भागबन्डाको राजनीति गरिनु हुन्न । योग्य, इमानदार र जनप्रिय व्यक्तिलाई अवसर दिइनुपर्छ । कांग्रेसको केन्द्रीय समिति एवं महासमिति बैठक आह्वान गर्दै गहन छलफल गरी अगाडि बढ्नु बेस हुनेछ । युवा पुस्तालाई विश्वासमा लिँदै नेतृत्व हस्तान्तरणको योजना कार्यान्वयन गरिनुपर्छ । यसका लागि जिम्मेवारी, तालिम र परीक्षण गर्दै जानु उचित हुनेछ । छलफल, बहस, कार्यशाला, तालिम र प्रशिक्षण जस्ता कार्यक्रम गरी पार्टीले त्यसबाट आएका निचोडउपर ध्यान पुयाउनु उचित हुनेछ। कांग्रेसमा अवसर, सुविधा, पद र शक्तिका लागि दौडिने प्रवृत्ति अन्त्य हुनुपर्छ । कांग्रेसको आवरणमा अवसरवादी हावी हुन नदिई लोकतान्त्रिक आचरणयुक्त कांग्रेसी नेतृत्वको विकास हुनुपर्छ । वैकल्पिक राजनीतिक शक्ति कांग्रेस नै हो । यसको पुनरागमन अवश्यम्भावी छ । तर त्यसका लागि कठिन संघर्ष र इमानदार प्रयत्न हुन जरुरी छ । सत्ता हस्तान्तरण, विवाद र समाधान २०७४ साल मंसिर १० र २१ गते को शान्तिपूर्ण र निष्पक्ष निर्वाचनको परिणाम आइसकेको छ । कांग्रेसको नेतृत्वमा रहेको सरकारले मधेसकेन्द्रित दललाई समेत निर्वाचनमा सहभागी गराई स्थानीय, प्रदेश र प्रतिनिधिसभा निर्वाचन सम्पन्न गरेकोमा सबै क्षेत्रबाट प्रशंसा पाएको छ । तर कांग्रेसले भने नराम्रो पराजय भोगेकाले नेता, कार्यकर्ता, मतदाता एवं शुभेच्छुक स्तब्ध र निराश छन् । संकटको घडीमा आम कांग्रेसजन संयमतापूर्ण एवं वस्तुगत ढंगले वैधानिक निकायमा छलफल र बहस गर्दै एकताबद्ध ढंगले अगाडि बढ्नेछन् भनी विश्वास लिन सकिन्छ ।"
"ओलम्पिक कमिटी विवाद नयाँ मोडमा, सर्वोच्चद्वारा राणालाई वैधानिकता",काठमाडौं : नेपाल ओलम्पिक कमिटी (एनओसी) को आधिकारिकतासम्बन्धी लामो समयदेखि चल्दै आएको विवादमा सर्वाेच्च अदालतको पछिल्लो फैसला पनि रुक्मशमशेर राणाकै पक्षमा देखिएको छ । सर्वाेच्चको पछिल्लो फैसलासँगै एनओसी विवाद नयाँ मोडमा पुगेको छ । नेपालमा झन्डै पछिल्लो सात वर्षदेखि दुईवटा एनओसी अस्तित्वमा छन्। २०६३ फागुन २९ गते सम्पन्न निर्वाचनपछि सुरु भएको एनओसी विवादमाथि सर्वोच्चले यसअघि २०६७ असोज १८ गते पनि रुक्मशमशेर अध्यक्ष तथा ध्रुवबहादुर प्रधान महासचिव रहेको तत्कालीन कमिटी नै वैधानिक रहेको निर्णय गरेको थियो । त्यतिबेला विवादित दुई एनओसीमध्ये एउटा कमिटीको अध्यक्षमा राणा र महासचिवमा प्रधान थिए भने अर्को कमिटीको अध्यक्षमा प्रधान र महासचिवमा जीवनराम श्रेष्ठ रहेका थिए। सोही कमिटीलाई सर्वोच्चको मंगलबार आएको पछिल्लो निर्णयले पनि वैधानिकता दिएको छ । यद्यपि २०६३ सालको निर्वाचनबाट अस्तित्वमा आएको कमिटी (हाल जीवनराम श्रेष्ठ अध्यक्ष तथा लामाटेन्डी शेर्पा महासचिव रहेको कमिटी) ले नै हाल अन्तर्राष्ट्रिय ओलम्पिक कमिटी (आईओसी) र ओलम्पिक काउन्सिल अफ एसिया (ओसीए) को मान्यता प्राप्त गरेर काम गर्दै आएको छ। गत जेठमा तत्कालीन गृहमन्त्री विमलेन्द्र निधिको निर्देशन र मन्त्रीस्तरीय निर्णयमार्फत प्रहरी प्रशासनको उपस्थितिमा राणा नेतृत्वको कमिटी सातदोबाटोस्थित एनओसी भवनमा प्रवेश गरेपछि श्रेष्ठ नेतृत्वको कमिटी गत जेठ ४ गते सर्वाेच्चमा पुगेको थियो । श्रेष्ठ नेतृत्वको कमिटीले त्यसबेला आफूहरू नै वैधानिक रहेको दाबीसहित दायर गरेको रिटलाई सर्वाेच्चले मंगलबार खारेज गरिदिएको हो। सर्वोच्चका न्यायाधीश दीपकराज जोशी र डम्बरबहादुर शाहीको संयुक्त इजलासले ओलम्पिक कमिटी विवादसँगसम्बद्ध श्रेष्ठ नेतृत्वको कमिटीले दायर गरेको रिट खारेज गरेको हो । श्रेष्ठले आफ्नो कमिटीलाई अन्तर्राष्ट्रिय मान्यता रहेको अवस्थामा गृह मन्त्रालयबाट राणा कमिटीलाई मान्यता दिने गरी भएको निर्णय अवैध रहेको जिकिर सर्वोच्चसँग गरेका थिए । तर सर्वोच्चले उक्त दाबीलाई अस्वीकार गर्दै राणाको पक्षमा निर्णय दिएको हो। इजलासले श्रेष्ठको रिटसहित अन्य दुईवटा मुद्दा पनि एकसाथ खारेज गरेको छ । सर्वोच्चले २०६८ सालमा किशोरबहादुर सिंहले राणा कमिटीविरुद्ध दायर गरेको अवहेलना मुद्दा र उमेशबहादुर मास्केले २०६८ सालमै ओलम्पिक कमिटीको सम्पत्तिमाथि दाबी गर्दै दायर गरेको अर्को मुद्दालाई पनि खारेज गरेको हो । सबै मुद्दा सर्वोच्चबाट एकमुष्ट खारेज भएका हुन्।
रेलबाट पाकिस्तानको यात्रा गर्दै दृष्टिविहीन क्रिकेटर,"काठमाडौं : पाँचौं नेत्रहीन एकदिवसीय विश्वकप क्रिकेटमा पहिलोपटक सहभागिता जनाउन पाउँदा नेपाली टोली दंग छ । तर, पाकिस्तानसम्म चार दिनको पट्यारलाग्दो रेलयात्राले भने खेलाडीलाई झस्काएको छ । जनवरी ७ देखि २१ तारिखसम्म सञ्चालन हुने विश्वकप पाकिस्तान र दुबईले संयुक्त रूपमा आयोजना गर्दैछन् । नेपाली टोली मंगलबार काठमाडौंबाट बस चढेर सुनौली प्रस्थान गरेको हो । टोली सुनौलीबाट रेलमार्फत पाकिस्तान जानेछ । विश्वकपका लागि भदौदेखि तयारी गरिरहेको नेपाली टोलीले हवाईजहाजबाट जान पैसा नभएर रेलबाट जान लागेको नेपाल नेत्रहीन क्रिकेट संघका अध्यक्ष पवन घिमिरेले बताए । जर्सी, खेलाडीलाई खान र बस्नको बन्दोबस्त मिलाए पनि जहाजको टिकट बन्दोबस्त गर्न सकेनौं । नेपालबाट पाकिस्तान सीधा उडान छैन, पाकिस्तान पुग्न दुबई हुँदै जानुपर्छ । दुबई हुँदै पाकिस्तान जाँदा एक जनाको एक लाखभन्दा बढी रुपैयाँ पर्छ । यत्तिको रकम हामीले जुटाउन सकेनौं, घिमिरेले भने । नेपाली दृष्टिविहीन क्रिकेट टोलीलाई मंगलबार युवा तथा खेलुकद राज्यमन्त्री तेजुलाल चौधरीले बिदाइ गरे । विश्वकपमा साबिक विजेता भारत, उपविजेता पाकिस्तान, नेपाल, श्रीलंका, अस्ट्रेलिया र बंगलादेशगरी ६ देशले प्रतिस्पर्धा गर्नेछन् । राउन्ड रोविन लिगका आधारमा हुने प्रतियोगितामा नेपालले पहिलो खेल जनवरी ८ मा बंगलादेशविरुद्ध खेल्नेछ । पाकिस्तानमा खेलेर नेपाल उतैबाट दुबई जानेछ ।"
नेपाल पुलिस र मध्यमाञ्चल विजयी,"काठमाडौं : १६औं राष्ट्रिय महिला लिग फुटबलमा नेपाल पुलिस क्लब र मध्यमाञ्चलले सफलता हात पारेका छन् । एन्फा कम्प्लेक्स सातदोबाटोमा जारी लिगमा मंगलबार पुलिसले सुदूरपश्चिमलाई २१ गोलले हरायो । खेलमा सुरुआती अग्रता भने सुदूरपश्चिमले लिएको थियो । सुदूरपश्चिमका चन्द्रा भण्डारीले खाता खोलेकी थिइन् । पहिलो हाफमा १० गोलले पछि परेको पुलिसले दोस्रो हाफमा पुनरागमन गरेको थियो । पुलिसका नीरू थापाले ५७औं र निर्मला उपाध्यायले ६५औं मिनेटमा गोल गरे । पुलिसले एउटा पेनाल्टीको अवसर गुमाएको थियो । खेलपछि पुलिसका प्रशिक्षक सञ्जीव जोशीले पहिलो हाफमा खेलाडीबीच तालमेल नमिल्दा गोल नभएको प्रतिक्रिया दिए । दोस्रो हाफमा सबै खलाडीले आफ्नो स्तर देखाउँदा गोल पनि भयो, जोशीले भने । सुदूरपश्चिमका व्यवस्थापक डबलबहादुर थापाले पुलिसजस्तो टोलीसँग आफ्ना खेलाडीको प्रदर्शन सन्तोषजनक रहेको प्रतिक्रिया दिए । यसैगरी लिगको दोस्रो खेलमा मध्यमाञ्चलले पूर्वाञ्चललाई ४० गोलले हरायो । लिगमा मध्यमाञ्चलको पहिलो जित हो । एकपक्षीय खेलमा मध्यमाञ्चलले पहिलो र दोस्रो हाफमा समान दुई दुई गोल गरेको थियो । मध्यमाञ्चलका लागि रश्मीकुमारी घिसिङले छैटौं र ८१औं मिनेटमा गोल गरिन् । मेनुका नगरकोटीले पेनाल्टीमार्फत ३२औं तथा सविता रानामगरले ६१औं मिनेटमा एकएक गोल गरेका थिए । राखेप च्याम्पियनसिपअन्तर्गत सञ्चालित लिगमा तीन विभागीय टोली र पाँच विकास क्षेत्र गरी आठ टोलीले भाग लिएका छन् । सहभागी टोलीलाई दुई समूहमा विभाजन गरिएको छ । समूहमा शीर्ष दुई टोली सेमिफाइनलमा प्रवेश गर्नेछन् । लिगको विजेता टोलीले दुई लाख, उपविजेताले एक लाख र तेस्रो हुनेले ५० हजार रुपैयाँ पुरस्कार प्राप्त गर्नेछन् । उत्कृष्ट विधाका खेलाडी र प्रशिक्षकलाई जनही २५ हजार रुपैयाँ प्रदान गरिने आयोजक अखिल नेपाल फुटबल संघ (एन्फा) ले जनाएको छ ।"
