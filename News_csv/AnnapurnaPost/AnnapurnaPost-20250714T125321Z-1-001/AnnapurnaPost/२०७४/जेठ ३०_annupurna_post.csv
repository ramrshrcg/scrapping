शीर्षक,विवरण
युरोपअमेरिकाको सम्बन्धमा संकट,"ब्रिटेनबाट प्रकाशित इकोनोमिस्टमा उल्लेख भएअनुसार पश्चिम युरोपको सबैभन्दा अनुभवी र शक्तिशाली नेता जर्मन चान्सलर अंगेला म्यार्कलले गएको मे २८ मा म्युनिखको एउटा कार्यक्रममा भनिन्, 'युरोपेलीहरूले आफ्नो सुरक्षाको जिम्मा आफैंले लिनुपर्दछ ।' इकोनोमिस्टका अनुसार उनले त्यसो भन्दा एक मिनेटसम्म कार्यक्रमस्थलमा ताली बजिरह्यो । स्मरणीय छ, दोस्रो विश्वयुद्धपछि पश्चिम युरोपका राष्ट्रहरूको सुरक्षा जिम्मेवारी अमेरिकी नेतृत्वको नर्थ एटलान्टिक ट्रिट्री अर्गनाइजेसन (नाटो) नाउँको सैनिक संगठनले लिइरहेको छ ।त्यसै सन्दर्भमा फिनान्सियल टाइम्समा गिडेओन् रयाचम्यानले लेखेअनुसार अब युरोप आफ्नो सुरक्षाको लागि कसैमाथि निर्भर नरहने र आफैंले आफ्नो भविष्यबारे निर्णय गर्ने उनले बताइन् । उनले थप भनिन् अमेरिका र बेलायतमाथि भर र विश्वास गर्न सकिँदैन। विदेश नीतिसम्बन्धी अमेरिकाको विख्यात थिंकट्यांकका अध्यक्ष तथा अमेरिकी रक्षा र विदेश मन्त्रालयमा विभिन्न उच्चस्तरीय जिम्मेवारीमा रहेका रिचार्ड ह्यासका अनुसार म्यार्कल घोषणा दोस्रो विश्वयुद्धपछिको युरोप र अमेरिकाबीचको सम्बन्धमा नयाँ अध्यायको थालनी हो । रयाचम्यान के पनि स्वीकार गर्दछन् भने अमेरिकी राष्ट्रपति डोनाल्ड ट्रम्पलाई आलोचना गर्न सकिन्छ, युरोपमा उनको प्रस्तुति आलोच्य रह्यो । तर भर्खरै चार महिनाको कार्यकाल भुक्तान गरेका अमेरिकी राष्ट्रपतिको कुनै भनाइलाई आधार मानेर सात दशकको युरोप र अमेरिकाबीचको घनिष्टतम सम्बन्ध अस्वीकार गर्नु म्यार्कलको राजनीतिक र रणनीतिक महाभूल हो । जर्मन विदेशमन्त्री सिग्मर ग्याब्रिएलले त अझ कडा शब्दमा अमेरिकी राष्ट्रपति ट्रम्पको आलोचना गर्दै उनका अदूरदर्शी नीतिका कारण पश्चिमी मुलुक र युरोपेली राष्ट्रहरूको हितमाथि आघात पुगेको बताए ।मौसम परिवर्तनसम्बन्धी सन् २०१५ को डिसेम्बरमा सम्पन्न पेरिस सम्झौतामाथि ट्रम्पको असहमतिले एकातिर पर्यावरण सुरक्षाको विश्वव्यापी प्रयास र प्रतिबद्धताहरूलाई कमजोर बनाएको र अर्कोतिर द्वन्द्व क्षेत्रहरूमा हातहतियारको बिक्री बढाएको र युरोपको लागि खतरा बनिरहेको धार्मिक युद्धलाई राजनीतिक रूपमा अन्त्य गर्न उनी इच्छुक नरहेको आरोप ग्याब्रिएलले लगाए । नाटो, पश्चिम युरोप र रूस नीतिमा नयाँ संयोजन र सन्तुलनको चुनौती अमेरिकासामु विद्यमान छ । स्वाभाविक रूपमा त्यस्तो चुनौतीलाई सम्बोधन गर्ने अमेरिकी क्षमताले युरोपको भविष्यलाई मार्गदर्शन गर्दछ । म्यार्कलका प्रवक्ता स्टेफेन सिबर्टले जर्मनअमेरिका सम्बन्ध आफ्नो मुलुकको विदेश र रक्षा नीतिको महत्वपूर्ण स्तम्भ भएकाले आपसी मतभेदहरूलाई इमानदारीपूर्वक प्रस्तुत गरिनुपर्ने सन्दर्भमा म्यार्कलको भनाइ बुझ्नुपर्ने सिबर्टले बताए । मे २५ मा ब्रसेल्सस्थित नाटोको मुख्यालयमा उक्त संगठनमा आबद्ध राष्ट्रहरूको शिखर सम्मेलनमा नाटोका महासचिव जेन्स स्टोल्टेन बर्ग र अन्य सदस्य राष्ट्रका प्रतिनिधिहरूले सदस्य राष्ट्रहरूको सुरक्षा संवेदनशीलतामाथि आफू गम्भीर रहेको अमेरिकी राष्ट्रपति ट्रम्पले बताए । नाटो राष्ट्रहरूले आफ्नै सुरक्षा सुनिश्चितताको लागि पनि संगठनप्रतिको निर्धारित आर्थिक दायित्व बहन गर्नमा तदारुकता देखाउनुपर्ने सवाललाई मूल सरोकारको रूपमा ट्रम्पले उठाएका थिए । नाटो राष्ट्रहरूले सन् २००६ मा नै आफ्नो कुल गार्हस्थ्य उत्पादनको दुई प्रतिशत नाटोलाई उपलब्ध गराउने सहमति गरेका थिए । सन् २०१४ मा त्यसलाई पुनर्पुष्टि गरिएको थियो ।नाटोका सदस्य राष्ट्रहरूमध्ये पाँचबाहेकले आफैंले स्वीकार गरेको र आफ्नै सुरक्षालाई थप प्रभावकारी बनाउन अत्यावश्यक त्यस्तो रकम नदिएकोमा ट्रम्पले गम्भीर असन्तुष्टि पोखे । नाटो राष्ट्रहरूले आफ्नो सुरक्षाप्रति न्यूनतम दायित्व नबेहोर्ने तर अमेरिकाले त्यस्तो दायित्व थप्दै जानुपर्ने अवस्थाले अमेरिकी जनता र करदातामाथि न्याय नभएको कुरालाई उनले दह्रोसँग उठाए । नाटोका अति समृद्ध मुलुकहरूले पनि त्यो दुई प्रतिशतको दायित्व नव्यहोरेकोमा तीव्र असन्तुष्टि पोख्दै ट्रम्पले भने सबै मुलुकले त्यस्तो न्यूनतम दुई प्रतिशत रकम उपलब्ध गराएको भए नाटोलाई आफ्नो सामूहिक सुरक्षाको लागि थप एक सय १९ अर्ब डलर उपलब्ध हुने थियो । उनको थप भनाइ थियो बढ्दो र त्रासद सुरक्षा अवस्था र प्रतिरक्षा संवेदनशीलतालाई मध्यनजर गर्दा त्यो दुई प्रतिशत पनि पर्याप्त छैन । म्यार्कल र ट्रम्प असन्तुष्टिको चरित्र ट्रम्पको युरोप भ्रमणलाई लिएर अट्लान्टिक वारिपारिबाट उठेका असन्तुष्टिमध्ये नाटोको पाँचौं धाराको सामूहिक सुरक्षा प्रबन्धमाथि ट्रम्पबाट प्रस्ट प्रतिबद्धता आएन भन्ने थियो ।गएको जुन ९ मा रुमानियायी राष्ट्रपति क्लाउस योहानिसको अमेरिका भ्रमणको अवसरमा ह्वाइटहाउसमा आयोजित संयुक्त पत्रकार सम्मेलनमा योहानिसले नाटोलाई सदस्य राष्ट्रहरूको रक्षा गर्न अत्यन्त सक्षम तथा सबल बनाउनुपर्ने कुरा उठाए । सोही सन्दर्भमा ट्रम्पले अधिकांश सदस्य राष्ट्रहरूले धेरै वर्षदेखि नाटोलाई तिर्नुपर्ने रकम नतिरेकाले नाटोलाई पर्याप्त शक्तिशाली बनाउन नसकिएको भनाइ दोहोर्याए । त्यसैबखत उनले नाटो राष्ट्रमाथि कुनै आक्रमण भएमा उक्त मुलुकको रक्षाको लागि अमेरिकाको दह्रो प्रतिबद्धता व्यक्त गरेर धारा ५ माथिको प्रतिबद्धता सावित गरे । २९ सदस्यीय नाटोमा अमेरिका, इस्टोनिया, बेलायत, ग्रिस र पोल्यान्डले मात्रै निर्धारित दुई प्रतिशत रकम चुक्ता गर्ने गरेका छन् । जर्मनी युरोपको सबैभन्दा ठूलो र संसारको चौथो ठूलो अर्थतन्त्र हो, तर नाटोमा उसको योगदान एक प्रतिशतभन्दा अलिकता माथि मात्र छ र जुन बेलायत र फ्रान्सको भन्दा अंक र प्रतिशत दुवैमा कम हो । नाटोको वार्षिक बजेट नौ सय अर्बभन्दा बढी छ र अमेरिकाले त्यसमा ६ सय ५० अर्ब डलर बेहोर्दछ । बेलायत, फ्रान्स र जर्मनीले क्रमशः ६०, ४४ र ४० अर्ब डलरबराबरको दायित्व बेहोरिरहेका छन् । युरोपका नाटोमा आबद्ध राष्ट्रहरूको अर्थतन्त्रको आकार अमेरिकाको भन्दा ठूलो छ, तर युरोपको सुरक्षा दायित्वको दुईतिहाइभन्दा बढी अंश आफ्नो मुलुकले बेहोर्नुपरिरहेकोमा पूर्व राष्ट्रपतिहरू जर्ज बुस र बाराक ओबामाले पनि तीव्र असन्तुष्टि पोख्दै आएका थिए । केही वर्षयता नाटोबारे एउटा नयाँ रणनीतिक परिवेश निर्माण भएको छ । जर्मनीको नेतृत्वमा युरोपेली युनियनले लामो समयदेखि आफ्नै सुरक्षा क्षमता विकास गर्नेबारे गम्भीर गृहकार्य गरिरहेका समाचारहरू आइरहेका थिए । म्यार्कल घोषणाको नवौं दिनमा युरोपेली युनियनको कार्यकारी अंग युरोपेली कमिसनको तर्फबाट सो कमिसनका दुई उपाध्यक्षद्वारा हस्ताक्षरित 'रिफ्लेक्सन पेपर अन दी फ्युचर अफ युरोपेली डिफेन्स' सार्वजनिक भएको छ । उक्त दस्ताबेजमा कमिसनका अध्यक्ष जन क्लड युंकरको 'युरोप कसैको सुरक्षा अँगालोभित्र सधैं सुरक्षित रहन नसक्ने' भन्ने भनाइलाई प्रमुखताका साथ प्रस्तुत गरिएको छ । सन् २०१६ को 'स्टेट अफ युनियन आड्रेस' मा पनि युंकरले युरोपभित्र र बाहिर सुरक्षा तथा प्रतिरक्षा भूमिका ग्रहण गर्न समर्थ युरोपेली सेना गठन गर्न गरेको आह्वानबारे सोही रिफ्लेक्सन पेपरले उल्लेख गरेको छ । युरोपको सामूहिक सेनाले युरोपलाई साझा विदेश र प्रतिरक्षा नीति अवलम्बन गर्न सहयोग गर्छ भन्ने धारणा युंकरले प्रबल रूपमा उठाउँदै आएका छन् । जर्मन रक्षामन्त्री र भविष्यको चान्सलर मानिने उर्सुला भान डेर लायनले पनि युरोपेली सेनालाई युरोपको भविष्य बताउँदै आएकी छन् । युरोपेली काउन्सिलका अध्यक्ष डोनाल्ड टस्कले युरोपेलीहरूले नाटोको अंग भएर मात्रै होइन, आफ्नै एउटा नयाँ र महत्वाकांक्षी सुरक्षा र प्रतिरक्षा नीति अवलम्बन गर्नुपर्छ भनेर बताएकोबारे पनि अन्तर्राष्ट्रिय समाचारमाध्यमहरूले उल्लेख गरिरहेका छन् । सो सम्बन्धमा जर्मन रक्षामन्त्री उर्सुला भान डेर लायन र फ्रेन्च रक्षामन्त्री जाँयिभ लदरियाँले संयुक्त रूपमा तयार गरिएको ६ पृष्ठ लामो एउटा अवधारणा पत्र गत वर्षको सेप्टेम्बर ९ मा जर्मन भाषाको दैनिक सुदेदच साइतुङमा प्रकाशित भएको थियो । अमेरिकी थिंकट्यांक गेटस्टोन इन्स्टिच्युटका सोरेन केरेनका अनुसार उक्त अवधारणा पत्रमा एउटा स्थायी सैनिक मुख्यालय, ईयूको सैन्य कमान्डसहित अन्य सैनिक संरचनाहरू र विभिन्न सहयोगी संयन्त्रहरू निर्माण गरिने उल्लेख छ । १२ सेप्टेम्बर २०१५ मा दी टेलिग्राफमा प्रकाशित विवरणअनुसार युरोपेली युनियनमा ब्रिटेनको सदस्यताबारे उठिरहेका असन्तोषहरूलाई सम्बोधन गर्ने क्रममा जर्मनी, फ्रान्स र ईयूका नेतृत्वहरूले तत्कालीन ब्रिटिस प्रधानमन्त्रीसमक्ष एउटा प्रस्ताव राखेका थिए, जसअनुसार गएको ६० वर्षदेखिको युरोपको सपनाको रूपमा रहेको युरोपीय सेना गठनको विरोध नगरेमा ईयूले ब्रिटेनसँग उसका मागअनुरूप नयाँ सम्झौता गर्ने प्रतिबद्धता व्यक्त गरिएको थियो । तर बेलायतको विचारमा ईयूको अलग सेना भनेको कमजोर नाटो हो । त्यसले बेलायत र अमेरिकाको विशेष सम्बन्धलाई पनि कमजोर बनाउँछ । बेलायत सुरुदेखि नै त्यस्तो सेना गठनको विरोधी छ । सैन्य क्षमताको हिसाबले युरोपको सबैभन्दा शक्तिशाली राष्ट्र बेलायतको ईयूबाट भएको बहिर्गमनपछि त्यस्तो सेना गठनको विपक्षमा कुनै प्रमुख राष्ट्र छैनन् । सन् २०१६ को अगस्तमा युरोपेली युनियनको शिखर बैठकअघि जर्मन चान्सलर अंगेला म्यार्कलसँगको भेटवार्तामा पोल्यान्ड, हंगेरी, चेक गणतन्त्र र स्लोभाकियाका प्रधानमन्त्रीहरूले युरोपको सामूहिक सेना निर्माण गर्न उनलाई दबाब दिएकोबारे ब्रिटिस दैनिक इन्डिपेन्डेन्ट सोही वर्षको अगस्त १६ मा उल्लेख गरेको थियो । प्रश्न उठ्छ युरोपका ठूला अर्थतन्त्रको रूपमा रहेका नाटोको लागि दुई प्रतिशतको दायित्व ग्रहण गर्न आनाकानी गरिरहेका जर्मनी, फ्रान्स, इटालीजस्ता मुलुकहरू युरोपको सुरक्षा दायित्व ग्रहण गर्ने सैन्य शक्ति निर्माण गर्ने सामथ्र्य राख्लान् ? अनि युरोपको आफ्नै सेना निर्माण भएपछि नाटो र युरोपीय सेनाबीचको सहयोग र समन्वय कसरी होला ? स्पष्ट छ, त्यस्तो सेनाको गठन भनेको अमेरिका र नाटोसँगको युरोपका राष्ट्रहरूको सम्बन्धको वर्तमान चरित्रको समाप्ति हो । तर यसले विश्व व्यवस्थामा ल्याउने चुनौतीहरूबारे अहिले अनुमान गर्न सकिँदैन। युरोपअमेरिका र रूसबीचको रणनीतिक त्रिकोण युरोप र अमेरिका रूसबारे एकमत छैनन् । अमेरिकाको सुरक्षा छाताअन्तर्गत रहेकाले युरोपको प्रतिरक्षा मनोबल निर्माण हुन नसकेको बेलाबेलामा देखिन्छ । युरोपका जर्मनी, फ्रान्सजस्ता शक्तिशाली मुलुकहरू युरोपमा अमेरिकाको सशक्त सैन्य उपस्थितिले रूसअमेरिकाबीच द्वन्द्व र तनावको स्थिति उत्पन्न भएमा त्यसबाट आफ्नो लागि सुरक्षा खतरा निर्माण हुनेमा चिन्तित छन् । रूसको तेल, ग्यास र प्राकृतिक साधन र स्रोतको विराट भण्डारबाट लाभ लिने र रूसका भौतिक पूर्वाधार र प्रतिरक्षा प्रविधिको विशाल बजारमा प्रवेश गर्न जर्मनी र फ्रान्सका ठूला कम्पनीहरू लालायित छन् । तर रूसमाथि आर्थिक नाकाबन्दीको अमेरिकी रणनीतिको अंग बन्नुपर्दा उनीहरूमा एक किसिमको असन्तुष्टिको भावना पनि विकास भइरहेको छ । उनीहरू रूसमाथि भर गर्न सकिरहेका छैनन्, तर रूसलाई चिढ्याउन पनि चाहँदैनन्। युरोपमा अमेरिकी सैन्य उपस्थिति रूसी खतराको दृष्टिले भन्दा अमेरिकाको सैन्य महत्वाकांक्षाको परिणाम रहेकोबारे पनि युरोपमा आवाज उठ्न थालेको छ ।तर मध्य तथा पूर्वीयुरोपका राष्ट्रहरूको हकमा भने त्यस्तो स्थिति छैन । पूर्व सोभियत संघ, युगोस्लाभिया र चेकोस्लोभाकिया टुक्रिएर बनेका वा पूर्वीयुरोपका पूर्व साम्यवादी राष्ट्रहरू रूसबाट खतरा अनुभव गरिरहेका छन् । नाटो र अमेरिकासँगको घनिष्टताले मात्र आफ्नो सुरक्षालाई प्रत्याभूत गर्दछ भन्नेमा ती मुलुक विश्वस्त छन् । यही जुन ५ मा १३ हजार वर्ग किलोमिटर क्षेत्रफल र सात लाख जनसंख्या भएको पूर्व युगोस्लाभिया टुक्रिएर बनेको मोन्टेनेग्रो नाटोको उनान्तीसौं सदस्य भएको छ । यसरी सदस्यता विस्तार गरेर नाटोले आफ्नो लक्ष, औचित्य र प्राथमिकता हराउँदै गइरहेको विश्लेषकहरूले बताउने गरेका छन् । अमेरिकी थिंकट्यांक क्याटो प्रतिष्ठानका डौग बान्डोले त नाटोको सदस्यता विस्तारलाई फेसबुकको साथीजस्तो मात्रै भनेर टिप्पणी गर्ने गरेका छन् । चर्चित युवा अमेरिकी राजनीतिशास्त्री इयान ब्रेम्मरले नाटोलाई एउटा खोक्रो गठबन्धन भन्न पुगेका छन्। ऊता विश्वका समृद्ध र शक्तिशाली राष्ट्र समूहको सदस्य बन्नु साना पूर्वीयुरोपका राष्ट्रहरूको सुरक्षा आवश्यकताभन्दा पनि सम्मान र प्रतिष्ठाको विषय बनेको देखिन्छ । तर आफ्नो सीमा निकटसम्मको यस्तो सदस्यता विस्तारलाई रूसले आफूलाई वरिपरिबाट घेर्ने नाटोको रणनीतिक योजनाको रूपमा बुझ्ने गरेकाले क्षेत्रमा तनाव वृद्धि गराइरहेको छ । अघिल्लो वर्षको जुन १८ मा तत्कालीन जर्मन विदेशमन्त्री फ्रयांक वाल्टर स्टेनमिएरले 'वेड आम जोनटाग' नामक जर्मन साप्ताहिकसँगको अन्तर्वार्तामा पूर्वीयुरोपमा नाटोका सैनिक भूमिकाहरूले क्षेत्रमा असुरक्षाको वातावरण निर्माण गर्ने मात्रै होइन, त्यसले रूससँगको सम्बन्धमा तनाव थपिरहेको उल्लेख गरेका थिए । अर्को सन्दर्भमा उनले नाटो गतिविधिले स्थितिलाई झन् जटिल, उत्तेजक बनाएको र रूससँगको सम्बन्धलाई सैन्य सामथ्र्यमा मात्र केन्द्रित गर्नु अत्यन्त घातक हुने बताएका थिए । सोभियत संघको विघटन अमेरिकाको ऐतिहासिक राजनीतिकसामरिक विजय थियो तर सँगै एउटा जटिल रणनीतिक चुनौती पनि थियो । सोभियत संघसँग अमेरिकासँग भन्दा धेरै ठूलो परिमाणमा आणविक हतियार थिए । सोभियत संघ छिन्नभिन्न हुँदा युक्रेन, बेलारूसजस्ता सोभियत राज्यहरूमा रहेका ती हतियार कुनै आतंककारी समूह वा उत्तरकोरिया, इरान वा लिबियाजस्ता मुलुकको हातमा पर्नबाट रोक्न पनि एउटा एकीकृत र सुरक्षित रूस अमेरिका तथा पश्चिमी मुलुकहरूको प्रमुख सुरक्षा आवश्यकता थियो । त्यसैले रूसलाई शक्तिशाली पनि बन्न नदिने र पूर्वसोभियत राज्यहरूमा रहेका आणविक सामग्रीसमेत रूसको जिम्मामा रहने र तिनको सुरक्षा गर्न सक्ने राज्य क्षमतासहितको रूस अमेरिकाको हितमा थियो र उसले त्यसै गर्यो । आजको मितिमा पनि पूर्वीयुरोप र पूर्व सोभियत राज्यहरूमा धेरैथोरै उग्र अमेरिकाविरोधी भावना र तिनलाई प्रतिनिधित्व गर्ने दलहरू छन् । तर ती मुलुकमा रहेका रूससमर्थक राजनीतिक दलहरूले ती अमेरिकाविरोधी शक्तिहरूलाई नियन्त्रणमा राखेका छन् । रूस कमजोर हुँदै जाँदा अमेरिका र नाटोका उग्र विरोधी राजनीतिक शक्तिहरू राजनीतिक अराजकताको चरणमा प्रवेश गरेर क्षेत्रीय अस्थिरता र द्वन्द्वको स्थिति निर्माण नगर्लान् भन्न सकिन्न । त्यसैले नाटो, पश्चिम युरोप र रूस नीतिमा नयाँ संयोजन र सन्तुलनको चुनौती अमेरिकासामु विद्यमान छ । स्वाभाविक रूपमा त्यस्तो चुनौतीलाई सम्बोधन गर्ने अमेरिकी क्षमताले युरोपको भविष्यलाई मार्गदर्शन गर्दछ। अन्त्यमा के विचारणीय छ भने नेपाली राजनीतिमा निकट छिमेकीहरूसहित युरोपेली युनियन, बेलायत र अमेरिकाको पनि शक्तिशाली प्रभाव र उपस्थिति रहेको अनुभव गरिन्छ । त्यसैले युरोप र अमेरिकाबीच विकास हुँदै गरेका रणनीतिक सम्बन्धका नयाँ आयामहरू नेपालमा कसरी अभिव्यक्त हुन्छन्, त्यो अर्को चिन्ता र चासोको विषय बनेको छ ।"
निर्वाचन र महिला सहभागिता,"स्थानीय तहमा भइरहेको २० वर्षदेखिको प्रजातान्त्रिक अन्योलता, जटिल आन्तरिक र बाह्य राजनीतिक समीकरण एवं नेपाली जनताको नाममा चलाइएको दशक लामो युद्ध र जनताकै नाममा भइरहेको संक्रमणकाल व्यवस्थापनको सिलसिला अझै जारी छ । २० वर्षपछि सम्पन्न स्थानीय तहको पहिलो चरणको निर्वाचनसँगै निकै लामो संक्रमणकाल निष्कर्षतिर पुग्न लागेको आकलन गर्न सकिन्छ । राजनीतिक संक्रमणले निश्चित आकार ग्रहण गरिरहँदा नेपालमा महिलाको समग्र अवस्थाको संक्रमण कस्तो छ भन्ने प्रश्न अझै पनि सान्दर्भिक छ । इतिहासमा पहिलोपटक आधा आकाशका हिस्सेदार आधा धरती ढाक्ने महिलाको प्रतिनिधित्वलाई ठूलो अनुपातमा सुनिश्चित गरिए पनि यो पर्याप्त छ वा छैन ? वा मजबुत संख्यात्मक प्रतिनिधित्वले सोही अनुपातको गुणात्मक पक्ष समेट्न सकेको छ कि छैन ? यी प्रश्न पक्कै पनि जायज छन् । निरन्तर परीक्षण भर्खरै सम्पन्न स्थानीय तहको निर्वाचनले नेपालको लोकतान्त्रिक राजनीतिक व्यवस्थालाई सुदृढ, सशक्त र संस्थागत गर्ने दिशामा अग्रसर गराएको छ । लोकतन्त्रको अपरिहार्य सर्त आवधिक निर्वाचन हो । निर्वाचनको माध्यमबाट जनताका बीचमा परीक्षित हुनु लोकतन्त्रको अर्को सुन्दर पक्ष हो । राजनीतिक पार्टीहरूका विचार, नीति र कार्यविधि कति हदसम्म जनताका पक्षमा, कति जनप्रिय र कति समयसापेक्ष छन् भन्ने कुराको अनुमोदन पनि निर्वाचनबाटै हुने हो । परीक्षण नभएको 'राजनीतिक व्यवस्था' ले परिणाम दिन सक्दैन । निर्वाचनमार्फत परीक्षित हुने कुरा निरन्तर चल्ने प्रक्रिया हो । यो प्रक्रियालाई आत्मसात गरेर जाँदा मात्र लोकतन्त्र बलियो हुन्छ । चुनावी प्रक्रियामा सामेल भएपश्चात् त्यसबाट आउने परिणामबाट कोही पनि हतोत्साही हुनु हुँदैन । जनताले जुन स्थानमा राख्छन्, त्यो स्थानलाई सहर्ष स्वीकार गर्नु महिलाको झनै ठूलो दायित्व हुन्छ । एक असल परिवार, जिम्मेवार समाज र समृद्ध राष्ट्रनिर्माणमा महिलालाई सजिलै प्रदान भूमिका नदिइए पनि उनीहरूले भूमिकाबाहिरबाट खेलेको प्रधान भूमिकाको नजरअन्दाज गर्न मिल्दैन । पहिलो चरणको निर्वाचनमा सबै दलका धेरै महिलाले चुनाव हारिरहँदा यो आलेख तयार पार्दासम्म भरतपुरमा एक महिलालाई जिताउन अनेक हत्कण्डा अपनाइएको देखिएको छ । जसले गर्दा महिलाको चुनावी परीक्षणमा नयाँ 'डिस्कोर्स' र गम्भीर प्रश्न खडा भएको छ । किनकि जनमतको कदर गर्नु पुरुष र महिला सबैको उत्तिकै दायित्व हो । अर्कोतर्फ युवा महिला रन्जु दर्शनाको उम्मेदवारी र उनले प्राप्त गरेको मत वर्तमान नेपालको राजनीतिलाई दिएको चुनौती हो, यसलाई पनि कम आकलन गर्न सकिँदैन । परीक्षित हुने पालो फेरि पनि आउँछ, एउटा वर्षको एक माघ अन्य आउँदा वर्षहरूमा हराउँछ भन्ने ढंगले सोचिनु सर्वथा अनुचित हुन्छ । महिला प्रतिनिधित्व सन् १९५८ मा द्वारिकादेवी ठकुरानीको नेपालको प्रतिनिधिसभामा पहिलो महिला सांसदबाट सुरु भएको महिला राजनीति हाल आएर व्यवस्थापिकासंसद्मा २९८ प्रतिशत पुगेको छ । त्यसभन्दा अघि नेपाललाई जहानियाँ राणाशासनबाट मुक्त तुल्याउन महिलाको प्रत्यक्षपरोक्ष योगदान नभएको होइन । मंगलादेवी सिंह र साहना प्रधानहरूको अग्रपंक्तिको नामलाई कसैले मेटाउन सक्ने कुरो हुँदैन । सन् १९६० मा ठकुरानी नै नेपालको पहिलो महिला मन्त्री भएर आफ्नो नाम लेखाउन सफल भइन् । सन् १९९८ मा शैलजा आचार्य पहिलो महिला उपप्रधानमन्त्री, सन् २०१५ मा विद्यादेवी भण्डारी पहिलो महिला राष्ट्रपति, सोही वर्ष ओनसरी घर्ती पहिलो महिला सभामुख र सन् २०१६ को अप्रिलमा सुशीला कार्की सर्वोच्च अदालतको पहिलो महिला प्रधानन्यायाधीश बन्नु नेपालको महिला प्रतिनिधित्वमा कोसेढुंगा हो । तर महिला वर्गबाट पाएको यो सफलता आरक्षणको कारण कम क्षमताबाट बढी प्राप्त भएको सत्य पनि छँदै छ । सन् १९९० पछिको प्रजातन्त्रको पुनस्र्थापनापछि ३२ जना महिला प्रतिनिधिसभाको सदस्यमा चुनिए । संख्यामा प्रयाप्त नभए पनि प्रजातन्त्रको प्रार्दुभावसँगै महिलाहरूको त्यो प्रतिनिधित्व आफैंमा अर्को कोसेढुंगा थियो । सन् १९९९ मा भएको तेस्रो प्रतिनिधिसभाको निर्वाचनमा भने जम्मा २०५ स्थानमध्ये १२ जनाले मात्र सफलता प्राप्त गरे । त्यस्तै सन् २००६ र २००७ को दोस्रो जनान्दोलनपश्चात् पुनस्र्थापित प्रतिनिधि सभामा ३३ प्रतिशत महिलाको लागि आरक्षण 'सिट' को रूपमा छुट्ट्याइयो, तर निश्चित कार्यविधिको अभावमा त्यसले मूर्तरूप पाउन सकेन । २०५४ सालको स्थानीय निर्वाचनमा कुनै पनि महिला नगरपालिकाको प्रमुख, उपप्रमुख र जिल्ला विकास समितिको सभापति बन्न सकेनन् । तर सोही स्थानीय निर्वाचनको परिणाममा जम्मा महिला प्रतिनिधित्व ७२३ प्रतिशत देखिन्छ । सन् १९९१ को संविधान निर्माण प्रक्रियामा महिलाको शून्य उपस्थितिले नयाँ स्थापित व्यवस्थामा महिलालाई दिइने प्राथमिकता झल्किसकेको थियो । महिला अधिकारकर्मीहरूको दबाब र आन्दोलनको कारण सन् २००७ को अन्तरिम संविधान निर्माण प्रक्रियामा भने शून्य सहभागिता भएन, जुन कुरा निरन्तर प्रगतिको संकेत हो । पहिलो संविधानसभाको निर्वाचनमा १९७ जना महिलाको प्रतिनिधित्व भयो, जुन जम्मा संख्याको करिब एकतिहाइ हुन आउँछ । त्यसपछि बनेको सरकारमा महिला मन्त्रीको प्रतिशत जम्मा १६६७ देखिन्छ । दोस्रो संविधानसभाको चुनावको प्रतिनिधित्वमा पनि उथलपुथल र हेरफेर भएको देखिन्न । इतिहासमै सबैभन्दा धेरै महिलाको सहभागिता सुनिश्चित भएको समयको मन्त्रिपरिषद्मा महिलाको सहभागिता जम्मा ६ प्रतिशत मात्रै देखिन्छ । भर्खरै सम्पन्न प्रथम चरणको निर्वाचनमा महिला उम्मेदवार बनेको जम्मा संख्या १८,१३१ छ भने ५,१६२ हालसम्म निर्वाचित भएको देखिन्छ । पितृसत्ताले अन्याय र तिरस्कार गर्दागर्दै पनि प्राप्त यो उपलब्धिलाई सकारात्मक रूपमा लिएर अधिकतम काम गरी देखाउनु हामीसँग अर्को विकल्प छैन । क्षमतालाई प्रमाणित गराऔं स्थानीय तहमा निर्वाचित महिलाको भूमिकाले नै नेपालको महिलाको स्तर, क्षमता, पहिचान र अस्तित्वको प्रतिनिधित्व गर्छ । यसका अलावा स्थानीय तह महिला आन्दोलनको स्तर मापन गर्ने एउटा मञ्चसमेत बन्नेछ । उनीहरूको निर्णय क्षमता, नेतृत्व र विकास निर्माणमा खेल्ने भूमिका नै समग्र महिलाहरूको मूल्यांकन गर्ने आधार हो । निर्वाचित महिलाहरू धेरै भूमिकामा रहनुपर्नेछ । पहिलो जनप्रतिनिधिको भूमिका, दोस्रो महिला आन्दोलनको एक सच्चा प्रतिनिधिको भूमिका, तेस्रो स्थानीय तहमा हुने भ्रष्टाचारको निर्मूलीकरणको सशक्त योद्धाको भूमिका, चौथो पुरुषभन्दा कार्यक्षमतामा आपूलाई अब्बल सावित गर्नुपर्ने भूमिका । यी सबै भूमिकामा आपूलाई खरो रूपमा प्रमाणित गर्न हालसम्मको हाम्रो कार्यशैली अपर्याप्त हुन सक्छ। स्थानीय तहको कानुनसमेत अब आफैंले बनाउनुपर्ने, स्थानीय तहको व्यवस्थापिका र कार्यपालिकाको समेत भूमिका निर्वाह गर्नुपर्ने भएकाले अघिल्लो स्थानीय निकायको सिकाइ र अनुभव अपूरो हुनेछ । तीव्ररूपमा आपूलाई अध्ययनद्वारा 'अपडेट' गरिरहनुपर्ने र जनतासँग प्रत्यक्ष सरोकारका विषयहरू यथाशीघ्र सम्बोधन गर्नुपर्ने कुरामा आफूलाई निपुण बनाउन जरुरी हुनेछ । फेरि पनि पुरुषको गोटी बन्ने कि महिलाहरूको आवाज बन्ने ? पार्टीको बफादार कार्यकर्तानेताको नाममा महिला आन्दोलन बिर्सनेकी आफ्नो धरातलको मूल्य, मान्यता र प्रतिष्ठालाई माथि उठाउन प्रयास गर्ने ? यी प्रश्नहरू अबको नयाँ समयमा गम्भीर बन्नेछन् । अबको महिला आन्दोलन संख्यामा मात्र मापन गर्न मिल्दैन । यो अनुपात र परिमाणमा भएको महिला उपस्थितिलाई राजनीतिमा कमजोर मान्न सकिँदैन । अझ देशभरको परिणाम आउन बाँकी नै छ । अब महिला प्रतिनिधित्वको समस्या छैन । महिलाले आपूसँग भएको 'पूर्ण क्षमता' प्रदर्शन गर्दै अब्बल दर्जाको भूमिका प्रदर्शन गर्ने समय अब आउँदैछ । आज प्रतिस्पर्धाको समय हो । प्रतिस्पर्धामा आधारित भएर गुणात्मक योगदान गर्ने कार्यमा अग्रसर हुनुपर्छ । लामो संघर्षबाट महिलामा परिवर्तन आएको छ, राजनीतिमा महिला सक्रियता बढेको छ, महिला आन्दोलनले नयाँ मोड लिएको छ र नयाँ युगको नयाँ बहसको सुरुवात भएको छ । महिलाहरू सारा जनताको प्रतिनिधि हुन् नकि महिलाको मात्र । अब महिलाले चाल्ने प्रत्येक पाइलामा हरेक महिलाको प्रतिष्ठा प्रतिबिम्बित हुनेछ । तपाईंले गरेका कामको मूल्यांकन, अनुगमन, त्यसको ठीकबेठीक छुट्याउने अधिकार सबैलाई हुन्छ । त्यसैले अब वैधानिक रूपमा नै महिलाहरू सक्षमअसक्ष बन्ने कुराको आधार तयार हुनेछ र समय र तपाईंहरूको कामले तपाईंहरूको श्रेष्ठताको मापन गर्नेछ । होसियार हुनुहोला । आफ्नै पार्टीका व्यक्तिहरूले गर्ने भ्रष्टाचारको हकमा महिलाहरू सुशीला कार्की बनेर आउनुपर्छ । मौनता साँधियो भने यो नै महिलाको जीवनको अन्तिम माघ बन्न सक्छ । महिला सहभागी भएका हरेक ठाउँ वास्तवमै भ्रष्टाचारमुक्त र सुशासनयुक्त हुन्छ भनी प्रमाणित गर्नुपर्ने सबैभन्दा युगीन अभिभारामा तपाईंहरू चुक्नुभयो भने संख्यात्मक र गुणात्मक प्रतिनिधित्व तीव्ररूपमा ह्रास हँदै जानेछ । हामी सक्षम छौं, हामी गर्न सक्छौं, हाम्रो नेतृत्वले सबै तह र तप्कासम्म पुगेर न्याय दिन सक्छ र स्थानीय तहको विकासमा कायापलट गर्न सक्छ भनी प्रमाणित गराउनु महिला प्रतिनिधिको उत्तिकै महत्वपूर्ण दायित्व हो । चुनावमा भएका प्रतिस्पर्धालाई बिर्सेर अरू दलका नेता, कार्यकर्ता र मतदातालाई एउटा आमाले सबै छोराछोरीमाथि समान व्यवहार गरेसरहको व्यवहार गर्दै सबैका भावना र दृष्टिकोण समाहित गर्दै अघि बढ्न सकियो भने मात्र आफ्नो क्षमताको प्रमाणित हुनेछ र महिलाको पहिचानसमेत त्यसले कायम गर्नेछ ।"
विकास व्यवस्थापनमा नयाँ दर्शन,"विकास व्यवस्थापनमा समस्या के छ ? कहाँबाट सुरु गर्ने र पहिचान गरिएका समस्याको कारण पहिल्याएर समाधान खोज्दै अघि बढ्ने अहिलेसम्मको चलन हुन् । योजना, बजेट, कार्यान्वयन र अनुगमनका प्रत्येक चरणमा समस्यालाई नै केलाएर जाने विधि, तरिका र उपाय हाल अभ्यासमा रहेका छन् । सार्वजनिक क्षेत्रमा चल्तीमा रहेको 'प्रोब्लेम सल्भिङ' को उक्त दर्शनबाट निर्देशित हालसम्मको विकास व्यवस्थापनको चलनलाई अब नयाँ स्वरूपमा बदल्न आवश्यक देखिएको छ । सरकारी सेवामा छँदा दुई दशकजति प्रत्यक्ष रूपमा विकाससम्बन्धी नीति, योजना र कार्यक्रम तर्जुमासम्बन्धी कामको केन्द्रको अनुभवका आधारमा हेर्दा सरकारी मार्गदर्शन र परामर्शदाताका सल्लाह र सुझाव समस्या पहिल्याउने, कारण खोतल्ने र तिनको समाधान खोज्नमै केन्द्रित हुने रहेछन् । यो दर्शनले सम्भावनाको पाटो सधैं छायामा पर्ने रहेछ । विद्वान्, विज्ञ र अनुभवी व्यक्तिहरूको प्रस्तुतिमा पनि समस्या र चुनौतीकै सेरोफेरोमा सामग्री पस्किने गरिँदो रहेछ । यसरी समस्याको अत्यधिक महत्वले सम्भावनालाई ओझेल पार्ने रहेछ, तर सम्भावना पहिल्याउन केन्द्रित हुने हो भने सिर्जनशीलता र नवीनता प्रस्फुटन हुँदै जाने सर्वस्वीकार्य मान्यता हो । हरदम समस्याकेन्द्रित भएर कार्य सम्पादन गर्दा मानवीय चिन्तनशीलताको संकुचन हुने पंक्तिकारको बुझाइ हो । नेपालको विकास प्रयासमा लामो समय 'गरिबी' लाई समस्याको रूपमा पहिचान गरियो र समाधानको रूपमा गरिबी घटाउने गरी नीति तथा कार्यक्रम तर्जुमा गरिए र अद्यपि गरिँदैछन् । के हामी सधैंका लागि र सबै कुरामा गरिब छौं ? संघीय मामिला तथा र स्थानीय विकास मन्त्रालयमा कार्यरत छँदा एक दिन विदेशी दातृ निकायसँगको वार्तामा समस्याकेन्द्रित आयोजना प्रस्तावलाई सम्भावनाउन्मुख बनाउने कोसिस भयो । 'आफूले गरेको सबैलाई थाहा हुने, सबैले गरेको कसैलाई पनि थाहा नहुने' हालसम्मको अवस्थालाई पारदर्शी र समन्वयकारी बनाउन अब एकल कार्यशैलीलाई समावेशी कार्यशैलीमा बदल्न आवश्यक छ । योजना तर्जुमादेखि कार्यान्वयन चरणसम्म समावेशी वा सामूहिक कार्यशैली अवलम्बन गर्नुपर्छ । वार्ताको दौरान स्वास्थ्य, धन र खुसी तीनवटा सूचकमा मापन गर्ने हो भने खुसीमा त नेपाली धनी छन् । त्यसरी खुसी भइरहने नेपाली समाजसँग भएका अरू सम्भावनालाई अघि राखेर समृद्धिको बाटोमा पाइला सार्दै जाँदा बाटोमा देखा पर्ने समस्या स्वत: न्यून हुँदै जाने तर्क राखेर संवाद गर्दा उक्त धारणामा दातृ निकाय सहमत भई आयोजना दस्ताबेजलाई सम्भावनाकेन्द्रित बनाएर परिमार्जन गर्ने सहमति भयो । उक्त सहमतिअनुसार दस्ताबेजको सुरुको वाक्य 'नेपाल संसारका गरिब मुलुकहरूमध्ये एक हो' लाई बदलेर 'नेपाल समृद्धिको लागि अनन्त सम्भावना भएको देश हो तर' भन्ने वाक्य राखेर चलनचल्तीको लेखनशैलीलाई नयाँ तरिकाबाट संयोजन गरेर सम्भावनालाई मुख्य लक्ष्य बनाई समस्यालाई कार्यान्वयनका दौरान आउन सक्ने केही अवरोधको रूपमा मात्र हेर्ने प्रयत्न भयो । यो अग्रसरताले विकास दर्शनलाई बदल्ने सोचको वीजारोपण भयो । अहिले मुलुकको समग्र विकास व्यवस्थापनमा मूलत: ६ प्रकारका चरित्र विद्यमान छन् । यी चरित्रहरूको संक्षिप्त विश्लेषण र उक्त चरित्रलाई बदल्न नयाँ दर्शनको प्रस्ताव देहायमा उल्लेख गरिएको छ समस्याको समाधान खोज्नेलाई सम्भावनाबाट समृद्धि पछ्याउनेहालसम्म विकाससम्बन्धी नीति, योजना र कार्यक्रम तर्जुमा गर्दा समस्याहरूमै ध्यान केन्द्रित गर्ने गरिन्छ । समस्याको बृहत् परिदृश्य वा सूक्ष्म बिन्दुकै वरिपरि रहेर बनाइने त्यस्ता नीति, योजना र कार्यक्रमले प्रतिबद्धता, सहभागिता र कार्यतालिकालाई त समेट्ने गर्छन्, तर दूरदृष्टि, मूल्यमान्यता, लक्ष र उद्देश्यसँग प्रत्यक्ष जोडिन उत्साह, ऊर्जा र गति थप्न सक्दैनन् । यसरी तयार हुने दस्ताबेजहरू 'रेडिमेड' रूपमा तयार हुन्छन् । अहिलेको दुनियाँमा नागरिक सचेतनाको स्तर उच्च भएकाले नागरिकहरू 'टेलरमेड' लाई रुचाउँछन् । वास्तवमा टेलरमेड भनेकै सम्भावनालाई पछ्याउने सही उपाय हो । त्यसैले गरिबी घटाउने शब्दावलीको प्रयोग रोकेर 'समृद्धि' बढाउने शब्दावली अपनाउनुपर्छ । यो भनेकै सम्भावनालाई समृद्धिमा जोड्नु हो । तसर्थ अब समस्याको समाधान खोज्नेलाई सम्भावनाबाट समृद्धि पछ्याउने तरिका अवलम्बन गर्नु प्ररित र निर्देशित गर्नुपर्छ । अब यही दर्शन अवलम्बन गर्नुपर्छ । 'अफर' केन्द्रितलाई 'कभर' निर्देशित : नेपालमा सञ्चालन भएका वा भइरहेका कार्यक्रम वा आयोजनाले केके विषय समेट्छन् र तिनमा कस्ताकस्ता क्रियाकलाप छन् भन्नेमा राम्रो व्याख्या वा विस्तृतीकरण रहेको हुन्छ । तर ती कार्यक्रमले कुन भूभाग र उक्त भूभागमा बस्ने कति जनता ढाक्छन् वा समेट्छन् भनेर खोतल्ने हो भने अधिकांशले आंशिक रूपमा भूभाग र जनता समेट्ने गरेको पाइन्छ । कतिसम्म भने कार्यक्रम अघि बढाउन प्रचारप्रसार गरेर राष्ट्रभरको लागि नीति ल्याइन्छ र जनतामा आशा जगाइन्छ । तर कार्यक्रम तर्जुमा गर्दा केही ठाउँलाई मात्र लक्षित गरेर क्रियाकलाप निर्धारण गरिन्छ । उदाहरणको लागि राष्ट्रिय योजना आयोगले 'बहुक्षेत्रीय पोषण योजना' स्वीकृत गर्यो, तर यो रणनीतिक योजनाअन्तर्गतका कार्यक्रम केही जिल्लामा मात्र कार्यान्वयन भएका छन् । यसरी 'अफर' असाध्यै सुन्दर तर 'कभर' विभेद, असमानता र वचिञ्तीकरण गर्ने खालको छ । अब अफर र कभरमा सन्तुलन हुन जरुरी छ । त्यसैले अफरकेन्द्रितलाई कभर निर्देशित कार्यक्रमको तर्जुमा अबको विकास दर्शन बन्नुपर्छ, अन्यथा हाइ साउन्डिङ अफरलो फाउन्डिङ कभर' बाट जनता ग्रसित हुनेछन् । चखाउने होइन अघाउने विकास : मौजुदा कार्यक्रम वा आयोजनाका वार्षिक कार्यक्रमहरूलाई सूक्ष्म अध्ययन गर्दा उपभोक्ताको रहर जगाउने, पल्काउने तर नअघाउने खालका देखिन्छन् । सडक खनिन्छन् तर सँगसँगै पुल बन्दैनन् । त्यसबाट मौसमी सुविधा उपलब्ध हुन्छ, तर बाह्र महिना सुविधा हँदैन । त्यसैले यस्तो विकासलाई चखाउनेको रूपमा मात्र लिन सकिन्छ । यस्ता प्रकारका धेरै आयोजना छन्, जो सुरु हुन्छन् तर सम्पन्न हुँदैनन् । अब चखाउने होइन, अघाउने विकासको रूपमा आयोजना तर्जुमा र कार्यान्वयनमा ध्यान दिनुपर्छ । सम्झनामा आधारित योजना प्रक्रिया सूचनामा आधारित : वार्षिक कार्यक्रममा समावेश हुने योजनाआयोजनाउपआयोजना छनोटको लागि 'सहभागितामूलक योजना तर्जुमा पद्धति' को अभ्यास भइरहेको छ । तर सूचनाको आधारमा योजना प्रक्रियालाई पारदर्शी बनाउन सकिएको छैन । सूचनाको अभावमा सम्झनाले काम गर्ने हुँदा हरेक व्यक्ति आफ्नो सम्झनाका आधारमा त्यस्ता योजनाआयोजनाउपआयोजनालाई वार्षिक कार्यक्रममा समावेश गर्न जोडतोडले लागेको देखिन्छ । यतिखेर आगामी आर्थिक वर्ष २०७४७५ को लागि वार्षिक कार्यक्रम बनाउने समय छ । अहिले सम्झनाको आधारमा योजना समावेश गर्न विषयगत मन्त्रालयहरू, राष्ट्रिय योजना आयोग र अर्थ मन्त्रालयहरूमा घुइँचो लागेको देखिन्छ । यसरी सम्झनानिर्देशित योजना अभ्यास हावी हुँदा तथ्य, सूचना र जानकारीका आधारमा विकासलाई समावेशी बनाउन नसकिएको अवस्था छ । अब सम्झनामा आधारित योजना प्रक्रियालाई सूचनामा आधारित बनाउनुपर्छ । मागमा आधारितलाई सबैको पहुँच पुर्याउन निर्देशित : अहिले प्रचलनमा रहेको योजना प्रक्रियालाई 'डिमान्ड वेस्ड' अर्थात् मागमा आधारित भन्ने गरिएको छ । मागमा आधारित योजनाको लामो सूची सिंहदरबारबाटै तयार हुने भएबाट सिंहदरबारसम्म पहुँच भएकाहरूका लागि त राम्रो भयो तर नभएकाहरूका लागि मागमा आधारित योजना प्रक्रिया दिवास्वप्न भएको छ । आफ्नै अनुभवले के थाहा भएको छ भने सिंहदरबारबाट छानिने आयोजना व्यक्तिकेन्द्रित छन् र ती निरन्तर दोहोरिन्छन् । यो अभ्यासले कार्यान्वयन स्थलमा गएर हेर्दा कतै पटकपटक योजना परेका तर कतै योजना नपरेको अवस्था देखिएको छ । अब राज्यले सबै ठाउँमा सुविधा पुर्याउने सोचबाट अर्थात् 'सेल्फ कमान्ड' मोडेलबाट विकास व्यवस्थापन गर्नुपर्छ । यसको लागि मागमा आधारितलाई सबैको पहुँच पुर्याउन निर्देशित दर्शनबाट पे्ररित भएर कार्यक्रम तर्जुमा गर्नुपर्छ । एकल कार्यशैलीलाई समावेशी कार्यशैली : एउटै विधामा रहेर विभिन्न निकायले विकासका कार्यहरू गरिरहेका हुन्छन् । सरकारी, गैरसरकारी, निजी, सहकारी, समुदाय आदिले त्यसरी कार्यान्वयन गर्ने विकास आयोजनाहरूबीच उचित समन्वय भएर सिनर्जी पैदा गर्दै रिसोर्स ग्याप र इफोर्टस ओभरल्याप हुन नदिन प्रयत्न गर्नुपर्नेमा सबैले आआफ्नै ढंगले कार्यक्रम बनाउँदै कार्यान्वयन गर्ने गरेको पाइन्छ । यसरी एकल प्रयत्नबाट काम गर्न स्थानीय स्तरमा धेरैले काम गरेको अवस्था हुने भए पनि नतिजाले धेरैलाई सन्तुष्ट गर्न नसक्ने अवस्था देखिएको छ । यो कार्यशैलीले सूचना अद्यावधिक गर्न पनि कठिन भएको छ । 'आफूले गरेको सबैलाई थाहा हुने, सबैले गरेको कसैलाई पनि थाहा नहुने' हालसम्मको अवस्थालाई पारदर्शी र समन्वयकारी बनाउन अब एकल कार्यशैलीलाई समावेशी कार्यशैलीमा बदल्न आवश्यक छ । योजना तर्जुमादेखि कार्यान्वयन चरणसम्म समावेशी वा सामूहिक कार्यशैली अवलम्बन गर्नुपर्छ । उपर्युक्त बमोजिम समस्याको समाधान खोज्नेलाई सम्भावनाबाट समृद्धि पछ्याउने, अफर केन्द्रितलाई कभर निर्देशित, चखाउने विकासलाई अघाउने विकास, सम्झनामा आधारित योजना प्रक्रियालाई सूचनामा आधारित, मागमा आधारितलाई सबैको पहुँच पुर्याउन निर्देशित एवं एकल कार्यशैलीलाई समावेशी कार्यशैली अवलम्बन गरेर विकासलाई नयाँ दर्शनबाट व्यवस्थापन गर्न यस लेखका माध्यमबाट बहस प्रारम्भ गरेको हो । प्रस्तावित नयाँ दर्शनको अभ्यासले विकास वितरणमा समता, सहजता र समयबद्धता स्थापित भई समग्र विकास व्यवस्थापनको विषय प्रभावकारी हुने पंक्तिकारको विश्वास छ । निष्कर्षमा विकास दर्शनलाई सकारात्मक रूपले बुझ्ने, सोहीबमोजिम विधि बनाउने र विकास व्यवस्थापनमा उपयोग गर्ने सोचका साथ कम्तीमा पनि माथि उल्लिखित ६ वटा चरित्रलाई गुरुमन्त्र मानेर विकाससम्बन्धी नीति, कार्यक्रम र आयोजना तर्जुमा, कार्यान्वयन र अनुगमन तथा मूल्यांकन गर्ने हो भने विकास वितरणमा देखिएका विभेद, असमानता र वञ्चितीकरणका गुनासाहरू क्रमश: हराउँदै गएर सबै नेपालीले विकासको लाभ समान र सहज रूपले पाउने अवस्था आउनेछ । स्थानीय तहहरू निर्वाचित जनप्रतिनिधिहरूको नेतृत्वमा क्रियाशील हुन थालेको मौजुदा अवस्थामा विकास व्यवस्थापनमा नयाँ दर्शन अझ सान्दर्भिक देखिन्छ ।"
दाजिर्लिङ भाषिक आन्दोलनको साइनो,"दार्जिलिङ सुरुदेखि नै सिक्किमको एउटा भूभाग थियो र त्यहाँ लेप्चा र भुटियाहरू बस्ने गर्दथे । गोर्खा राज्यको विस्तार गर्ने क्रममा सन् १७९० ताका गोर्खालीले त्यहाँ आक्रमण गरेर सिमानालाई टिस्टा नदीसम्म पुर्याए । एंग्लोगोर्खा लडाइँ सकिएपछि सन् १८१५ को सुगौली सन्धिबाट नेपालले करिब एकतिहाइ भूमि गुमाउनुपर्यो र त्यसैक्रममा मेची र टिस्टाबीचको पूरै भूभाग (दार्जिलिङसहित) गुम्यो । सन् १८१७ मा ब्रिटिसहरूले उक्त भूमि सिक्किमलाई हस्तान्तरण गरिदिए । सो सन्धिलाई तितलियाको सन्धि पनि भनिन्छ । सन् १९४७ मा भारत अंग्रेजबाट स्वतन्त्र भइसकेपछि दार्जिलिङ पश्चिम बंगालको प्रदेशअन्तर्गत शासित भयो । दार्जिलिङलाई त्यहाँको पहाडी भूभाग, कुर्सोङ, कालिङपोङ र सिलिगुढीको तराई एरियालाई समेटेर एउटा छुट्टै जिल्लाको नाम दिइयो । चिनियाँ सेनाले तिब्बतमा आक्रमण गरेपछि लाखौं शरणार्थी दार्जिलिङ आएर बसेका थिए । जनसंख्याको विविधताले गर्दा आर्थिक सामाजिक तनावसँगै सन् १९८० ताका गोर्खाल्यान्डको माग जबर्जस्त रूपमा उठेको थियो । गोर्खा नेसनल लिबरेसन फ्रन्टकोले चालीस दिने हडतालमा दार्जिलिङ पूरै अस्तव्यस्त बनेको थियो । सयौं मान्छे मारिएका थिए । सुवास घिसिङको नेतृत्वमा 'गोर्खा हिल काउन्सिल' गठन गरेर दार्जिलिङलाई आंशिक स्वायत्तता दिने निर्णय गर्न भारत सरकार बाध्य भयो । तर अलग प्रदेशको मुद्दामा भने भारतको केन्द्रीय सत्ता कहिल्यै सकारात्मक भएन र त्यो मुद्दा आजसम्म लम्बिइरहेको छ ।गएको बिहीबार गोर्खा जनमुक्ति मोर्चाले दार्जिलिङ राज्य सरकारको क्याबिनेट बैठक अवरोध गर्न खोजेको कारणले नयाँ तनाव सिर्जना भएको छ । गोर्खा जनमुक्ति मोर्चालाई लक्षित गरेर त्यहाँको पुलिस दमनमा उत्रिएको छ । हालको त्यहाँको अस्थिरताको मुख्य कारण भनेको पश्चिम बंगालका सबै माध्यमिक विद्यालयमा अनिवार्य बंगाली भाषा पठनपाठन गराउने भन्ने प्रादेशिक सरकारको निर्णयविरुद्ध गोर्खाल्यान्डको समर्थन गर्ने समुदायले तीखो विरोध गर्नु हो ।मुख्यमन्त्री ममता बेनर्जीले गोर्खा जनमुक्ति मोर्चाको यो आन्दोलनलाई 'कालिदासले आफैं बसेको रुखको हाँगा काट्नुजस्तै हो' भनेर टिप्पणी गरेपछि त्यहाँका जनता अहिले झन् आक्रोशित भइरहेका छन् । नागरिक तहमा जतिसुकै बोलिए पनि राज्यले दार्जिलिङको विषयमा कुरा उठाउनुअघि मधेस मुद्दामा भारतको सहानुभूतिलाई एकपटक वार्ताको टेबलमा लगेर सोध्ने प्रयास गरोस् । दार्जिलिङको आधिकारिक भाषा नेपाली हो । भारतको संविधानको आठौं अनुसूचीमा नेपाली भाषा प्रादेशिक भाषा हुनेछ भनेर सन् १९६१ कै संशोधनमा उल्लेख गरिएको छ ।गोर्खाल्यान्डसँग नेपालको सहानुभूति जोडिएको तथ्य साँचो हो । भारतको केन्द्र सरकारले विशेष चासोका साथ हेरिरहेको गोर्खाल्यान्डको आन्दोलनको आगोमा घिउ थप्ने गरेर बंगाली भाषा अनिवार्य पठनपाठनको निर्णयलाई दशकौंदेखि छुट्टै राज्य खोजिरहेका त्यहाँका बासिन्दालाई मन नपर्ने कुरा स्वाभाविक थियो । गोर्खा भन्ने शब्द नेपालसँग जोडिएको, नेपाली भाषा र संस्कृतिको बाहुल्य भएको क्षेत्र, धेरै मात्रामा तिब्बती शरणार्थी भएको क्षेत्र जस्ता यावत कारणले नेपालको र चीनको साझा स्वार्थ मिल्ने डरले भारत गोर्खाल्यान्डसँग डराइरहेको छ । गोर्खाल्यान्ड विखण्डनकारीले राखेको माग होइन । भारतभित्रै अन्य राज्यहरू जस्तै एउटा प्रदेश बनाउने आन्दोलन हो । भाषा संस्कृति मिल्ने हुनाले नेपालीहरूको सहानुभूति एउटा कुरा हो, तर यो भारतको नितान्त आन्तरिक मामिला हो । बरु भारतको पन्जाबको दक्षिणी भागमा खालिस्तान नामक छुट्टै देशको माग भइरहेको छ, त्यहाँ पनि दमन जारी छ । यूएनकै रोहबरमा भएको कश्मीरमा स्वतन्त्र जनमत संग्रह गराउने निर्णयलाई भारतले आजसम्म पनि नजरअन्दाज गरिरहेको छ । सतहमा हेर्दा कश्मीर मुद्दा र गोर्खाल्यान्डको मुद्दा दुवैको छेउटुप्पो मिल्दैन । भारतमा धेरै प्रकारका पृथकतावादी आन्दोलन चलिरहेको छ । आसाम, नागालिम, त्रिपूरा, खालिस्तान, कश्मीरजस्ता क्षेत्रहरूमा भारत छुट्टै देश चाहिन्छ भन्नेहरूसँग लडिरहेको छ र हजारौं नागरिक र सैनिक मरिरहेका छन् । तर गोर्खाल्यान्ड र दार्जिलिङमा देखिएको हालको भाषिक मतभेद पृथकतावादी आन्दोलन होइन । भारतका प्रधानमन्त्री नरेन्द्र मोदीले एकपटक बलुचिस्तानलाई पाकिस्तानबाट अलग गर्नुपर्छ भन्ने विवादास्पद भनाइको कारण स्वयं कतिपय भारतीयहरूबाटै आलोचित बनेका थिए । दक्षिण एसियाका देशहरूको स्वतन्त्रता र भौगोलिक अक्षुण्णताको सम्मान गर्न बेलाबेलामा चुक्ने गरेको भारतीय संस्थापन पक्ष आफ्नो देशभित्र भएको पृथकतावादी आन्दोलनको व्यवस्थापन गर्ने क्रममा भने धेरै चिप्लिएको महसुस हुन्छ । मधेसमा सिके राउत प्रवृत्तिलाई मलजल गर्न पनि भारतको खुफिया एजेन्सीको हात भएको दोहोर्याइरहनु आवश्यक छैन, तर नेपाल दशकौंदेखि लम्बिइरहेको संक्रमणकालको व्यवस्थापन गर्ने क्रममा देखिने सानातिना र छिटफुट घटनालाई आन्तरिक तहमै मिलाउन सक्षम देखिन्छ । भारतको सहानुभूतिको तहसम्मका कुरा मान्य हुन सक्छन्, तर हस्तक्षेपको तहमा उत्रिनासाथ एउटा स्वतन्त्र र सार्वभौम राष्ट्रको हैसियतले वार्ताको टेबलमा नेपाली पक्षले मुड्की बजार्नैपर्ने स्थिति सिर्जना हुन सक्छ र नेपाल त्यसको लागि तयार पनि हुनुपर्छ । धेरै नेपालीले नेपालमा मधेसी दलहरूले राखेको मागलाई दार्जिलिङको अस्थिरतासँग जोडेर हेर्ने गर्छन् । नागरिकको भाषिक अधिकारको सम्मान गर्नु राज्यसत्ताको कर्तव्य हो । यस अर्थमा केही समानताजस्तो देखिए पनि नेपालको मधेस मुद्दा र भारतको गोर्खाल्यान्डको मुद्दाको बीचमा गोरु बेचेको साइनो पनि छैन भन्दा हुन्छ । दुइटै मुद्दा दुवैै देशका अलगअलग र आन्तरिक मुद्दा हुन् । नेपालीले दार्जिलिङबासीहरूको भाषाको मुद्दा र त्यसमाथि भइरहेको दमनलाई कुन स्तरमा लिएर विरोध गर्ने भन्ने कुरालाई द्विदेशीय सम्बन्धका आयामलाई केलाएर मात्र निर्णय लिनुपर्छ । नेपालको राजनीतिक तहमै भइरहेको भारतीय हस्तक्षेपको विरोध गर्नको लागि हामीले दार्जिलिङका मुद्दाको बारेमा एकपक्षीय ढंगबाट बोल्नु आलोकाँचोपन हुन जान्छ । किनकि त्यसमा हाम्रो सहानुभूति रहे पनि भारतभित्रैको एउटा प्रदेशको माग पूरा भइहाल्यो भने पनि त्यसले नेपाललाई दीर्घकालीन रूपमा कुनै रणनीतिक फाइदा पुर्याउनेवाला छैन । जसरी नेपालले चीनसँगको हरेक द्विपक्षीय वार्ताहरूमा एक चीन नीतिको प्रत्याभूति गरेको हुन्छ, राजनीतिक तहमा भारतले पनि नेपालबाट त्यस्तै कुनै प्रत्याभूति खोजेको हुन सक्छ । अब बराबरीको तहमा भारतलाई मनाउनैपर्ने भएको छ कि चीन, नेपाल र भारत तीनवटै देशले रणनीतिक साझेदारीको लागि एकले अर्काको भौगोलिक अखण्डतालाई लिखित रूपमै स्विकारेर अघि बढ्नुपर्छ । बरु भारतीय हस्तक्षेपको डटेर सामना गर्ने अन्य धेरै उपाय हामीसँग विद्यमान छन् । संविधानको अपनत्व लिन नमानेको आफ्नै देशको एउटा सम्प्रदायको न्यूनतम सुनुवाइ हुने गरेर राष्ट्रिय सहमतिमा पुग्नु हाम्रो लागि बढी महत्वको विषय हो । नागरिक तहमा जतिसुकै बोलिए पनि राज्यले दार्जिलिङको विषयमा कुरा उठाउनुअघि मधेस मुद्दामा भारतको सहानुभूतिलाई एकपटक वार्ताको टेबलमा लगेर सोध्ने प्रयास गरोस् ।"
आफ्नै मैदानमा यमनसँग बराबरीमा रोकियो नेपाल,काठमाडौं : सन् २०१६ मा हुने एसियाली फुटबल महासंघ (एएफसी) एसिया कप छनोट अन्तर्गत समूह चरणको दोस्रो खेलमा नेपाल यमनसँग गोलरहित बराबरीमा रोकिएको छ। हल्चोकस्थित एपीएफ क्लबको मैदानमा मंगलबार भएको खेलमा नेपालले बलियो प्रतिद्वन्द्वी यमनलाई बराबरीमा रोक्दै एक अंक जोडेको छ। खेलभर यमनलाई कडा टक्कर दिएको नेपालको गोल गर्ने प्रयास सफल हुन सकेन। खेलको सुरुआतमा केही आक्रामक देखिएको यमनलाई दोस्रो हाफमा नेपालले दवावमा राखेको थियो। खेलको पाँचौ मिनेटमा यमनका अलि महमेदको शसक्त प्रहारलाई नेपालका गोलरक्षक किरन चेम्जोङले विफल पारिदिएका थिए। १२ औं मिनेटमा अहमेद नविल हजेअको डिबक्स छेउको प्रहारलाई किरनले उत्कृष्ट बचाउ गरे। पहिलो हाफमा नेपालले तीन वटा पोस्ट प्रहारको अवसर पाएको थियो। १४ औं मिनेटमा भरत खवासको करिव २५ यार्ड लामो प्र्रहार पोस्ट माथिबाट बाहिरिएको थियो। २७ औं मिनेटमा अन्जन विष्टको कर्नर पासमा भरत गोल लाइन नजिक चुकेका थिए। लगत्यै सुजल श्रेष्ठको डिबक्स छेउको फ्रिकिक प्रहार यमनको वालमा ठोकिएपछि पहिलो हाफमा नेपाल गोल बिहिन बन्यो। पहिलो हाफको तुलनामा दोस्रो हाफमा स्तरीय खेल पस्केको नेपालले राम्रा गोलको अवसर बनाएको थियो। तर रक्षापंक्तिमा बलियो देखिएको नेपालको फिनिसिङ लाइन कमजोर बन्यो। ४८ औं मिनेटमा सुजल श्रेष्ठको कर्नरमा अनन्त तामाङको हेड प्रहार बाहिर हुइकियो। ६४ औं मिनेटमा अन्जनको डिबक्स छेउको प्रहारलाई यमनका गोलरक्षक मोहम्मेद इब्राहिम अलि आयसले उत्कृष्ट बचाउ गरे। ७८ औं मिनेटमा रोहित चन्दको डिबक्स छेउबाटे गरेको शसक्त प्रहार बारिएपछि नेपाल गोलरहित बराबरीमा चित्त बुझाउन बाध्य बन्यो। बल पोसिसनसहित उत्कृष्ट पास खेलेको नेपाली टोलीको गोल गर्ने क्षमतामा भने सुधार हुन सकेन। नेपालका प्रशिक्षक ग्योतुकी कोजीले स्ट्राइकिङ लाइनमा भरत खवास र नवयुग श्रेष्ठलाई मौका दिएका थिए। कोजीले यनमविरुद्ध युवा स्ट्राइकर विमल घर्तीमगर र अनुभवी स्ट्राइकर अनिल गुरुङलाई खेलको अन्तमा मात्र मैदान छिराए। इन्जुरी समयमा नवयुगको स्थानमा मैदान पसेका अनिलले बल छुन समेत पाएनन्। यसअघि ८८ औं मिनेटमा अन्जनको स्थानमा विमलले खेल्ने मौका पाए। खेलपछि नेपालका प्रशिक्षक कोजीले यमन हाम्रो तुलनामा धेरै बलियो भएपनि नेपालले राम्रो खेलेको बताए। भारतमा भएको कमजोरीलाई आज हामीले सुधार ग्यौं। नेपालसँगको बराबरीसँगै समुहमा दुई खेल सकेको यमन चार अंकका सात तालिकाको शिर्ष स्थानमा छ। पहिलो खेलमा नेपाललाई ४१ गोलले हराएको फिलिपिन्स तीन अंकका साथ दोस्रो स्थानमा छ। एक अंक बनाएको नेपाल तालिकाको तेस्रो स्थानमा छ। एक खेल खेलेको ताजकिस्तानले खाता खोल्न सकेको छैन।
नेपालमा हुने भनिएको एसियन प्रिमियर लिग विवादमा,"काठमाडौं : राष्ट्रिय खेलकुद परिषद् (राखेप) को स्वीकृतिमा भारत चण्डीगढको अल्टिमेट स्पोटर्स म्यानेजमेन्टले नेपालमा आयोजना गर्न लागेको एसियन प्रिमियर लिग क्रिकेट प्रतियोगिता घोषणासँगै विवादमा तानिएको छ । प्रतियोगितामा नेपाली खेलाडीको सहभागितालाई लिएर नेपाली क्रिकेट खेलाडी संघ (सिपान) ले प्रतियोगिताको कडा शब्दमा विरोध गरेको छ भने आयोजनाको लागि स्वीकृति दिएको राखेपले पनि प्रतियोगिताको नाममा असहमति जनाएको छ । साथै, नेपाली क्रिकेट समर्थकहरूले पनि सामाजिक सञ्जालमार्फत असन्तुष्टि व्यक्त गरेका छन् । सिपानले प्रतियोगितामा नेपाली खेलाडी र अफिसियल सहभागी नहुने समाचारले आफूहरूलाई निराश तुल्याएको जनाएको छ । सिपानले अन्तर्राष्ट्रिय क्रिकेट काउन्सिल (आईसीसी) र एसियन क्रिकेट काउन्सिल (एसीसी) ले मान्यता नदिएको प्रतियोगिताले निम्त्याउन सक्ने समस्या र त्यसले नेपाली क्रिकेटमा पार्न सक्ने असरमाथि पनि प्रश्न उठाएको छ । 'प्रतियोगितामा कुनै पनि नेपाली खेलाडी र अफिसियलहरू सहभागी नहुने खबरले हामीलाई निक्कै निरुत्साहित बनाएको छ', राष्ट्रिय टोलीका कप्तानसमेत रहेका सिपानका अध्यक्ष पारस खड्काद्वारा जारी विज्ञप्तिमा भनिएको छ,'कुनै पनि अन्तर्राष्ट्रिय व्यावसायिक लिगहरूमा आईसीसीको एन्टी करप्सनसम्बन्धी कानुनअनुसारको संयन्त्र निर्माण गरिएको हुन्छ । यो प्रतियोगितामा राखेपको सहभागिता रहेको बुझेका छौं । तर, दुःखका साथ भन्नु परेको छ, यो प्रतियोगिताले नेपाली खेलाडीको भावना र नेपाली क्रिकेटको विकासमा सहयोग पुर्याउने छैन ।' साथै सिपानले आसन्न यू१९ विश्वकप छनोटको तयारीलाई समेत बेवास्ता गर्दै प्रतियोगिता आयोजनाको स्वीकृति दिएकोमा राखेपको विरोध गरेको छ ।'नेपाली यू१९ राष्ट्रिय टोलीले आसन्न विश्वकप छनोटका लागि भर्खरै बन्द प्रशिक्षण सुरु गरेको छ', सिपानले भनेको छ,'यो प्रतियोगिताले गर्दा उनीहरूले अभ्यासका लागि १५ दिन मैदान पाउने छैनन् । यसले तयारीमा ठूलो असर पार्नेछ ।' प्रतियोगिताका लागि स्वीकृति दिएको राखेपले भने एसियन प्रिमियर लिग आयोजनाले यू१९ टोलीको तयारीमा कुनै असर नपर्ने जनाएको छ । यद्यपि उसले अल्टिमेट स्पोटर््स म्यानेजमेन्टलाई एसियन प्रिमियर लिग नभई एसियन क्लब लिग प्रतियोगिता आयोजनाका लागि स्वीकृति दिएको दाबी गरेको छ । 'एसियन प्रिमियर लिग आयोजना गर्न आईसीसीको स्वीकृति आवश्यक पर्ने भएकाले हामीले एसियन क्लब लिग गर्न स्वीकृति दिएका हौं । तर, एसियन प्रिमियर लिग भनिएकोले हामीले त्यसबारे आयोजकलाई नाम परिवर्तन गर्न भनिसकेका छौं', सदस्यसचिव केशवकुमार विष्टले भने,'प्रतियोगितामा नेपाली खेलाडीले खेल्न पाउनेछन् । खेल्न नपाउँदा पनि हामीले उनीहरूलाई दबाब दिन सक्दैनौं । कम्तीमा हाम्रो देशमा यस्तो प्रतियोगिता हुँदा खेलकुद पर्यटनको अवधारणा सुरु हुने विश्वासले आयोजनाको अनुमति दिएका हौं । साथै हामीलाई आईसीसीले यू१९ विश्वकप छनोटबारे एक दिन अघिमात्रै जानकारी पठाएको हो । तर हामीले यो प्रतियोगिताका लागि पहिले नै स्वीकृित दिएका थियौं । त्यसैले यू १९ टोलीको तयारीमा दुईचार दिन असर पार्ने देखिएको छ । यो अवधिमा पनि हामी वैकल्पिक मैदानको व्यवस्थापन गर्न लागिरहेका छौं ।' सदस्यसचिव विष्टले नेपाली खेलकुदका ठेकेदारहरूले प्रतियोगिताको विरोध गरेको बताए । प्रतियोगिता जुन १९ देखि जुलाई ४ तारिखसम्म कीर्तिपुरस्थित त्रिवि क्रिकेट मैदानमा हुँदै छ । जसमा नेपाल, भारत, श्रीलका, बंगलादेश, दुबई र अफगानिस्तानका एकएक टोलीले सहभागिता जनाउँदै छन् । जसका लागि राखेपले त्रिवि मैदान प्रतिदिन २५ हजारका दरले भाडामा दिएको छ ।"
नेपाल आज यमनसँग भिड्दै,"काठमाडौं : सन् २०१९ मा हुने एसियाली फुटबल महासंघ (एएफसी) एसिया कप छनोट प्रतियोगितामा नेपालले मंगलबार यमनसँग प्रतिस्पर्धा गर्दैछ । हल्चोकस्थित एपीएफ क्लबको मैदानमा हुने खेलमा नेपालले यमनसँग उत्कृष्ट प्रदर्शन गर्ने टोलीका प्रशिक्षक ग्योतुकी कोजीले बताए । 'यमन राम्रो टोली हो । तर हामीले घरेलु मैदानको सदुपयोग गर्नेछौं,' कोजीले भने । नेपालले एक साताअघि यमनविरुद्धको खेलको तयारीका लागि भारतसँग मैत्रीपूर्ण खेल खेलेको थियो । उक्त खेलमा नेपाल २० गोलले पराजित भएको थियो । कोजीले भारतसँगको खेलमा भएको गल्ती यमनसँग नदोहोर्याउने बताए ।'यसअघि सिकेका कुरालाई हामी यमनविरुद्ध भरपूर लागू गर्नेछौं । भारतसँग हाम्रो कमजोरी रक्षापंक्तिमा थियो । यसलाई सुधार गर्दै यमनसँग राम्रो नतिजा निकाल्ने छौं,' सोमबार आयोजित पत्रकार सम्मेलनमा केजीले थपे। यसैगरी यमका प्रशिक्षक अब्राहम मेब्राटुले आफू नेपाली टोलीसँग परिचित रहेकोले नेपाललाई कम नआँकेको बताए ।'नेपाली टोलीलाई म सम्मान गर्छु । हामी डेढ महिना तयारी गरेर नेपाल आएका छौं । तयारीका लागि कायरोमा इजिप्टका केही क्लबसँग मैत्रीपूर्ण खेल पनि खेल्यौं । मैदानमा हाम्रो लक्ष्य खेल खिेलेका छौं । हामी खेल जित्ने लक्ष्य लिएर आएका हौ । सफल हुनेमा पूर्ण विश्वास छौं टोलीका पाँच खेलाडी विदेशी लिगमा व्यस्त रहेका कारण अनुपस्थित रहेको बताए । उनले यमनका खेलाडीहरू बहराइन, ओमान र साउदी अरेबियाको लिगमा खेल्दै आएको जानकारी दिए । अब्राहमले युद्धमा होमिएको यमनमा शान्तिको देश नेपालबाट राम्रो नतिजा लिएर देशमा जनतालाई खुसी दिलाउन प्रयास गर्नेसमेत बताए । एसिया कप छनोटको समूह'एफ' मा नेपालसहित फिलिपिन्स, यमन र ताजकिस्तान रहेका छन् । नेपालले समूहगत चरणको पहिलो खेल फिलिपिन्ससँग उसैको मैदानमा गत चैत २५ गते खेलेको थियो । उक्त खेलमा नेपाल फिलिपिन्ससँग ४१ गोलले पराजित भएको थियो । नेपालले फिलिपिन्ससँग अर्को खेल आगामी नोभेम्बर १४ तारिखमा घरेलु मैदानमा खेल्नेछ । समूहमा समावेश प्रत्येक टोलीसँग'होम एन्ड अवे' प्रणालीमा खेलिने छनोट प्रतियोगिताका शीर्ष दुई टोली सिधै एसिया कपका लागि छनोट हुनेछन् । मंगलबार साँझ ३ बजे सुरु हुने नेपाल र यमनको खेल एपीवान एचडी टेलिभिजनले प्रत्यक्ष प्रसारण गर्नेछ । नेपाली टोलीको घोषणा यमनसँगको खेलमा लागि अखिल नेपाल फुटबल संघ (एन्फा) ले सोमबार २३ सदस्यीय खेलाडी टोलीको घोषणा गरेको छ । प्रशिक्षक कोजीले भारतविरुद्धको मैत्रीपूर्ण खेलमा रहेका २० खेलाडीमा ६ खेलाडी थपेका छन् । तीन खेलाडी बाहिरिएका छन् । टोलीमा गोलरक्षक एलन न्यौपाने, रक्षक मानबहादुर तामाङ, दिनेश राजवंशी, मिडफिल्डर सुनिल बल र स्ट्राइकर अनिल गुरुङ थपिएका छन् । पछिल्लो दुई खेलमा टोलीमा नअटाएका कप्तान अनिल गुरुङ पनि यसपटक टोलीमा अटाएका छन् । अनिलका लागि यमनसँगको खेल अन्तिम हुने आकलन गरिएको छ । अनिलले राष्ट्रिय टोलीबाट ४९ खेल खेलिसकेका छन् । भारत जाने टोलीबाट स्ट्राइकर सुमन लामा, रक्षक विमल बस्नेत र गोलरक्षक विशाल श्रेष्ठलाई आराम दिइएको छ । टोलीमा परेका खेलाडीमध्ये गोलरक्षकमा किरणकुमार लिम्बू, विकेश कुथू र एलन न्यौपाने रक्षकमा विराज महर्जन, अनन्त तामाङ, आदित्य चौधरी, कमल श्रेष्ठ, देवेन्द्र तामाङ, जितेन्द्र कार्की, दिनेश राजवंशी र मानबहादुर तामाङ, मिडफिल्डरमा विशाल राई, हेमन गुरुङ, अञ्जन विष्ट, सुजल श्रेष्ठ, राजेन्द्र रावल, हेमन्त थापामगर, रोहित चन्द र सुनिल बल, स्ट्राइकरमा भरत खवास, नवयुग श्रेष्ठ, विमल घर्तीमगर र अनिल गुरुङ रहेका छन् ।"
हल्चोक मैदानमा नेपाल र यमनको भिडन्त (लाइभ),"काठमाडौं : सन् २०१९ मा हुने एसियाली फुटबल महासंघ (एएफसी) एसिया कप छनोट प्रतियोगिताका लागि नेपाल यमनको बराबरीमा सकिएको छ। हल्चोकस्थित एपीएफ क्लबको मैदानमा नेपाल र यमनले बराबरी अंक बाडेका हुन् । को को छन् मैदानमा नेपाली खेलाडी ? यमनसँगको खेलमा नेपाली टोलीमा गोलरक्षक एलन न्यौपाने, रक्षक मानबहादुर तामाङ, दिनेश राजवंशी, मिडफिल्डर सुनिल बल र स्ट्राइकर अनिल गुरुङ छन्। पछिल्लो दुई खेलमा टोलीमा नअटाएका कप्तान अनिल गुरुङ पनि यसपटक टोलीमा अटाएका छन्। अनिलका लागि यमनसँगको खेल अन्तिम हुने आकलन गरिएको छ। अनिलले राष्ट्रिय टोलीबाट ४९ खेल खेलिसकेका छन्। टोलीमा परेका खेलाडीमध्ये गोलरक्षकमा किरणकुमार लिम्बू, विकेश कुथू र एलन न्यौपाने रक्षकमा विराज महर्जन, अनन्त तामाङ, आदित्य चौधरी, कमल श्रेष्ठ, देवेन्द्र तामाङ, जितेन्द्र कार्की, दिनेश राजवंशी र मानबहादुर तामाङ, मिडफिल्डरमा विशाल राई, हेमन गुरुङ, अञ्जन विष्ट, सुजल श्रेष्ठ, राजेन्द्र रावल, हेमन्त थापामगर, रोहित चन्द र सुनिल बल, स्ट्राइकरमा भरत खवास, नवयुग श्रेष्ठ, विमल घर्तीमगर र अनिल गुरुङ रहेका छन्। नेपालले एक साताअघि यमनविरुद्धको खेलको तयारीका लागि भारतसँग मैत्रीपूर्ण खेल खेलेको थियो। भारतसँगको खेलमा नेपाल २० गोलले पराजित भएको थियो। एसिया कप छनोटको समूह एफ मा नेपालसहित फिलिपिन्स, यमन र ताजकिस्तान रहेका छन्। नेपालले समूहगत चरणको पहिलो खेल फिलिपिन्ससँग उसैको मैदानमा गत चैत २५ गते खेलेको थियो। उक्त खेलमा नेपाल फिलिपिन्ससँग ४१ गोलले पराजित भएको थियो। नेपालले फिलिपिन्ससँग अर्को खेल आगामी नोभेम्बर १४ तारिखमा घरेलु मैदानमा खेल्नेछ। समूहमा समावेश प्रत्येक टोलीसँग होम एन्ड अवे प्रणालीमा खेलिने छनोट प्रतियोगिताका शीर्ष दुई टोली सिधै एसिया कपका लागि छनोट हुनेछन्।"
