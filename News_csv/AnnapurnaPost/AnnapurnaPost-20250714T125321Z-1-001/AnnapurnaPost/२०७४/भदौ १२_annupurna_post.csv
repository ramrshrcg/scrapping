शीर्षक,विवरण
"पश्चिम कोही पूर्व घर, आँगन तर एउटै हो","नयाँ दिल्ली: पश्चिम कोही पूर्व घर आँगन तर एउटै हो, छरिएर बसे के भो सन्तान त एउटै हो गोपाल योन्जनको गीत, संगीत र स्वर रहेको सदाबहार यो गीतले छरिएर नेपालीहरु जता बसेपनि नेपाल आमाकै सन्तान हो भन्दै एक सुत्रम बाँध्न खोजेको छ। सम्मुन्नत विकासतर्फ अग्रसर भएको नेपालको राष्ट्रियता पनि यही हो। अनुशासन र जवाफदेहीताको अभ्यास हुन सके मात्र मुलुक अग्रगामी विकासतर्फ लम्कने विश्वास युवा नेताहरुको रहेको छ। देश विकास नभएसम्म राष्ट्रियताका कुरा गौण हुने उनीहरुले बुझेका छन् । तर राजनीति भित्रको कुसंस्कारलाइ एकै पटक उखालेर फाल्न नसके पनि हजुरबुबा, बुबा र आफूसम्मको पुस्ताले भोगेको रगतको क्रान्ति आफ्नो सन्ततिलाइ छाडेर नजाने अडानमा छन् उनीहरु। राजनीतिले समाजलाइ अलग पार्न खोज्छ तर संस्कृतिले मानिसलाइ एकआपसमा जोडेको छ। भारतमा सीएमा अध्ययनरत विद्यार्थीहरुले मानवीय नातालाइ संस्कृतिसँग जोडेर तराई, पहाड, हिमालका सबै नेपालीका लागि सहयोग आह्वान गरेका थिए। भर्खरै नेपालमा आएको बाढीबाट क्षति पुगेका नेपालीहरुको सहयोगमा आफनो दायित्व सम्झेर नयाँ दिल्ली स्थित आइटीओ स्काउट भवनमा एक कार्यक्रमको आयोजना गरेर उनीहरुले सहयोग संकलन गरे। संकलित ३ लाख ३२ हजार ८ सय ९२ रुपैया सीए नेपाल विद्यार्थी संघ भारतका अध्यक्ष गिरु न्यौपानेले नेपाल विद्यार्थी संघका केन्द्रीय अध्यक्ष नैन्सिंह महरलाइ हस्तान्तरण गरे। नेपाली कांग्रेस निकट सीए विद्यार्थी संगठनले आयोजना गरेको भएपनि नेपालीलाइ सहयोग गर्न विद्यार्थीहरुलाइ राजनीतिक विभाजनले छेकेको थिएन्। वास्तविक राष्ट्रियताको परिभाषा पनि यही नै हुनुपर्ने हो। सहयोग संकलन अघि तराइ, हिमाल, पहाडमा बहुसंस्कृति, भाषा र जातीलाइ समेटेर निर्देशित नाटकको प्रस्तुति देखाएर उनीहरुले सहयोगको लागि हौस्याए । राजनीतिक झैझगडामा फसेका सबै जाती र दललाइ एकताबद्ध भएर बाढी पीडितको सहयोगमा आह्वान गरिएको सन्देश सहितको सो नाटकले देशको अहिलेको अवस्था र समस्याबाट निकासमा युवाहरुको भुमिकालाइ देखाउन खोजेको थियो। भारतका नेपालीहरुका लागि सहयोगी भुमिकामा रहेका भारतीय जनता पार्टीका अध्यक्ष अमित शाहका सहयोगी तथा नेपाली कांग्रेस निकट नेपाली युवा नेता सन्दीप रानाको अवधारणा रचिएको सो नाटकलाइ भारतीय कलाकार तथा निर्देशक सुदीप बेनर्जीले निर्देशन गरेका थिए। नेपाल र नेपालीको भावनालाइ बुझेर बेनर्जीले निर्देशन गरेको नेपाली भाषाको सो नाटकले नेपाल र भारतबीचको भाषिक सम्बन्धको निकटता सजिलै बुझाइदियो। कार्यक्रमका लागि नेपालबाट निम्त्याइएका अतिथि युवा नेताहरु नेपाली कांग्रेसका केन्द्रीय सदस्य विश्व प्रकाश शर्मा र नेपाल विद्यार्थी संघका केन्द्रीय अध्यक्ष नैनसिंह महरले देश विकासमा आर्थिक विकासको महत्वलाइ उजागर गर्दै सीए विद्यार्थीहरुले खेल्न सक्ने भुमिकाका बारेमा प्रकाश पारेका थिए। शर्माले नेपाली जनता राजनीति डिप्रेसनमा रहेको भन्दै लोकतन्त्रको जगेर्ना गर्न डेमोक्रेट सीएहरुको भुमिका अहम् हुने धारणा राखे। समाजको आर्थिक पारदर्शीताका लागि सीएहरुको भुमिका औल्याउँदै उनले उग्र बामपन्थीहरुको हालिमुहालीले नेपाल बिग्रिएको आरोप पनि लगाए। देश विकासको लागि युवाहरुले लोकतान्त्रिक दलहरुको दास कार्यकर्ताको रुपमा काम गर्न नहुने भन्दै सन्दीप रानाले युवाहरुलाइ हौस्याए। मुख्य राजनीतिक दलका नेतृत्वहरु सत्ता जोगाउने दाउमा रहेको आरोप लगाउँदै उनले भने, राजनीति सत्ता प्राप्तिका लागि होइन, समृद्ध नेपालको परिकल्पनाको लागि गर्नुपर्छ। नेपाली जनसम्पर्क समिति भारतका अध्यक्ष बालकृष्ण पाण्डेले भारतमा नेपाली विद्यार्थी संगठनको गठन र त्यसका लागि गरेको संघर्ष स्मरण गर्दै मुलुकको विकासमा भारतमा रहेका विभिन्न संगठनका विद्यार्थीहरुले भुमिका खेल्न सक्ने बताए। युवाले मुलुकमा परिवर्तन चाहने हो भने परिवर्तन आफैबाट सुरु गर्नुपर्छ, सीए पढिरहेका नेपाली विद्यार्थीहरु नेपाल फर्किनुपर्छ। विदेशमा उच्च शिक्षा अध्ययन गर्न गएका नेपाली विद्यार्थीहरुले नेपाल फर्किनका लागि वातावरण बनाउन विद्यार्थीहरुले माग गरेका थिए।"
बाढीपीडितमा झाडापखाला र रोकथामका उपाय,"अविरल वर्षापश्चात् तराईका सबै र पहाडका केही जिल्ला बाढीको चपेटामा परेका छन् । कैयन् मानिसले ज्यान गुमाएका छन् भने अरू बेपत्ता भएका छन् । मानिसहरू स्वास्थ्य समस्या र संक्रमणबाट जोखिममा परेका छन् । सफा र शुद्ध खाना, पिउने पानी, र राम्रो शौचालय नहुँदा बाढीपीडित समस्यामा परेका छन् । गर्मी र वर्षामा समस्यामा पार्ने किटजन्य, पानीजन्य रोगले बाढीपहिरोका बेला झन् बढी फैलिन्छन् । बाढीका बेला टाइफाइड, हैजा, आउँ, विषाक्त खाना, झाडापखाला, भाइरल फ्लु, पेटको दुखाइ, रुघाखोकी, बान्ता हुने, जन्डिस, हेपाटाइटिस ए, आँखा सुक्खा हुने, चिलाउने, धागोजस्ता चिरा आउने, एलर्जी कन्जङटिभाइटिस तथा आँखाको संक्रमणका बिरामी बढ्ने गर्छन् । सर्पदंश, उच्च ज्वरो, छालाको रोग पनि बढी लाग्ने सम्भावना हुन्छ । काँचो, नपाकेको, वासी र चिल्लो खानाले 'फुड प्वाइजनिङ' हुन्छ । दिसाबाट जुका र चुर्ना सर्न सक्छ । अहिले नेपालका बाढी प्रभावित क्षेत्रमा यी रोग देखिन थालिसकेका छन् । पखाला के हो त ? एक दिनमा तीन वा सोभन्दा बढी पटक पानीजस्तो पातलो दिसा लाग्नु झाडापखाला हो । झाडापखाला विषाणु, जीवाणु र परजीविका कारणबाट लाग्छ । आँखाले देख्न नसकिने कीटाणुका कारण खाना, पानी संक्रमित भएर पखाला लाग्छ । भाइरसभन्दा ब्याक्टेरिया र ब्याक्टेरियाभन्दा परजीवीबाट हुने झाडापखाला लामो समयसम्म रहने र उपयुक्त औषधि प्रयोग नगरुन्जेल निको नहुने हुन्छ । एक्कासि हुने झाडापखाला रोटा भाइरल, भी कोलेरी, सालमोनेला, क्लोस्ट्रोडियम आदि ब्याक्टेरिया, ई हिस्टोलाइटीका, जियारडिया लाम्बलिया आदि प्रोटोजोबल र विषाक्त खानाबाट हुने गर्छ । पखाला संक्रमण एकैपटकमा धेरै जनामा हुने गर्छ । झाडापखाला हुँदा कुपोषणबाट जोगाउन सकेसम्म साविककै जस्तो खानेकुरा खान दिनुपर्छ । प्रशस्त मात्रामा घरेलु झोल कुरा खुवाउनुपर्छ र झाडापखालाबाट खेर गएका लवण, पोषकतत्वहरू र पानी क्षतिपूर्ति गर्न पुनर्जलीय झोल बनाएर खुवाउनुपर्छ । धेरै नेपाली अस्पताल धाउन बाध्य पार्ने झाडापखाला आफैंमा रोग नभई अन्य रोगको लक्षण मात्र हो तथापि आजसम्म रोग पहिचान गर्ने चलन छैन । घरमै उपचार गरी अस्पताल नपुग्ने पनि धेरै हुन्छन् । सामान्यतः बालबालिकालाई पखाला बोतलमा हालेको दूध, फोहोर पानी, हात नधोइ खुवाउनाले र जंकफुडलगायत घरबाहिरका खानाले हुने गर्छ । बाढीपहिरोको बेलामा भने दूषित पानी पखालाको प्रमुख कारक बन्छ । कसरी थाहा पाउने ? प्रायः सबै उमेरकालाई यो रोग लाग्ने भए पनि दीर्घरोगी, प्रतिरोधात्मक क्षमता कमजोर भएका, बालबालिका र वृद्धवृद्धालाई बढी सताउने गर्दछ । पटकपटक पानीजस्तो पातलो दिसा लाग्छ । आन्द्राको शोषण शक्ति घट्छ । दिसा बस्दा तेजीले उत्सर्जित हुन्छ । बान्ता हुन्छ र दिसामा नपचेको भोजनका टुक्रा आउँछन् र साह्रै गनाउने हुन्छ । पेट गड्याङगुडुङ गर्छ, दुख्छ । हातखुट्टा र मांसपेसी दुख्छन्, बाउँडिन्छन् र गल्छन् । रिँगटा लाग्छ, कमजोरीको महसुस हुन्छ, मुख र जिब्रो सुक्खा र फोहोर हुन्छन् । त्यसपछि आँखा गाडिने, गालाभित्र धसिन्ने हुन्छ । जलविनियोजन बढी भएमा पिसाब कम लाग्छ, रुँदा आँसु आउँदैन, बच्चाहरूको तालु धसिन्छ । आँखा सुक्खा हुन्छ, शरीर चिसो हुन्छ, पेटको छाला तन्काएर छोड्दा मुजा परिराख्छ र विस्तारै फर्कन्छ, नाडीको गति कम, मन्द र पत्ता लगाउन गाह्रो हुन्छ, रक्तचाप कम हुन्छ, श्वासप्रश्वास तीव्र हुन्छ । कडा खालको जलविनियोजनले खान, पिउन नसक्ने, लोलाउने, पिसाब बन्द हुने, बालबालिकाको तालु भासिने, रक्तसञ्चार रोकिने, फोक्सो र मुटुले काम नगर्ने, बेहोस् हुने साथै मृत्युसमेत हुन सक्छ । घरेलु उपचार झाडापखाला हुँदा कुपोषणबाट जोगाउन सकेसम्म साविककै जस्तो खानेकुरा खान दिनुपर्छ । प्रशस्त मात्रामा घरेलु झोल कुरा खुवाउनुपर्छ र झाडापखालाबाट खेर गएका लवण, पोषकतत्वहरू र पानी क्षतिपूर्ति गर्न पुनर्जलीय झोल बनाएर खुवाउनुपर्छ । तयार पारिएको पुनर्जलीय झोल जतिपटक पखाला लाग्छ, त्यति नै पटक खुवाउँदै जानुपर्छ । प्रयोग नभएको बेला पुनर्जलीय झोल राखेको भाँडो सफा बिर्कोले छोप्नुपर्छ । यसरी तयार पारेको जीवनजल २४ घन्टासम्म मात्र प्रयोग गर्न सकिन्छ । घरेलु उपचारबाट सामान्यतः तीनचार दिनमा झाडापखालाको अवस्था सुध्रिँदै जान्छ र ठीक हुन्छ । तीन दिनसम्म सुधारोन्मुख नभएमा, धेरै पातलो दिसा, तारन्तार बान्ता, ज्यादै तिर्खा, खान पिउन नसकेमा, ज्वरो, कम्पन, मुख खुट्टा सुन्निएमा, नाडी कमजोर र छिटोछिटो चलिरहेमा, रक्तचाप कम भएमा दिसामा रगत देखिएमा तथा मुखबाट पुनर्जलीय उपचार गर्न नसकिएमा तुरुन्तै स्वास्थ्य संस्थामा लगि चिकित्सकीय उपचार लिनुपर्छ । रोकथाम रोग लागेर उपचार गर्नुभन्दा रोग लाग्न नदिनु नै उत्तम हुन्छ । खानेपानी उमालेर वा शुद्धीकरण गरेर मात्र पिउने गर्नुपर्छ । धमिलो पानी भए पहिला फिटकिरी सफा पानीमा घोलेर त्यसका थोपाथोपा फोहोर पानीमा हाल्दा हिलो, माटो र फोहोर थिग्रिएर पानी सफा हुन्छ । धमिलो हटाउन नसके १५ मिनेट उमाले माटो थेग्रिएर पानी सङ्लो र शुद्ध हुन्छ । पानी शुद्धीकरण गर्न सबैभन्दा उत्तम र सरल उपाय उमाल्ने नै हो तथापि उमाल्न सम्भव नभए धमिलोपना हटाएपछि एक लिटर पानीमा दुईतीन थोपा क्लोरिन झोल वा ट्याब्लेट राखेर वा आधा घन्टा त्यत्तिकै छाडे शुद्ध हुन्छ । पानीलाई प्लास्टिकको सेतो बोतलमा राखी सूर्य प्रकाशसँग ४५ डिग्रीमा चर्काे घाममा ६ घन्टा तथा बादल लागेका बेला दुई दिन राख्नेसोडिस विधिबाट पनि पानी ९० प्रतिशत शुद्धीकरण गरी पिउन र खाना, तरकारी पखाल्न सकिन्छ । सकेसम्म शौचालयमा मात्र दिसापिसाब गर्नुपर्छ । घर र पानीको मुहानदेखि शौचालय निश्चित दूरीमा हुनुपर्छ । खाना खानुअघि र दिसापिसाब धोएपछि साबुन पानीले मिचिमिची हात धुने गर्नुपर्छ । वासी र झिँगा भन्केका खानेकुरा नखाई माटोमुनि गाड्नुपर्छ । दीर्घरोगीहरूले नियमित औषधी सेवन गर्न जरुरी छ । सरुवा रोगबाट बच्न सकेसम्म भीडभाडमा नबस्ने र बस्नैपरेमा कम्तीमा एक मिटरको दूरी कायम गर्नुपर्छ । व्यक्तिगत सरसफाइ र वरिपरिको वातावरण सफा राखी रोगमुक्त हुन जरुरी छ।"
परम्परागत र कर्मकाण्डी भ्रमण,"प्रधानमन्त्री शेरबहादुर देउवाको भारत भ्रमण परम्परागत हो । प्रधानमन्त्री भएपछि भारत गएर सम्बन्ध विस्तार गर्ने परम्परालाई अहिले पनि निरन्तरता दिइएको मात्र हो । देश र जनताको हितमा भ्रमणलाई उपलब्धिपूर्ण भन्न गाह्रो छ । भारत भ्रमणका क्रममा दुई देशबीच भएको छयालीसबुँदे संयुक्त वक्तव्यका अधिकांश बुँदा पुराना दोहोरिएका छन् । नयाँ कुनै छैन । पुराना योजनालाई निरन्तरता दिई कार्यान्वयन गर्ने प्रतिबद्धता व्यक्त गरिएको छ । ती हरेक प्रधानमन्त्रीका भ्रमणमा गरिने प्रतिबद्धता हुन् । २०५२ मा शेरबहादुर देउवा प्रधानमन्त्री हुँदा भएको महाकाली सन्धिको कार्यान्वयन आजसम्म हुन सकेको छैन । हरेक प्रधानमन्त्रीका भ्रमणमा यो विषय उठ्छ, तर कार्यान्वयन हुँदैन । निजी क्षेत्रसँगको सम्बन्ध पनि यथावत् छ । सप्तकोसी बाँधबारे कुरा भइरहन्छन् । हुलाकी मार्गका कुरा आइरहन्छन् हरेक भ्रमणमा निस्कने वक्तव्यमा । तर त्यो कार्यान्वयन आधार देखिँदैन । भारतीय निजी क्षेत्रका लगानी ल्याउन भनेर प्रधानमन्त्रीले व्यापार संगठनमा बोल्ने कर्मकाण्ड सधैं भइरहन्छ । अहिले पनि त्यो दोहोर्याइएको छ । लगानीको आह्वान हुन्छ, तर त्यो आह्वान आश्वासनमै सीमित हुन्छ । लगानीबाट प्रतिफलको सुनिश्चितता नभई लगानीकर्ताले लगानी गर्दैन । परियोजनाबारे भाषण भइरहने तर कार्यान्वयन नहुँदा नेपाल भारत दुवै देशलाई लाज लाग्नुपर्ने हो । जनताको दृष्टिकोणबाट अहिलेको जल्दोबल्दो समस्या भनेको सीमा क्षेत्रमा भारतीय पक्षबाट भएको तटबन्ध निर्माण हो । भारत सरकारले नेपालमा जे सहयोग गर्छु भन्छ, त्यो तोकेको समयमा पूरा गरोस् । घोषणा गर्ने तर वर्षौंसम्म फाइलमा थन्किने परम्पराको अब अन्त्य होस् । नेपाल सरकारले भारतसम्बन्धी आफ्ना जे समस्या र योजना छन्, त्यो स्पष्ट शब्दमा समाधानका कार्ययोजनासहित गृहकार्य गरेर प्रस्तुत गरोस्। मेचीदेखि महाकालीसम्म निर्माणाधीन यस्ता तटबन्धले बर्खाको समयमा नेपाली भूमि डुबाउँछ । यसले तराईमधेसका नेपाली जनतालाई ठूलो पीडा र कष्ट दिएको छ । हाम्रो समथर भाग थोरै छ । त्यो भाग पनि प्रकृतिक प्रकोपको साथै तटबन्धको कारण डुबानमा पर्न थाल्यो भने त्यसले आर्थिक विपत्ति ल्याएको छ, ल्याउँछ । आर्थिक विकासमा नकारात्मक असर पर्छ । यो यथार्थ हो । यस विषयमा दुई प्रधानमन्त्रीबीच औपचारिकता मात्र पूरा गरिएको छ । नेपालको तर्फबाट तटबन्ध निर्माणका कारणले भएको नोक्सानी र भविष्यमा यस्तो नोक्सानी नहोस् भन्नको लागि हाम्रो तर्फबाट ठोस सुझाव भारतलाई पेस गर्न सक्नुपथ्र्यो । नेपालबाट यस्तो प्रस्ताव पेस भएन । जो हुनुपर्ने थियो, यो नेपालको कमजोरी हो । आफ्ना जनताको स्वार्थको रक्षा त्यही देशको सरकारले गर्नुपर्छ । आफ्नो देशका जनतालाई परेको मर्कालाई सशक्त रूपमा उठाई समाधान पेस गर्न सक्नुपर्छ । हामीले यस्तो समाधान पेस गर्यौं भन्न सक्नुपर्छ जनसमक्ष । तर यस्तो कुनै गृहकार्य नगरेर मैले कुरा उठाइदिएको थिएँ भनेर समस्या पन्छाउन खोज्ने नेपाली जनताप्रति, विशेषतः तराई मधेसका जनताको दुःख र पीडाप्रति उपेक्षा गरेको देखिन आउँछ । नेपाल र भारतबीच व्यापार घाटा धान्न नसकिने किसिमले बढेको छ । नेपाली तन्नेरी बाहिर पठाउने र तिनीहरूले पठाएको रकमबाट माल आयात गर्ने, तर त्यही राजस्वमा लुट गर्ने नेपालको हालसम्मको विकास (विनास) को मोडेल देखिएको छ । यसमा आमूल परिवर्तन गर्नको लागि हामीलाई भारतको सहयोग चाहिएको छ । तर त्यो दिशामा दुवै देशबाट कुनै चिन्तन भएको देखिँदैन। उदाहरणको लागि नेपाली मालसमान भारतमा निर्बाध रूपमा निर्यात गर्न नेपाल र भारत दुवैको संयुक्त प्रमाणीकरण गर्ने प्रयोगशाला हाम्रा सीमानाकामा बनाइनुपर्छ भन्दै आएको हो हामीले बारम्बार । तर समस्या यथावत् छन् । नेपालको कृषि निर्यात जुनसुकै बेला रोकिन्छ । यस्ता समस्याको समाधान एक राष्ट्रले प्रमाणित गरेको उत्पादनलाई अर्को राष्ट्रले स्विकार्ने प्रक्रिया भाषण र संयुक्त विज्ञप्तिमा सधैं लेखिए पनि व्यवहारमा लागू भएका छैनन् । यस्ता प्रश्नको नेपालको तर्फबाट ठोस प्रस्ताव लगेर भारतसित किन वार्ता गर्न नसकेको ? यसबाट के देखिन्छ भने नेपालका प्रधानमन्त्रीहरूका यी भ्रमण नेपाली जनताको आर्थिक स्वार्थसँग जोडिएका छैनन्, मात्र सत्ता स्वार्थमा सीमित छन् । उद्योगको कुरा गरौं, नेपालका प्रधानमन्त्रीले भारतीय उद्योगपतिलाई नेपालमा लगानी गर्न आह्वान गर्नुहुन्छ । देउवालगायत सबै अरू प्रधानमन्त्रीले यही भाषण गर्छन्, तर भारतीय उद्योगपति नरम भएर भाषण सुन्छन् र निष्कर्ष निकाल्छन् नेपालमा अझै लगानी गर्न उपयुक्त छैन । भाषण गरेर विदेशी पुँजी आउँदैन । देउवाले भाषण गर्नुअघि ५० वटा नेपालको औद्योगिक परियोजनाको प्रतिवेदन तय गरी त्यसमा लगानी गर्न आउनुहोस्, हामी सबै सुविधा दिन्छौं भनेर आश्वासन दिन सकेको भए सायद भारतीय उद्योगपति नेपालमा लगानी गर्न आकर्षित हुन सक्थे होलान् । तर चुनावी आमसभामा बोलेजस्तो उद्योगमा लगानी गर्नुस् भन्ने नारामा मात्र लगानीकर्ता विदेशमा लगानी गर्न आउँदैनन् । यो यथार्थ पहिले कसैले पनि बुझेनन् र अहिले देउवाले पनि बुझेको कुनै आभास दिनुभएन । उहाँको भाषण शून्यमा शून्यसरि बिलाएर जानेछ । भारतमा प्रधानमन्त्रीलाई राम्रो सम्मान दिइयो । उहाँ हाम्रो प्रधानमन्त्री हो । उहाँको इज्जत हाम्रो इज्जत हो । यो इज्जतको लागि हामीले भारतीय सरकारलाई धन्यवाद दिनुपर्छ । तर आफ्नो अधिकांश अभिव्यक्तिमा प्रधानमन्त्री अल्मलिएको, नबुझिने र कमजोर देखिनुभयो । अझ उहाँले एक ठाउँमा भाषण गर्दा त नेपालको संविधानसभाबाट रूपान्तरित संसद्ले हालै लिएको निर्णयप्रति झन्डै क्षमायाचना गर्दै अब आफू फेरि सरकारमा आए दुईतिहाइ बहुमत पुर्याई संविधान संशोधन गर्ने भन्नसमेत भ्याउनुभयो । आफ्नो देशको राजनीति र संविधानसम्बन्धी कुरालाई यति सस्तो तरिकाले विदेशमा सुनाउनु दुर्भाग्यपूर्ण हो । उहाँको यो भनाइप्रति उहाँकै सरकारमा संलग्न दलसमेतले असहमति जनाएको छ । नेपालको संविधान नेपाली जनताको हो भन्नेमा उहाँले प्रश्न उठाउनुभएको छ । संविधान र संवैधानिक प्रक्रियाको आलोचनाभन्दा पनि दुःखको कुरा हो । प्रधानमन्त्रीले आफ्नै पार्टीका साथीहरूलाई सोधे पनि यसबारे अझ स्पष्ट हुन्छ । समग्रमा नेपालको राष्ट्रिय हितको परिपे्रक्ष्यमा प्रधानमन्त्रीको भारत भ्रमण परम्परागत र प्रभावहीन देखिएको छ भने नेपालको आन्तरिक राजनीतिको परिपे्रक्ष्यमा प्रधानमन्त्रीले दिनुभएको अभिव्यक्तिले धेरै नेपालीको मन दुखाएको छ । प्रधानमन्त्रीले भारतीय मित्रहरूसित नेपालको आर्थिक, जलस्रोत र उद्योगसम्बन्धी विषयमा कुनै ठोस प्रस्ताव राख्न सक्नुभएन । स्वभावतः भारतीय मित्रहरूले पनि नेपालले चासो नदेखाएपछि चुप लागेर बसी औपचारिकता पूरा गरेर बसे । व्यक्तिगत रूपमा के फाइदा भएको छ, त्यो उहाँलाई नै थाहा होला, यसबारे नेपाली जनता अनभिज्ञ छन् । हामी नेपालीले भारतसँगको मित्रतालाई उच्च महत्व दिन्छौं र दिनु पनि पर्छ, तर तयारीविनाको र नेपाली राष्ट्रिय स्वार्थको चिन्तनविनाको उच्चस्तरीय भ्रमणले दुई देशको मित्रतालाई बलियो बनाउन सक्दैन । अन्त्यमा, मेरो नेपाल र भारत दुवै देशलाई सुझाव छ भारत सरकारले नेपालमा जे सहयोग गर्छु भन्छ, त्यो तोकेको समयमा पूरा गरोस् । घोषणा गर्ने तर वर्षौंसम्म फाइलमा थन्कने परम्पराको अब अन्त्य होस् । नेपाल सरकारले भारतसम्बन्धी आफ्ना जे समस्या र योजना छन्, त्यो स्पष्ट शब्दमा समाधानका कार्ययोजनासहित गृहकार्य गरेर प्रस्तुत गरोस् । दुवै सरकारबाट यति मात्र हुन सके हाम्रो मित्रता बलियो जगमा अड्नेछ । अर्थात् दुवै देशबीच विश्वासको वातावरण बन्नेछ ।"
ऊर्जामन्त्रीका कागजी होडबाजी,"ऊर्जामन्त्री महेन्द्रबहादुर शाहीले पनि विगतमा जस्तै 'झोलामा खोला' राख्नेलाई कारबाही गर्ने चेतावनीसहित उत्पादन अनुमति पत्र नलिएका र लिन चासो नदिएकाहरूलाई ताकेता गरी उनीहरूको लाइसेन्स खारेज गर्ने चेतावनी दिए । मन्त्रीको निर्देशनलगत्तै विद्युत् विकास विभागले सूचना जारी गर्यो उत्पादन अनुमति पत्र लिन प्रक्रिया सुरु गरेकाहरूले ३५ दिनभित्र विवरण पेस गर। हरेक ऊर्जामन्त्रीको दिमागमा के छ भने नेपालमा जलविद्युत् विकास हुन नसकेको मुख्य कारण झोलामा खोला राखेरै हो। यही मानसिकताबाट निर्देशित भई ऊर्जामन्त्री शाहीले पनि परम्परालाई निरन्तरता दिँदै निर्देशन नै जारी गरे कि खोलाजति खाली गर। ऊर्जामन्त्री शाहीको फरमानअनुसार उत्पादन अनुमति पत्रको लागि विवरण नबुझाउने कुल ४१ वटा आयोजना रहेछन् । यिनका जडित क्षमता चार हजार दुई सय ३१ मेगावाट छ । यो धेरै ठूलो परिमाण हो । यति धेरै खोलाहरू प्रवद्र्धककै झोलामै रहेछन् । तर यी ४१ वटा आयोजना किन अगाडि बढ्न सकेनन्, समस्या कहाँ छ भन्नेतिर मन्त्री शाहीलगायत उनीअघिका कुनै पनि ऊर्जामन्त्रीको ध्यान गएन । अघिल्ला ऊर्जामन्त्री जनार्दन शर्माले बास्केटमा रहेका आयोजना खाली गराए। लाइसेन्ससम्बन्धी कार्यविधि परिवर्तन भएको निर्णय बेलुकीतिर गरे, तर अघिल्लो दिनदेखि ब्याक डेटमा निवेदन दिन लगाए । यसरी बास्केटमा रहेका अधिकांश आकर्षक आयोजना मन्त्रीले इच्छा गरेका व्यक्ति तथा कम्पनीले हात पारे । मन्त्री शर्माको लाइसेन्स मोह यतिमै सीमित रहेन । उनले राजीनामा दिइसकेपछि बूढीगण्डकीजस्तो दुई सय ५० अर्ब रुपैयाँ लागत रहेको बूढीगण्डकी विनाप्रतिस्पर्धा एउटा विवादास्पद कम्पनीलाई दिए । जबकि शर्माकै ३७ बुँदेअन्तर्गतको एउटा क्रान्तिकारी र छलाङ नै मार्ला जस्तो लाग्ने नारा थियो नेपालको पानी, जनताको लगानी । आफ्नो नारालाई उनी आफैंले धज्जी उडाइदिए । ऊर्जामन्त्रीदेखि प्रधानमन्त्रीसम्म मुलुकको जलविद्युत् विकासका समस्या के हुन् र तिनलाई कसरी समाधान गर्ने भन्ने विषयमा रुचि कम छ । अहिले शर्माको सिको गर्ने प्रयासमा छन् मन्त्री शाही । ऊर्जा क्षेत्रमा गतिलो उदाहरणीय काम गरेर लोकप्रिय हुन सबैको इच्छा हुन्छ । त्यसको लागि त्याग र इमानदारी चाहिन्छ, जुन हाम्रोजस्तो मुलुकका अधिकांश नेता तथा मन्त्रीमा हुने कुरै भएन । उनले ४१ वटा लाइसेन्स किन खारेज नगर्ने भनेर जुन फरमान जारी गरेका छन्, त्यसले उनको पनि लाइसेन्स मोह देखाउँछ । लाइसेन्स रद्द गरेर वा गराएर पार्टीनिकटका व्यक्ति वा कम्पनीलाई दिन चाहन्छन् भन्ने यसले देखाएको छ । अधिकांश ऊर्जामन्त्री लाइसेन्स दिन मरिहत्ते गर्ने गर्छन्, तर अड्काइएका भनिएका अधिकांश आयोजना अघि नबढ्नुमा सरकार नै मुख्य दोषी छ । उदाहरणको लागि नर्वेले लगानी गर्न नसकेर हात झिकेको ६५० मेगावाटको तामाकोसी तेस्रो आयोजना कसैले रोकेको छैन । यो आयोजना अड्किनुको मुख्य कारण लगानी अभाव हो । भारतीय बजारलाई ताकेर नर्वेले लाइसेन्स लिएको थियो । भारतको टाटा पावरलाई रणनीतिक साझेदार बनाउँदा पनि भारतमा बिकेन । कारण थियो, नेपालमा उत्पादन हुने बिजुलीको चर्काे लागत । नर्वेको एसएन पावरले तामाकोसी तेस्रो आयोजनाबाट उत्पादित बिजुली किनिदिन नेपाल विद्युत् प्राधिकरणलाई अनुरोध पनि गरेकै थियो । प्राधिकरणले त्यति धेरै बिजुली खपत गर्ने क्षमता छैन भनेर फर्कायो । माथिल्लो मस्र्याङ्दी (६०० मेगावाट), तिला १ (४४० मेगावाट), तिला २ (४२० मेगावाट) जस्ता आयोजना नेपालमा खपत गर्ने उद्देश्यले लाइसेन्स नै लिएका थिएनन् । यी आयोजनाबाट उत्पादन हुने बिजुली भारत निकासी हुन सकेन । जबकि यिनका बिजुली भारत निकासी हुन्छ भनेर तिनलाई समेत समावेश गरेर प्रसारण लाइनको गुरुयोजना बनेको छ । तर भारतमा बिक्री हुन नसकेपछि यी दुवै (तिला र माथिल्लो मस्र्याङ्दी) ले नर्वेको शैलीमा प्राधिकरणलाई बिजुली लिन लबिङ गरे । अघिल्ला ऊर्जामन्त्री शर्माले आपू मन्त्रालयबाट बाहिरिँदाबाहिरिँदै तिला १ र २ को अमेरिकी डलरमा बिजुली खरिद सम्झौता (पीपीए) गर्न प्राधिकरणका कार्यकारी निर्देशकलाई चर्काे दबाब नै दिए । उनकै दबाबस्वरूप प्राधिकरणले डलर पीपीएसम्बन्धी समझदारी पत्र (एमओयू) गर्यो । प्राधिकरणको प्रणालीभन्दा ठूलो क्षमताका यी आयोजना भविष्यमा डलर पीपीए हुँदैछन् । यीबाहेक अधिकांश आयोजना प्राधिकरणले पीपीए नगरेर अड्किएका छन् । प्राधिकरणले कुल १० हजार मेगावाटमध्ये ३० प्रतिशतभन्दा बढी नदी प्रवाही आयोजनाका बिजुली खरिद नगर्ने भनिसकेको छ । दुई वर्षअघिको हिउँदमा मुलुक चरम लोडसेडिङबाट गुज्रिरहँदा सामान्य जनजीवन र मुलुकको अर्थतन्त्र चौपट भएपछि सरकारका सबै निकायले एकाएक बुद्धत्व प्राप्त गरे लोडसेडिङको कारण त हामी (सरकारी निकाय) नै रहेछौं । सरकारी निकायबीचका तगारा र समन्वय अभावले समयमा काम हुन नपाएको रहेछ, विभिन्न नीति र कार्यविधिले काम अड्केका रहेछन् आदिआदि । त्यतिखेरका ऊर्जासचिव सुमनप्रसाद शर्माले तीन महिनाभन्दा बढी समय लगाएर राष्ट्रिय ऊर्जा संकट निवारण तथा विद्युत् विकास दशकसम्बन्धी अवधारणापत्र एवं कार्ययोजना, २०७२ बनाए । यो कार्ययोजनालाई मन्त्रिपरिषद्ले स्वीकृत गरिसकेको छ, तर केही बुँदाबाहेक अधिकांश कार्यान्वयन नै भएनन् । ९९ वटा बुँदा रहेको यो कार्ययोजनामा नीतिगत र कार्यक्रमजन्य सुधारका अधिकांश विषयवस्तु समेटिएका थिए । टोपबहादुर रायमाझी ऊर्जामन्त्रीबाट हटिसकेपछि आएका जनार्दन शर्माले अर्काे सैंतीसबुँदे थप कार्ययोजना ल्याए । शर्माको कार्ययोजनाको केन्द्रीय उद्देश्य 'नेपालको पानी, जनताको लगानी' थियो । शर्माले रायमाझीको कार्ययोजनालाई वास्ता गरेनन् । अहिलेका ऊर्जामन्त्री शाहीले ऊर्जा संकट कार्ययोजना र शर्माको सैंतीसबुँदे योजना बिर्संदै अब नयाँ कार्ययोजना ल्याउन मातहतका निकाय प्रमुखलाई निर्देशन दिइसकेका छन् । अब शाहीले पनि यस्तै कुनै अर्को नाममा योजना सार्वजनिक गरे भने अचम्म नमाने हुन्छ । शर्मा र शाही मात्र होइन, उनीहरूभन्दा अघिका ऊर्जामन्त्रीहरूले पनि आफ्ना ढोलक पिट्दै जनताका आँखामा छारो हाल्ने मात्र काम गरे । माओवादी नै पहिलोपटक सरकारमा आएपछि १० वर्षमा १० हजार मेगावाट बिजुली उत्पादन गर्ने कार्ययोजनासहित घोषणा भयो । त्यसअनुसार कार्यदल गठन भई प्रतिवेदन नै तयार भयो । उक्त प्रतिवेदन पनि वर्षोसम्म त्यत्तिकै थन्कियो । १० हजारको चर्चा सेलाउन नपाउँदै कांग्रेसले ऊर्जा मन्त्रालय पायो र अर्को घोषणा भयो २० वर्षमा २५ हजार मेगावाट । माओवादीले बन्दोबस्ती गरेको नारा '१० हजार होइन, १७ हजार मेगावाट' को पनि मान राखिदिऊँ भनेर शर्माले त्यसमा सात हजार मेगावाट थपिदिए । बढी ऊर्जा उत्पादन गर्ने होड चल्यो, तर कागजमा मात्रै । नारा घन्काएरै जनतालाई मूर्ख बनाउन सकिन्छ भन्ने मानसिकताले यसमा पनि काम गर्यो । यसरी कति बिजुली उत्पादन गर्ने, कति चाहिने हो भन्नेमै सरकार र मन्त्री फेरिएपछि कुरा फेरिँदै आएको छ । यसले सरकारका मन्त्रीहरू के गर्ने भन्ने अलमलमा रहेको प्रस्ट देखाउँछ कि उनीहरूसित मुलुकको ऊर्जा क्षेत्रको कुनै दृष्टिकोण छैन । ऊर्जा मन्त्रालयले के गर्ने ? कसैलाई सोधिरहन वा कार्ययोजना पेस गर्न लगाउनै पर्दैन । सरकारको कार्यसम्पादन नियमावलीमै उल्लेख छ । मन्त्रीले के गर्ने, सचिवले के गर्ने, महानिर्देशक, महाशाखा प्रमुख, विभागीय प्रमुख, शाखा प्रमुख, शाखा अधिकृत र सुब्बा खरिदारसम्मले के गर्ने सबै ऐन, कानुन, नियमावली, कार्यविधिमै उल्लेख छ । समस्या के गर्ने भन्ने थाहा नपाएर होइन । समस्या सबैलाई थाहा छ, समाधान पनि थाहा छ । तैपनि किन हुँदैन काम ? ऊर्जामन्त्रीले स्वामित्व लिएको ऊर्जा संकट निवारण कार्ययोजना, २०७२ को मर्ममै प्रहार गर्ने गरी वनमन्त्रीले मन्त्रिपरिषद्मा प्रस्ताव ल्याए एउटा रूख काटे २५ वटा रोपिदिनुपर्ने, वनको जग्गाको ठाउँमा वनकै (जस्तै) जग्गा दिनुपर्ने कार्यविधि । वनको यो कार्यविधिमा के छ भनेर ऊर्जामन्त्रीले पढेनन् वा बुझेनन् वा थाहा पाएर पनि चुप लागे । ऊर्जा र जलस्रोत क्षेत्रका दिग्गज र भुक्तभोगीले तयार पारेको सिंगो ऊर्जा कार्ययोजनालाई वनको एउटा कार्यविधिले तुहाइदियो । प्रधानमन्त्री शेरबहादुर देउवाले 'अब पञ्चेश्वर बन्छ, ढुक्क हुनोस्' भनेर हिँड्दै गर्दा 'पञ्चेश्वरका खास समस्या के हुन् ? ' त्यतातिर कहिल्यै पनि सोचेनन् । उनको भारत भ्रमणमा पञ्चेश्वरको डीपीआर दुई महिनामा बनाउने भनेर संयुक्त विज्ञप्तिमा त आयो । अधिकांश भारत भ्रमणमा पञ्चेश्वरको डीपीआरबारे उल्लेख हुन्छ, तर कार्यान्वयन हुँदैन । किनभने महाकाली सन्धिले नचिनेको तल्लो शारदामा प्रयोग भइरहेको पानीलाई भारतले दाबी गर्दै आइरहेको छ । दुई देशका प्रधानमन्त्रीबीच नै पानी बाँडफाँटमा स्पष्ट भइदिएको भए डीपीआर बन्ने सम्भावना थियो । यसरी हरेक विषयमा भनाइ र गराइमा गहिरो अन्तर पर्दै आएको छ । यसरी ऊर्जामन्त्रीदेखि प्रधानमन्त्रीसम्म मुलुकको जलविद्युत् विकासका समस्या के हुन् र तिनलाई कसरी समाधान गर्ने भन्ने विषयमा रुचि कम छ । भारतबाट ऊर्जा आयात नै एक मात्र विकल्प देख्दै आएका हरेक सरकार यसरी नै अलमलमा पर्दै आएका छन् । ऊर्जामन्त्रीलाई लाइसेन्स हात पार्ने, दिने, दिलाउने र ठेक्कापट्टामा गहिरो चासो छ । मूल समस्याप्रति उनीहरू बेखबर छन् । ऊर्जा संकट कार्ययोजना, २०७२ अहिले पनि कार्यान्वयन गर्ने हो भने अधिकांश समस्या समाधान हुनेछन् ।"
दलित मुद्दा : स्वाभिमान र अधिकार,"आदिवासी जनजाति अगुवाहरूसँगको भेटघाट र कुराकानी हुँदा उनीहरूको प्रश्न हुन्छ भाषा, धर्म, क्षेत्र, जातिलगायतका पहिचानवादी आन्दोलन दलितको हो कि होइन ? यसलाई दलित आन्दोलनले कसरी हेर्ने गर्छ ? दलित मुक्तिका निमित्त क्रियाशील र संघर्षरत व्यक्ति, अधिकारवादी संस्थामाथि यी प्रश्न गरिरहँदा आफैंमा पनि प्रश्न उठ्छ, 'कथित दलित' हाम्रो पहिचान हो र ? दलित मुक्ति आन्दोलनको उद्देश्य 'दलित' वर्ग स्थापित गर्नको निमित्त हुँदै होइन । कथित दलित, वर्गसमुदायमाथि हुने गरेका जातीय विभेद, छुवाछूत, भेदभाव, अन्याय, अत्याचारबाट मुक्ति र राज्यको नीतिनिर्माण गर्ने तह र राज्य सञ्चालनमा महत्वपूर्ण भूमिका भएका कर्मचारी, सुरक्षा अंगहरू, प्रशासन, न्यायालय, शिक्षा र स्वास्थ्य क्षेत्रमा पहुँच इत्यादि प्रमुख सवाल हुन् । शूद्र, अछूत, सानो जाति, दलित पनि कतै पहिचान हुन सक्छ ? दलित एक विशेष अवस्था र परिस्थिति हो । त्यसकारण यस्तो स्थितिबाट मुक्ति, मानवीय र सभ्य व्यवहार, समानता र समावेशीकरण मात्रै दलित मुक्तिको सवाल हो । तसर्थ दलित मुक्तिको प्रमुख मुद्दामा स्वाभिमान र अधिकार महत्वपूर्ण सवाल हुन् । दिग्भ्रमित मुक्ति संघर्ष कथित दलित वर्ग र समुदायको मूल उत्पत्ति अनार्य र गैर हिन्दु समुदाय हो । मूलवासी र तत्कालीन शासक वर्ग हो, दलित । कल, बल र छलपूर्वक आर्यवंशको शासन सत्ता सुरु भएसँगै सिन्धु सभ्यतामा नश्लीय शासन हुन थाल्यो । आर्यवंशको कपटपूर्ण युद्धमा हार्न पुगेका र हार स्वीकार नगरेको जाति वंशलाई शूद्र बनाइयो । कैयन् जाति, आदिवासी जंगल पस्न बाध्य भए । त्यसरी शूद्र, पानी नचल्ने, छुन नहुने जाति बनाई ती समुदायको इतिहास मेटाउने कार्य भयो । फलस्वरूप शूद्र र दास जाति (महिला) लाई धेरै वर्षसम्म सम्पत्ति, शिक्षालगायतका हक अधिकारबाट वञ्चित गराइयो । समानता, सम्मान, न्याय स्वतन्त्रता, समावेशीकरण विभेदबाट मुक्तिका निम्ति दलित वर्ग र समुदायको समष्टिगत आन्दोलनको परिकल्पना गर्न ढिलाइ गर्नु हुँदैन । कथित दलित वर्ग र समुदायका भाषा, धर्म, जात, जाति, पेसा, क्षेत्र, वर्ग, समुदायको हकअधिकार प्राप्तिका सबै आन्दोलन आफ्नै आन्दोलन हो । विभेद, छूवाछूत, अन्याय आदिबाट मुक्तिको तत्काल जरुरी छ । महिलाहरू समान हकको निमित लडे पनि उनीहरू त महिला नै रहने हुन् । तर दलित सधैं दलित रहने या रहनैपर्दछ भन्ने मुद्दा होइन र हुनै सक्दैन । दलित दृश्य, बोली, व्यवहार, रंग, पहिरन, शारीरिक बनोट आदिका आधारमा पहिचान गर्न सकिने वर्ग होइन । दलित त नश्लवादी र ब्राह्मणवादी चिन्तनले कृत्रिम रूपमा छुट्ट्याएको गलत सोच र व्यवहार मात्रै हो । प्रकृति, संस्कृति र राजनीतिको प्रभावले मानिसबीच भिन्नता देखा परे । नेपालको मात्रै होइन, विश्वका कमै मुलुकका जनता होलान्, जुन एकथरी मान्छेको रगतमा अर्को प्रकारको जातिको रगत नमिसिएको होस् । शूद्रहरूका हकमा पनि कालान्तरमा विभिन्न जाति, समुदाको रक्त मि श्रण हुन पुग्यो । आर्य, मंगोल, द्रविड, मुस्लिम, इसाईलगायतका समुदाय, धर्मसँग नश्ल मि श्रण भयो र आजको दलित वर्गसमुदाय भ्रमित बन्न पुग्यो । त्यसकारण स्वाभाविक रूपमा दलित वर्ग र समुदायले आफ्नो मुक्ति संघर्षको लक्ष्य 'मानवतावाद' नै बनाउनु आवश्यक छ । खुला समाज निर्माण गर्नु सबैको दायित्व हो । पितृसत्ता या बाबुको थर सन्तानमा जोड्नैपर्ने सामन्ती व्यवस्था अन्त्य गर्ने दिशातर्फ लाग्नुपर्छ । व्यक्तिले आफ्नो नाम पछाडिको थर आफ्नो इच्छाबमोजिम लेख्न पाउनुपर्छ । उदाहरणको लागि रामप्रसाद कोइरालाको छोराले हरिप्रसाद विकल्प, प्रकाश प्रतीक किन नलेख्ने ? बाबुको थर लेख्नैपर्ने व्यवस्था पुरुषप्रधान र विभेदी छ । थर लेख्न पाउने, परिवर्तन गर्न पाउने सबैको अधिकार हो । यस्तो व्यवस्था तत्काल गर्न जरुरी छ । फेरि कैयन्ले प्रश्न गर्ने गर्दछन् दलित मुद्दा त समानता पो हो त, जाति, थर नै मास्न कहाँ पाइन्छ ? आखिर दमाई, कामी गाइने, वादी, चमार, मुसहर, दुसाध, डोम इत्यादि सभ्य शब्द होइनन् । हिजो जुनसुकै उद्देश्यले राखिएको भए पनि यी थर रहुञ्जेल त व्यावहारिक समानता प्राप्त हुने सम्भावना देखिन्न । दलित मुक्ति संघर्ष दिग्भ्रमित छ र विरोधाभासमा फसेको छ । समानताको आवाज उठाउने संघसंस्था र व्यक्तिहरू बलपूर्वक आन्तरिक विभेदविरुद्धको आवाजलाई निषेध गर्दैछन् । दलित वर्ग र समुदायभित्रको विभेद र छुवाछूतसमेत कहालीलाग्दो छ । यस्तो अवस्थामा भोलि दलितभित्रकै एक जाति र अर्को जातिबीच द्वन्द्व मात्रै होइन, संघर्ष गर्नैपर्ने स्थिति नबन्ला भन्न सकिन्न । आन्तरिक समानता र समावेशीकरण दलित वर्ग र समुदायको मुक्ति आन्दोलनको मुख्य एजेन्डा बन्न सकेको छैन । यो दुःखद मात्रै होइन, दलित मुक्ति आन्दोलनको असफलताको एक प्रमुख कारण पनि हो । मुद्दाको राष्ट्रियकरण नेपालको संविधानले सबै प्रकारका जातीय विभेद अन्त्य गर्ने परिकल्पना गरेको छ । त्यति मात्रै होइन, सार्वजनिक र निजी दुवै स्थानमा जातीय भेदभावलाई दण्डनीय अपराध मान्दै त्यस्तो गरेमा जेल सजाय वा आर्थिक दण्ड वा दुवै सजाय हुन सक्ने व्यवस्थासमेत गरेको छ । विडम्बना, दलित युवायुवतीले गैरदलितसँग प्रेम, विवाह गरेको निहुँमा यातना, अत्याचार सहनुपरेको मात्रै होइन, हत्या गरिएका उदाहरण प्रशस्तै छन् । दलितहरूले गोठ छोएकोमा र चियापसलमा गिलास नमाभ्दा कुटिनुपर्ने विडम्बनापूर्ण अवस्था अझै छ । काठमाडौंलगायतका सहरहरूमा दलित भएकै कारण डेरा नपाइने अवस्था अझै छ । दलित मुक्ति संघर्षमा सीमित व्यक्ति संघ, संगठनको वर्चस्व र आन्तरिक विभेदजस्ता कारणले दलित मुक्तिको सवाल राष्ट्रियकरण हुन सकेको छैन । ६०६५ लाख दलितको प्रतिनिधित्व एक मन्त्री, दुईचारजना सांसद, पाँचजना कर्मचारीले गर्न सक्दैन । मधेस विद्रोहले मधेसीलाई हेप्ने र विभेद गर्ने प्रचलनमा परिवर्तन हुँदै गइरहेको छ । मधेस र मधेसीका समस्या राष्ट्रिय मुद्दा बनिसकेका छन् । दलित आन्दोलन पनि त्यस्तै सबल हुनु आवश्यक छ । सीमित समयको निम्ति दलित समुदायको जातीय महासंघ निर्माण गरी मुद्दालाई राष्ट्रिय स्तरमा उठान गर्नेतर्फ ध्यान दिनु आवश्यक छ । दलित गैरसरकारी संस्था महासंघ, गैरसरकारी संस्थाहरू र पार्टीका भ्रातृ संगठनहरूमा दलितभित्रकै विश्वकर्मा, परियार र मिजारजस्ता सीमित जातिहरूको वर्चस्व बन्न पुगेको छ । त्यसकारण समावेशी खालको स्वतन्त्र दलित जातीय महासंघ निर्माण गर्नुपर्ने देखिन्छ । पहाडका पाँच दलित जाति र मधेसका २० भन्दा बढी दलित वर्ग समुदायमा सूचीकृत जातिको सामूहिक र क्रमिक नेतृत्व रहने गरी यस्तो महासंघ निर्माण गर्न सकिन्छ । दलित मुद्दा कथित दलित वर्ग र समुदायको मात्रै सरोकारको विषय होइन । यो त सभ्य मानवतावादी, न्यायप्रेमी, सबै जाति, वर्ग र समुदायको सरोकारको विषय हो । यसबारेमा अरू जाति र समुदायलाई सचेत बनाउनु पनि आवश्यक छ । स्वाभिमानपूर्वक जीवनयापन गर्न पाउनु मानव जीवनको सबैभन्दा महत्वपूर्ण पक्ष हो । कथित दलितको इतिहास, संस्कृति, भाषा, मौलिक परम्पराको षड्यन्त्रपूर्वक नास गराइएको हो । अझै पनि मौलिक संस्कृतिको अवशेष भेट्न सकिन्छ भन्ने अध्येताहरू पनि छन् । समानता, सम्मान, न्याय स्वतन्त्रता, समावेशीकरण विभेदबाट मुक्तिका निम्ति दलित वर्ग र समुदायको समष्टिगत आन्दोलनको परिकल्पना गर्न ढिलाइ गर्नु हुँदैन । संघीय लोकतान्त्रिक गणतन्त्र, धर्म निरपेक्षता, विधिको शासन, संविधानवादको कार्यान्वयनसँगै दलित वर्ग र समुदायको स्वाभिमान र अधिकारको मुद्दा स्थापित गर्दै कार्यान्वयन गरी अघि बढ्नुपर्छ । तब मात्रै राष्ट्रले भन्ने गरेको दिगो, विकास, स्थायित्व, स्थायी शान्ति र समृद्धि प्राप्त हुन सक्छ ।"
ताईवानमा नेपाली खेलाडीको सम्मान,"काठमाडौं: २९औं युनिभर्सियाड प्रतियोगितामा सहभागिताको लागि ताइवानको ताइपेइमा रहेका नेपाली खेलाडीला तथा अफिसियल टोलीलाई नेपाल ताईवान संघले सम्मान गरेको छ। विभिन्न पेशा र व्यवसायमा ताइवानमा बसोबास गर्दै आईरहेका नेपालीले आफ्नो देशको खेलाडीलाई रात्री भोज सहित खेल पोशाख र खाता लगाएर सम्मान गरेका थिए। कार्यक्रमका अवसरमा विश्वविद्यालय खेलकुद संघ नेपालका अध्यक्ष प्रदीप जोशी (टेकराज), उपाध्यक्ष डा ज्ञानेन्द्र पौड्याल, महासचिव पूर्ण सिंह वोहराले नेपाल ताईवान संघका अध्यक्ष राजु गुरुङलाई मायाको चिनो पनि प्रदान गरेका थिए। संघका सदस्य कपिल अधिकारीले सञ्चालन गरेको कार्यक्रमलाई सम्वोधन गर्दै नेपाल ताईवान संघका अध्यक्ष राजु गुरुङले विभिन्न पेशा र व्यवसायमा ताईवान बसोबास गर्दै आईरहेका नेपालीहरुलाई एकिकृत गर्दै उनीहरुको हक अधिकारको सुरक्षा तथा अन्य आपत विपतको अवस्थामा सहयोग पुर्याउने उद्यश्यले स्थापित यस संघले आफ्नो मातृभूमिलाई पनि दुःख कष्टका साथ आर्जन गरेको केही रकमले सहयोग पुर्याउँदै आएको बताए। विश्वका उक सय ५० देशको सहभागिता रहेको युनिभर्सियाड प्रतियोगितामा नेपालका १८ खेलाडीले विभिन्न स्पर्धामा भाग लिएका थिए।"
बर्दियामा नमुना खेल मैदान बनाइने,बर्दियाः युवा तथा खेलकुद मन्त्री राजन केसीले बर्दियाको कभर्डहलस्थित खेल मैदानलाई जिल्लाकै नमुना बनाइने बताएका छन्। कभर्डहलको अनुगमनका लागि बर्दिया आएका केसीले सञ्चारकर्मीसँगको संक्षिप्त कुराकानीका क्रममा बर्दियाको खेल मैदान तराइ क्षेत्रकै राम्रो भएकाले राष्ट्रिय बजेट मार्फत जिल्लाकै नमुना बनाईने बताएका हुन्। सात बिगाहा क्षेत्रफलमा फैलिएको खेलमैदानको डीपीआर अन्तिम चरणमा पुगेकाले सुविधा सम्पन्न खेल मैदानको रुपमा निर्माण गरिने मन्त्रीको केसीले बताए। उनले डीपीआर तयार भएपछि ढिलाई नगरी खेल मैदान निर्माण कार्यलाई तीब्रता दिने आश्वासन दिए।
