शीर्षक,विवरण
स्वास्थ्य बिमा : साख जोगाउने चुनौती,"सत्र वर्षकै उमेरमा मुटु रोगले पिरोलेपछि दीपेश राई घरमै बसिरहेका छन्। उपचारमा ढिलाइ गर्दा उनका मुटुका दुवै भल्भ बिग्रेका छन्। भल्भ फेर्न दाताको आर्थिक सहयोग पर्खिरहेका राई भन्छन्, कति खर्च लाग्ने हो ? बुबाआमाको कमाइ छैन। कसरी उपचार गर्ने ? दीपेशजस्ता सर्वसाधारण नागरिकको स्वास्थ्योपचारमा सहज पहुँच पुर्याउने उद्देश्यअनुरूप सरकारले गत वर्षदेखि स्वास्थ्य बिमा कार्यक्रम अघि सारेको छ। जनताको समग्र स्वास्थ्यस्थितिमा सुधार गर्ने दीर्घकालीन लक्ष्य लिइएको राष्ट्रिय स्वास्थ्य बिमा कार्यक्रम अहिले ३० जिल्लामा विस्तार भएको छ। स्वास्थ्य जोखिमको अग्रिम व्यवस्थापन गर्ने अवधारणास्वरूप स्वास्थ्य बिमा कार्यक्रम ल्याइएको स्वास्थ्य बिमा बोर्डका निवर्तमान कार्यकारी निर्देशक डा गुणराज लोहनी बताउँछन्। सरकारले स्वास्थ्य बिमा कार्यक्रमबाट पाइने सुविधा (बेनिफिट प्याकेज) सम्बन्धी व्यवस्था गरेको छ। डा लोहनीका अनुसार सरकारबाट निःशुल्क उपलब्ध गराइएको सम्पूर्ण स्वास्थ्य सुविधा यथावत् रहने र तोकिएका सेवा प्रदायक संस्थाबाट बहिरंग, अन्तरंग र आकस्मिक कक्षबाट प्रदान गरिने सेवाहरू पनि बिमा कार्यक्रममा सहभागी हुनेहरूले पाउनेछन्। त्यस्तै निदानात्मक र परीक्षण सेवाहरू पनि प्रदान गरिनेछ। ४० वर्ष उमेर नाघेका सदस्यहरूले नजिकको स्वास्थ्य संस्थाबाट वर्षको एकपटक अतिरिक्त सेवाका रूपमा स्वास्थ्य जोखिम परीक्षण सेवाअन्तर्गत रक्तचाप, रगत र पिसाबमा चिनीको मात्रा जाँच्ने सुविधा पाउनेछन्। स्वास्थ्य बिमाका कारण आर्थिक अभावले रोग पालेर घरमै बसिरहने प्रवृत्ति निरुत्साहित हुने र उपचार गर्न ध्यान जाने वरिष्ठ बाल क्यान्सरविशेषज्ञ डा प्रकाशनिधि तिवारी बताउँछन्। उनी भन्छन्, क्यान्सरका बिरामीहरू पनि जटिल अवस्था विकसित भइसकेपछि मात्र उपचार गराउन आउने प्रवृत्ति छ। सरकारी स्वास्थ्य बिमाले आधारभूत स्वास्थ्य सेवाको प्याकेज मात्र ल्याएको हुनाले निजी क्षेत्रका संस्थाहरूले स्वास्थ्य बिमाका लागि विशेष प्याकेज ल्याउनुपर्ने खाँचो रहेको डा तिवारी बताउँछन्। दैनिक सात रुपैयाँ बचत दैनिक सात रुपैयाँ जोगाउन सके अब औषधोपचारको खर्च बेहोर्न नसकेर टाट पल्टने स्थिति व्यहोर्नुपर्ने छैन। पाँचजनासम्मको परिवारले दिनको सात रुपैयाँ बचत गरे बिमाका लागि आवश्यक वर्षको पच्चीस सय रुपैयाँ तिर्न पुगिहाल्छ। सरकारले देशव्यापी रूपमा विस्तार गर्ने लक्ष्य लिएको बिमा कार्यक्रममा अहिले ३० जिल्लाका नागरिक सहभागी भइसकेका छन्। आर्थिक वर्ष २०७२०७३ मा सरकारले इलाम, बागलुङ र कैलालीबाट स्वास्थ्य बिमा कार्यक्रम सुरु गरेको थियो। सरकारले सबै नागरिकलाई आबद्ध गराउने व्यवस्थासहित स्वास्थ्य बिमा ऐन ल्याएपछि स्वास्थ्य सेवामा सर्वसाधारणको पनि सहज पहुँच पुग्ने अपेक्षा चिकित्सकहरूको छ। डा लोहनीका अनुसार अहिले मुलुकका २७ प्रतिशत नागरिकले बिमा गरेका छन्। आर्थिक, शैक्षिक, भौगोलिक, सामाजिक, शैक्षिक अवस्थाले बिमा गर्नेनगर्नेमा प्रभाव पारेको छ। गत वर्षबाट सुरु गरिएको यस कार्यक्रममा चितवनका वासिन्दाले सबैभन्दा धेरै बिमा गरेका छन्। तर जनसंख्याको दृष्टिले पाल्पामा सबैभन्दा बढी स्वास्थ्य बिमा भएको छ। सबैभन्दा कम अछाममा रहेको छ। कुल जनसंख्याको तीन प्रतिशत जनताले मात्र बिमा गरेका छन्। तर पाल्पामा भने २७ प्रतिशत नागरिकले स्वास्थ्य बिमा गरेको बिमा बोर्डले जनाएको छ। नागरिकको स्वास्थ्योपचारमा सहज पहुँच पुर्याउने उद्देश्यअनुरूप राष्ट्रिय स्वास्थ्य बिमा नीति, २०७१ र सामाजिक स्वास्थ्य सुरक्षा विकास समिति (गठन आदेश) २०७१ बमोजिम आर्थिक वर्ष २०७२०७३ देखि स्वास्थ्य बिमा कार्यक्रम सुरु गरिएको हो। कैलाली, बागलुङ र इलाम जिल्लाबाट सुरु गरिएको स्वास्थ्य बिमा कार्यक्रम क्रमशः अन्य जिल्लामा विस्तार भइरहेको छ। यस कार्यक्रममा दर्ताका लागि स्थानीय वडाबाट छनोट भई आएका व्यक्तिहरू घरदैलोमा पुगी दर्ता प्रक्रियामा सहभागी गराउँछन्। दर्ता सहयोगीहरू घरदैलोमा नआएको अवस्थामा आफैं सम्पर्क गरेर पनि बिमा कार्यक्रममा दर्ता हुन सकिन्छ। जनतालाई स्वास्थ्यमा सहज पहुँच पुर्याउन स्वास्थ्य बिमा कार्यक्रम प्रभावकारी हुन्छ। उपचार गर्न समयमै जाने प्रवृत्तिको विकास हुनेछ। उपचारमा पहुँच वृद्धि हुने अपेक्षा गर्न सकिन्छ। डा भगवान् कोइराला, वरिष्ठ मुटु सर्जन, मनमोहन कार्डियो थोरासिक भास्कुलर एन्ड ट्रान्सप्लान्ट सेन्टर सदस्य दर्ताको समयमा आफ्नो फोटो भएको परिचयपत्र (नागरिकता, सवारी अनुमतिपत्र वा अन्य परिचय खुल्ने प्रमाणपत्र) दर्ता सहयोगीलाई देखाउनुपर्छ। नाबालिगको हकमा निजको जन्म प्रमाणपत्र वा अभिभावक तथा संरक्षकको परिचयपत्र खुल्ने प्रमाणपत्र देखाउनुपर्ने हुन्छ। दर्ता फाराम भर्ने बेला सेवा लिने पहिलो स्वास्थ्य संस्था रोज्नुपर्ने हुन्छ। स्वास्थ्य बिमा कार्यक्रममा पुरुषभन्दा बढी महिलाको आकर्षण देखिएको छ। हालसम्म पाँच लाख ९२ हजारभन्दा बढीले स्वास्थ्य बिमा गरेका छन्। पुरुषभन्दा झन्डै १० प्रतिशत बढी महिलाले स्वास्थ्य बिमा गराएका छन्। जारी हुने क्रममा रहेको स्वास्थ्य बिमा नियमावली ०७४ मा प्रिमियमको दायरा वृद्धि गरी एक लाख बनाउने तयारी भइरहेको छ। जनचेतना वृद्धि भए पनि स्वास्थ्य बिमामा गर्नेहरू झन् बढ्ने डा लोहनीको विश्वास छ। उपचारमा सहज पहुँच वार्षिक रूपमा न्यून रकम जोहो गर्दा उपचारमा सहज पहुँच हुने भएको छ। बिमा कार्यक्रममा सहभागी हुन पाँचजनाको परिवारले वार्षिक दुई हजार पाँच सय तिरे पुग्छ। यसमा प्रतिव्यक्ति एक सय रुपैयाँ वार्षिक बिमा शुल्क तिरे ५० हजार रुपैयाँसम्मको निःशुल्क स्वास्थ्योपचार सेवा लिन पाइन्छ। पाँचजनाभन्दा बढीको परिवार छ भने प्रतिसदस्य चार सय ५० को दरले थप बिमा शुल्क तिर्नुपर्ने हुन्छ। सरकारले गरिबी परिचयपत्र प्राप्त व्यक्तिमध्ये अति गरिबलाई शतप्रतिशत, गरिबलाई ७५ प्रतिशत र सीमान्तकृत गरिबलाई ५० प्रतिशतसम्म छुटको व्यवस्था गरेको छ। मनमोहन कार्डियो थोरासिक भास्कुलर एन्ड ट्रान्सप्लान्ट सेन्टरका वरिष्ठ मुटु सर्जन डा भगवान् कोइराला जनतालाई स्वास्थ्यमा सहज पहुँच पुर्याउन स्वास्थ्य बिमा कार्यक्रम प्रभावकारी हुने बताउँछन्। उनी भन्छन्, उपचार गर्न समयमै जाने प्रवृत्तिको विकास हुनेछ। उपचारमा पहुँच वृद्धि हुने अपेक्षा गर्न सकिन्छ। सरकारी स्वास्थ्य बिमाले आधारभूत स्वास्थ्य सेवाको प्याकेज मात्र ल्याएको हुनाले निजी क्षेत्रका संस्थाहरूले स्वास्थ्य बिमाका लागि विशेष प्याकेज ल्याउनुपर्छ। डा प्रकाशनिधि तिवारी, वरिष्ठ बाल क्यान्सरविशेषज्ञ, कान्ति बालअस्पताल गुणस्तरीय स्वास्थ्य सेवा प्राप्त गर्ने नागरिक अधिकारको संरक्षण गर्न र स्वास्थ्य बिमाद्वारा बिमित (बिमा कार्यक्रममा सहभागी) को आर्थिक जोखिम न्यूनीकरण गरी स्वास्थ्यमा हुने खर्चलाई उपलब्धिमूलक बनाउन पनि स्वास्थ्य बिमा ऐन, २०७४ जारी गरिएको छ। त्यस्तै स्वास्थ्य सेवाप्रदायकको दक्षता र जवाफदेहिता अभिवृद्धि गरी स्वास्थ्य सेवामा सहज पहुँच व्यवस्था हुने अपेक्षाका साथ ऐन जारी गरिएको हो। राष्ट्रिय स्वास्थ्य बिमा नीति, २०७१ ले जनताको समग्र स्वास्थ्य स्थितिमा सुधार गर्ने दीर्घकालीन लक्ष्य लिएको छ। गुणस्तरीय स्वास्थ्य सेवाको पहुँच र उपयोगमा सुधार ल्याई स्वास्थ्य बिमाका आधारमा सबैलाई स्वास्थ्य सेवा सुनिश्चित गर्ने यस नीतिको प्रमुख उद्देश्य रहेको छ। त्यही उद्देश्य पूरा गर्न सुरु गरिएको स्वास्थ्य बिमा कार्यक्रम लोकप्रिय भइरहेको छ। स्वास्थ्य सेवाका लागि जोखिम न्यूनीकरणको व्यवस्था गरी थप वित्तीय संरक्षण प्रदान गर्ने र सेवा प्रवाहका क्रममा गुणस्तर, प्रभावकारिता, दक्षता र जवाफदेहितामा सुधार ल्याउनु बिमा कार्यक्रमको उद्देश्य रहेको डा लोहनी बताउँछन्। सरकारले निःशुल्क औषधि कार्यक्रमलाई पनि क्रमशः बिमामा समावेश गर्दै जाने योजना बनाएको छ। नवजात शिशु, बालबालिका, ज्येष्ठ नागरिक, अपांगता भएका व्यक्ति तथा असक्तलाई स्वास्थ्य बिमा कार्यक्रममा आबद्ध गर्नु अभिभावक तथा संरक्षकको कर्तव्य हुनेछ। त्यस्तै वृद्धा श्रम, अनाथालय, बालसुधारगृहलगायत संस्थामा आश्रित व्यक्तिलाई स्वास्थ्य बिमा कार्यक्रममा आबद्ध गर्नु संस्थाको व्यवस्थापकको कर्तव्य हुने बिमा ऐनमा उल्लेख छ। निजी क्षेत्रको आकर्षण सरकारी र निजी क्षेत्रबीच स्वास्थ्य बिमा कार्यक्रमलाई लक्षित समूहसम्म पुर्याउन प्रतिस्पर्धासमेत हुन थालेको छ। स्वास्थ्य बिमाका लागि सरकारले मात्र नभई निजी क्षेत्रको समेत आकर्षण बढ्नुलाई स्वास्थ्य बिमा बोर्डका निवर्तमान निर्देशक डा गुणराज लोहनी सकारात्मक रूपमा लिन्छन्। निजी क्षेत्रले प्रिमियमको दायरा फराकिलो बनाएर वा रोगअनुसारको बिमा कार्यक्रम अघि बढाउन सक्ने उनी बताउँछन्। वरिष्ठ बाल क्यान्सरविशेषज्ञ डा प्रकाशनिधि तिवारी सार्वजनिक निजी साझेदारीअनुरूप निजी क्षेत्रका बिमा संस्थाहरूलाई पनि स्वास्थ्य बिमातर्फ आकर्षित गराउनुपर्ने खाँचो रहेको बताउँछन्। उनी भन्छन्, कतिपय रोगको उपचार गर्दा एक डोज औषधिको हजारौं रुपैयाँ पर्छ। त्यसैले सरकारले आधारभूत र अन्य विशेष खालको उपचारका लागि छुट्टाछुट्टै प्याकेज ल्याउन जरुरी छ। मेडिसिटी अस्पतालले प्रिमियर इन्स्योरेन्स कम्पनीसँग मिलेर स्वास्थ्य बिमा कार्यक्रम सार्वजनिक गरेको छ, जसअनुसार उपचारका क्रममा लाग्ने ९० प्रतिशत खर्च इन्स्योरेन्स (बिमा) कम्पनीले बेहोर्ने र १० प्रतिशत मात्र बिरामीले व्यहोर्नुपर्नेछ। वार्षिक एक हजार दुई सय ५० रुपैयाँमा व्यक्तिले ५० हजारसम्मको स्वास्थ्य सुविधा लिन सक्ने बिमा कम्पनीले जनाएको छ। इच्छाअनुसारको प्रिमियमको व्यवस्था गरी सबैका लागि अवसर प्रदान गरिएको छ। १० लाखसम्मको स्वास्थ्य सेवाका लागि व्यक्तिले २५ हजार र परिवार सबैका लागि ३७ हजारसम्म वार्षिक प्रिमियम तोकिएको छ। आईएमई जनरल इन्स्योरेन्सका डेपुटी म्यानेजर अशोक पोखरेल बिमा नीति तथा नियमावली संशोधन गरी निजी क्षेत्रका बिमा कम्पनीहरूलाई पनि स्वास्थ्य बिमामा सहभागी गराउनुपर्ने आवश्यकता रहेको बताउँछन्। उनी भन्छन्, बिमाको दायरा बढाएर स्वास्थ्य क्षेत्रमा बिमा कार्यक्रमलाई थप प्रभावकारी बनाउनुपर्ने खाँचो छ। गुणस्तरीय स्वास्थ्य सेवामा सबैको पहुँच पुराउन स्वास्थ्य बिमा कार्यक्रम अपरिहार्य छ। त्यसका लागि विद्यमान कानुनी व्यवस्थाहरूमा आवश्यकताअनुसार सुधार गरिनुपर्नेमा जोड दिँदै पोखरेल बिमासँग सम्बन्धित आवश्यक नीतिगत एवं संस्थागत सुधार गर्नुपर्ने खाँचो रहेको औंल्याउँछन्। निजी क्षेत्रलाई स्वास्थ्य बिमातर्फ आकर्षण गर्न सरकारले सहजीकरणको भूमिका निर्वाह गर्नुपर्ने पोखरेल बताउँछन्। डा तिवारी भने सरकारले दिन नसकेको विशेष प्याकेज दिँदै निजी क्षेत्रका बिमा संस्थाहरूले स्वास्थ्य प्रिमियम दायरा बढाउनुपर्ने बताउँछन्। उनी भन्छन्, निजी क्षेत्रलाई पनि आकर्षण गराउन सक्नुपर्छ। केके छन् स्वास्थ्य सुविधा ? स्वास्थ्य बिमा कार्यक्रमअन्तर्गत योग, पोषण, बानीबेहोरा सु्धार, मनोसामाजिक परामर्शजस्ता प्रवद्र्धनात्मक सेवा पनि रहेका छन्। त्यस्तै परिवार नियोजन, सुरक्षित मातृत्वजस्ता प्रतीकारात्मक सेवा र बहिरंग, भर्ना उपचार, आकस्मिक, शल्यक्रिया, औषधि, स्वास्थ्य सहायता उपकरणजस्ता उपचारात्मक सेवा प्रदान हुने स्वास्थ्य बिमा ऐन, ०७४ मा उल्लेख छ। त्यस्तै निदानात्मक र पुनस्र्थापनासम्बन्धी सेवा र हवाई एम्बुलेन्सबाहेकको एम्बुलेन्स सेवा र तोकिएबमोजिमका अन्य सेवा प्रदान हुने जनाइएको छ। सरकारबाट सञ्चालित निःशुल्क स्वास्थ्य सेवाका कार्यक्रम क्रमशः स्वास्थ्य बिमा कार्यक्रममा समावेश गरिने डा लोहनी बताउँछन्। बिमा स्वास्थ्य कार्यक्रममा तोकिएको मूल्यभन्दा बढी रकमका चस्मा, श्रवणयन्त्रलगायतका स्वास्थ्यसम्बन्धी सहायक यन्त्र, प्लास्टिक सर्जरी, कृत्रिम गर्भाधान सेवा समावेश गरिएको छैन। स्वास्थ्य संस्थामा औषधी र दक्ष स्वास्थ्यकर्मी नभएको अवस्थामा स्वास्थ्य बिमाप्रति वितृष्णा पैदा हुन सक्ने स्थिति छ। बिमा बोर्डका निवर्तमान कार्यकारी निर्देशक डा लोहनी भन्छन्, स्वास्थ्य सेवाप्रदायकले दिने गुणस्तरीय सेवा र बिरामीलाई गर्ने व्यवहारले बिमाप्रति जनताको दृष्टिकोण बन्छ। स्वास्थ्य संस्थाहरूमा सेवाको गुणस्तर बढाउन पहल गर्नुपर्छ। बिमा स्वास्थ्य सेवा प्रणालीमा गुमेको साख बढाउने अवसर पनि हो। टिप्पणी स्वास्थ्य बिमा : न्याय र समानताविपरीत राज्यबाट आधारभूत स्वास्थ्य सेवा निःशुल्क प्राप्त गर्ने हक प्रत्येक नागरिकलाई छ, जुन व्यवस्था मुलुकको संविधानमा मौलिक हकका रूपमा उल्लेख गरिएको छ । स्वास्थ्य बिमालाई समानता र न्यायमा आधारित बनाउने अवसर थियो तर त्यसबाट राज्य चुकेको छ, यसलाई दुःखद घटनाका रूपमा लिएको छु । संविधानले नै व्यवस्था गरिसकेपछि सबै नागरिकले आधारभूत स्वास्थ्य सेवा निःशुल्क पाउनैपर्छ । आधारभूत स्वास्थ्य सेवालाई परिभाषित गर्नै बाँकी छ । आधारभूत स्वास्थ्य सेवा प्याकेज हो । समयअनुसार त्यसलाई विस्तार पनि गर्न सकिन्छ । स्वास्थ्य बिमा राम्रो त हो, तर नेपालको सन्दर्भमा दुःखद् दुर्घटनासरह भएको छ । सरकारले जुन परिकल्पना गरेको छ, त्यो आधारभूत स्वास्थ्य सेवाभन्दामाथिको कुरा हो । आधारभूत स्वास्थ्य सेवाभन्दा माथिका उपचारलाई बिमाले समेट्ने हो । निजी क्षेत्रले झैं बिमा कार्यक्रम हो भने त त्यसबारे टीकाटिप्पणी गर्नु जरुरी छैन । तर यो राज्यले गरेको बिमा हो । आधारभूत स्वास्थ्य सेवाभन्दा माथिका सेवा उपलब्ध गराउन कोष सिर्जना गर्ने हो । आधारभूत स्वास्थ्यभन्दा माथिका सेवाका लागि कोष सिर्जना गर्दा त्यसको सिद्धान्त के हो त ? अहिलेको बिमा व्यवस्थाले के गरेको छ भने सबैलाई २५ सय रुपैयाँका सिलिङ तोकिदिने काम गरेको छ । गरिब होस् वा धनी होस्, सबैलाई एकै खालको सिलिङ तोकिएको छ, जुन न्याय र समानतामा आधारित छैन । एकातिर स्वास्थ्य सेवालाई हकसँग जोड्ने अर्कोतिर बिमालाई समानतामा आधारित भनेर परिभाषित गर्ने काम भइरहेको छ । बिमाले केही पक्षलाई बेवास्ता गरेको छ । मानिलिउँ, कुनै कार्यालयमा पाले, कार्यालय सहायकदेखि निर्देशकसम्म छन् भने स्वास्थ्य बिमामा तिर्नुपर्ने सबैले एउटै रकम हो । त्यसैले यो सिद्धान्त न्याय र समानतामा आधारित भएन । मेरो प्रश्न राज्यसमक्ष पनि यही हो कि स्वास्थ्य सेवालाई सर्वसुलभ गर्ने नाममा धनी र गरिबलाई नछुट्ट्याईकन सबैबाट एकै किसिमको धनराशि उठाउने हो भने त्यो न्यायपूर्ण भएन । हाम्रो जुन खालको अर्थव्यवस्था छ, त्यसमा स्वास्थ्य सेवाको मूल्य नागरिक स्वयंले तिर्नुपर्छ कुनै न कुनै रूपमा । राज्यले तिर्ने पनि नागरिकसँग उठाएर नै हो । सरकारले दिने निःशुल्क भनेको त्यो निःशुल्क होइन । विभिन्न रूपबाट राज्यले नागरिकबाट पैसा लिएको हुन्छ । त्यसैले कसले तिर्ने भन्दा पनि कसरी तिर्ने भन्ने मुख्य प्रश्न हो । स्वास्थ्य सेवाको मूल्य कसरी तिर्ने ? यस प्रश्नमा धेरै विकल्प छन् । मुलुकका १० प्रतिशत धनाढ्यहरूले कुल ग्राहस्थ्य उत्पादनको ९० प्रतिशत खर्च गर्छन् । धनी व्यक्तिसँग २५ सय किन ५० हजार पनि उठाउन सकिन्छ । कुनै पनि घरपरिवारले आय वा आर्थिक हैसियतअनुसार नै स्वास्थ्य सेवाका लागि अनुदान अर्थात् योगदान गर्नुपर्छ । तर योगदान गरेका आधारमा स्वास्थ्य सेवा उपलब्ध गराउने होइन । स्वास्थ्य सेवा आवश्यकताअनुसार सबैले पाउनुपर्छ । तर अहिलको बिमा व्यवस्थाले यस पक्षलाई इन्कार गरेको छ । संविधान त संशोधन गर्न सकिन्छ भने बिमा व्यवस्थालाई किन नगर्ने ? स्वास्थ्य बिमा कोषका लागि कति रकम आवश्यक पर्छ, त्यसको हिसाबकिताब गर्नुपर्यो । मानौं एकजनाबाट औसत पाँच सय रुपैयाँलाई हिसाब गर्दा पनि तीन करोड नेपालीबाट उठ्ने त १५ अर्ब रुपैयाँ हो । त्यसैले कति रकम चाहिन्छ, त्यसको यकिन गर्नुपर्छ । सबैका भागमा २५ सय होइन, जनताको आर्थिक हैसियतका आधारमा धेरैथोरै उठाउनुपर्छ । धेरै आय हुनेले धेरै र थोरै आय हुनेले त्यसअनुसार तिर्ने व्यवस्था हुनुपर्छ । मुस्किलले खान पुग्ने व्यक्तिलाई तिर्नैनपर्ने हुनुपर्छ । तर सेवाचाहिँ सबैले बराबर पाउनुपर्छ । कसले कति तिरेको छ भन्ने आधारमा सेवा वितरण गर्ने होइन । सेवा त नागरिकको आवश्यकताअनुसार उपलब्ध गराउनुपर्यो । राज्यले त्यसो गर्न पाउँछ र भन्ने प्रश्न उठ्न सक्ला । राज्यले चाहने हो भने किन गर्न सक्दैन ? गर्न सकेको छैन भने अब गर्न सक्नुपर्छ । जनताले कर त तिरिरहेको छ नि । धनीहरूले आफ्नो सवारी साधनकै हजारौं कर तिरिरहेका छन् । एउटा गाडीलाई हरेक वर्ष २५ हजारभन्दा बढी कर तिरेका छन् । स्वास्थ्य बिमाका लागि ती धनीहरूसँग रकम लिन नसक्ने कारण के हो त ? तिर्ने हैसियत भएकाहरूसँग त राज्यले लिनुपर्यो नि । आर्थिक हैसियत भएकासँग लिने र हैसियत नै नभएका साँझबिहान हातमुख जोड्ने समस्या भएकाहरूलाई राज्यले तिरिदिनुपर्छ । धनीको पैसाबाट गरिबको बिमालाई पनि समेट्नुपर्छ । स्वास्थ्य बिमाका लागि तिर्ने रकमलाई न्यायसंगत बनाउनुपर्छ । त्यो काम राज्यको हो। स्वास्थ्य बिमा कार्यक्रममा सुधार गर्ने केही ठाउँ अझै पनि छ । बिमाका लागि जुन कोष बनाइएको छ, नागरिकले आधारभूत स्वास्थ्यभन्दा बढी सेवाका लागि हैसियतअनुसार तिर्ने बनाउनुपर्छ । सामाजिक न्याय र समानतामा आधारित सिद्धान्त अवलम्बन गरिएको हुनुपर्छ । (जनस्वास्थ्यविद् डा शरद वन्तसँग गरिएको कुराकानीमा आधारित )"
कमलराजसँगका ती दिन,"कमलराज रेग्मी अब यो भौतिक संसारमा रहेनन् भन्ने समाचार सुन्दा मेरो मन उदास भयो। नेपाली राजनीतिमा महत्वपूर्ण भूमिका खेलेका उनको उपस्थिति अब इतिहासका पानामा मात्र रहने भयो भनेर स्विकार्नुपर्दा स्तब्ध हुन पुगें। २००४ सालदेखि सुरु भएको उनको राजनीतिक यात्राका विभिन्न मोड सम्झिन पुगें। २००४ साल असार १ गते संस्कृत छात्रहरूको संगठन जयतु संस्कृतम् ले सोही नारा दिएर अंग्रेजी शिक्षा पाउनुपर्छ र देशमा नागरिक अधिकारको ग्यारेन्टी हुनुपर्छ भनी चलाएको अभूतपूर्व एवं ऐतिहासिक आन्दोलनमा रेग्मी एक कर्मठ अभियन्ता थिए। यही आन्दोलनका क्रममा उनले आफूमा क्रान्तिकारी देशभक्तिको वीजारोपण गरे। त्यही राजनीतिक चेतले नेपाल कम्युनिस्ट आन्दोलनमा आबद्ध भए। २००७ सालमा नेपाली कांग्रेसको नेतृत्वमा भएको क्रान्तिमा उनी कम्युनिस्ट योद्धाका रूपमा पश्चिम नेपाल र खासगरी पाल्पामा सक्रिय सहभागी भए। ००७ सालको क्रान्तिपछि कम्युनिस्ट पार्टीका संगठनकर्ताका रूपमा सक्रिय रहे। पाल्पामा भएको सबल किसान आन्दोलनको अग्रणी नेताका रूपमा आफूलाई स्थापित गरे। २०१५ सालको पहिलो आमनिर्वाचनमा पाल्पाबाट निर्वाचित रेग्मी कम्युनिस्ट सांसद मात्र थिएनन्, एक सुयोग्य सांसद पनि थिए। समग्रमा रेग्मी एक गम्भीर राजनीतिक चिन्तक, साहित्यकार, कुशल वक्ता अनि समग्र नेपाल कम्युनिस्ट आन्दोलनको आकाशमा एक उज्याला तारा थिए। एउटा व्यक्तिको जीवन यति धेरै गुणले सुसज्जित हुनु चानचुने उपलब्धि होइन। सानो कद, मसिनो बोली, शान्त एवं मिलनसार स्वभावका यी साधारण देखिने व्यक्तिका हकमा त झनै होइन। माक्र्सवादी दर्शनप्रति निष्ठा र क्रान्तिकारी चरित्र भएको पार्टीमा संलग्नताले कसरी एक साधारण व्यक्तिलाई देश र जनताका हितमा न्यौछावर गर्नगराउन सक्दो रहेछ भन्ने टड्कारो उदाहरण पनि हुन् रेग्मी। कुनै पौराणिककालका नायकजस्तै प्रतिष्ठा पाएका पुष्पलालले २००६ सालमा नेपाल कम्युनिस्ट पार्टी स्थापना गर्दा कमलराज पनि देशका विभिन्न स्थानमा रहेका कम्युनिस्ट विचारका राजनीतिक व्यक्तित्वहरू जस्तै आआफ्ना क्षेत्रमा राणाशासनविरुद्ध गतिविधि गरिरहेका थिए। यसरी पार्र्टीमा लागेर र स्वतन्त्र रूपले कम्युनिस्टको नाताले २००७ सालको क्रान्तिमा भाग लिने योद्धाहरूको उल्लेखनीय संख्या छ, जसबारे नेपाली राजनीतिक इतिहासले अझै पूर्ण रेकर्ड राख्न सकेको देखिँदैन। २००६ सालमा भारतको कलकत्तामा पाँचजना राजनीतिक रूपमा सचेत व्यक्तित्वले गठन गरेको नेपाल कम्युनिस्ट पार्टीले निकै छिटो देशव्यापी स्वरूप लियो। यसमा दुई पक्षले काम गरेको थियो। एकातिर पुष्पलाल विभिन्न स्थानमा आफ्ना सहयोगी खोजिरहेका थिए। अर्कोतिर ती स्थानमा राजनीतिक रूपमा सचेत व्यक्तित्वहरू योग्य नेता र संगठनको खोजीमा थिए। त्यसरी योग्य नेता र संगठनको खोजीमा रहेकामध्ये रेग्मी पनि एक थिए। बनारसमा अध्ययन गर्दाताका पुष्पलालसँगको भेटघाटबाट उनको समुचित राजनीतिक पहिचान भयो। उनी पश्चिम नेपालका एक उदीयमान कम्युनिस्ट नेताका रूपमा स्थापित भए। २००४ साल माघमा त्रिचन्द्र कलेजको विद्यार्थी आन्दोलनमा सामान्य सहभागीका रूपमा मैले भाग लिँदै गर्दा रेग्मी जयतु संस्कृतम् आन्दोलनका एक नेताका रूपमा स्थापित भइसकेका थिए। २०१० सालको माघमा पाटनमा गोप्य रूपमा सम्पन्न नेपाल कम्युनिस्ट पार्टीको पहिलो महाधिवेशनमा रेग्मी पाल्पाका एक प्रतिनिधिका रूपमा भाग लिएका थिए। त्यतिबेला उनले अनुशासनको कारबाहीमा परी पार्टीबाट निलम्बनमा परेका पोलिटब्युरो सदस्यद्वय तुल्सीलाल अमात्य र डीपी अधिकारीलाई नेतृत्वमा पुनः स्थापित गराउन उल्लेखनीय भूमिका खेलेका थिए। त्यसैबीच काठमाडौं नगरपालिका चुनावमा नेकपाले सानदार विजय पाएको थियो। कम्युनिस्ट कार्यकर्ता जनकमान श्रेष्ठ मेयरमा निर्वाचित भएका थिए। सो विजयलाई लिएर हामीलाई काठमाडौंलाई येनान बनाउन सकेकोमा बधाइ पनि दिइएको। ती यस्ता भावनाले उद्वेलित दिन थिए। रेग्मीको सम्झनासँगै ती दिनको स्मृति पनि गाँसिएर आउँछन्। नेपाल कम्युनिस्ट पार्टीको प्रथम महाधिवेशनले मनमोहन अधिकारीको नेतृत्वमा केन्द्रीय समिति गठन गरेको थियो। सो समितिले २०१३ सालमा सम्पन्न बैठकद्वारा रेग्मीलाई केन्द्रीय नेतृत्वमा ल्याएको थियो। एक केन्द्रीय नेताका रूपमा उनको भूमिका उल्लेखनीय रह्यो। खासगरी पार्टीमा उत्पन्न विवादमा उनी मध्यस्थकर्ताका रूपमा प्रस्तुत भए। २०१४ सालको जेठ १४ गते सुरु भएको नेकपाको दोस्रो महाधिवेशनमा गणतन्त्रवादी र संवैधानिक राजतन्त्रवादी भनिएका समूहबीच सम्झौता र सामञ्जस्य ल्याउन उनले उल्लेखनीय भूमिका खेले। यद्यपि उक्त महाधिवेशन पार्टी कार्यक्रममा केही परिवर्तन गर्न नसकी र भावी राजनीतिक कार्यदिशा निर्धारण गर्न नसकी हचुवा निर्णयहरूमा टुंगिएको थियो। दोस्रो महाधिवेशनमा डा केशरजंग रायमाझी बहुमतमा थिए भने पुष्पलाल अल्पमतमा। रायमाझीको समर्थनमा रेग्मी र म एकै ठाउँमा थियौं। तथापि रेग्मीले पुष्पलालसँगको पुरानो घनिष्टता कायमै राखे। २०१३ सालमा पाल्पा जेलमा रहेका पश्चिम नेपालका कर्मठ कम्युनिस्ट नेता मोहनविक्रम सिंहले जेलभित्र सुधार र अन्यायउत्पीडन अन्त्यको माग गर्दै आन्दोलन गरेका थिए। जेलका नाइकेले उनलाई अमानवीय सांघातिक हमला गरी ज्यानै लिने जोखिम आउँदा संयोगवश रेग्मी जेलमा पुगेर भयावह दुर्घटनाबाट रोकेको मोहनविक्रमले एक भेटमा बडो भावपूर्ण ढंगले बताएका थिए। कम्युनिस्ट आन्दोलनमा मात्र नभई संसदीय राजनीतिमा पनि रेग्मीको महत्वपूर्ण उपस्थिति थियो। संसद् सदस्यका रूपमा उनको भूमिका र संसद्मा उनको बहस कौशललाई तत्कालीन प्रधानमन्त्री विश्वेश्वरप्रसाद कोइराला पनि सम्मान गर्थे। कसैसँग राजनीतिक पूर्वाग्रह नराख्ने भएकाले रेग्मी सर्वत्र एक सम्मानित कम्युनिस्ट नेताका रूपमा प्रतिष्ठित थिए। उनीसँगका मेरा असंख्य सम्झना जोडिएका छन्। २००४ साल माघमा त्रिचन्द्र कलेजको विद्यार्थी आन्दोलनमा सामान्य सहभागीका रूपमा मैले भाग लिँदै गर्दा रेग्मी जयतु संस्कृतम आन्दोलनका एक नेताका रूपमा स्थापित भइसकेका थिए। नेपालको इतिहासमा पहिलोपटक यी विद्यार्थीले धर्ना दिने र सत्याग्रह गर्ने तरिका अंगीकार गरेर संघर्षमा एउटा विलक्षणता प्रस्तुत गरेका थिए। त्यतिबेला संस्कृत पढ्ने विद्यार्थी खानेबस्ने छात्रावासको नाम तीनधारा पाकशाला थियो। त्यहाँ दुई सयजति विद्यार्थी थिए। त्यत्रो ठूलो समूहलाई राणाशासनविरोधी संघर्षमा संलग्न गराउन सक्नु त्यो छात्राबासका छात्र नेताहरूको ठूलो कलाकौशल थियो। आन्दोलनको तरिका निकै नौलो थियो। प्रत्येक विद्यार्थीले आन्दोलनका माग समेटिएका पर्चा पाँच प्रति लेख्नैपथ्र्यो। यसरी प्रत्येक दिन एक हजार प्रति पर्चा तयार हुन्थ्यो। प्र्रति दिन हजार पर्चा टाँसिन्थे र वितरण हुन्थे। त्यो राणाकालीन समयमा यो चुनौतीपूर्ण काम थियो। छापाखानासँग नेपाली जनताको पहुँच नपुगिसकेको त्यो समयमा संस्कृतका छात्रहरूले देखाएको यो प्रतिबद्धता नेपाली राजनीतिक आन्दोलनको इतिहासमा स्वर्णाक्षरले लेखिन जरुरी छ। त्यतिबेला त्रिचन्द्र कलेज विद्यार्थी आन्दोलनका नेताहरूमा विजयबहादुर मल्ल, गोपालदास श्रेष्ठ, त्रिपुरश्वरसिंह प्रधान, होराप्रसाद जोशी, पुष्पलाल, तिलकराज शाही, भुवनलाल जोशी, कृष्णप्रसाद रिमाल, ध्रुवलाल जोशी, नुतन थपलिया आदि थिए। जयतु संस्कृतम आन्दोलनका नेताहरू पूर्णप्रसाद ब्राह्मण, श्रीभद्र शर्मा, काशीनाथ गौतम, हरिप्रसाद देवकोटा, गोकर्णराज शास्त्री, अच्युतराज रेग्मी, कमलराज रेग्मी, राजेश्वरप्रसाद देवकोटा, पद्मशंकर अधिकारी, श्रीप्रसाद गौतम आदि थिए। कवि गोपालप्रसाद रिमाल र भुवनलाल प्रधान विद्यार्थी नभए पनि राजनीतिक अभियन्ता थिए। उनीहरूले आन्दोलनलाई ऊर्जा दिएका थिए। म र रेग्मी दुवै विद्यार्थी राजनीतिबाट पार्टी राजनीतिमा आएका थियौं। त्यसैले पनि हामीबीच बडो आत्मीयता थियो। उनी जति समय कम्युनिस्ट आन्दोलनमा रहे, निकै प्रतिबद्ध भएर लागे। खासगरी किसान आन्दोलन उठाउन उनले खेलेको भूमिका उल्लेखनीय छ। उनीजस्तै प्रतिबद्ध नेताहरूको योगदानले नै नेपालमा कम्युनिस्ट आन्दोलनले उभार लिएको थियो। २०१७ सालको राजनीतिक हुरीले धेरै राजनीतिक व्यक्तित्वलाई कताकता पुर्यायो। त्यो हुरीको झोक्कामा उड्नेमध्ये रेग्मी पनि एक थिए। त्यसपछि उनले जे भूमिका खेले, त्यो उनी र म हिँडेको फरक बाटोको कथा हो। ०१७ सालको राजनीतिक उथलपुथलको धेरै पछि म उनलाई आफ्नो पुस्तक १९९७ सालदेखि २०१७ साल एक अवलोकन दिन गएको थिएँ। त्यो पुस्तक पाउँदा प्रसन्न भएको उनको अनुहार आज पनि झलझली सम्झना हुन्छ। सो पुस्तक समग्र पढिसकेपछि उनले प्रतिक्रिया पनि जनाएका थिए। मैले उक्त पुस्तक एक राजनीतिक विद्यार्थीको जीवनका ७० वर्षको अवलोकन मात्र भएको उल्लेख गरेको थिएँ। रेग्मीले त्यसमा तीव्र असन्तुष्टि प्रकट गरेका थिए। उनले यो नेपाल कम्युनिस्ट पार्टीको एउटा उल्लेखनीय ऐतिहासिक दस्ताबेज हो भनी गरेको सराहना आज पनि सम्झना हुन्छ। अनि आफूले पनि त्यस्तै ग्रन्थ लेख्न चाहेको तर नसकेको जनाएका पनि थिए। हुन पनि इतिहासका पेचिला मोडहरूमा आफ्नो स्थानबाट उल्लेखनीय भूमिका निर्वाह गरेका व्यक्तिसँग भन्न पर्ने धेरै कुरा हुन्छन्। उनीहरूले आफ्ना भूमिका मात्रै उल्लेख गरे भने पनि इतिहास लेखनले धेरै सन्दर्भ पाउँछ। आफूले हिँडेका पाइलाका डोबहरू सँगाल्ने इच्छा रेग्मीले आफ्नो पुस्तक आमा, म र पाल्पा मा केही हदसम्म भए पनि पूरा गरे। रेग्मीको जीवन एक किसिमको अनौठो बेमेलले भरिएको थियो। उनी कुशल संगठनकर्ता थिए। उनमा लडाकु प्रवृत्ति पनि थियो। आफूसँग संगठन र आन्दोलनको मामिलामा रसायन नमिल्ने तत्कालीन पार्टी महामन्त्री डा केशरजंग रायमाझीसँग जीवनभर राजनीतिक अवधारणाका कारण जीवनभर घनिष्टता बनाइरहे। अर्कोतर्प संगठन तथा आन्दोलनका पयार्य बनेका पुष्पलालसँग राजनीतिक अवधारणाकै कारण अलग्गिए। नेपाली कम्युनिस्ट आन्दोलनमा देखा परेको यो बेमेल सरल भने अवश्य थिएन। यो बेमेल कुन हदसम्म गएको थियो भने कम्युनिस्ट आन्दोलनका संस्थापक अध्यक्ष पुष्पलाल महासचिवबाट हटाइएको थियो। यहींनेर म एउटा तथ्यमा भने जोड दिन चाहन्छु। २००८ सालमा धनुषाको बटेश्वर गाउँमा भएको पार्टी पोलिटब्युरो बैठकले पुष्पलाललाई पार्टी महासचिवबाट हटाएको घटनालाई म बाह्य षड्यन्त्र ठान्दथें। तर पुष्पलाल आफैंले सो निर्णयलाई स्वीकार गरेकाले कमलराज भने त्यसलाई स्वाभाविक प्रक्रिया ठान्दथे। तथापि पुष्पलाललाई पार्टीको उच्च पदबाट हटाएकोमा उनी निकै दुःखी थिए। इतिहास घुमाउरो बाटो हिँड्छ। यसको गति र दिशा सधैं एकैनास हुँदैन। नेपालको कम्युनिस्ट आन्दोलनले पनि नागबेली बाटो लिएको छ। सिंगो नेपाली राजनीतिले विभिन्न मोड लिएको छ। कुनै मोडमा सँगै भएका पात्रहरू अर्को मोडमा विपरीत ध्रुवमा उभिएका पनि छन्। तर, जो जहाँ थिए त्यहाँबाट कुनै न कुनै भूमिका खेलिरहेका थिए। नेपालको कम्युनिस्ट आन्दोलनको इतिहास लेख्दा पार्टी र आन्दोलनमा सहभागी सबैलाई पूर्वाग्रहबिना र विकृतिबिना इतिहासमा उल्लेख गर्नैपर्छ। नत्र इतिहास सधैं एकांगी रहनेछ। ट्राटस्की, जिनोभिएभ, कामेनेभ, बाखुनिन वा ख्रुश्चेभ र गोर्वाचेभको भूमिका उल्लेख नगरी सोभियत कम्युनिस्ट पार्टीको इतिहास पूरा हुँदैन। ली ली सान, वाङ मिङ आदिबिना चिनियाँ कम्युनिस्ट पार्टीको इतिहास पूरा हुँदैन। पीसी जोशी, अजय घोषको समुचित भूमिकाको उल्लेखबिना भारतीय कम्युनिस्ट पार्टीको इतिहास अधुरो हुनेछ। इतिहासप्रति सबैजसो राजनीतिक दल र मान्यताहरूको आफ्नै खाले पूर्वाग्रह रहनु र इतिहासलाई विकृत रूपमा प्रस्तुत गर्नु आफैंमा दुःखलाग्दो प्रवृत्ति हो। आफ्नै इतिहासप्रति पूर्वाग्रही, एकपक्षीय र विकृतिपूर्ण धारणा अनि राजनीतिमा बाह्य शक्तिको प्रभावबाट परेको भयानक हानिनोक्सानी त भारतीय कम्युनिस्ट पार्टीको एक केन्द्रीय नेता मोहित सेनको पुस्तक द ट्राभलर एन्ड द रोड बाट नै छर्लंग हुन्छ। समग्रमा रेग्मीले आफूलाई एक सचेत राजनीतिक पर्यवेक्षक, देशभक्त तथा साहित्यका सक्रिय सर्जकका रूपमा स्थापित गरेको सर्वमान्य नै छ।"
किताब बहसका ५० महिना,"२०६४ सालमा अंग्रेजी साहित्यमा स्नातकोत्तर सकेपछि एकजना म्याडमले सोध्नुभएको थियो, अब अगाडि के गर्ने ? सबैजसो साथीले जवाफ दिए, अब क्याम्पस पढाउने। मेरो भने फरक जवाफ थियो, भएजत्तिका किताब पढ्ने। डिग्री त मलाई आत्मसन्तुष्टिका लागि चाहिएको थियो। लागेको थियो, कुनै कुनामा थन्काउनुभन्दा डिग्री सर्टिफिकेटको अरू भूमिका हुने छैन। सोचेकी थिइनँ, पढ्ने बानीले नै पढाउने पेसामा डोर्याउनेछ भनेर। अक्षरहरूसँग यसरी प्रगाढ प्रेम पर्दो रहेछ भन्ने पनि कहाँ लागेको थियो र ? सन् २०११ मा मैले एलिजाबेथ गिल्बर्टको एक पुस्तक पढेकी थिएँ, इट, प्रे, लभ। त्यो किताब पढेपछि इटालीको भेनिस, फ्लोरेन्स र रोमको भ्रमण गरेकी थिएँ। किताबले यतिसम्मको मोह जन्माइदिँदो रहेछ। एउटा कुनामा बसेर किताबका पाना पल्टाउँदा संसार नै घुम्न सकिँदो रहेछ। किताबमा मानिसका जीवन देख्न, बुझ्न र महसुस गर्न पाइँदो रहेछ। विचारमाथि विचार गर्न सकिँदो रहेछ। समाज, राजनीति, संस्कृति, इतिहास, भूगोल के मात्र नभेटिँदो रहेछ र किताबमा ? किताब पढ्ने बानी अनौठो हुँदो रहेछ। कुनै पनि किताब पढेर बहसछलफल नहुँदा हिँड्दै छु पाइला मेट्दै छु जस्तो हुँदोरहेछ। केवल मनोरञ्जनका लागि पढ्नु बेग्लै होला। सायद साहित्यको विद्यार्थी भएर पनि होला। किताब अध्ययन मनोरञ्जनमा सीमित भएन। कुनै पनि किताबको विषयवस्तु, शैली, भाषाको महत्वबारे पनि जान्न र छलफल गर्न मन लाग्न थाल्यो। सायद किताबको गुण नै यस्तै हुन्छ। पढेर मात्र नपुग्ने पढेको पुस्तकबारे सुनाउन मन लाग्ने। त्यही किताबबारे अरूका धारणा पनि जान्न मन लाग्ने। अरूले के पढ्दै छन् खसखस पनि हुने। किताबले किताब खोज्दो रहेछ। आफूजस्तै किताब मन पराउनेहरूसँग मित्रता बढाउँदो रहेछ। किताबी मित्रता बढाउन मलाई सामाजिक सञ्जालले पनि ठूलो सहयोग गर्यो, खासगरी फेसबुकले। फेसबुकले अनायास नै केही नयाँ साथीहरूसँग भेटाइदियो। रुचि एउटै थियो साहित्य र किताब। साथीसंगाति बढेपछि सपनाहरू पनि बढ्दा रहेछन्। सन् २०११ मा एउटा सानो सपना देखें बुकाहोलिक्स। चकटी बहस चलाएर हामीले ठूलो सामाजिक परिवर्तन गर्यौं भन्ने हाम्रो दाबी होइन। तर यो समयको आँगनमा फुटिजाने पानीको फोका त पक्कै पनि होइन। किताब पढ्न रुचि राख्ने १५ जना साथीहरू मिलेर खोलिएको फेसबुक ग्रुप बुकाहोलिक्स मा अहिले १२ हजार जति सदस्य छन्। पढ्न र लेख्न रुचि राख्ने यति धेरै साथीहरूको मञ्च बन्न पुग्ला भनेर कल्पना पनि कहाँ थियो र ? बुकाहोलिक्सको भर्चुअल प्लेटफर्ममा हुने किताबमाथिका बहसले अहिले नयाँ पाठकलाई ज्ञानका नयाँनयाँ क्षितिज खोलिदिएको छ भने लेखिरहेका लेखकलाई पाठकको मनोभाव बुझ्ने गतिलो माध्यम जुराइदिएको छ। तर आजको प्रसंग चकटी बहसको हो। यसो पछाडि फर्केर हेर्छु, साथीहरूसँग गफगाफमै सुरु गरेको बुकाहोलिक्स यति ठूलो भएछ। चकटी बहस पनि आज त ५० महिनाको लक्का जवान भइसकेको छ। चकटी बहस यही बुकाहोलिक्सकै गर्भबाट त जन्मिएको थियो। बुकाहोलिक्समा अनेक साथी भेटिए। कतिले समर्थन गरे, कतिले साथ दिए। कतिपय हात विमतिका कारण छुटेर पनि गए। यिनै हातमध्ये एउटा हात थियो प्रभाकर गौतमको। सन् २०१४ मा उनले नयाँ प्रस्ताव लिएर आए। उनले मार्टिन चौतारीको दह्रो मञ्च लिएर आए, जहाँ बुकाहोलिक्सले केही गर्न सक्थ्यो। फेसबुकमार्फत पठन संस्कृति विकास गर्न खोजिरहेको हाम्रो प्रयत्नको दायरा फराकिलो हुन सक्थ्यो। यही प्लेटफर्मको प्राप्तिसँगै सुरु भयो भर्चुअल बहसलाई वास्तविक गराउने यात्रा। चकटी बहस त्यही प्रयत्न थियो। चकटी बहस अर्थात् हरेक अंग्रेजी महिनाको पहिलो शनिबार मार्टिन चौतारीको हलमा हुने किताबमाथिको बहस। सामान्यतः बहसमा एक पुस्तक लिइन्छ, त्यसमाथि टिप्पणी गर्ने पण्डित हुन्छन् र भएसम्म पुस्तकका लेखक पनि हुन्छन्। पण्डितले पुस्तकमाथि टिप्पणी गरिसकेपछि पाठकले लेखक र पण्डितलाई खुलेआम प्रश्न गर्न पाउँछन्। आफ्ना विचार राख्न पाउँछन्। यो सिलसिलाले आजैबाट ५० वटा महिना पूरा गरेको छ। आजको पचासौं शृंखलासम्म आइपुग्दा हाम्रो किताब बहस यात्राले अनेक आरोह, अवरोह पार गरिसकेको छ। चकटी बहसमा नेपाली साहित्यमा केन्द्रित भएर बहस गरिन्छ। कुनै अंकमा विशेष साहित्यको छलफल पनि भएको छ। प्रायः सहभागी उत्साही भएरै बहसमा भाग लिने गर्दछन्। सबैभन्दा रमाइलो त युवा अनुहारहरू देख्दा लाग्छ। शनिबारको दिन जीवनका अन्य प्राथमिकता छोडेर किताब बहसमा आउने ती अनुहारले मलाई सधैं ऊर्जा दिन्छ। कहिलेकाहीं तीता अनुभव नहुने पनि होइन। केही सहभागी साथीलाई आफूले चाहेजस्तो बहस भएन भन्ने लाग्दोरहेछ र तीतो पोख्ने गर्नुहुन्छ। तर निरन्तर बहसको यस्तो कार्यक्रम सञ्चालन गर्नुका आफ्नै अप्ठ्यारा हुँदा रहेछन्। बहसमा उत्साहपूर्ण ढंगले भाग लिने सहभागी प्रशस्त भएको शृंखलाले उत्साह दिन्छ। तर मौन बस्ने र बोल्न नखोज्ने सहभागीहरूसँग गुनासो पनि गर्न नसकिँदो रहेछ। सुरुसुरुमा प्रकाशकहरूका आँखामा चकटी बहस पर्ने गरेको थिएन। जुन किताबबारे बहस भइरहेको छ, त्यसका प्रकाशकहरूको चासोसम्म पनि अपेक्षित हुँदोरहेछ। कहिलेकाहीं लेखकले नै समय नजुटाइँदा पनि नराम्रो लाग्दोरहेछ। त्यस्तो भने निकै कम मात्रामा भएको छ। सकेसम्म सबै विधा र सबै प्रकाशन गृहका पुस्तकबारे छलफल गर्नेगराउने हाम्रो प्रयास हुन्छ। कुनैकुनै प्रकाशन संस्थाले फरकफरक विधाका किताब प्रशस्त प्रकाशन गरेका हुन्छन्। त्यस्तोमा एकै प्रकाशन संस्थाको दोहोरिन पनि पुग्दोरहेछ। त्यसैलाई लिएर कहिलेकाहीं केही प्रकाशन गृहहरूले नमीठो तीतो पनि ओकलेका छन्। तपाईंहरूले छलफल नगरे के त, हाम्रा किताब बिकेकै छन् भन्ने वचन सुन्नपर्दा नमीठो त लागिहाल्छ। फेरि सोच्छु, कम्तीमा हामीले सञ्चालन गरेको बहसमा आफूले प्रकाशन गरेका किताब पनि परून् भन्ने त उहाँलाई पनि लाग्दोरहेछ। प्रतिस्पर्धात्मक पुस्तक प्रकाशन र व्यापारको युगमा भर्खर छिर्दै गरेको नेपाली पुस्तक बजारमा यस्तो तीतोमीठो त चलिहाल्छ पनि। त्यसैले झीनामसिना विवादमा नअल्झिनु नै उचित लाग्छ। बजारमा नाम चलेका साहित्यकार र प्रकाशन गृहका किताबबारे मात्र छलफल गर्नु हाम्रो रुचिको विषय होइन। महिलाले नेतृत्व गरेको मञ्च भएकाले महिला लेखकका किताबबारे मात्रै छलफल गर्नु पनि हाम्रो प्राथमिकतामा पर्दैन। हामी हरेक शृंखलामा बहस हुने किताबको छनोट छलफलपछि मात्र गर्छौं। हाम्रो सानो टिम छ। त्यसैमा कुन किताबमाथि छलफल गर्ने र कसलाई वक्ता बनाउँदा प्रभावकारी हुन्छ भनेर छलफल गर्ने गर्छौं। सबै विधा र सबै खालका लेखकलाई समेट्ने एउटै मात्र हाम्रो लक्ष्य हो। यति हुँदाहुँदै पनि कमीकमजोरी त हुन्छ नै। आखिर हिँड्ने मानिसलाई न हो ठेस लाग्ने। साथीभाइ, शुभचिन्तकबाट सधैं सल्लाह र सुझाव अपेक्षित रहन्छ। चकटी बहस अझ प्रभावकारी कसरी बनाउन सकिन्छ भनेर सधैं सल्लाह माग्छौं पनि। काठमाडौंमा मात्र सीमित नहोस् भनेर चितवन र हेटौंडासम्म त्यहाँका पाठक साथीहरूको अग्रसरतामा चकटी बहसलाई लगेका पनि छौं। किताब पढ्नु र बहस गर्नु मात्र सार्थक हुँदैन, परेको बेला केही गर्नु पनि पर्छ भन्ने लागेर आफ्नै खल्तीबाट धेरथोर पैसा जम्मा गरेर र कतिपय पुस्तक संकलन गरेर जर्सिङपौवा र बनेपाका स्कुलहरूमा पुस्तकालय बनायौं। त्यस्तै लेखकत्रय नयनराज पाण्डे, विपुल सिजापति र विद्या सापकोटासँग त्यहाँका विद्यार्थीहरूसँग अन्तरक्रिया पनि गरायौं। कथावाचन कार्यक्रम पनि चलायौं। चकटी बहस चलाएर हामीले ठूलो सामाजिक परिवर्तन गर्यौं भन्ने हाम्रो दाबी होइन। तर यो समयको आँगनमा फुटिजाने पानीका फोका त पक्कै पनि होइन। युवापुस्ताका माझमा किताब र लेखकलाई राखेर गरिएका बहसले नेपाली समाजमा अध्ययन, चिन्तन र छलफलको संस्कार बढाउन कुनै न कुनै भूमिका त पक्कै पनि खेल्छ नै। फेरि सबैले आआफ्नो स्थानबाट सकेको गर्ने न हो। जे होस् चकटी बहसको पचासौं शृंखलालाई उत्सवसरह मनाइरहँदा केही त गरिएछ भन्ने लागेको छ। कहिलेकाहीं तीतो टिप्पणी गर्ने साथीहरूको वचनले मन अँध्यारो हुन्छ। तर साथ दिने हातहरूले उज्यालाका धर्साहरू छरिदिन्छन्। अक्षर क्रियसनकी अर्चना थापा, बुक हिलका भूपेन्द्र खड्का र सांग्रिला बुक्सका मणि शर्माले बेलाबेलामा वक्तालाई किताब दिएर गुन लगाउनुभएको छ। मञ्च दिने मार्टिन चौतारीप्रति सबैभन्दा बढी आभारी छौं। किताब बहसका ५० महिनामा हामीले धेरै लेखक उभ्याइसकेका छौं। बहसको मझेरीमा उभिने पालो अब तपाईंको हो। पाठकका रूपमा वा लेखकका रूपमा, तपाईंको रुचि।"
म्यानचेस्टर डर्बी: सिटीको घरमा युनाइटेड विजयी,काठमाडौँः इङ्लिस प्रिमियर लिग अन्तरगत शनिबार राति भएको चर्चित म्यानचेस्टर डर्बी भिडन्तमा म्यानचेस्टर युनाइटेडले म्यानचेस्टर सिटीलाई उसैको घरमा पराजित गरेको छ । सिटीको यो सिजनको उपाधि जित्ने आशालाई एक खेल पर धकेल्दै युनाइटेडले दुई गोलले पछि परेको अवस्था उल्ट्याउँदै ३२ को जित दर्ता गराएको हो । युनाइटेडको जितमा फ्रान्सेले मिडफिल्डर पउल पोग्बा नायक सावित भए । उनले युनाइटेड दुई गोलले पछि परेको अवस्था उल्ट्याउँदै डेढ मिनेटभित्र दुई गोल गरे । युनाइटेडका लागि अर्को गोल हेडमार्फत डिफेन्डर क्रिस स्मालिङले गरे । पराजित सिटीका लागि खेलको २५ औँ मिनेटमा कप्तान भिन्सेन कोम्पनीले हेडबाट गोल गरे । त्यसपछि गुन्दोगानले ३१ औँ मिनेटमा गोल गर्दै सिटीलाई २० को अवस्थामा पुर्याए । पहिलो हाफमा २ गोल खाएको युनाइटेडका लागि पोग्बाले दोस्रो हाफमा २ गोल गरे । उसका लागि पोग्बाले ५३ औँ र ५५ मिनेटमा गोल गरे भने स्मालिङले ६९ मिनेटमा निर्णायक गोल गरे । यो जितपछि युनाइटेड ३२ खेलबाट ६८ अंकसहित लिगको दोस्रो स्थानमा छ । पराजित सिटी भने ८७ अंकसहित लिगको पहिलो स्थानमा छ । आजको खेल गुमाएको उसले उपाधि पक्का गर्न अर्को खेलसम्म कुर्नुपर्ने भएको छ ।
टीम चौराहा डीपीएलको प्लेअफमा पुग्ने दोस्रो टोली,"धनगढीः काठमाडौँ गोल्डेन्स शीर्ष स्थानसहित प्ले अफमा पुगेको भोलिपल्ट टीम चौराह धनगढीले पनि धनगढी प्रिमियर लिगको प्लेअफमा स्थान पक्का गरेको छ । प्लेअफमा पुग्ने दोस्रो टीम बनेको टीम चौराहले ६ अंक बटुल्यो । टीम चौराह धनगढी रुपन्देही च्यालेन्जर्सलाई ३ रनले पराजित गरी अंक तालिकाको दोस्रो स्थानमा रहँदै धनगढी प्ले अफमा पुगेको हो । आजको दोस्रो खेलमा धनगढीले रुपन्देही च्यालेन्जर्सलाई ७७ रनको लक्ष्य दिएको थियो । जवाफी व्याटिङमा आएको रुपन्देहीले ८ ओभरमा ५ विकेट गुमाई ७३ रन मात्रै बनाउन सक्यो । गएराति परेको पानीले मैदान भिजाएपछि ८ ओभरमा छोट्याइएको खेलमा धनगढीले ७ विकेट गुमाउँदै ७६ रन बनाएको थियो । उसका लागि सोनु तामाङले १४ बलको सामना गर्दै चार चौका र एक छक्काको मदतले ३४ रन बनाए । रोहन मुस्तफाले १३ बलमा एक छक्कामो मततले १५ रन बनाए । तेस्रो विकेटका रुपमा आएका सोमपाल कामीले ३ बलमा २ रन बनाउदै सुसान भारीको बलमा सागर पुनले क्याच गरे पछि सोनु तामाङले पारी सम्हालेका थिए । राजेश पुलामी मगरले ९, सुनिल धमलाले ९ रन बनाए । रुपन्देहीका सुसान भारीले ३, दिपेश श्रेष्ठले २, सागर पुन र शक्ति गौचनले एक एक विकेट लिए । ७७ रनको लक्ष्य सहित मैदान उत्रीएको रुपन्देहीका ओपनर ब्याटेसम्यान प्रदीप ऐरीलाई ६ रनमै ललित भण्डारीले बोल्ड गरेपछि रुपन्दही सुरुवात देखि नै दबावमा परेको थियो । तेस्रो विकेटमा रुपमा आएका शागर पुनले १६ बलमा ३३ रन बनाएपनि टीमका लागि भने प्रयाप्त हुन सकेन । उनले तीन छक्का र तीन चौका प्रहार गरेका थिए । उसका दीपक प्रसादले १५ बलमा १६ रन, सुफ्यान मोहम्मदले ५ बलमा ८ रन बनाएका थिए । टीम चौराहाका रोहन मुस्तफाले रुपन्देहीका शागर पुन र अमर रौतेलालाई लगातार आउट गरेपछि रुपन्देहीको पारी लडखडाएको थियो । रौतेला एलबिडब्लु र शागर पुन बोल्ड भएका थिए । सुफ्यान मोहम्मद र कुशल मल्लले अन्तिम दुई ओभरमा राम्रो नखेल्ला रुपन्देही पराजित भएको हो । यसअघि नै प्रतियोगिताको प्ले अफ पुग्ने सम्भावना गुमाएको रुपन्देहीले राउन्ड रोबिनका सबै पाँच खेलमा पराजय भोग्यो । अंक तालिकामा कुनै अंक नजोडेर रुपन्देही अंक तालिकाको पुच्छारमा रहँदै घर फिर्ता भएको छ । गएराति पानी परेका कारण शनिबार हुने भनिएको पहिलो खेल भने हुन सकेन । सीवाईसी अत्तरिया र महेन्द्रनगर युनाइटेडले एक एक अंक बाँडेका छन । धनगढी प्रिमियर लिग अन्तर्गत आइतबार लिग चरणका अन्तिम दुई खेल वाँकी रहेका छन । वाँकी रहेका दुवै खेलले प्ले अफमा पुग्ने टीमको टुंगो लाग्नेछ ।"
आईपीएल: पहिलो खेलमा चेन्नईसँग मुम्बई एक विकेटले पराजित,एजेन्सी: आईपीएल सिजन११ को पहिलो भिडन्तमा चेन्नई सुपर किङ्ग्सले मुम्बई इन्डियन्सलाई १ विकेटले पराजित गरेको छ । टस हारेर पहिले ब्याटिङमा उत्रेको मुम्बई इन्डियन्सले २० ओभरमा ४ विकेट गुमाउँदै १६५ रन बनाउँदै चेन्नई सुपर किङ्ग्सलाई जितका लागि १६६ रनको लक्ष्य दियो । जवाफमा चेन्नईको टीमले १९५ ओभरमा ९ विकेट गुमाउँदै १६९ रन बनाएर आईपीएलको जारी सिजनको पहिलो खेलमा जित दर्ता गर्यो । चेन्नई सुपर किङ्ग्सको जितमा ड्वेन ब्राभोले ६८ रनको शानदार पारी खेले । मुम्बईका लागि सूर्यकुमार यादवले २९ बलमा ६ चौका र एक छक्काको सहयोगमा ४३ रनको पारी खेले । अर्कातिर ईशान किशनले २९ बलमा चार चौका र एक छक्काको सहयोगमा ४० रन जोडे । अन्तिममा क्रुणाल पण्ड्याले तुफानी पारी खेल्दै २२ बलमा पाँच चौकार दुई छक्काको मद्दतमा ४१ रन बनाए । चेन्नईका लागि शेन वाट्सनले २ विकेट लिए । दीपक चाहर र इमरान ताहिरले एकएक विकेट लिए । यसभन्दा पहिले चेन्नई सुपर किङ्ग्सका कप्तान एमएस धोनीले टस जितेर बलिङमा जाने निर्णय लिएका थिए ।
वर्षाका कारण खेल नभएपिछ महेन्द्रनगर र अत्तरियाले अंक बाँडे,"धनगढी : अपडेट ः डीपीएल अन्तरगत शनिबारको महेन्द्रनगर युनाइटेड र सीवाइसी अत्तरियाबीचको पहिलो खेल वर्षाका कारण हुन नसकेपछि दुवै टोलीलाई ११ अंक बाडिएको छ। ११ अंक बाडिएपछि ५ अंकसाथ दोस्रो स्थानमा रहेको महेन्द्रनगरले क्वालिफायरमा स्थान बनाएको छ भने भने ३ अंकसहित पाचौं स्थानमा रहेको सीवाईसी अत्तरियाले रहेको छ । क्वालिफायरमा स्थान बनाउन भोली हुने विराटनगरकोसँगको खेल जित्न पर्ने र अन्य टोलीको नतिजा पनि कुनु पर्ने देखिन्छ । धनगढी : शुक्रबार राति परेको वर्षाका कारण धनगढी प्रिमियर लिगको खेलहरु प्रभावित भएका छन् । शनिबार बिहान ९ बजे देखि हुने भनिएको महेन्द्रनगर युनाइटेड र सिवाइसी अत्तरियाबीचको खेल स्थगित भएको हो। मैदानमा पानी जमेकाले खेल स्थगित गरिएको आयोजकले जनाएको छ । साढे ११ बजेसम्म पानी नपरेमा ५५ ओभरकै भएपनि खेल सुरु गर्ने आयोजक समितिले तयारी गरेको छ । त्यसपछि पनि खेल सुरु भएन भने दुबै टोलीले अंक बाँडने छन्। महेन्द्रनगरको अहिलेसम्म ४ अंक छ भने उ आज खेल स्थगित भएपछि सिधै क्वालिफायरमा जानेछ भने सिवाई अत्तरियालाई घाटा हुनेछ। क्यालीयायरमा जानका लागि भोलि हुने खेल अत्तरियाले जित्नै पर्नेछ । भोलि, विराटनगर किंगससँग अत्तरियाको लिग चरणको अन्तिम खेल हुनेछ। आजको दोस्रो खेल टीम चौराहा र रुपन्देही च्यालेन्जर्सका बीच हुने भएपनि बर्षाका कारण कुनै टुंगो लागेको छैन।"
'१२ वर्ष भो टेबलटेनिस खेल्न थालेको',काठमाडौं : पूर्व प्रधानमन्त्री एवं माओवादी केन्द्रका अध्यक्ष पुष्पकमल दाहालले शान्ति सम्झौतापछि निरन्तर टेबलटेनिस खेल्दै आएको बताएका छन्।विश्व टेबलटेनिस दिवसका अवसरमा ललितपुर जिल्ला टेबलटेनिस संघले आयोजना गरेको कार्यक्रममा दाहालले चितवनमा बीएससी पढ्दा टेबलटेनिस खेल्न सिकेको बताए। शान्ति सम्झौता पछि १०१२ वर्ष भो मैले निरन्तर टेबलटेनिस खेल्न सुरु गरेको। प्रधानमन्त्री हुँदा पनि खेल्न छाँडिन। बरु बालुवाटरमा टेबलटेनिसका लागि छुट्टै भवन बनाए अध्यक्ष दाहालले भने। उनले अनुशासित र स्वस्थ समाज निर्माणका साथै राष्ट्रलाई एकताबद्ध गर्न खेलकुद महत्वपूर्ण क्षेत्र भएको बताउदै आफू दुवै पटक प्रधानमन्त्री हुँदा खेल क्षेत्रको विकासका लागि निरन्तर प्रयास गरेको बताए। कार्यक्रमपछि दाहालले केक काट्नुका साथै राष्ट्रिय खेलकुद परिषद्का सदस्य समेत रहेका ललितपुर जिल्ला टेबलटेनिस संघका अध्यक्ष सुदील शाहीसँग टेबलटेनिस खेलेका थिए।
कस्ता छन् खेलकुद मन्त्रीका सय दिने कार्यक्रम ?,"काठमाडौं : युवा तथा खेलकुदमन्त्री जगतबहादुर सुनारले अर्को वर्ष नेपालले आयोजनाको प्रतिबद्धता जनाएको १३औं दक्षिण एसियाली खेलकुद (साग) संवेदनशील विषय रहेको बताएका छन्। मन्त्रालयको जिम्मेवारी सम्हालेको २० दिनपछि आफ्नो सयदिने कार्यक्रमको घोषणा कार्यक्रममा शुक्रबार मन्त्री सुनारले राष्ट्रको प्रतिष्ठासँग जोडिएको १३औं साग पूर्वनिर्धारित मितिमा गर्नुको विकल्प नरहेको धारणा व्यक्त गरे। १३औं सागको आयोजना राष्ट्रको प्रतिष्ठासँग जोडिएको विषय हो। यस्तो संवेदनशील विषयमा हामीसँग टाउको लुकाउने ठाउँ छैन, मन्त्री उनले भने, हामीसँग आफूले पाएको जिम्मेवारीलाई पूरा गर्नुको विकल्प छैन। शुक्रबार युवा तथा खेलकुद मन्त्रालयमा आयोजित कार्यक्रममा मन्त्री सुनारले मन्त्रालय मातहतका विभिन्न निकायका उच्च अधिकारीहरूलाई साक्षी राख्दै सय दिने कार्यक्रम पनि सार्वजनिक गरे। मन्त्री सुनारले २०७५ साललाई खेलकुदको स्वर्ण वर्ष बनाउनेदेखि लिएर राष्ट्रिय खेलकुद परिषद्, राष्ट्रिय युवा परिषद्, युवा तथा साना व्यवसायी स्वरोजगार कोष र नेपाल स्काउटअन्तर्गत गरिने विभिन्न कामलाई आफ्नो सयदिने कार्यक्रममा राखेका छन्। उनले अघि सारेका कतिपय कार्यक्रम हाल सञ्चालनमै छन् भने केही नयाँ कार्यक्रम पनि अघि सारेका छन्। काममा केन्द्रित हुनका लागि आफूले एक सय दिनको समयसीमा तोकेका बताउँदै मन्त्री सुनारले राष्ट्रिय खेलकुद परिषद्, राष्ट्रिय युवा परिषद्, युवा तथा साना व्यवसायी स्वरोजगार कोष र नेपाल स्काउटको संघीय संरचना अनुरूप पुनर्संरचना, पुराना ऐन तथा नीतिको संशोधन, हाई अल्टिच्युट स्पोर्ट्सको सम्भाव्यता अध्ययन, राष्ट्रिय खेलकुद संघको अभिलेखीकरण, विभिन्न पूर्वाधारको विकास तथा निजी क्षेत्रसँगको सहकार्य र मूलपानी क्रिकेट मैदान निर्माणजस्ता महत्वपूर्ण विषयमा आफ्नो केन्द्रित रहेको जानकारी दिए। यसैगरी उनले पोखरा, तुलसीपुर र इटहरीलाई स्पोर्ट्स सिटीका रूपमा विकास गर्नका लागि सम्भाव्यता अध्ययन, प्रत्येक जिल्लामा कम्तीमा एकजना दक्ष खेल प्रशिक्षकको व्यवस्था, स्पोर्ट्स हस्पिटल निर्माण, प्रादेशिक रंगशाला निर्माण, स्पोर्ट्स विश्वविद्यालय स्थापना, खेलाडीलाई प्रोत्साहन भत्ता, १३औं सागका लागि पूर्वाधार निर्माण तथा स्तरोन्नति र नेपाल क्रिकेट संघ (क्यान) विवाद समाधानलाई कार्यक्रममा राखेका छन्। गत चैत २ गते युवा तथा खेलकुद मन्त्रालयको जिम्मेवारी सम्हालेका विश्वकर्माले जेठ १४ गते आफूले घोषणा गरेको सय दिन पूरा हुने र १७ गते प्रगति विवरण घोषणा गर्ने प्रतिबद्धता पनि जनाए। यद्यपि उनको कार्यक्रममा २०७५ सालको मंसिरमा मध्यपश्चिमाञ्चलमा आयोजना हुने आठौं राष्ट्रिय खेलकुद प्रतियोगिताको विषयमा भने उल्लेख गरिएको छैन।"
