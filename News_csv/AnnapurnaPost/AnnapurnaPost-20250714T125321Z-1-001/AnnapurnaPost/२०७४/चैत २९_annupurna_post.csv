शीर्षक,विवरण
भारत भ्रमण र चिनियाँ चासो,"प्रधानमन्त्री केपी ओली भारतको तीनदिने औपचारिक भ्रमण सकेर फर्किसकेका छन्। सम्बन्ध सुधार र दुई देशबीच विगतमा भएका सम्झौताहरूको कार्यान्वयनमा जोड दिने प्रतिबद्धतासहित गएका प्रधानमन्त्री ओलीले भारतसँग बाह्रबुँदे सहमति गरेका छन्, जसमध्ये जलमार्ग, रेलमार्ग र कृषि क्षेत्रको विकासका निम्ति गरिएका सहमति महत्वपूर्ण मानिएका छन्। यो भ्रमण नेपालले भन्दा पनि भारतले चाहेको थियो र उसकै अग्रसरतामा भएको हो। नाकाबन्दीका कारण नेपालमा भारतविरोधी भावना बढिरहेको बेला चीनसँग नजिकिएका आरोप लागेको वाम गठबन्धनको शक्तिशाली सरकार बनेपछि भारत सम्बन्ध सुधारका लागि हतारिएको थियो। मालदिभ्स र श्रीलंकामा आफ्नो कूटनीतिक विफलताको नराम्रो परिणाम भोगेको भारतले रणनीतिक र भूराजनीतिक हिसाबले संवेदनशलि मित्रराष्ट्र नेपालमा त्यस्तो नहोस् भनेर प्रोएक्टिभ डिप्लोमेसीमार्फत यो भ्रमणको तारतम्य मिलाएको थियो। प्रधानमन्त्री ओलीको भ्रमणकै दिन हिन्दुस्तान टाइम्समा प्रशान्त झा ले नेपालका प्रधानमन्त्री ओलीको भारत भ्रमण, राजनीतिक र कूटनीतिक तरलताको संकेत शीर्षकमा आलेख प्रकाशित गरेका थिए। उनको आलेखमा जनाएअनुसार निर्वाचनअगावै भारतीय वरिष्ठ राजनीतिक वार्ताकार ओलीसँग भेट गर्न नेपाल आएका थिए। सो अवसरमा आफू भारतको नजिकको मित्र हुँदाहुँदै पनि भारतले सन् २०१५ मा आफूलाई प्रधानमन्त्री हुन नदिन र २०१६ मा आफ्नो सरकार गिराउन महत्वपूर्ण भूमिका खेलेको गुनासो पोखे। प्रत्युत्तरमा, ती वार्ताकारले भारतको त्यस्तो आशय नभएको जिकिर गर्दै आसन्न निर्वाचनमा भारत तटस्थ बस्ने र ओलीले जितेमा उनीसँग मिलेर काम गर्ने तर उनले भारतविरोधी अडान त्याग्नुपर्ने बताएका थिए। निर्वाचनपछि स्वास्थ्य परीक्षणका लागि बैंकक गएका ओलीसँग ती वार्ताकारले पुनः भेट गरे र उनको सरकारसँग भारत मिलेर काम गर्न तयार भएको दोहोयाए। त्यति नै बेला ओलीले प्रधानमन्त्रीका रूपमा आफूले पहिलो विदेश भ्रमण भारतकै गर्र्नेे वचन दिएको प्रशान्त झाको आलेखमा उल्लेख छ। सरकार गठनअगावै भावी प्रधानमन्त्रीका रूपमा स्वीकार गरी भारतीय प्रधानमन्त्रीको शुभेक्षा र औपचारिक निमन्त्रणा लिएर विदेशमन्त्री सुष्मा स्वराजले आकस्मिक नेपाल भ्रमण गरिन्। दुई समकक्षीहरू ओली र मोदीका बीचमा भएको दोस्रोपटकको भेटमा पात्रहरू उही भए पनि परिवेश फरक थियो। नाकाबन्दीको तीतो अनुभव र अस्थायी सरकारको नेतृत्व गरेर गएका प्रधानमन्त्री ओलीको पहिलो भेट भन्दा यो विल्कुल फरक थियो। निर्वाचनमा वाम गठबन्धनले ल्याएको जनमत र पाँच वर्षको म्यान्डेट प्राप्त सरकार प्रमुखको हैसियतमा ओलीले यसपटकको भ्रमण गरेका थिए। भारतसँग उठाउने मुद्दाहरूका सम्बन्धमा संसद्लाई जानकारी दिएर केही दशकयताको शक्तिशाली प्रधानमन्त्रीका रूपमा भारत भ्रमण गएका ओलीको भ्रमणप्रति सबैको चासो थियो। विशेषगरी भारतीय नाकाबन्दीविरुद्ध अडान लिएका कारण बनेको उनको राष्ट्रवादी छवि जोगिन्छ कि पोखिन्छ भन्ने कूतुहलको विषय थियो। नेपाल मामलाका जानकार भारतीय पूर्व जनरल अशोक मेहेताले एउटा अन्तर्वार्तामा भनेका थिए, नेपाली नेताहरूले भारतसँग भएका विभिन्न सन्धिसम्झौता तथा मुद्दाहरूप्रति असन्तुष्टि व्यक्त त गर्छन् तर भारतको भ्रमण गर्दा ती विषयका बारेमा स्पष्टसँग कुरा गर्दैनन्। मेहताले भने झैं प्रधानमन्त्री ओलीले पनि नेपाल भारत सम्बन्धमा बेलाबखत दरार ल्याउने समस्यालाई उठान गरेको देखिँदैन। कालापानी, लिपुलेक, सन् १९५० को सन्धि, महाकाली सन्धि, सुस्ता, टनकपुर, सीमा विवाद र तराई डुबानलगायतका समस्या सम्बन्धमा छलफल भएनभएको औपचारिकरूपमा बाहिर आएको छैन। मोदीले पनि नेपालको संविधानप्रति व्यक्त गर्दै आएको असन्तुष्टि यसपटक जाहेर गरेनन्। समग्रमा यस भ्रमणमा दुवै प्रधानमन्त्रीले एकअर्काको चित्त नदुखाउनेतर्फ सजग भएको देखिन्छ। जलमार्ग र रेलमार्ग प्रधानमन्त्री ओलीको पहिलो कार्यकालदेखिकै प्राथमिकताको विषय भएकाले मोदीले पनि प्राथमिकता दिएर सगरमाथाको देश सागरसँग जोडिने उद्घोषसहित सहमति गरेर ओलीको मन जितेका छन्। यो भ्रमणलाई नेपाल र भारतबीचको सम्बन्धको आलोकमा मात्र नभई चीन र भारतबीचको सम्बन्धसँग पनि जोडेर हेरिनुपर्छ। आफ्ना प्रभाव क्षेत्रका छिमेकी राष्ट्रहरूमा चीनको आक्रामक प्रवेश र प्रभाव रोक्न हाल भारतलाई हम्मेहम्मे परेको छ। चीनको हेनान प्रान्तमा अप्रिल ८ देखि ११ सम्म हुने बोआओ फोरमअगावै अप्रिल ५ देखि ८ सम्म भारतले प्रधानमन्त्री ओलीलाई भ्रमणमा बोलायो। विगतमा बोआओ फोरममा नेपालले उपस्थिति जनाइरहेको थियो र यसपटक पनि उक्त फोरमको बहानामा प्रधानमन्त्री ओलीले चीनको भ्रमण गर्न सक्छन् भन्ने भारतको आकलन थियो। यस्तो भएमा परिस्थिति झन् भारतको हितविपरीत हुने उसको ठम्याइ थियो। यो भ्रमणले नेपालका प्रधानमन्त्रीले पहिलो विदेश भ्रमण भारतमा गर्ने परम्परालाई मात्र धानेन, बोआओ फोरममा भाग लिनबाट रोक्न पनि भारत सफल भयो। ओली भ्रमणको दुई दिनअगाडि चीनको सरकारी स्वामित्वको पत्रिका ग्लोबल टाइम्सको अनलाइन संस्करणमा हु वेजियाको नेपाल चीनबीचको बदलिँदो सम्बन्धप्रति भारतले आफ्नो रबैयामा पुनर्विचार गर्नुपर्छ शीर्षकमा टिप्पणी प्रकाशित भएको थियो। सो टिप्पणीले प्रधानमन्त्री ओलीको भारत भ्रमणका बारेमा चासो देखाउँदै नेपालको आर्थिक विकासका लागि चीनले लगानी र अनुदान बढाएर नेपालसँग आर्थिक साझेदारी गरिरहेको उल्लेख गरिएको छ। क्षेत्रीय वातवरण परिवर्तन भएको परिस्थितिमा दिल्लीले नेपाल नीतिमा पुनर्विचार गर्नुपर्ने उल्लेख गर्दै नेपाललाई चिनियाँ प्रभावविरुद्धको रणनीतिक युद्धभूमिका रूपमा प्रयोग गर्ने पुरानो मानसिकता हर भारतीयहरूले त्याग्नुपर्ने चेतावनी पनि उक्त टिप्पणीमा दिइएको छ। त्यस्तै भ्रमणको दोस्रो दिन इन्डियन एक्सप्रेसमा प्रकाशित ज्योति मल्होत्राको टिप्पणीमा चिनियाँ कम्पनीले लगानी गरेको र बनाएको ऊर्जा भारतले किन्दैन भन्ने स्पष्ट सन्देश मोदीले ओलीलाई दिने बताइएको थियो। आफ्ना प्रभाव क्षेत्रका छिमेकी राष्ट्रहरूमा चीनको आक्रामक प्रवेश र प्रभाव रोक्न हाल भारतलाई हम्मेहम्मे परेको छ। तसर्थ प्रधानमन्त्री ओलीको भारत भ्रमणलाई नेपाल र भारतबीचको सम्बन्धको आलोकमा मात्र नभई चीन र भारतबीचको सम्बन्धसँग पनि जोडेर हेरिनुपर्छ। मोदी र ओलीबीच भएको एक्लाएक्लै भेटवार्तामा निश्चय पनि चीनसँग गरिएको बेल्ट एन्ड रोड इनिसियटिभको सम्झौतालगायतका चिनियाँ प्रभावका विषय र त्यसलाई सन्तुलनमा राख्ने विषयमा मोदीले चासो राखेको हुनुपर्छ। प्रधानमन्त्री ओलीले नेपालले सन्तुलित र स्वतन्त्र विदेश नीति अवलम्बन गर्ने बताएलगत्तै उक्त अभिव्यक्तिको चिनियाँ विदेश मन्त्रालयका प्रवक्ता लु काङले स्वागत गरेका छन्। यो भ्रमणमा चीनले देखाएको चासो र भारतले अपनाएको सजगताले नेपाल दुवै छिमेकीका निम्ति संवेदनशील बन्दै गइरहेको सजिलै अनुमान लगाउन सकिन्छ। छिमेकीहरूको संवेदनशीलतालाई ध्यानमा राखी आफ्नो राष्ट्रिय हितका पक्षमा काम गर्न हाम्रो परम्परागत कूटनीतिक संयन्त्र र विद्यमान छिमेक नीति सक्षम छ कि छैन, हाम्राअघि चुनौती बनेको छ। प्रधानमन्त्री ओलीले दुई देशबीचको सम्बन्ध मित्रताबाट सुरु हुने भएकाले आफ्नो भ्रमण मित्रतालाई बलियो बनाउन सफल भएको बताएका छन्। ओलीले भनेझैं केही सकारात्मक संकेत देखिएका पनि छन्। भारतले हालसम्म विशेष क्षेत्रीय समुदाय र राजनीतिक दलका पक्षमा रहेर नेपालको राजनीतिमा हस्तक्षेपकारी भूमिका खेलेको भन्दै भारतविरोधी भावना बढेकोमा सचेत भएको अनुमान गर्न सकिन्छ। भारत ठुल्दाइबाट असल मित्रमा परिवर्तन हुन सक्यो भने नेपाल भारत सम्बन्धमा नयाँ आयम थपिनेछ। यो भ्रमणको महत्वपूर्ण उपलब्धि ओली र मोदीबीच विश्वास वृद्धि पनि हो। समकालीन विश्व राजनीतिमा बलियो राजनीतिक नेतृत्वको पुनरागमन भएको मानिन्छ। लोकतान्त्रिक पद्धतिबाट चुनिएर सत्ताको बागडोर सम्हाले पनि यस्ता नेतामा अधिनायकवादी चरित्र देखिन्छ। उनीहरूको राष्ट्रवादी अडान र निर्णय गर्ने क्षमताले जनमत प्राप्त गर्छन्। अमेरिकी राष्ट्रपति डोनाल्ड ट्रम्प, रूसी राष्ट्रपति भ्लादिमिर पुटिन, चिनियाँ राष्ट्रपति सी जिनपिङ, जापानी प्रधानमन्त्री सिन्जो आबे, इजरायली प्रधानमन्त्री बेन्जामिन नेतान्याहु भारतीय प्रधानमन्त्री नरेन्द्र मोदी हालका बलिया नेताहरू हुन्। भारतीय प्रधानमन्त्री मोदी, इन्दिरा गान्धी र राजीव गान्धीपछिका सबैभन्दा शक्तिशाली प्रधानमन्त्री मानिन्छन्। प्रधानमन्त्री भएपछि उनले पाकिस्तानविरुद्ध लिएको कडा अडान, कालो धन नियन्त्रणका लागि हजार र पाँच सयको नोट प्रतिबन्धमा लिएको निर्णय र क्षेत्रीय शक्ति सन्तुलनका लागि अमेरिकासँग बनाएको सामारिक गठबन्धन र युरोप र पूर्वीएसियाली राष्ट्रहरूसँगको व्यापारिक साझेदारीले उनी लोकप्रिय र शक्तिशाली बन्दै गएका छन्। राष्ट्रवादको नारामा उदाएका प्रधानमन्त्री केपी ओली दक्षिणपन्थी चरित्रका वामपन्थी नेता हुन्। पार्टीमा उनको जर्बजस्त पक्कड, वामगठबन्धन बनाउन उनले लिएको साहसी निर्णय र संसद्मा प्राप्त बहुमत आदिले उनले आफूलाई बलियो नेताको रूपमा उभ्याएका छन्। उनले मधेसी दलहरूको पनि मन जित्ने प्रयास गरेका छन्। भ्रमणले मिल्दोजुल्दो चरित्र भएका ओली र मोदीको व्यक्तिगत घनिष्टता बढेको देखिन्छ। भ्रमणले आशाहरूसँगै आशंकाहरू पनि पैदा गरेको छ। समस्याका चाङलाई थाँती राखेर नवीकरण गरिएको सम्बन्ध कति दिगो हुन सक्छ ? केही समय पर्खेर हेर्नुपर्ने हुन्छ। नेपालबाट भारतले गर्ने अपेक्षा आफैंमा चुनौतीको विषय हुनेछ। भारतका नेपाल मामलाविज्ञ प्राध्यापक एसडी मुनीका अनुसार अघिल्लो भ्रमणमा वाचा गरिएका कुरा दुवैको तर्फबाट कार्यान्वयन नभएकाले यस भ्रमणको सफलता र असफलता सम्झौताहरूको दुईतर्फी कार्यान्वयनले बताउनेछ। चिनियाँ रेलको नेपाल प्रवेशलाई भारतले त्यति सहजरूपमा लिएको छैन। नेपालले चीनलाई भारतको विकल्पका रूपमा नलिने कुरामा आश्वस्त भए पनि चीनको आक्रामक प्रभाव रोक्ने विषयमा भारत निश्चिन्त हुन सकेको छैन। भारतले नेपालमा अख्तियार गर्ने नीति नेपालका लागि मात्र नभएर भारतको क्षेत्रीय नीति भएको प्राध्यापक मुनीले दाबी गरेका छन्। तसर्थ हाम्रा प्रधानमन्त्रीको अहिलेको भारत भ्रमणको सफलता र असफलता उनले निकट भविष्यमा गर्ने चीन भ्रमण, चीनसँग गर्ने सम्झौता र त्यतिबेला भारतले दिने प्रतिक्रियामा पनि भर पर्नेछ।"
यसकारण कमलराज कम्युनिस्ट,"सर्वप्रथम त यो लेखमा कमलराज रेग्मीलाई किन कमरेड भनेर सम्बोधन गरिएको हो भन्नेबारेमा म स्पष्ट गर्न चाहन्छु। उहाँले करिब दुई वर्षपहिले नेकपा मसालको सदस्यताका लागि दरखास्त दिनुभएको थियो। पार्टीको नियमअनुसार उहाँ जीवित रहुन्जेल हामीले त्यो कुरा गोप्य नै राखेका थियौं, जुन अहिले सार्वजनिक भएको छ। उहाँले पार्टी सदस्यताका लागि दरखास्त दिनुभएकाले नै हामी उहाँलाई कमरेड नै भन्छौं। २०१० सालमा मैले पार्टी सदस्यताका लागि उहाँलाई दरखास्त दिएको थिएँ। त्यसको करिब ६ दशकभन्दा केही बढी समयपछि उहाँले पार्टी सदस्यताका लागि मलाई दरखास्त दिनुभयो। आफ्नो समयमा उहाँ अत्यन्त जुझारु, लडाकु र क्रान्तिकारी कम्युनिस्ट नेता हुनुहुन्थ्यो। उहाँजस्तो क्रान्तिकारी नेताको क्रान्तिकारितामा निरन्तरता रहन सकेन। त्यो वास्तवमा उहाँको व्यक्तिगत मात्र समस्या होइन, कम्युनिस्ट आन्दोलनकै एउटा गम्भीर समस्या हो। नेपालको कम्युनिस्ट आन्दोलनमा कुनै बेला अत्यन्त सक्रिय र क्रान्तिकारी भूमिका खेलेको नेता वा कार्यकर्ताहरूको विचलन भएका हजारौं उदाहरण छन्। तीमध्ये एकजना रेग्मी हुनुहुन्छ। तर ती सबैभन्दा बेग्लै रेग्मीको महत्व यो कुरामा छ कि उहाँले आफूमा आएको विचलनका लागि पश्चात्ताप गर्नुभयो र पुनः कम्युनिस्ट पार्टीको सदस्यताका लागि दरखास्त दिनुभयो। पार्टी सदस्यताका लागि दरखास्त दिने बेलामा उहाँले भन्नुभएको थियो, अब वृद्धवस्था र स्वास्थ्यका कारण म अब सक्रिय भएर पार्टीको काम गन सक्दिनँ। तैपनि मैले जीवनमा जेजति गल्ती गरे पनि कम्युनिस्ट भएर मर्न चाहन्छु। मेरो ठूलो इच्छा यही छ कि म मरेपछि मलाई कम्युनिस्ट पार्टीको झन्डा ओढाइयोस्। कम्युनिस्ट पार्टीका धेरै सदस्यहरूको विचलन र पतन हुने गरेको छ। तर विचलन वा पतनका प्रकृति बेग्लाबेग्लै छन्। उहाहरणका लागि डा केशरजंग रायमाझी र कमलराजलाई हामी एउटै श्रेणीमा राख्न सक्दैनौं। रायमाझी स्वभावले नै अवसरवादी थिए। २०१७ पुस १ अघि पनि उनले दरबारसित साँठगाँठ गरेका थिए। उनले सिंगो पार्टीलाई राजावादी लाइन र पक्षमा लैजाने प्रयत्न गरिरहेका थिए। त्यसैले उनको पतन एउटा स्वाभाविक प्रक्रिया थियो। तर कमलराज त्यस्तो हुनुहुन्थेन। उहाँले करिब पाँच वर्षको जेल जीवन बिताउनुभयो। त्यो अवधिमा उहाँको परिवारले धेरै दुःखकष्टको जीवन बिताउनुपर्यो। त्यो बेला म पनि जेलमा थिएँ। मैले आफ्ना पिताजीसँग उहाँका सपरिवारलाई प्युठानमा लगेर संरक्षण गर्ने कुरा गरेको थिएँ। उहाँले त्यो कुरा स्वीकार गर्नुभएन। तर सायद उहाँकी श्रीमती विमलाजीले यसो गर्न चाहनुभएन। एकातिर उहाँको स्वाभिमान र अर्काेतिर आफ्नो पतिको सम्पर्कबाट टाढा हुने कुरा स्वीकार्य थिएन। त्यसैले कयौं दुःखकष्ट गर्दै जेलमा भएका आफ्ना पति र आफ्ना केटाकेटीको स्याहारसुसार गर्ने काममा उहाँ लागिरहनुभयो। वास्तवमा उहाँ विलक्षण महिला हुनुहुन्थ्यो। यो कमलजीको ठूलो शौभाग्य थियो कि उहाँले विमलाजस्ती पत्नी पाउनुभयो भने उहाँका छोराछोरीले उहाँ जस्ती आमा पाए। आफ्ना परिवारले जुन प्रकारका दुःख पाएका थिए, त्यसको ठूलो असर कमलजीमा पर्नु स्वाभाविक थियो र पर्यो पनि। सायद त्यो स्थितिले नै उहाँलाई कमजोर बनाउँदै लग्यो। त्यसको अर्को पक्ष पनि छ। २०१९ सालमा सम्पन्न तेस्रो महाधिवेशनले रायमाझी लाइनविरुद्ध विद्रोह गर्यो। तर त्यसपछि बनेको केन्द्रीय समितिले पार्टीको कामलाई निरन्तरता दिन सकेन। पार्टीको केन्द्रीय समिति कयौं टुक्रामा बाँडियो। त्यो स्थितिले पनि कमलजीलाई धेरै निराश बनाउँदै लग्यो। सायद त्यो प्रकारको स्थितिले उहाँले आफूलाई दृढ राख्न सक्नुभएन। त्यो स्थितिमा उहाँ जेलबाट छुट्नुभयो, तर छरिएको पार्टीलाई पुनः एकीकरण गरेर अगाडि बढ्ने हिम्मत गर्नुभएन। त्यो अवस्थामा उहाँले पञ्चायत प्रवेश नै एउटा मात्र बाटो रहेको देख्नुभयो। रायमाझी उच्च महŒवाकांक्षाद्वारा प्रेरित भएर पञ्चायतमा प्रवेश गरेका थिए भने रेग्मीजी परिस्थितिजन्य बाध्यताले। त्यसैले दुवैका बीचमा भएको यो अन्तरमाथि हाम्रो ध्यान जानु आवश्यक छ। रेग्मी र मैले लामो समयसम्म पार्टीमा साथसाथै काम गरेका थियौं। २०१० मा मैले पार्टी सदस्यताका लागि उहाँलाई दरखास्त दिएपछि उहाँले प्युठानमा पार्टीको स्थापनामा महत्वपूर्ण योगदान दिनुभएको थियो। मैले प्युठानमा सामान्य प्रकारले पार्टी संगठन गर्नेभन्दा एउटा प्रशिक्षण शिविर सञ्चालन गरेर पार्टी संगठन अगाडि बढाउने योजना बनाएँ। त्यसका लागि तीनमहिने आवासीय प्रशिक्षण शिविर सञ्चालन गर्ने प्रस्ताव त्यो बेलामा हाम्रो प्रान्तका प्रान्तीय सेक्रेटरी डा रायमाझीसित राखें, तर उनले मेरो कुरालाई हाँसोमा उडाउँदै भने, यो असम्भव छ। ठूलो पार्टी संगठन भएका जिल्लाले त त्यो कार्य गर्न सकेका छैनन् भने अहिलेसम्म पार्टी वा जनवर्गीय संगठनको एकजना सदस्यसम्म नभएको प्युठानजस्तो जिल्लामा त्यो कार्य हुनै सक्दैन। तर कमलजीले मेरो प्रस्तावलाई उत्साहपूर्ण समर्थन गर्नुभयो र आवश्यक प्रशिक्षकहरू पठाउने वचन दिनुभयो। पछि शिविरमा उहाँ स्वयं पनि आउनुभयो। प्युठानमा पार्टीको स्थापना भयो। त्यसपछि पाल्पाको झडेवामा सम्पन्न पार्टीको प्रान्तीय सम्मेलन र जनकपुरको राष्ट्रिय किसान सम्मेलनमा हामीले साथसाथै भाग लियौं। अरू विभिन्न किसान संघर्ष वा आन्दोलनमा पनि हामीले साथसाथै भाग लियौं। २०११ मा प्युठानमा गिरफ्तार भएर पाल्पा जेलमा सरुवा भएपछि उहाँले हामीलाई मद्दत गरिरहनुभयो। प्युठानमा हामी ६ जना गिरफ्तार भएकामध्ये तीनजनालाई पाल्पा जेल चलान गरियो। त्यो बेला हामीलाई प्रशासनले ख श्रेणीको सिधा दिएको थियो। हामीले राजबन्दीलाई प्राप्त हुनुपर्ने क श्रेणीको सिधाको माग गर्दै ख श्रेणीको सिधा बुझेका थिएनौं। त्यो बेलाको डेढ वर्षको पूरै अवधिमा हामीले सिधा बुझेका थिएनौं। त्यो अवस्थामा हामीलाई रासनपानी पठाउन पाल्पाको पार्टीले धेरै मद्दत गरेको थियो। पाल्पा जेलमा अध्ययनका लागि धवल पुस्तकालयबाट पुस्तकहरू पठाउन पनि कमलजीले नियमित व्यवस्था मिलाइदिनुभएको थियो। पाल्पा जेलमा जेलर र नाइकेहरूविरुद्ध लगातार कैयौं आन्दोलन चलेका थिए। त्यस प्रकारका आन्दोलन सञ्चालनका लागि जेलभित्र भूमिगत रूपमा पाल्पा जेलबन्दी संघको स्थापना भएको थियो, जो नेपालमा अहिलेसम्म जेलभित्र बनेको पहिलो र सायद अहिलेसम्मको अन्तिम संगठन थियो। त्यो आन्दोलनका क्रममा जेलरले कामरेड खगुलाल गुरुङ र मलाई दुईपल्ट बाहिर निकालेर कोर्रा लगाइयो। तेस्रोपल्ट पनि हामी दुवैलाई बोलाइयो। हामीले अन्दाज गर्यौं, यसपल्ट पनि हामीलाई कोर्रा लगाउनै बोलाइएको हो। कमलराज रेग्मीको मृत्युले हामी सबैका लागि, नेपालको कम्युनिस्ट आन्दोलनका लागि र सायद संसारभरका कम्युनिस्टहरूका लागि गम्भीर प्रश्न छोडेको छ एउटा इमानदार कम्युनिस्ट कम्युनिस्ट आन्दोलनबाट किन विचलन हुन्छ ? हामीले आपसमा सल्लाह गरेर खगुलाल बाहिर नजाने र म मात्र जाने ठेगान गर्यौं। बाहिर गएपछि कोर्रा लगाउन सुरु गर्नेबित्तिकै मैले जेलरलाई जुत्ताले हान्ने सल्लाह भयो। त्यसका लागि मैले जेलको कुनै बन्दीका फलामको काँटी लगाएको जुत्ता लगाएर गएको थिएँ। जेलरको अर्डरमा पुलिसले मलाई पिट्न सुरु गर्नेबित्तिकै मैले जुत्ता खोलेर जेलरलाई हानें। जेलभित्र जुलुस र नाराबाजी सुरु भयो। त्यहाँका सबै पुलिसले ममाथि एकैपटक लाठी, मुक्का र लात हाने। त्यही बेला जेलमा नाराबाजी भएको सुनेर कमलजी गुर्दैदगुर्दै जेलतिर आउनुभयो। पछि थाहा भयो जेलरलाई पिटेपछि उसले भाग्न थालेको भनेर मलाई गोली हान्ने योजना बनाएको रहेछ। तर कमलजी आइपुगेकाले उसले त्यसो गर्न सकेन। त्यसरी त्यो बेला वास्तवमा कमलजीको कारणले नै मेरो जीवन बचेको थियो। छिट्टै पार्टीमाथिको प्रतिबन्ध हट्यो। दोस्रो महाधिवेशनको तयारी सुरु भयो। महाधिवेशन तयारीका सिलसिलामा रायमाझी प्युठान आएका थिए। उनी वैधानिक राजतन्त्रका पक्षपाती थिए। उनका विचारमा म पनि सहमत भएँ र वैधानिक राजतन्त्रको मतलाई समर्थन गरें। त्यस मतका साथ म महाधिवेशनमा गएको थिएँ। पछि मलाई थाहा भयो कि कमलजी केन्द्रीय समितिमा गणतन्त्रको पक्षमा हुनुहुन्थ्यो। महाधिवेशनमा गणतन्त्रको पक्षमा व्यापक वातावरण थियो। मैले गणतन्त्र पक्षका कैयौं तर्कहरू सुनें। त्यसपछि गणतन्त्र र वैधानिक राजतन्त्रमध्ये कुन मतलाई समर्थन गर्ने म दुविधामा परें। तर केन्द्रीय समितिमा कमलजी गणतन्त्रका पक्षमा भए पनि महाधिवेशनमा उहाँले त्यो विचार प्रकट गर्नुभएन। महाधिवेशनको बेलामा रायमाझीको तीव्र विरोध भएको थियो। कतिपयले त रायमाझीलाई कुटपिट गर्ने वा चक्कुले हान्नेसमेत धम्की दिएका थिए। रायमाझीमाथिको त्यस प्रकारको विरोधका कारणले कमलजी पनि रायमाझीको पक्षमा उभिन पुग्नुभयो। पछि केन्द्रीय समितिमा महामन्त्रीको चुनाव हुँदा कसले कसको पक्षमा भोट दियो त्यो त थाहा हुन सकेन। तर महाधिवेशनको बेलामा म तटस्थ रहेको भए पनि मैले गणतन्त्रको लाइनको पक्षमै मतदान गरें। महाधिवेशनले गणतन्त्रको लाइनलाई पारित गरेको थियो। त्यसकारण मैले त्यसलाई समर्थन गरिरहें। पछि केन्द्रीय समितिमा गणतन्त्र र वैधानिक राजतन्त्रका बीचमा मतभेद भयो। रायमाझीको पक्ष बहुमतमा भयो र गणतन्त्रको पक्ष अल्पमतमा पर्यो। कमलजी बहुमतको पक्षमा उभिनुभयो भने म अल्पमतको पक्षमा। केन्द्रीय समितिमा लगातार त्यसबारे दुई लाइन संघर्ष चलिरह्यो। पछि संविधानसभाको प्रश्नमा पनि दुई लाइन संघर्ष चल्यो, जसमा रायमाझी नेतृत्वको बहुमत त्यसविरुद्ध थियो भने पुष्पलाल, शम्भुरामसहित हामी संविधानसभाको पक्षमा अल्पमतमा थियौं। पछि २०१७ पुस १ को घटनापछि दरभंगामा भएको प्लेनममा पुष्पलाल, शम्भुरामहरूले पनि संविधानसभाको नारालाई छोड्नुभयो र केन्द्रीय समितिमा त्यसका पक्षमा म एकजना मात्र बाकी रहें। तर प्लेनमले अत्यधिक बहुमतले संविधानसभाको नारा पारित गरेको थियो। पुस १ को घटनापछि म बनारसमा बस्न थालें। कमलजी गिरफ्तार भएर जेलमा हुनुहुन्थ्यो। त्यही बेला उहाँले जेलबाट पठाएको एउटा पत्रमा रायमाझीले दक्षिणपन्थी लाइन लिएको बताउनुभएको थियो। त्यसपछि उहाँ रायमाझीको लाइनप्रति असन्तुष्ट हुँदै जानुभएको थियो। माथि झैं तेस्रो महाधिवेशनपछि पार्टीमा प्रतिकूल स्थिति पैदा भयो। त्यसपछि उहाँले पनि जेलमा बस्नुको कुनै औचित्य देख्नुभएन। उहाँ क्रमशः निराश हुँदै जानुभयो र जेलबाट समेत छुट्नुभयो। कपिलवस्तु, भैरहवा हुँदै मलाई काठमाडौंको सेन्ट्रल जेलमा चलान गरियो। म काठमाडौं आउँदासम्म उहाँ जेलबाट छुटिसक्नुभएको थियो। जेलमा उहाँ स्वयं त मलाई भेट्न आउनु हुँदैनथ्यो। तर विमलाजीलाई लगातार मलाई भेट्न पठाउनुहुन्थ्यो। २०२७ मा जेलबाट छुटेको एक वर्षपछि मेरा नाममा वारेन्ट काटियो र म भूमिगत भएँ। तर त्यो अवस्थामा पनि म प्रायशः उहाँलाई भेट्न जान्थें र कयौंपटक उहाँको घरमा समेत बस्थें। त्यो बेला पनि पार्टीप्रति उहाँको मनमा गहिरो आस्था थियो र पञ्चायतमा लागेकोमा उहाँलाई ठूलो दुःख र पश्चात्ताप थियो। उहाँ भन्नुहुन्थ्यो, पार्टी कैयौं टुक्रामा बाडिएको थियो। म न पुष्पलालतिर जान सक्थें, न तुल्सीलालतिर, न त्यो बेला बनेका अरू विभिन्न समूहमा। त्यसरी मेरा अगाडि पार्टीका सबै ढोका बन्द भएका थिए। रायमाझीले मलाई आफ्नो पार्टीमा आउन भनेका थिए। तर त्यो कुरा पनि मैले स्वीकार गर्न सकिनँ। त्यो अवस्थामा मैले पञ्चायतमा लाग्नुबाहेक अरू कुनै उपाय देखिनँ। पछि भेट हुदा पनि उहाँ मसँग प्रायशः त्यस प्रकारका गुनासा गरिरहनुहुन्थ्यो। उहाँ पार्टीबाट अलग हुनुभयो, तर त्यसले उहाँको मनमा गहिरो पीडा दिएको थियो। माथि नै लेखिसकिएको छ, उहाँले अन्त्यमा पार्टी सदस्यताका लागि दर्खास्त दिने निर्णय गर्नुभयो। त्यो बेला कैयौं संगठनहरू पनि थिए। तर उहाँले नेकपा (मसाल) मा नै सदस्यताका लागि दर्खास्त दिने निर्णय गर्नुभयो। त्यसबेला उहाँले भन्नुभएको थियो, जुन बेला मैले पार्टी सदस्यताका लागि तपाईंको दर्खास्त लिएँ, त्यो बेलादेखि तपाईं अविचलित रूपले आफ्नो लक्ष्यतिर बढिरहनुभएको छ। त्यसैले तपाईंहरूको पार्टीप्रति नै मेरो सबैभन्दा बढी आस्था र विश्वास छ। त्यसैले मैले तपाईंको पार्टीमा नै सदस्यताका लागि दर्खास्त दिन्छु। अब कमलजी हामी बीचमा हुनु हुन्न। तैपनि मेरो मनमा सधैं यो कुरा लागिरह्योउहाँ एउटा इमानदार र कर्मठ कम्युनिस्ट हुनुहुन्थ्यो। पार्टीबाट उहाँको विचलन भए पनि त्यो एक प्रकारले परिस्थितिजन्य बाध्यता वा प्रतिकूल परिस्थितिविरुद्ध दृढतापूर्वक संघर्ष गर्ने दृढता अभावको परिणाम थियो। अन्त्यमा उहाँले पार्टी सदस्यताका लागि दर्खास्त दिएर आफ्ना सबै गल्ती पखाल्नुभयो र अन्त्यमा एउटा कम्युनिस्टको रूपमा उहाँको मृत्यु भयो। यस आधारमा पनि हामी उहाँप्रति उच्च सम्मानका साथ श्रद्धाञ्जली प्रकट गर्दछौं। उहाँको मृत्युले हामी सबैका लागि, नेपालको कम्युनिस्ट आन्दोलनका लागि र सायद संसारभरका कम्युनिस्टहरूका अगाडि एउटा गम्भीर प्रश्न छोडेको छ एउटा इमानदार कम्युनिस्ट कम्युनिस्ट आन्दोलनबाट किन विचलन हुन्छ ? त्यसको जवाफ हामीले खोज्नैपर्दछ र त्यसको सही जवाफबाटै कम्युनिस्ट आन्दोलनको भविष्य निर्भर गर्नेछ। भविष्यमा पनि उहाँ जस्ता इमानदार कम्युनिस्टहरूको विचलन हुने सिलसिला कायम रहने हो भने त्यसले क्रान्तिकारी कम्युनिस्ट आन्दोलनलाई धेरै क्षति पुर्याउने निश्चित छ, जुन सिलसिलालाई रोक्ने प्रयत्न हामीले गर्नुपर्छ। तर त्यो कार्य सजिलो छैन। धेरै कारणले इमानदार कम्युनिस्टहरूलाई पतनको दिशामा लैजाने गर्दछन्। लेनिनले भनेका छन्, एउटा क्रान्तिकारी कम्युनिस्टको सबैभन्दा ठूलो गुण क्रान्तिकारी आन्दोलनमा निरन्तरता हो। कतिपय व्यक्तिहरू केही खास समयका लागि ठूलाठूला क्रान्तिकारी त्याग र बलिदान पनि गर्छन् र दृढताको प्रदर्शन पनि गर्छन्। तर उनीहरू लगातार आफ्नो बाटोमा अगाडि बढ्न सक्दैनन्। अहिले हाम्रा अगाडि भएका कैयौं कम्युनिस्टहरू, हाम्रा सहयोद्धा र सहयात्रीबारे विचार गर्दा यो प्रश्न उठ्छ के उनीहरू निरन्तर आफ्नो लक्ष्यमा बढिरहन सक्नेछन् ? त्यो परीक्षा मृत्युको घडीसम्म चलिरहन्छ। त्यो बेला नै यो कुराको फैसला हुन्छ ऊ लगातार र निरन्तर रूपले आफ्नो लक्ष्यमा बढ्न सक्ने हो वा बीच बाटोमै उसको कतै विचलन हुने हो ? हामी सबै त्यस प्रकारको परीक्षाको प्रक्रियामा छौं।"
दिल्लीमा बेइजिङको भय,"यसपटक नेपालका प्रधानमन्त्रीको भारत भ्रमणलाई नेपालभित्र मात्र होइन, अन्तर्राष्ट्रिय कूटनीतिक समुदायबाट पनि नजिकबाट नियालिएको थियो। पट्यारलाग्दो संक्रमणकालबाट मुक्ति पाएको र राजनीतिक स्थिरता तथा समृद्धिको कसम खाएर सत्तामा आएको गठबन्धन नेतृत्वको नेपालले अन्तर्राष्ट्रिय एवं छिमेक सम्बन्धमा देखाउने आत्मविश्वासलाई लिएर यो भ्रमणबारे उच्च चासो स्वाभाविक थियो। प्रधानमन्त्री ओलीको भ्रमणका क्रममा दिल्ली पहेली पूरै नसुल्झिए पनि दुवै पक्ष कोर्स करेक्सन को मुडमा रहेको आभास भने भएको छ। त्योभन्दा पनि बढी छिमेक प्रधान भनिएको नीतिमा रक्षात्मक अवस्थामा रहेको दिल्लीमा काठमाडौं नभएर बेइजिङको बढ्दो प्रभावले पैदा गरेको भय देखिन्छ। ओली दिल्ली पुग्नुअघिसम्म उनलाई दिल्लीमा कसले स्वागत गर्ला भन्ने विषयले नेपाली मूलधार र सोसल मिडियामा सबैभन्दा बढी चर्चा भयो। कतिपयले बीपी कोइरालापछि सबैभन्दा शक्तिशाली मात्र होइन, तुलनात्मक रूपमा स्पष्ट एवं दृष्टिकोणयुक्त प्रधानमन्त्रीको उपमा समेत दिएका थिए ओलीलाई। दिल्लीले लगाएको नाकाबन्दीको विरोधको जगमा उभिएको राष्ट्रवादको प्रतीक बनेका ओलीलाई दिल्लीमै देखाइने व्यवहारले नेपाल भारत सम्बन्धका आगामी केही समय निर्धारित हुने बुझाइ त्यस्ता चर्चामा निहित देखिन्थे। तर स्वदेश र विदेश दुवैतिरका आशंकालाई स्पष्टीकरण दिँदै हिँड्नुपर्ने बाध्यताबीच दिल्ली पुगेका ओलीले एकसाथ दुई परस्पर विरोधी प्रश्नको सामना गर्नुपर्यो सधैं भारतबाटै विदेश भ्रमणको सुरुवात किन ? नेपाल भारतलाई छोडेर चीनतिर किन ढल्केको ? भाषा र तर्कशीलतामा पोख्त प्रधानमन्त्रीले यी प्रश्नमा दिएका जवाफ आफ्नै ठाउँमा होलान् तर दसकौंदेखि हाम्रो छिमेक सम्बन्धको मापक बन्दै आएका यी दुई प्रश्नको सोध्ने क्रम घट्नुको साटो नेपालमा राजनीतिक संक्रमणकालको अन्त्यपछि पनि बढ्दै जानुले निराशाजनक दृश्य देखाउँछ। ओली भ्रमणका क्रममा भारतीय थिंकट्यांक र मूलधारे मिडियाको बहस हेर्दा त लाग्थ्यो, हाम्रा दुई विशाल र समृद्धिको दिशामा तीव्र गतिले अघि बढिरहेका छिमेकीहरू आफ्नोमा नेपालको होइन कि नेपालमा एकअर्काको प्रभावबारे बढी चिन्ता र चिन्तनमा छन्। संयुक्त पत्रकार सम्मेलनमा भारतीय प्रधानमन्त्री नरेन्द्र मोदी नेपालसँग केही त्यस्ता परियोजनालाई अघि बढाउने कुरा गर्दै थिए, जुन चीनको बढ्दो भनिएको प्रभाव र उपस्थितिका कारण भारतको हातबाट गुम्ने अवस्थामा पुगेको बुझाइमा साउथ ब्लक छ। अर्थात् चीनसँगका यस्ता परियोजना अघि बढेमा नेपालको विकास साझेदार भारत मात्र हो भन्ने मान्यता स्खलित हुन पुग्ने भय दिल्लीमा व्याप्त छ। प्रधानमन्त्री दिल्ली अवतरण गर्ने दिन साउथ ब्लकले नै तयार गरेको भनिएका करिबकरिब उस्तै प्रश्नसहित तर ओलीको फरक स्तरको भाषामि िश्रत जवाफसहित टाइम्स अफ इन्डिया र हिन्दुस्तान टाइम्समा प्रकाशित अन्तर्वार्ता तथा दि इन्डियन एक्सप्रेस्ले नेपालका जलविद्युत् परियोजनामा चीनको लगानीसँग जोडेर प्रकाशित गरेको चेतावनीयुक्त सामग्रीले ओलीको आत्मविश्वासलाई कमजोर बनाउन खोजेको आभास दिएको थियो। यद्यपि ओली र उनका प्रतिनिधिमण्डलका सदस्यको प्रस्तुतिमा त्यसको प्रभाव कम्तीमा सतहमा देखिएन। बहुचर्चित केरुङ काठमाडौं रेल सेवाको विकल्पमा अघि सारिएको रक्सौल काठमाडौं रेल र मोदीको सगरमाथादेखि सागरसम्म को बिम्ब चिनियाँ बन्दरगाहमा नेपालको पहुँच हुने गरी चीनसँग भएको व्यापार तथा पारवहन सम्झौताले पैदा गरेको भारतीय व्यवहार हो भन्ने बुझ्न धेरै मेहनत गर्नुपर्दैन। मोदीको विदेश तथा छिमेक नीतिको कटु आलोचक प्रमुख विपक्षी दल भारतीय राष्ट्रिय कांग्रेसले पनि मोदीले नेपाललाई चीनको पोल्टामा जान बाध्य पारेको भाव व्यक्त गर्ने गरेको छ। पछिल्लो समय भारतको नेपाल नीति आफ्नो परम्परागत बढेभाइ विरासत जोगाउने कसरतमा केन्द्रित रहे पनि यसमा बेइजिङको बढ्दो विस्तारको भय प्रधान हो भन्ने तथ्य थप मुखर भएको छ। ओली सन्देश र सीमा ओलीले भारतमा रहँदा नेपालको बढ्दो आत्मविश्वासको झल्को दिने भरमग्दुर प्रयत्न गरे। दिल्ली पुग्नासाथ सहभागी भएको बिजनेस फोरम मा ओलीले आफूसँग राखिएका सबैजसो सवाललाई सकेसम्म प्राविधिक रूपमा ज्ञान भएका र सरोकारवाला मन्त्रालयका अधिकारीबाट निराकरण गरेका थिए। यसपटक दिल्लीस्थित नेपाली दूतावासले भ्रमणमा सहभागी प्रतिनिधिमण्डल र मिडियालाई उपलब्ध गराइएको प्रवेश पासमा समेत नयाँपन झल्किन्थ्यो। संयुक्त पत्रकार सम्मेलनमा भारतीय समकक्षीले नेपालको समृद्धिमा भारतीय एकल साझेदारी रहेको सन्देश दिन खोज्दा प्रधानमन्त्री ओलीले भारत असफल भएका पञ्चेश्वर र माथिल्लो कर्णालीको उदाहरण दिएर मोदीलाई साइज मा राखे। यी परियोजनाको विकास नै आगामी परियोजना मोडेलको निर्धारक बन्ने बताएर ओलीले दिएको सन्देश धेरै सशक्त थियो। यो भ्रमणको सांकेतिक तर सबैभन्दा महŒवपूर्ण उपलब्धि दिल्लीमा नेपालको आन्तरिक राजनीतिक मामिला बहसको विषय नबन्नु हो। संविधान जारी हुनुअघि काठमाडौंमै आएर बोल्दा होस् वा संविधान जारी भएपछि भएका तीन प्रधानमन्त्रीको भ्रमणका क्रममा होस्, नेपालको राजनीतिक विषयलाई कुनै न कुनै बुँदाको विषय बनाएका नरेन्द्र मोदीले यसपटक त्यसको उच्चारण गरेनन्, बरु समृद्ध नेपाल र सुखी नेपाली को नारा आफ्नो समृद्धिको नारासँग मिल्दोजुल्दो रहेको बताएर आफू ओली सरकारको हितैसी हो भन्ने देखाउने यत्न गरे। नेपाल सरकार र त्यसका प्रमुखले बनाएका एजेन्डामा दिल्लीले अपनत्वको आभास दिन खोज्नु र प्रधानमन्त्री ओलीले नेपालको प्राथमिकताअनुसार भारतीय व्यवहार आउनुपर्ने भन्ने सन्देश दिन सक्नु नै यसपटकको भारत भ्रमणको खास उपलब्धि हो। तर भारत भ्रमणको पूर्वसन्ध्यामा संसद्मा बोल्दा ओलीले प्रस्तुत गरेको भारत भ्रमणका एजेन्डाको सूचीमा परेका विषय र संयुक्त वक्तव्यकोे तुलना गर्ने हो भने ओलीप्रति अझै आश्वस्त हुन नसकेको भनिएको दिल्लीको पहेली उघ्रिन बाँकी नै देखिन्छ। धेरै नेपाली मर्कामा परेको नोटबन्दीको विषयले भारतीय अनिच्छाकै कारण एजेन्डामा प्रवेश नै पाउन सकेन। नोटबन्दी मोदी सरकारको सबैभन्दा असफल कदममध्ये एक मान्न थालिएको छ। ऊर्जा बैंकिङसम्मको योजना सुनाएका प्रधानमन्त्रीले विद्युत् खरिदसम्बन्धी भारतीय अनुदार निर्देशिका सच्चिनुपर्ने नेपाली माग बुँदामा पार्न सकेनन्। भैरहवामा अन्तर्राष्ट्रिय विमानस्थल बन्न लागिसक्दा पनि सञ्चालनका लागि भारतसँग गर्नुपर्ने हवाई सम्झौताको विषयले यसपटक औपचारिक फोरम पाएको महसुस भएन। चीनको बेल्ट एन्ड रोड इनिसिएिटिभ्स (बीआरआई) को बढ्दो प्रभावबाट तर्सिएको र सार्कलाई माइनस गर्ने नीतिमा रहेको भारतीय मनस्थितिका कारण नेपालले क्षेत्रीय साझेदारीमा बीबीआईएन र सार्कको प्रवद्र्धनका मुद्दा उठाए पनि अपेक्षित प्रतिक्रिया नपाउनुले भारतीय पक्ष हामीसँग बोलीमा बोली मिलाउने बाध्यतामा रहेको तर आधारभूत रूपमा उसका परम्परागत मान्यता र शैली बदलिन बाँकी रहेको देखाउँछ। निष्कर्ष प्रधानमन्त्री हुनुअघिका अनेकन मिडिया अन्तर्वार्तामा भारतसँग समयसुहाउँदो सम्बन्ध निर्धारणका लागि दुई पक्षबीच आपसी अपेक्षाबारे खुला कुराकानी हुनुपर्ने बताउँदै आए पनि शक्तिशाली प्रधानमन्त्री बनेर दिल्ली जाँदा पनि ओलीले चाहेको स्तरको छलफल हुन सक्यो कि सकेन ? अझै अस्पष्ट छ। यद्यपि उनले नेपालको आत्मविश्वास बढेको र यो आगामी दिनमा अझ मुखर हुने आभास गराउन भने सफल भएका छन्। यो भ्रमणपछि अनुभूति भएको सबैभन्दा निराशाजनक पक्ष नेपालको विकासमा एकल साझेदार रहेको भान पारेर चीनसँगका कनेक्टिभिटी तथा विकास साझेदारी रोक्नु भारतीय प्रमुख चिन्तन र चिन्ता रहेको तथ्य थप उजागर हुनु हो। समृद्धिको सपना देखेको ओली सरकारको मुख्य चुनौती प्रधानमन्त्रीकै भाषामा भन्दा खतराको घन्टी बजाइसकेको व्यापार घाटा रहेको देश (जुन यो अवस्था कायम राख्न पाउँदा खुसी छ) सँग समृद्धिमा साझेदारी गर्नु हो। साथसाथै उसको चाहनाविपरीत अर्को उत्तरी छिमेकी (जो तुलनात्मक रूपमा मित्रवत् र पूर्वाधार निर्माणमा बढी अनुभवी छ) सँगको कनेक्टिभिटी र साझेदारी विस्तार गर्दै आफूले प्रतिबद्धता गरेका जनताका आकांक्षाअनुरूपको डेलिभरी दिनु हो। त्योभन्दा ठूलो चुनौती विश्व आर्थिक महारथि बन्दै गरेका छिमेकी देशले नेपाललाई विकासोन्मुख र आत्मनिर्भर बन्न चाहेको छिमेकीभन्दा बढी आपसी प्रभाव र बजार विस्तार प्रतिस्पर्धाको मैदान ठान्ने अवस्थाको अन्त्य गर्नु हो। यो नै समृद्धि सपना पूरा गर्नका लागि आवश्यक सर्त हुनेछ।"
दोस्रो क्वालिफायर आज,धनगढी : वर्षाका कारण बुधबार स्थगित भएको धनगढी प्रिमियर लिग (डीपीएल)को दोस्रो क्वालिफायर खेल बिहीबार हुने भएको छ । बुधबार अबेरसम्म चलेको खेल हावाहुरीसँगै पानी परेपछि स्थगित भएको थियो । डीपीएल प्राविधिक कमिटीका प्रमुख तथा अम्पायर देवेन्द्र सुवेदीले बिहीबार फेरि टस हुने र पूरै खेल हुने निर्णय गरिएको बताए । बुधबार बिहान टस जितेर काठमाडौं गोल्डेन्सले महेन्द्रनगर युनाइटेडलाई ब्याटिङको निम्तो दिएको थियो । दुई ओभरको खेलमा महेन्द्रनगर युनाइटेडले आठ रन बनाएका बेला हावाहुरीसँगै पानी परेको थियो । महेन्द्रनगर युनाइटेडका कप्तान विनोद भण्डारी र आसिफ सेखले खेलिरहेका बेला पानी परेको हो । बुधबार पनि साढे १२ बजेबाट सुरु भएको खेल १ नबज्दै पानी परेपछि स्थगित गरिएको थियो । प्राविधिक कमिटीले बिहीबार फेरि टस हुने जनाएको छ । केही दिनदेखि धनगढीमा पानी परिरहेको छ । मौसम विज्ञान विभागले बिहीबार पनि बदली रहने र केही स्थानमा पानी पर्ने जनाएको छ । बिहीबार पनि खेल स्थगित भएमा ९ अंकका साथ लिग चरणको शीर्ष स्थानमा रहेको काठमाडौं सीधै टीम चौराह धनगढीसँग फाइनलमा भिड्नेछ ।
