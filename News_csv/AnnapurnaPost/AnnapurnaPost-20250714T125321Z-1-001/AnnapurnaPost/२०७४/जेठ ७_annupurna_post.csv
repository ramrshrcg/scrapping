शीर्षक,विवरण
कुलमान नचिन्नेहरू,"एकजना मित्र भन्ने गर्थे, 'नेपालमा राम्रा मान्छे धेरै दिन टिक्दैनन् । यहाँका जनताले नै उनीहरूले मन पराउँदैनन् । यहाँ कुनै कर्मचारी, नेताले राम्रो काम गरे भने कि तिनीहरूको सरुवा गरिन्छ कि त पदबाट हटाइन्छ । यहाँ भ्रष्टाचार गर्ने मानिस धेरै दिन टिक्छन् । कतिपय मानिस पनि बाहिर जति नै उनीहरूविरुद्ध नाराबाजी गरे पनि उनीहरूबाट आफ्नो काम सजिलै गर्न मिल्ने भएकाले त्यस्ता व्यक्तिलाई नै मन पराउँछन् ।' यहाँ राम्रो काम गर्ने मान्छेलाई विभिन्न बाहना बनाएर हटाउन खोजिन्छ । यसमा विभिन्न स्वार्थ जोडिएको हुन्छ । जसले गर्दा यहाँ राम्रो काम गर्ने मानिसको हौसलामा गिराबट आउँछ र उनीहरू ओझेल पर्दै जान्छन् । फलस्वरूप हामीकहाँ त्यही भ्रष्ट, चलखेल गर्न सक्ने व्यक्तिले नै राज गर्छन्, जसको ध्येय देश र जनताभन्दा पनि उनीहरूको ध्यान आफ्नो स्वार्थपूर्ति गर्नेतर्फ बढी केन्द्रित हुन्छ । यसको लागि उनीहरू अनेक किसिमका भ्रष्टाचारमा लिप्त हुन्छन् । अहिले नेपाल विद्युत् प्राधिकरणले खरिद गर्न लागेको एलईडी बल्बको विषय चर्चामा छ । यसका पछाडि पनि विभिन्न स्वार्थ लुकेका होलान् । उनले चलाएको अभियान तुहाएर फेरि लोडसेडिङ गराउने र गत वर्षजस्तै इन्भर्टर, ब्याट्री, इमर्जेन्सी लाइट र जेनेरेटरको व्यापार गर्नेजस्ता स्वार्थ निहित छन् । यस्ता अनेक स्वार्थपूर्ति गर्न अहिले विभिन्न सन्चारमाध्यममा गलत सूचना प्रसारित गरिँदैछ । यसको खण्डन भावुक हुँदै पत्रकार सम्मेलनमार्फत गरे । कुलमान घिसिङले सार्वजनिक खरिद कानुनमा भएको व्यवस्थाअनुसार लिड बल्ब खरिद प्रक्रिया अगाडि बढाएको प्रस्ट पारे । एउटा बल्बमा पैसा खानुपर्ने आफ्नो अवस्था नरहेको भन्दै उनले गहभरि आँसु पार्दै भने, 'नेपाली जनताबाट एक रुपैयाँ खाने अवस्था छैन । पैसा खानु नै छ भने दुईचार घन्टा लोडसेडिङ गर्दा नै करोडौं कमाएर बस्थें ।' समाचार स्रोतका अनुसार भारतको सरकारी कम्पनी इनर्जी इफिसेन्सी सर्भिसेज लिमिटेड (ईईएसएल) सँग विद्युत् प्राधिकरणले प्रतिगोटा ६५ रुपैयाँमा दुई करोड वटा एलईडी बल्ब खरिद गर्ने निर्णय गरेसँगै नेपाल सरकारलाई ८६ करोड घाटा लगाइएको र यसमा कमिसनको खेल भएको भन्दै घिसिङमाथि भ्रष्टाचारको आरोप लगाउन सुरु भएको छ । एक समाचार रिपोर्टअनुसार बल्ब खरिद गर्दा मूल्यका हिसाबले भारतभन्दा आधै सस्तो पर्न जान्छ। नेतामा जनताको डर हुनुपर्यो अनि मात्र यहाँ मनपरीतन्त्र हट्छ । राम्रा मान्छेको पक्षमा जनता आफंै एकजुट भएर उभिनुपर्यो, यसले गर्दा उनीहरूको मनोबल सधैं उच्च रहिरहोस् । नत्र कुलमान, सुशीला कार्कीजस्ता पात्र भविष्यमा पाउन मुस्किल हुन्छ । अन्नपूर्ण पोस्ट्मै छापिएको एक रिपोर्ट हेर्ने हो भने पनि विद्युत् प्राधिकरणले भारतबाट मगाएर उपभोक्तालाई बिक्री गर्न खोजेको एलईडी चिमको मूल्य विवादित बनाउने प्रयास भइरहँदा नौ वाटको फिलिप्स एलईडी चिमको मूल्य भारतको राजधानी दिल्लीमै प्रतिगोटा एक सय ९० भारु (तीन सय चार रुपैयाँ) पर्ने त्यहाँका बिक्रेताले बताएका छन् । उक्त रिपोर्टअनुसार नेपालको हेटौंडासम्म प्रतिगोटा ६५ रुपैयाँ भारु (एक सय चार रुपैयाँ) पर्ने यो चिमको मूल्यमा स्थानीय कर र सेवा शुल्क जोडिँदा नेपालका उपभोक्ताका लागि प्रतिगोटा एक सय ४० रुपैयाँसम्म पर्ने प्राधिकरणका कार्यकारी निर्देशक घिसिङले बताउनुभयो । अर्थात् दिल्लीमा फिलिप्स ब्रान्डको एउटा एलईडी चिमलाई पर्ने मूल्यमा नेपालमा प्राधिकरणले दुईवटा त्यस्तै चिम बिक्री गर्नेछ । काठमाडौंको बजारमा भने फिलिप्स नौ वाटको एलईडी चिमको मूल्य चार सयदेखि पाँच सय रुपैयाँसम्म पर्छ । टेन्डर किन नगरीकन खरिद गरिएको भन्ने पनि धेरै गुनासो आएको छ, तर टेन्डर गरिएको भए ती बल्बका गुणस्तरमा कमी आउने धेरैको विश्लेषण छ । अहिलेजसरी बल्ब खरिद प्रक्रिया निकालेर कुलमान घिसिङलाई बद्नाम गराउन खोजिँदैछ, यसको उद्देश्य प्रस्ट छ उनको उज्यालो नेपाललाई पूर्णविराम लगाउने र हिउँदसम्ममा फेरि लोडसेडिङ गराउने । यसमा पनि विभिन्न स्वार्थ लुकेका छन् । स्वार्थ भएका पात्रलाई राम्ररी थाहा छ, यदि कुलमान हटेर फेरि लोडसेडिङ गरे पनि एकदुई दिन विरोध होला, त्यसपछि फेरि पहिलेकै जस्तै अवस्था सामान्य हुनेछ । विगतमा जस्तै फेरि १९ घन्टा लोडसेडिङ गरे पनि जनता चुप लागेरै बस्छन् भन्ने उनीहरूको विश्लेषण छ । त्यसैले त विभिन्न बहानाबाजी गरेर कुलमानलाई बद्नाम गर्ने कोसिस भइरहेको छ । दैनिक १८ घन्टासम्म लोडसेडिङका कारण अन्धकारमा बस्न बाध्य जनता अहिले उज्यालोमा रमाइरहेका छन् । सायद उनीहरूले यो चमत्कार यति छिटो सम्भव होला भन्ने सोचेकै थिएनन् होला । जनतालाई अन्धकारमा बस्ने बानी नै परिसकेको थियो । विगत १२ वर्षदेखि हुँदै आएको लोडसेडिङ अहिले ह्वात्तै घटेको छ । तिहारदेखि झलमल्ल भएका जनताका घरमा नेपाल प्राधिकरणमा कुलमान आएयता त्यो उज्यालो निभेको छैन । पोहोर हिउँदमा दिनको तेह्र घन्टासम्म लोडसेडिङ हुने गथ्र्यो । अहिले काठमाडौं उपत्यका र यस आसपासका जिल्ला तिहारपछि झलमल्ल छन् । यो कुनै चमत्कार वा जादुले सम्भव भएको होइन, कुलमानको कुशल नेतृत्व र व्यवस्थापनबाट सम्भव भएको हो । लगभग असम्भव नै ठानिएको एक अभियान (पूरा देशलाई नै उज्यालो बनाउने) मा जसरी कुलमान सफल भए, यसको बदला उनको सम्मान गर्नुको सट्टा जसरी केही व्यक्ति र समूहले उनलाई भ्रष्टाचारको आरोप लगाएर चरित्र हत्या गर्न खोजिँदैछ, यो दुर्भाग्यपूर्ण छ । यहाँ राम्रो काम गर्ने मानिसको खेदो खनिन्छ । उनलाई जसरी पनि पदबाट हटाउने र आफ्नो स्वार्थपूर्ति गर्न समूहहरू लागिपरेका छन । यहाँ खराब नियत भएका र भ्रष्टाचारी व्यक्ति मात्र धेरै टिक्छन्, यो देशकै लागि दुर्भाग्यपूर्ण हो । यस्तो स्थितिमा कसरी देश विकास हुन्छ । यसमा नेता मात्र होइन, हामी जनता पनि उत्तिकै दोषी छौं । हामी तिनै भ्रष्टाचारी नेता व्यक्ति छान्छौं अनि वर्षौं देश नै विकास भएन, नेतै भएनन् भन्दै गाली गर्छौं, बिलौना गर्छौं । देश विकास नहुनुमा नेताको होइन, हामी जनताको ठूलो हात छ । हामी जसले जे गरे पनि चुपचाप सहिदिन्छौं, कसैले त्यसविरुद्ध आवाज उठाउँदैनौं । एकदुई दिन माइतीघरमा जुलुस निकालेर नेतालाई गाली गर्छौं र त्यो आफैं सेलाएर जान्छ । ती आवाज बुलन्द र सशक्त पारेर उठाउनुपर्यो नि अनि यहाँ मनपरी गर्ने कसको हिम्मत ? हामी कोही नेताको विरोध कार्यक्रम र जुलुस भयो भने आफ्नो ज्यानको बाजी नै थापेर जान्छौं, तर तिनै नेताले जति नै मनपरी गरे पनि यहाँ बोल्ने कोही हुँदैनन् । यहाँ २४ घन्टा नै लोडसेडिङ गरे पनि बोल्ने कोही हुँदैनन् । यो कटु यथार्थ हो । पाँच मिनेट लोडसेडिङ गरे पनि यो कसरी भयो, किन भयो भन्दै जनता उठेर गए यहाँ लोडसेडिङ गर्ने कसको हिम्मत ? नेतामा जनताको डर हुनुपर्यो अनि मात्र यहाँ मनपरीतन्त्र हट्छ । राम्रा मान्छेको पक्षमा जनता आफैं एकजुट भएर उभिनुपर्यो, यसले गर्दा उनीहरूको मनोबल सधैं उच्च रहिरहोस् । नत्र कुलमान, सुशीला कार्कीजस्ता पात्र भविष्यमा पाउन मुस्किल हुन्छ । जजसले त्यस्ता व्यक्तिको उद्देश्यमा रोक लगाउन खोज्छन्, त्यस्ता व्यक्तिलाई सामाजिक बहिष्कार गर्नुपर्यो । अब हामी जनता आफैं जागौं, देश आफैं बन्दैन, हामीले बनाउने हो । राम्रा मान्छेलाई राम्रा काम गर्न नरोकौं र सधैं उनीहरूको पक्षमा डटेर लागौं ।"
"प्राविधिक युग, अप्राविधिक निर्वाचन","हुन्छ कि हुँदैन भन्ने दोधारमा झुन्डिएको पहिलो चरणको स्थानीय चुनाव शान्तिपूर्वक नै भन्नुपर्छ सम्पन्न भयो । एकाध स्थानलगायत दोलखातिर भएका अप्रिय घटनाबाहेक चुनाव शान्तिपूर्ण वातावरणमा भएको छ । यसले नेपाली जनताको लोकतन्त्रप्रतिको आस्था र विश्वास नै जगाएको छ । अब दोस्रो चरणको चुनाव पनि यसरी नै सम्पन्न हुने आशा र भरोसा जागेको छ । यस चुनावका केही विशेषता पनि छन् । पहिलो विशेषता त झन्डै दुई दसकको अन्तरालपछि नेपालीले स्थानीय तहमा आफ्नो मत प्रकट गर्न पाए । अर्को विशेषता भनेको यो चुनावमा युवा र महिलाको उत्साह र सहभागिता बढेको देखियो । पढेलेखेका र नयाँ उत्साही युवाहरूको सहभागिता भएकाले अबको नेपालमा नयाँ काम हुन्छ भन्ने आशा जगाएको छ । तेस्रो विशेषता ठूला दलहरूमा एमाले प्रारम्भिक परिणामअनुसार पहिलो पंक्तिमा र कांग्रेस दोस्रो पंक्तिमा देखियो । माओवादी केन्द्र कतै राम्रै स्थितिमा देखिए पनि समग्रमा भन्नुपर्दा उसको स्थान तेस्रो नै देखिन्छ । काठमाडौंको चुनाव हेर्दा राप्रपा धेरै तल परेको देखियो । वास्तवमा उपत्यकामा समानुपातिकमा राप्रपाको रामै्र स्थान रहेको थियो, तर यसपालिको चुनावमा राप्रपा धेरै पछि परेको देखियो ।अहिलेको अत्याधुनिक सञ्चार प्रविधि र शिक्षा आदिले नेपाली जनता धेरै सचेत भइसकेका छन् । उनीहरूलाई झुक्याउन सक्ने अवस्था छैन । उनीहरूले नेपालको वर्तमान राजनीति, नेताहरू र दलहरूका क्रियाकलाप अनि देश र जनताको विकासमा यिनको योगदानको राम्रै विश्लेषण गर्न सक्षम भइसकेका छन् । यसपटक नयाँ पुस्ताको अनुहार विजयी हुनेहरूमा देखिनु त्यसैको परिणाम हुन सक्छ । एमाले चुनावमा अग्रपंक्तिमा देखिनु, कांग्रेस दोस्रोमा देखिनु र माओवादी तेस्रो स्थानमा देखिनु र राप्रपा साँच्चै भन्ने हो भने बढारिएजस्तै देखिनु तिनका पार्टीका क्रियाकलाप, सोच र कार्यक्रम र खासगरी तिनका शीर्ष नेताहरूको गतिविधि र सोचको परिणम मान्न सकिन्छ । एमालेले पछिल्ला राजनीतिक मुद्दामा देखाएको सुझबुझ र उसको राष्ट्रियताको अडानले जनताले उसलाई पहिलो पंक्तिमा राख्न खोजेका हुन् । एमालेका नेता केपी ओलीले राष्ट्रियताको पक्षमा देखाएको अडान र भारतको नेपालप्रतिको हेपाहा प्रवृत्तिविरुद्ध देखाएको नीतिलाई सम्भवतः धेरै नेपालीले उसको नेतृत्वमा हो भने नेपालले केही गर्न सक्छ भन्ने सोच लिएको हुन सक्छ । मतपत्र र निर्वाचनको पुरानो पद्धति परिवर्तन गरेर आजको आधुनिक सञ्चार प्रविधि प्रयोग गर्ने सके खर्च पनि घट्ने, समय पनि नलाग्ने र धाँधली गर्न पनि नसकिने प्रबन्ध मिलाउनेतर्फ अहिल्यैदेखि नै सोच्ने पो हो कि ? भारतको विरोध हुँदाहुँदै पनि उनले चीनसँग गरेका सम्झौता आदिलाई हेर्दा र उनका गहकिला तर्कहरू सुन्दा मतदाता आकर्षित भएको हुन सक्छ । नेपालको राष्ट्रियताको अडानमा उनको छवि उज्यालो छ । नेताहरूमा हुनुपर्ने यो एउटा अनिवार्य गुण हो । अरू कसैको इसारामा चल्ने आफ्नो सोचै नभएको व्यक्तिले नेता बन्ने सपना देख्नु हुँदैन । जहाँसम्म कांग्रेसको प्रश्न छ । नेपालको सबैभन्दा पुरानो र प्रजातन्त्रको लडाइँमा धेरै मेहनत गरेको कांग्रेसले अहिले राम्ररी देश हाँक्न सक्नुपथ्र्यो । कांग्रेसका संस्थापक नेता बीपी कोइराला, कृष्णप्रसाद भट्टराई, गणेशमान सिंह र गिरिजाप्रसाद कोइरालाको स्याहारसुसार र निर्देशनमा हुर्केको कांग्रेस अहिलेका नेताहरू शेरबहादुर देउवा, रामचन्द्र पौडेलजस्ता नेताहरूसम्म आइपुग्दा कांग्रेस पतनतिर लाग्ने हो कि जस्तो लाग्न थालेको छ । वर्तमान अध्यक्ष देउवाले प्रहरी अधिकृतको बढुवामा गरेको हस्तक्षेप र प्रधानन्यायाधीश सुशीला कार्कीमाथि महाभियोगको जुन अस्त्र प्रयोग गरे, त्यसले कांग्रेसको साख धेरै गिर्यो । आफू अध्यक्षमा निर्वाचित भइसकेपछि संगठनमा गर्नुपर्ने नियुक्तिदेखि लिएर रामचन्द्र पौडेललगायतका पुराना नेताहरूलाई तिनको योग्यता, क्षमताका आधारमा काम र जिम्मेवारी दिन नसक्नु, पार्टी र आफ्ना नातेदारलाई ठूलाठूला पदमा नियुक्ति गर्न दबाब दिने कामले नै होला कांग्रेस दोस्रो स्थानमा पुगेको छ । राजनीतिमा भन्दा अर्थनीतिमा लाग्यो कांग्रेस सायद! प्रजातान्त्रिक सिद्धान्त भएको कांग्रेसले एउटा विपरीत सिद्धान्तको पार्टीसँग स्वार्थवश चुनावमा तालमेल जोड्नु भनेको आफूलाई सिद्धान्तविहीन बनाउनु हो । कांग्रेस र माओवादीको सिद्धान्त र नीति एउटै हो भने दुइटै दल मिलेर एउटा ठूलो दल बनाए त भइहाल्थ्यो नि ! सिद्धान्तलाई यसरी छोडेर माओवादी नेतापुत्रीलाई जिताउन गठबन्धन गर्नु कांग्रेसलाई सुहाउने कुरा होइन । त्यसो भए सिद्धान्त केका लागि ! कांग्रेसको सिद्धान्त के हो त ? माक्र्सवाद या लेनिनवाद के हो ? माओवादी केन्द्र त नेता प्रचण्डकै क्रियाकलाप र बोलीले तेस्रो स्थानमा पुगेको हो । उनी कहिल्यै एउटा कुरा बोल्दैनन् । दर्शक र कार्यक्रम हेरेर बेग्लाबेग्लै कुरा गर्छन् । उनी नौ महिना प्रधानमन्त्री हुँदा छिमेकी भारतसित 'लम्पसार' परेर 'लम्पसारवाद' भन्ने नयाँ शब्द नै नेपालको लागि तयार पारिदिए । हुन त प्रचण्ड, कांग्रेस, एमाले सबैलाई नेपालका राजनीतिमा दिल्लीमा भएको बाह्रबुँदे सम्झौताले नेपाली नेताहरू 'लम्पसार' पर्न थालेका हुन् । सायद नेपाली जनताले यही 'लम्पसावाद' को विरुद्धमा माओवादीलाई मत दिएनन् । अब त उनले कांग्रेसका शेरबहादुर देउवालाई हस्तान्तरण गरेपछि सरकारमा आफू हुँदाजस्तो आफ्ना कार्यकर्तालाई 'पद र रकम' दिएर आफूतिर तान्न सक्तैनन् होला । उनका कार्यकर्ता पनि प्रचण्डको परिवारवाद र अकर्मण्यताबाट वाक्क भइसके जस्तो लाग्छ । जनयुद्धका लडाकुलाई अझै केही गर्न सकेका छैनन्, बाहिरबाट आएको लडाकुको रकम पनि कुन नेताको गोजीमा छ । मन्त्रीहरू भ्रष्टाचारको कुरा गर्दा हामी त साना माछा हौं भन्न थालेका छन् । ठूला माछा को हुन् त ? कार्यकर्ता प्रश्न गर्न थालेका छन् । माथिल्ला तहका नेता माथि नै पुगे भने कार्यकर्ता तलै छन् । अर्को सबैभन्दा आशा गरिएको र यसपालि त पक्कै राम्रै स्थान ल्याउँछ होला भनेको राप्रपा त राजधानीमा त बढारिएको जस्तो छ । यसको दोष पनि यसका नेता कमल थापालाई नै दिन्छन् मतदाता । मतदाताले जनयुद्धपछिको लोकतन्त्रको प्रारम्भमा समेत 'एन्टिकरेन्ट' गएर हिन्दु धर्म र संवैधानिक राजतन्त्रको पक्षमा बुलन्द आवाज उठाएर 'राजा आऊ, देश बचाऊ' को नारा दिने निडर थापा पछिल्लो समयमा राजाविरोधी पनि देखिए र हिन्दु धर्ममा पनि त्यति सशक्त आवाज उठाउन नसकेकैले यसपटक जनताका आँखामा नपरेका हुन सक्छन् । नेताहरूको सम्पत्ति भनेकै उनीहरूको सिद्धान्त हो र राष्ट्रका मुद्दामा रहने अडान हो । स्वार्थ र सत्तामा जिब्रो गाढेपछि न सिद्धान्त रहन्छ, न त आफ्नो जिम्मेदारी नै । पछिल्लोपटक छिर्ने घरिघरि सत्तामा पुग्ने यिनको प्रयत्न पनि सायद उनका मतदाताले मन पराएनन् । त्यसैले अब जनयुद्धपछिको 'एन्टिकरेन्ट' जाने कमल थापा र अहिलेका केही कांग्रेसी नेताबीच खासै फरक देखिएन । सबैभन्दा ठूलो र महत्वको कुरा निर्वाचन भयो । तर मतपत्रको आकार र त्यसमा देखिने भ्रम यो निर्वाचनको सबैभन्दा खराब पक्ष देखियो । त्यत्रो मतपत्र पल्टाएर सातजना उम्मेदवारलाई छाप लगाउनुपर्ने काम हामीजस्ता पढेलेखेकालाई त गाह्रो पर्छ भने गाउँघरका बूढाबूढी जो राम्ररी आँखा देख्तैनन्, जसलाई 'चिह्न' पत्ता लगाउन पनि कठिन हुन्छ, तिनले कसरी भोट दिए होलान् ? ठूलो मतपत्रकै कारण गणना गर्न पनि समय लागेको छ । हुनसक्छ, पहिलो निर्वाचनको गणना सकिनासाथ दोस्रो निर्वाचनमा जाने बेला भइसक्ला ! यसमा निर्वाचन आयोगका प्रमुखदेखि अन्य आयुक्तहरूको दृष्टि नपुगेकै हो । उनीहरूको सोचकै अभाव हो । तर मतदाता भने खुसी छन् नयाँ अनुहार देख्न पाइने भइयो र नयाँ उत्साह र जाँगरका साथ काम हुने सम्भावना बढ्यो । पहिलेजस्तो दलीय भागबन्डामा बजेटको रकमतिर र्याल काढ्ने कामचाहिँ बन्द भइदिए गाउँघरको विकास हुने थियो । मतपत्र र निर्वाचनको पुरानो पद्धति परिवर्तन गरेर आजको आधुनिक सञ्चार प्रविधि प्रयोग गर्ने सके खर्च पनि घट्ने, समय पनि नलाग्ने र धाँधली गर्न पनि नसकिने प्रबन्ध मिलाउनेतर्फ अहिल्यैदेखि नै सोच्ने पो हो कि ? आज हरेक नेपालीका हातमा दुइटासम्म मोबाइल फोन छन् । त्यसबाट मतदान प्रणाली मिलाउन सकिने प्रविधिको नेपालमा कमी छैन । यसो गर्न सके, कागजको, बुथको र मतपत्र र छापको खर्चसमेत बचत हुने थियो । साथै मतदाताले सहज रूपमा मत प्रकट गर्न पाउने थिए । अनि मत बदर हुने सम्भावना पनि एकदमै नून हुन्थ्यो । प्रविधि सबैलाई सरल र निश्चित हुनसक्छ, अपांगमैत्री पनि हुन सक्छ । तर अहिलेको मतपत्र गणनामा लागेको समय र खर्च हेर्दा यो प्रविधि सरल र राम्रो हुन सक्छ । प्राविधिक युग छ, निर्वाचन प्रक्रिया अप्राविधिक नै छ । निर्वाचन आयोग र सरकारले सोच्ने हो कि ? अहिले पनि नेपाल व्यवस्थापन संघ, कम्प्युटर एसोसिएसन अफ नेपालजस्ता संस्थाले यसको प्रयोग गरिसकेका छन् । वास्तवमा कम्प्युटर एसोसिएसन तथा कलेजका कम्प्युटर अध्ययन गर्ने विद्यार्थीलाई एउटा प्रोजेक्ट बनाएर यो काम लगाउन पनि सकिन्छ ।"
नेपालमा पनि याल्टा ?,"नेपालको आजको राजनीतिक परिस्थितिलाई राम्ररी नियाल्दा नयाँदिल्लीमा भएको बाह्रबुँदे सम्झौताको गहिरो प्रभाव परेको देखिन्छ । त्यसको लहर अझै पनि वर्तमान निर्वाचनसम्म आइपुगेको छ । त्यसको पहिलो र अल्पकालीन प्रभाव सफल भएको थियो तर यसको दीर्घकालीन प्रभाव असफल देखिँदैछ । त्यसताका संघर्षरत माओवादी र सात राजनीतिक दलबीचमा राजतन्त्रविरुद्ध सम्झौता भएको थियो । उनीहरूले निरंकुश राजतन्त्रको अन्त्य गर्ने भन्ने मुख्य लक्ष राखेर अहिंसात्मक आन्दोलन गरेका थिए । १९ दिनको आन्दोलनपछि उनीहरू सफल भए र फलस्वरूप राजाले सत्ता हस्तान्तरण गरिदिए । तर त्यसपछिको दसएघार वर्षमा उनीहरू असफल भए । त्यसै सम्झौतालाई शिरोपर गरी उनीहरूले राजनीतिक सहमतिबाट देश चलाउन थाले र आपसी असहमतिका कारण देशलाई भताभुंग पारे । त्यस मानेमा यो असफल मानिएको छ । नेपालको यो सफलता र असफलताको समानान्तर उदाहरण विश्व इतिहासमा पाइन्छ । दोस्रो विश्वयुद्ध अन्त्य हुनुअगाडि सन् १९४५ को फेब्रुअरी महिनामा रूसको याल्टा भन्ने ठाउँमा नाजी हिटलरको विपक्षको गठबन्धनका मुख्य देशहरूका नेताहरू भेला भएका थिए । त्यसमा सोभियत युनियनका जोसेफ स्टालिन, बेलायतका प्रधानमन्त्री सर विन्स्टन चर्चिल र अमेरिकाका राष्ट्रपति रुजबेल्ट भेटेका थिए । हिटलरको क्रमिकरूपमा हार भइरहेकाले युद्धपश्चात् विश्वको कसरी व्यवस्था मिलाउने भनेर सल्लाह गरेका थिए । हुन त त्यसबेला सोभियत युनियन संसारको एक मात्र साम्यवादी मुलुक थियो । तर साम्यवादीसित सिद्धान्त नमिले पनि उनीहरूको लागि हिटलर सबभन्दा खतरनाक र ठूलो शत्रु भएकाले अमेरिका र बेलायत जस्ता प्रजातान्त्रिक देशहरूले गठबन्धन गरेका थिए । उनीहरू आपसमा मिलेर नाजी हिटलरको विरोधमा लड्नुपर्छ भन्ने महसुस गरेका थिए । त्यसैगरी नेपालमा पनि नेपाली कांग्रेस र संसदीय साम्यवादीहरू सशस्त्र युद्ध गरिरहेका माओवादी साम्यवादी राजतन्त्रविरुद्ध लड्नुपर्छ भन्ने महसुस गरेरै आपसमा मिल्न आएका थिए । जसरी हिटलरका विरोधीहरू सफल भए उसरी नै राजाका विरोधीहरू पनि सफल भए । तर के उनीहरू तत्पश्चात् पनि सफल भए ? दुवैथरी भएनन् । याल्टाका सहभागीहरूलाई थाहा थियो कि दोस्रो विश्वयुद्धपश्चात् आपसमा खिचातानी र मनमुटाव हुनेछ । हुन पनि त्यसको ४०५० वर्षसम्म रूस र पश्चिमा देशहरूबीच शीतयुद्ध चलिरह्यो । युरोपको पश्चिमी भागका देशहरूमा अमेरिकी र बेलायती फौज हावी थिए भने पूर्वीय युरोपमा रूसी सेनाको उपस्थिति र प्रभाव थियो । सिद्धान्त र मन नमिले पनि, एकअर्काको टाउको मूल्य तोके पनि, एकअर्कामाथि बम र गोला प्रहार गरे पनि प्रजातन्त्रवादी, साम्यवादी र सशस्त्रधारी मिलेर राजतन्त्र विरोधमा लडेका थिए । उनीहरूलाई पनि थाहा थियो उनीहरूमा मतभेद हुनेछन् । आज हामीले देखेका दलीय झैझगडाहरू यसैका प्रतिफल हुन् । त्यसकारण उनीहरूलाई थाहा थियो कि युद्धपछि उनीहरू ती देशमा हावी हुनेछन् र उनीहरूले चाहेको शासन प्रणाली कायम हुनेछ । नभन्दै पश्चिम युरोपमा प्रजातान्त्रिक प्रणाली कायम भयो र पूर्वी युरोपीय देशमा साम्यवादी व्यवस्था लागू भयो । तर यस विषयमा उनीहरूले त्यस घडीमा धेरै चर्चा गरेनन् किनभने उनीहरूको पहिलो लक्ष हिटलरलाई हराउनु नै थियो । त्यसै प्रकारले नेपालमा पनि सिद्धान्त नमिले पनि, मन नमिले पनि, एकअर्काको टाउको मूल्य तोके पनि, एकअर्कामाथि बम र गोला प्रहार गरे पनि प्रजातन्त्रवादीहरू, साम्यवादीहरू र सशस्त्रधारीहरू मिलेर राजतन्त्र विरोधमा लडेका थिए तर पछि मिल्न सकेनन् । उनीहरूलाई पनि थाहा थियो उनीहरूमा मतभेद हुनेछ । आज हामीले देखेका दलीय झैझगडाहरू यसैका प्रतिफल हुन् । याल्टा वार्तालापमा भएको अर्को महत्वपूर्ण कुरा थियो । संसारका कुन मुलुक कसको प्रभावमा राख्ने ? विश्वका यी तीन नेताहरूले नक्सामा आफूखुसी कोर्न लागे । स्टालिनले इटलीको प्रशासनमा सहभागी खोजेका थिए, तर अमेरिका र बेलायतले यसलाई मञ्जुर गरेनन् । त्यस मुलुकमा उनीहरूकै सेना हावी भएकाले स्टालिनले केही गर्न सकेनन् । तर उनले पोल्यान्डमा भने आफूले चाहेको व्यवस्था पाए । कतिसम्म भने पोल्यान्डको पूर्वी भाग रूसमा मिसाए र त्यसको सट्टा जर्मनीको पूर्वी भाग पोल्यान्डलाई दिए । रुजबेल्टले बेलायती उपनिवेश देशहरू स्वतन्त्र गर्ने प्रस्ताव राखेका थिए, तर बेलायती प्रधानमन्त्री चर्चिलले ज्यान गए मानेनन् । त्यो यस्तो अवस्था थियो, जुन बेला उनीहरू तीनजना सहमति गरे संसारमा जे पनि गर्न सक्थे । यसै सिलसिलामा जर्मनीमा हिटलरले लाखौं जिउहरूलाई मारिदिएकाले उनीहरूलाई एउटा थलो अथवा देश अलग्गै दिने समझदारी पनि भयो । त्यसैअनुसार उनीहरूले प्यालेस्टाइनमा इजरायल देश स्थापित हुन पुग्यो । तर त्यो देश अझसम्म पनि प्यालेस्टाइनीहरूसँग मिलेर बस्न सकेको छैन । प्यालेस्टाइन र इजरायलले एकअर्कालाई मान्यता पनि दिएको छैन । साँच्चै भन्ने भए जिउहरूले जबर्जस्ती इजरायल देश खडा गरेर बसेका छन् । आज संसारका कति समस्या मिलिसकेका छन् तर त्यहाँको झगडा आजसम्म मिल्न सकेको छैन । याल्टा सम्मेलनको यो सबभन्दा ठूलो असफलता मानिन्छ । मानौं त्यसैको सिको गरेर नेपाललाई पनि तीनवटा ठूला दलका नेताहरूले नेपालको नक्सा अगाडि राखेर बाँडफाँट गरे । जब संविधानमा संघीयता राख्ने कुरा भयो, उनीहरूले पनि आफूले खोजेका जिल्लाहरू आफ्नै प्रभावमा राखे । शेरबहादुर देउवालाई कैलाली, कन्चनपुर नभई भएन । त्यसकारण उनको क्षेत्र सात नम्बर प्रदेशमा राखे । केपी शर्मा ओलीलाई झापा चाहिएको थियो । त्यसलाई प्रदेश नं १ मा राखे । पुष्पकमल दाहाललाई चितवनको खाँचो थियो, त्यसकारण यसलाई प्रदेश नं ३ मा समावेश गरियो । आफ्नै जमिनदारी बिर्ताजस्तै सातवटा जिल्लालाई प्रदेश नं २ मा फालिदिए । कुरा नमिल्दै जाँदा प्रदेश नं ४ का पहाडी जिल्लाहरू नं ५ मा गाभिदिए । जनताको कडा विरोधले मात्र यो काम सफल हुन सकेको छैन । ठूलो युद्ध जितेर संसारको पुनर्गठन याल्टामा तीन नेताहरूले गरे झैं हाम्रा तीन नेताहरूले पनि आफूखुसी नक्सा कोरे । तर जसरी याल्टाले गरेको निर्णय असफल भयो र संसारमा द्वन्द्व बढ्दै गयो उसरी नै नेपालमा पनि नेपाली नेताहरूले गरेको कामले द्वन्द्व बढ्दै गएको छ । न याल्टाले सिर्जना गरेको द्वन्द्वको अन्त्य देखिन्छ न त नेपालका शीर्षस्थ नेताहरूले उठाएको द्वन्द्व समाधान हुने सम्भावना छ । यही द्वन्द्व मिलाउँछु भनेर प्रधानमन्त्री बनेको पुष्पकमल दाहाल आफ्नो पदावलीको अन्तिम दिनसम्म पनि प्रयास गरेको देखाउन लागेका छन् । आउन लागेका प्रधानमन्त्री शेरबहादुर देउवाले पनि सो समस्याको समाधान मसँग मात्र छ भनेर हिँडेका हुन् । तर उनीसित पनि कुनै चित्तबुझ्दो समाधान भएको बताएका छैनन् । उनले सत्तामा आउनको लागि मात्र यस्तो दावा गरेका हुन् । अब सवाल उठ्छ हामीले सामना गरिरहेको संघीयतासम्बन्धी समस्या कहिले समाप्त होला ? हामीले ऐतिहासिक पृष्ठभूमिमा हेर्ने हो भने याल्टा सम्मेलनले सिर्जना गरेको समस्या जसरी ५०६० वर्षपछि पनि सुल्झिएको छैन, उसरी नै नेपालको यो समस्या पनि लम्बिँदै जानेछ । किनभने यसले खडा गरेको भवनको एउटा प्वाल टाल्दासम्म अर्को प्वाल परिसक्छ । यसमा कतिसम्म धैर्यधारण गर्ने हो, नेपाली जनतामा निर्भर गर्छ।"
सम्पन्नता र समृद्धिको मार्ग,"एप्रिसियटिभ इन्क्वायरीको नेपाली अनुवाद हो प्रशंसात्मक खोज । जीवन विज्ञानको नवीन दर्शनको रूपमा प्रशंसात्मक खोजलाई लिने गरिन्छ । डेभिड कुपरराइडर यो दर्शनका प्रणेता हुन् । अहिले प्रशंसात्मक खोजका प्राध्यापक, अध्येता, अनुसन्धाता र अभ्यासकर्ताको संख्याले ठूलै आकार लिएको अवस्था छ । नेपालमा पनि सन् २००२ देखि यो दर्शनलाई संस्थागत रूपमा बुझ्न, बुझाउन, उपयोग गर्न र समाज रूपान्तरणमा योगदान पुर्याउन सक्दो प्रयास भइरहेको छ । आध्यात्मिक र आधुनिक विधा, विधि र विषयको सम्मि श्रण अनुभूत हुने प्रशंसात्मक खोजले यथार्थमा व्यक्तिको भित्री सोच, बाहिरी व्यवहार, अतीतबाट सिकाइ र आगतमा तिनको उपयोगलाई संग्लो बनाउन सर्वप्रथम व्यक्ति नै तयार हुनुपर्छ भन्ने मर्म बोकेको छ । व्यक्ति तयार हुनको लागि सम्भावनाका अनन्त किरणहरू व्यक्तिभित्रै हुन्छन्, तिनको उजागर गर्न नसक्दा मात्र व्यक्ति अँध्यारोमा अल्मलिरहेको हुन्छ । अँध्यारो पन्छाएर उज्यालो जीवन मार्गप्रशस्त गर्न व्यक्तिभित्रको अनन्त सम्भावना खोजी गर्ने उपायको नाम प्रशंसात्मक खोज हो भनेर यस दर्शनले 'डिस्कभरी' लाई प्रस्थान विन्दु मानेको छ । व्यक्ति जब आफूभित्रका तमाम सम्भावना नियाल्न र निचोड निकाल्न समर्थ हुन्छ तब जीवनका आगामी पथ, पाइला र परिदृश्यलाई परिकल्पना गर्न अर्थात् सपना देख्न सुरु गर्छ । त्यही 'ड्रिम' प्रशंसात्मक खोजको दोस्रो माइल स्टोन हो । 'ड्रिम' लाई साकार पार्न आवश्यक पर्ने अनुशासन, समर्पण, क्रियाकलाप, समयतालिका, स्रोतसाधन आदिको खाका तयार गर्ने काम गरिन्छ । यसलाई 'डिजाइन' नामकरण गरिएको छ । यो प्रशंसात्मक खोजको तेस्रो माइल स्टोन हो । यसरी 'डिजाइन गरिएको योजना कार्यान्वयन गरेर आकांक्षा फलीभूत पार्नु नै 'डेस्टिनी' हो भनेर प्रशंसात्मक दर्शनको सारतत्वलाई चारवटा 'डी' बाट बुझाउने गरी सूत्र निर्धारण गरिएको छ । उक्त सूत्रको निरन्तर अवलम्बनबाट प्रशंसात्मक संस्कृतिको विकास हुन्छ र सम्भावनाको सदुपयोगबाट समृद्धि बढ्दै जान्छ भन्ने विश्वास गरिन्छ । कुनै पनि दर्शन समाजसापेक्ष भएमा मात्र उपयोगी ठहर्छ । नेपाली समाजको चरित्रसँग दाजेर प्रशंसात्मक खोजको उपयोगिताको कसी लगाउँदा नेपाली समाजको लागि अमृत बुटी हुन सक्ने देखिन्छ । यो निष्कर्षलाई पुष्टि गर्न समाजको चरित्र विश्लेषण हुन जरुरी हुन्छ । नेपाली समाजको चरित्रका राम्रा विशेषता केलाउँदा यो समावेशी छ । सहिष्णुता नेपाली समाजको अमूल्य निधि हो । सहयोग र शिष्टाचार नेपाली समाजलाई जीवन्त बनाउने आधार हुन् । सनातनी संस्कार र रीतिथितिमा विविधता छ । तथापि तीनमा प्रकट हुने समभावले समाजलाई एकतामा बाँधी राखेको छ । यस्ता विशिष्ट विशेषता भएको नेपाली समाजका केही पक्ष भने उदेकलाग्दा छन् । नेपाली मुलुकबाहिर परि श्रमी भनेर नाम कमाएका छन् तर स्वदेशमा मेहनती हुन सकेका छैनन् । त्यसैले नेपाली समाजलाई अल्छी समाजको आरोप छ । नेपालीको व्यावसायिकता उन्मुखभन्दा निर्वाहमुखी जीवनमा रमाउने स्वभाव छ । यसबाट मुलुकको आर्थिक उन्नति उकालो लाग्न सकिरहेको छैन । नेपाली समाजमा घरपरिवारको काममा परम्परागत कार्य विभाजन लागू छ । यसबाट महिलाको कार्यबोझको मात्रा अत्यधिक छ । पुरुषप्रधान समाजको चरित्रले महिलालाई अधिकार र अवसरमा पछि पारेको अवस्था छ । साथसाथै नेपाली समाज उमेर प्रधान शासकीय सोचबाट ग्रसित छ । त्यसैले अग्रज वा ज्येष्ठहरूको हालीमुहाली कायम छ । नेपाली समाजले 'कामको प्रशंसा सामुन्नेमा नगर्ने' संस्कार सिकाएको छ । यो संस्कारले व्यक्तिको उत्साहऊर्जाउत्सुकतालाई उम्रन र गजाउन दिएको छैन । हरेक विषयलाई समस्याको समाधान पहिल्याउने कोणबाट व्यवस्थापन गर्न सिकाइन्छ । यसले सम्भावनालाई नियाल्न र गन्तव्य अथवा 'डेस्टिनी' मा उपयोग गर्न खुम्च्याएको छ । शिक्षा प्रणली सिद्धान्त सिकाउनेमा केन्द्रित भएकाले व्यावहारिक ज्ञानसीप भएकाको उपलब्धता न्यून छ । यसरी गुज्रिरहेको नेपाली समाजमा व्यक्तिको सोच सकारात्मक रूपमा फक्राउन र बौद्धिक सिर्जनशीलता फस्टाउन प्रशंसात्मक खोजको तरिका अति उत्तम छ । विश्व समाज सूचना तथा सञ्चार प्रविधिको माध्यमबाट ज्ञानमा आधारित समाज निर्माणमा अग्रसर भइरहेको अवस्थामा नेपाली समाज पनि सोही सापेक्ष हुन जरुरी छ । यस निमित्त बौद्धिक सिर्जनशीलता अपरिहार्य छ । यसको लागि व्यक्तिको सोच र चिन्तन सकारात्मक, प्रशंसात्मक र अनुकरणात्मक हुनुपर्छ । प्रशंसात्मक खोजले व्यक्तिलाई तिर्खाछ, निर्खाछ र व्यक्ति स्वंयले स्विकार्छ कि समाजको निर्माता म हुँ र मबाटै सामाजिक रूपान्तरणको प्रयास प्रारम्भ गर्नुपर्छ । नेपाली समाजमा सामाजिक रूपान्तरणका अभियन्ता नभएकै हुन् भन्ने होइन । नेपालमा त्यस्ता अभियन्ता थिए र छन् । नत्र शिक्षामा षडानन्द अधिकारी दिङ्लाबाट कसरी चिनिन्थे, परोपकारमा दयावीर कंसाकार कसरी गनिन्थे र आविष्कारमा महावीर पुन किन खटिरहन्थे ? चिकित्सा सेवामा भगवान् कोइरालाको नाम किन लिइन्थ्यो ? महिला तथा बालबालिका उद्धारमा अनुराधा कोइराला, पुष्पा बस्नेतको नाम किन लिनुपथ्र्यो ? धुर्मुससुन्तली किन प्रचारित हुन्थे ? कुलमान घिसिङको चर्चा किन चुलिन्थ्यो ? तथापि विश्व समाज ज्ञान र प्रविधिको संयोजन गरेर सुखी र सम्पन्न हुँदै समृद्धिको यात्रामा लम्किरहेको अवस्थामा नेपालको हैसियत आशालाग्दो रूपमा अघि बढ्न नसकेकाले अन्तरकुन्तर पिलपिल गरेको देखिने बत्तीरूपी व्यक्तिको संख्या बढाएर लाख बत्तीको रूपमा ज्योतिर्मय बनाउँदै व्यक्तिको सिर्जनशीलताको विकासबाट समाजको चरित्रलाई उद्यमशीलता, क्रियाशीलता र गतिशीलतायुक्त बनाउन जरुरी छ । यसनिम्ति प्रशंसात्मक खोजको तरिका, विधि र उपायको निरन्तर अभ्यासबाट व्यक्तिलाई सचेत, सिपालु र व्यावसायिक बनाउन सकिन्छ र यसैबाट सम्भावनाको ढोका खुल्छ भन्ने विश्वासबाट प्रशंसात्मक खोजको चर्चा गरिएको हो । प्रशंसात्मक खोजको उपायद्वारा आफूभित्रका तमाम सम्भावना उजागर गर्दै जीवन अघि बढाउन आफ्ना सपनायोजनाउपलब्धिलाई राष्ट्र निर्माणमा आबद्ध गरेर व्यक्तिको समुन्नति र राष्ट्रको समृद्धिमा होमिनुपर्छ । नेपाली समाजमा दयनीयता दर्शाएर दयाको याचना गर्ने चलन छ । व्यक्तिको जीवनका तमाम सम्पन्नतालाई रित्तो देखेर विरक्तिएको घटना पटकपटक सुनिन्छ । तर जीवनको सबैभन्दा महत्वपूर्ण सामथ्र्य भनेको समय हो । हरेक व्यक्ति समयले गर्दा बालक, किशोर, युवा र वृद्ध भएको हुन्छ । कुनै पनि व्यक्ति बालकबाट एकैपटक वृद्ध हुन सक्दैन । किशोर र युवा हुँदै वृद्ध बन्छ । किशोर र युवावस्था त्यसै पनि फक्रिने, फुल्ने र फल्ने समय हुँदा पनि व्यक्ति ओइलाएर कुण्ठित भएको भेटिन्छ । यो समय हरेक व्यक्तिको सुन्दरता, शक्ति र श्रमको बेजोड सामथ्र्यवेष्ठित हुने अवस्था हो । यही समयमा व्यक्ति नकारात्मक सोच वा चिन्ताबाट जोगिनुपर्छ र सकारात्मक सोच वा चिन्तनमा लाग्नुपर्छ । सकारात्मक सोचका साथ व्यक्तिव्यक्ति मिलेर सत्कार्यमा जुट्ने हो भने समाज बदल्न सकिन्छ । बागमती नदी सफाइका प्रारम्भिक दिनहरूमा नपत्याउने धेरै थिए तर आजसम्मको यात्रामा पत्याउने मात्रै छन् भन्दा हुन्छ । बागमती सफाइले मुलुकभर विस्तार गरेको सचेतनाको मूल्य आकलन गर्ने हो भने अतुलनीय काम भएको छ । यसमा पनि प्रशांसात्मक खोजको दर्शनले काम गरेको छ भन्न सकिन्छ । यद्यपि पूर्वीय दर्शनमा मानव जीवनलाई सार्थक बनाउने अनेक प्रकारका दर्शन र ज्ञानको अथाह भण्डार छ । तिनको प्रेरणा र साधनाबाट विभिन्न कालखण्डमा समाजोपयोगी कैयन् काम भएका छन् । व्यक्तिलाई डिप्रेसन र एग्रेसनको खतराबाट जोगाएर सेलिब्रेसनको मार्गमा हिँडाउन पनि व्यक्ति स्वंयको सोच सकारात्मक बन्नुपर्छ । हरेक विषयमा सम्भावना हुन्छन् र समस्या पनि हुन्छन् । सम्भावनालाई देख्न सक्दा समस्या गौण भएर जान्छन् । सम्भावनाबाटै समृद्धिको मार्गप्रशस्त हुने हो । सम्भावना नदेखेर समस्या मात्र देख्न थाल्ने हो भने व्यक्तिमा निराशा बढ्न थाल्छ । हरेक व्यक्तिका जीवनका अतीत नियाल्दा पटकपटक खुसीका क्षण आएका हुन्छन् । तिनैको स्मरण गर्दै खुसीको प्राप्तिमा लाग्ने हो भने चिन्तन सकारात्मक बन्दै जान्छ । यही अभ्यासमा निरन्तर लागिरहने हो भने व्यक्ति सिर्जनशील हुन थाल्छ । सिर्जनशीलता मस्तिष्कको उपज हो । मस्तिष्कलाई उमेरले कहिल्यै पनि चाउरी पार्दैन । सकारात्मक सोच मस्तिष्कको लागि सञ्जीवनी हो । त्यसैले सम्भावना पहिल्याउन सक्नु नै जीवनको सार्थकता हो । आफ्नो हैरानीको अन्त्य न ईश्वर पुकारेर हुन्छ न त राज्य सरापेर हुन्छ । त्यसैले व्यक्ति स्वयं सकारात्मक बन्नुपर्छ । यसरी बनेको व्यक्तित्व सार्वजनिक जिम्मेवारीमा पुग्दा राज्यका तर्फबाट निजले नै सेवा दिन सक्छ र त्यसैबाट समाज रूपान्तरण हुँदै जान्छ । अतः व्यक्ति सकारात्मक नहुँदासम्म समाज रूपान्तरण असम्भव छ । व्यक्ति सकारात्मक हुने अर्थात् प्रशंसात्मक खोजको उपायद्वारा आफूभित्रका तमाम सम्भावना उजागर गर्दै जीवन अघि बढाउन आफ्ना सपनायोजनाउपलब्धिलाई राष्ट्र निर्माणमा आबद्ध गरेर व्यक्तिको समुन्नति र राष्ट्रको समृद्धिमा होमिनुपर्छ । नेपालको संविधानमा अन्तरनिहित सम्भावना उजागर गर्न र उक्त संविधानले निर्धारण गरेका नागरिक कर्तव्य पूरा गर्न पनि सकारात्मक दृष्टिकोण, सहयोगी भूमिका, बौद्धिक सिर्जनशीलता र प्रशंसायुक्त व्यवहार आवश्यक छ । मुलुकबासीलाई आशा, भरोसा, सेवा, सुविधा र सुरक्षाको प्रत्याभूतिद्वारा भविष्यतर्फ डोर्याउने मूल कानुनमा गतिशीलताका विशेषता विद्यमान छन् । नागरिक चाहना र राष्ट्रिय परिवेशबाट प्रेरित भएर संविधान परिमार्जन हुन सक्ने लचकता छ । तर संविधानमा यस्ता चलायमान चरित्र विद्यमान छँदाछँदै पनि जन्मनेबित्तिकै देखि यसलाई जतन गर्नमा केही असजिलो व्यहोर्नुपरेको अवस्था छ । कार्यान्वयनका चरण पार गर्दै जाँदा सम्भावनाले समस्या समाधान गर्दै जान्छन् । शाश्वत सत्य यही हो । संविधानबाटै समृद्धिको मार्गप्रशस्त हुने हो तर त्यही संविधान सकसमा परेको छ । यो अवस्थामा प्रत्येक नेपाली अरूलाई दोषारोपण गर्ने बानीबाट मुक्त भई प्रशंसात्मक खोजको विधिद्वारा सम्भावनाको ढोका खोल्न जुट्नुपर्छ । आसन्न निर्वाचनमा सबै नेपाली होमिनुपर्छ । यसैबाट सबैको सम्पन्नता र सम्मृद्धिको मार्ग प्रशस्त हुनेछ ।"
खेतको गरामा जिल्ला स्तरीय क्रिकेट प्रतियोगिता,"मंगलसेन : चारैतिर खेतीका लागि जोतिएको जमिन छ । बीचको एउटा गरामात्र खनजोत गर्न बाँकी छ । त्यही गराको पनि छेउछाउमा गोबर मल पनि छरिसकिएको छ । तर, सोही गरामा स्टम्प गाडेर जिल्ला स्तरीय क्रिकेट प्रतियोगिता चलिरहेको छ । यो दृश्य हो, अछाम सदरमुकाम मंगलसेनस्थित पुरानो जिल्ला विकास समितिको कार्यालय भवनको उत्तरतर्फको खेतबारीको । त्यहाँ वैशाख ३१ गतेदेखि जिल्लास्तरिय क्रिकेट प्रतियोगिताको चौथो संस्करण सुरु भएको छ । वर्षेबाली लगाउन जोतिएका गरामात्र नभएर चारैतिरको बाउन्ड्रीभित्र पनि स्थानीयका घर, सानादेखि ठूलठूला रूख, केराका बोट र सडक रहेका छन् । गराको छेउछाउ तथा नालीमा प्रशस्त मात्रामा सिस्नो उम्रिएको छ । फिल्डिङ गर्ने क्रममा सिस्नोले खेलाडीलाई नमज्जाले पोल्छ । टन्टलापुर घामको चर्को राप र सिस्नोको पोलाईलाई समेत वास्ता नगरी खेलाडी क्रिकेट खेल्नमा व्यस्त छन् । फिल्डिङ गर्दा लडेर कति गरा तल पुगिने हो, पत्तै हुँदैन तर, गरामा क्रिकेट खेल्नुको आनन्द बेग्लै हुँदो रैछ', कैलालीको टीकापुरबाट क्रिकेट खेल्न अछाम आएका मंगला विकास कल्ब ओली गाउँका खेलाडी महेश कँवरले आफ्नो रमाइलो अनुभव सुनाए, ध्यान सबै बलमा केन्द्रित हुने भएकाले दौडँदै जाँदा सिस्नोले चिलेर तिरिमिरी झ्याइँ पार्छ ।' चौकाछक्का हुने बल पनि रूख र गराको भित्तामा लागेर एक रन लिन पनि धौधौ पर्छ । रूख र घरले गर्दा कहिलेकाहीँ बल नदेखिएर अम्पायरलाई चौका हो या छक्का भनेर छुट्याउनै हाम्मेहाम्मे पर्छ । ए स्टार युवा क्लब मंगलसेनले आयोजना गरेको उक्त प्रतियोगितामा जिल्लाका १६ वटा टोलीले सहभागिता जनाएका छन् । स्थानीयलगायत राष्ट्रिय तथा क्षेत्रीयस्तरका प्रतियागितामा सहभागी भइसकेका खेलाडी पनि यो प्रतियोगितामा विभिन्न टोलीबाट खेलिरहेका छन् । टन्टलापुर घामलाई समेत सहँदै खेलाडीजस्तै दर्शक पनि क्रिकेटको मज्जा लिन बाक्लो रूपमा उपस्थित भएका छन् । मैदानको अभावमा खेतको गरामा पनि क्रिकेट प्रतियोगिता आयोजना हुनु र दर्शक तथा सहयोगीको गतिलो साथ पाउनुले क्रिकेट खेलप्रति ग्रामीण भेगमा समेत क्रेज बढ्दो अवस्थामा रहेको देखिन्छ । यू१९ राष्ट्रिय प्रतियोगिता खेलिसकेका सागर भण्डारीले खेतका गरामा भए पनि जिल्लास्तरीय प्रतियोगिता आयोजना हुनुले युवापुस्तामा क्रिकेट खेलप्रतिको क्रेज निकै बढेको संकेत दिएको धारणा व्यक्त गरे । यसैगरी खेतको गरामा खेलेर पनि राष्ट्रलाई योगदान पुर्याउने खेलाडी जन्माउन सकिने विश्वाससमेत उनले व्यक्त गरे । आयोजक ए स्टार युवा क्लबका अध्यक्ष तपेन्द्र विष्टले क्रिकेट खेलप्रति युवाको आकर्षण बढेकाले खेतको गरामा भए पनि प्रतियोगिता अयोजना गरिएको बताए । सहयोगी निकाय र दर्शकको बाक्लो उपस्थितिले पनि प्रतियोगिता सञ्चालनमा थप हौसला मिलेको छ', विष्टले भने । १० ओभरको उक्त प्रतियोगिताको विजेता टोलीलाई ३५ हजार रुपैयाँ पुरस्कार प्रदान गरिने आयोजकले जनाएको छ । प्रतियोगिता सुरु हुनुभन्दा एक दिनअघि मात्र मंगलसेनकै ओली गाउँमा जिल्लाकै सर्वाधिक राशिको जिल्लास्तरीय क्रिकेट प्रतियोगिता सम्पन्न भइसकेको छ । मंगला विकास क्लबले आयोजना गरेको उक्त प्रतियोगिता १०औं सस्करण हो । लगातार १० वर्षदेखि खेतको गरामा क्रिकेट प्रतियोगिता आयोजना हुँदै आएको छ । आयोजकले नै जितेको उक्त प्रतियोगिताको विजेता टोलीले ३६ हजार ६ सय ६६ रुपैयाँ पुरस्कार पाएको थियो । यस्ता जिल्लास्तरीय प्रतियोगिताबाहेक गाउँगाउँमा समेत थुप्रै क्लबस्तरीय प्रतियोगिता खेतको गरामै आयोजना हुने गरेका छन् । अहिले खेतको गरामा क्रिकेट प्रतियोगिता चलेजस्तै पहिला भलिबल प्रतियोगिता पनि हुने गथ्र्यो । पछिल्लो समय भलिबल खेल्ने खेतको गरामा क्रिकेट खेल्न थालिएको हो । टेलिभिजनमा विभिन्न राष्ट्रिय तथा अन्तर्राष्ट्रिय स्तरका क्रिकेट प्रतियोगिता देखेर अछाममा पनि क्रिकेट खेलको क्रेज बढिरहेको जिल्ला खेलकुद विकास समितिका अध्यक्ष छविराज ढुंगाना बताउँछन् ।"
आईप्एिलको उपाधि भिडन्त आज,"एजेन्सीबैंग्लोर : इन्डियन प्रिमियर लिग (आईपीएल)को १०औं संस्करणको उपाधिका लागि राइजिङ पुने सुपर जाइन्ट र मुम्बई इन्डियन्सबीच उपाधि भिडन्त हुने भएको छ । प्लेअफअन्तर्गत पहिलो क्वालिफायरमा पुनेबाट पराजित मुम्बई इन्डियन्सले नै फाइनलमा स्थान बनाउन ससफल भएको हो । मुम्बई इन्डियन्सले कोलकाता नाइट राइडर्सलाई पराजित गर्दै पुनेसँगको उपाधि भिडन्त पक्का गरेको हो । बैंग्लोरस्थित मोहमद चिन्नास्वामी स्टेडियममा कोलकत्ता नाइट राइडर्सलाई ६ विकेटले हराउँदै मुम्बई दसौं संस्करणको उपाधि नजिक पुगेको हो । टस हारेर पहिले ब्याटिङ गरेको कोलकाताले निर्धारित २० ओभरको खेलमा १८५ ओभरमा सबै विकेट गुमाउँदै एक सय सात रनको सामान्य स्कोर बनाएको थियो । कोलकाताका लागि सूर्यकुमार यादवले सर्वाधिक ३१ रन बनाए । २५ बलको सामना गरेका उनले तीन चौका र एक छक्का प्रहार गरे । यस्तै इसाङ्क जागीले २८ रन बनाए भने कप्तान गौतम गम्भीर १२ रनमा पेभेलियन फर्किए । प्रारम्भिक ब्याट्सम्यान सुनिल नारिनले १० रन बनाए । कोलकाताका अन्य ब्याट्सम्यानले क्रिजमा जमेर खेल्न नसक्दा कम योगफलमै समेटिन पुगे । कोलकातालाई सस्तैमा समेट्न मुम्बईका करण शर्माले सर्वाधिक चार विकेट लिए । यस्तै जसप्रीत बुमराहले तीन तथा मिचेल जोहन्सनले दुई विकेट लिए । शर्मा र बुमराहले सुरुदेखि नै धारिलो बलिङ गर्दा कोलकाताका खेलाडी धेरै बेर क्रिजमा टिक्न सकेनन् । एक सय आठ रनको सामान्य लक्ष्य पछ्याएको मुम्बई इन्डियन्सले १४३ ओभरमा चार विकेटको क्षतिमा एक सय ११ रन बनाउँदै विजयी भयो । लेन्डन सिमोन्स, पार्थिव पटेल र अम्बाती रायडु पेभेलियन फर्किएपछि मैदानमा आएका कुनाल पाण्डेयले अविजित ४५ रनको महत्वपूर्ण योगदान दिए । यस्तै कप्तान रोहित शर्मा २६ तथा पार्थिव पटेलले १४ रन बनाए । कोलकाताका लागि पियुस चावलाले दुई विकेट लिए । यस्तै उमेश यादव र नाथन कल्टर नाइलले एक एक विकेट हात पारे । मुम्बई इन्डियन्सले अब उपाधिका लागि आइतबार राइजिङ पुने सुपर जायन्टसँग प्रतिस्पर्धा गर्नेछ । लिग चरणका दुई खेलका साथै प्लेअफको पहिलो खेलमा पनि पुनेले मुम्बईलाई स्तब्ध पारेको थियो । त्यही कारण पुने उच्च मनोबलका साथ आइतबार हैदराबादस्थित राजीव गान्धी स्टेडियममा उत्रँदा दुईपटकको उपाधि विजेता मुम्बई इन्डियन्स पनि उपाधिमा ह्याट्रिक गर्ने अभियानमा हुनेछ ।"
