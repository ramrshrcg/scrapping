शीर्षक,विवरण
नेपालमा भारतको कस्तो भूमिका ?,"नोभेम्बर २६ (मंसिर १०) र डिसेम्बर ७ (मंसिर २१) का संसदीय निर्वाचनहरूले २४० वर्ष शासन गरेको राजतन्त्रबाट बहुदलीय प्रजातन्त्रतर्फको अप्ठेरो संक्रमण अन्त्य गर्नेछन् । सन् २०१५ (२०७२) मा जारी गरिएको संविधानअनुसार भएको पहिलो संसदीय निर्वाचनले नेपालमा पहिलोपटक सातवटा प्रान्तीय विधायिकाहरू निर्माण गर्दैछ । त्यसरी बन्ने संघीय र प्रान्तीय संसद्ले राष्ट्रपति र उपराष्ट्रपति पनि निर्वाचित गर्नेछन् । २० वर्षपछि भएको स्थानीय तहको निर्वाचनबाट ७५३ नगरपालिका र गाउँपालिकाका जनप्रतिनिधि छानिएका थिए । यो निर्वाचनले कठिन संघर्षपछि प्राप्त लोकतन्त्रलाई बलियो बनाउन सहयोग गर्नेछ । राजनीतिक परिवर्तनको सुरुआत बहुदलीय लोकतन्त्रतर्फको राजनीतिक संक्रमण सन् १९९० (२०४७) मा संविधान जारी भएपछि सुरु भएको थियो । त्यो संविधान पहिलो जनआन्दोलनको प्रतिफल थियो । उक्त संविधानले राजतन्त्रको शक्तिलाई सीमित गरिदिएको थियो, तर प्रजातन्त्र स्थापना भएको तीन वर्षपछि राजनीतिक दलहरूबीच उत्पन्न मतभेद र दरबारको खेलका कारण राजा फेरि शक्तिशाली हुँदै गए । त्यसपछि बारम्बार सरकार परिवर्तनका खेलहरू भइरहे । अहिलेका प्रधानमन्त्री शेरबहादुर देउवा गत २७ वर्षको अवधिमा पच्चीसौं प्रधानमन्त्री हुन् । सन् १९९० को दशकको मध्यतिर (२०५२) सुरु भएको माओवादी सशस्त्र विद्रोहका क्रममा करिब १५ हजार मानिसले ज्यान गुमाए । सन् २००५ (२०६२) मा माओवादी र त्यसबेलाका मूलधारका राजनीतिक दलहरूले एउटा सम्झौतामा हस्ताक्षर गरे, जसअनुसार माओवादी भूमिगत राजनीति त्यागेर मूलधारमा आयो । मूलधारका राजनीतिक दल र माओवादीका बीचमा समयसमयमा उत्पन्न विश्वासको संकटका कारण संक्रमण निकै अप्ठेरो प्रक्रिया बन्यो । कतिपय अवस्थामा सहमति नै टुट्लाजस्तो भयो । २००८ मे (२०६४) को निर्वाचनपछि दुई वर्षभित्र संघीय गणतन्त्र नेपालको संविधान बनाउने गरी ६०१ सदस्यीय संविधानसभा अस्तित्वमा आयो । संविधानसभाको त्यो निर्वाचनमा दुईवटा राजनीतिक शक्तिहरू उदाए २२९ सिटसहितको माओवादी र ८० सिट जितेका मधेसी दलहरू । उक्त संविधानसभाले २४० वर्ष लामो राजतन्त्र त अन्त्य गर्यो, तर दलहरूबीचको विश्वासको संकटले राजनीतिक प्रक्रिया अगाडि बढ्न सकेन । सन् २०१० (२०६६) पछि संविधानसभाको अवधि चारपटक लम्ब्याइयो । अन्त्यमा सर्वोच्च अदालतले हस्तक्षेप गरेपछि २०१२ मे (२०६९ जेठ) मा संविधान जारी गर्ने मुख्य म्यान्डेट पूरा नगरी संविधानसभा विघटन भयो । त्यसबेलाको मुख्य समस्या के थियो भने माओवादीहरू पूरै निशस्त्रीकरण नभई सत्तामा आएका थिए र सशस्त्र विद्रोहकालीन राजनीतिक परिचालनमा उनीहरूको शैली पूरै बदलिएको थिएन । पुष्पकमल दाहाल प्रचण्ड नेतृत्वको पहिलो माओवादी सरकारले राज्यका अंगहरू खासगरी सेनामा घूसपैठ गर्ने लक्ष्य राख्यो । समयक्रममा प्रचण्डको गठबन्धन भत्कियो र उनले २००९ मे (२०६६ वैशाख) मा राजीनामा गरे । नेपालमा नयाँ सरकारले नेतृत्व सम्हालेपछि त्यहाँका प्रधानमन्त्रीले सम्भवतः सन् २०१८ को सुरुतिरै भारत भ्रमण गर्नेछन् । त्यो भ्रमणको प्रत्युत्तरमा प्रधानमन्त्री नरेन्द्र मोदीले कनेक्टिभिटी बढाउने र नेपाल भारतबीच सहमति भएका परियोजनाहरू अगाडि बढाउने गरी सोही वर्ष नेपाल भ्रमण गर्नु उचित हुन्छ । राजनीतिक दलका नेताहरू संविधान निर्माणमा ध्यान केन्द्रित गर्नुभन्दा एकअर्कासँग विवाद गर्नमै व्यस्त रहे । यसैक्रममा नयाँ राजनीतिक शक्तिहरू टुक्रिन पुगे । माओवादी दुईपटक फुट्यो भने मधेसवादी दलहरू पनि फुटे । यसबीचमा सन् २००८ (२०६४) को निर्वाचनलाई छायाँमा पारेका माओवादी लडाकुहरूको पुनस्र्थापना भने सफल भयो । २०१३ नोभेम्बर (२०७० मंसिर) मा दोस्रोपटक संविधानसभाको निर्वाचन भयो, जसको परिणाम निकै फरक आयो । यसपालि माओवादीको सिट संख्या घटेर ८१ पुग्यो भने मधेसी दलहरू ४० सिटमा खुम्चिन पुगे । पुराना राजनीतिक दलहरूमध्ये कांग्रेसले २०१ सिट र एमालेले १७५ सिट जिते । त्यसपछि कांग्रेस नेता सुशील कोइरालाको प्रधानमन्त्रीत्वमा कांग्रेस र एमालेले गठबन्धन सरकार बनाए । संविधान जारी भएपछि सरकारको नेतृत्व एमाले नेता केपी शर्मा ओलीलाई हस्तान्तरण गर्ने सहमति भएको थियो । सन् २०१५ अप्रिल (२०७२ वैशाख) को विनाशकारी भूकम्पले झन्डै १० हजार मानिसको ज्यान मात्र लिएन, करिब सात अर्ब अमेरिकी डलरबराबरको आर्थिक क्षति पुर्यायो । दसबर्से माओवादी सशस्त्र द्वन्द्वबाट तंग्रिँदै गरेको मुलुकमा त्यो प्राकृतिक विपत्ति दलहरूलाई एकै ठाउँमा ल्याइदिने बलियो माध्यम बन्यो । संविधान जारी हुनुको अर्को एउटा मुख्य कारण पनि थियो, अन्तर्राष्ट्रिय समुदायले भूकम्पपछिको पुनर्निर्माणका लागि ४४ अर्ब अमेरिकी डलर दिने प्रतिबद्धता व्यक्त गरेका थिए, तर त्यसका लागि बलियो स्थानीय तह हुनुपर्ने सर्त दाताहरूले राखेका थिए । हतारमा जारी गरिएको संविधानले कांग्रेस, एमाले र माओवादीको समर्थन पायो, तर मधेसी र जनजातिलाई अत्यन्त बेखुसी बनायो । २०१५ अक्टोबर (२०७२ असोज) मा ओली हतारमै आफूलाई प्रधानमन्त्री बनाउन सफल भए, तर तराईमा भएका विरोधहरूलाई शान्त बनाउन उनले खासै पहल गरेनन् । तराईको राजनीतिक हिंसामा करिब ५० व्यक्तिको ज्यान गयो । मधेसीहरूको मागप्रति सहानुभूति राखेको भारतले तराईमा शान्ति कायम नभएसम्म सीमाबाट उपभोग्य सामान नेपालतर्फ पठाउन नसकिने बतायो, फलस्वरूप नेपालमा पेट्रोल, डिजेल, ग्याँस (लिक्विफाइड पेट्रोलियम ग्याँस) र औषधिलगायतका वस्तुको अभाव भयो । मधेसीहरूसँग संवाद गर्नुको साटो ओलीले भारतले नाकाबन्दी लगाएको आरोप लगाए । उनी तिब्बतको बाटोबाट उपभोग्य वस्तु ल्याउने भन्दै चीनसँग नजिकिन थाले । भारतसँग असमझदारी हुँदा चीनसँग लहसिने नेपाली शासकहरूको पहिल्यैदेखिको प्रवृत्ति हो । समयक्रममा ओलीलाई समर्थन गर्ने गठबन्धन टुट्यो । गत वर्षको जुलाई (२०७३ साउन) मा प्रचण्डले ओलीलाई दिएको समर्थन फिर्ता लिए र कांग्रेससँग मिलेर सरकार गठन गरे । दस महिना सरकारको नेतृत्व गर्दा उनले स्थानीय निकायको पहिलो चरणको निर्वाचन सम्पन्न गरेपछि सहमतिअनुसार शेरबहादुर देउवालाई सत्ता हस्तान्तरण गरे । देउवा गत नौ वर्षको नेपालको गणतन्त्रकालका दसौं प्रधानमन्त्री बने । के भइरहेछ नेपालमा ? नयाँ संविधानअनुसार भइरहेका यी निर्वाचनमा प्रतिनिधिसभामा पहिलो हुने निर्वाचित हुने प्रत्यक्ष प्रणालीबाट १६५ जना र समानुपातिकतर्फबाट ११० जना निर्वाचित हुनेछन् । ६०१ सदस्यीय संविधानसभाभन्दा अबको संसद् व्यवस्थापन गर्न सजिलो हुनेछ । संविधानअनुसार राष्ट्रिय पार्टी बन्न साना दलहरूलाई समानुपातिकतर्फ तीन प्रतिशत मत ल्याउनुपर्ने भएकाले उनीहरू बलियो बन्न लागिपरेका छन् । निर्वाचन हुने निश्चित भइसकेपछि प्रचण्डले एमालेसँग मिलेर वामपन्थी गठबन्धन बनाउने घोषणा गरे । यो गठबन्धनबाट प्रतिनिधिसभाको १६५ सिटमध्ये माओवादी केन्द्रले ६३ सिटमा उम्मेदवारी दिन पायो । यदि नेपाल कम्युनिस्ट पार्टी (माओवादी केन्द्र) ले ३५ सिट जित्न सक्यो भने त्यसबेला प्रचण्डको स्थान महत्वपूर्ण हुन सक्छ, उनी किङमेकर हुन सक्छन् । राजनीतिक लेनदेनको कुरा मिल्यो भने उनले कांग्रेससँग मिलेर अर्को गठबन्धन पनि बनाउन सक्छन् । नेकपा (एमाले) यो वर्षको सुरुआततिर भएको स्थानीय तहको निर्वाचनताका देखिएको लोकप्रियताको लहर पछ्याउन चाहन्छ । नेपाली कांग्रेसले मधेसवादी दल राष्ट्रिय जनता पार्टी नेपाल, कमल थापा र पशुपतिशमशेर राणा नेतृत्वको राष्ट्रिय प्रजातन्त्र पार्टी र राष्ट्रिय प्रजातन्त्र पार्टी (प्रजातान्त्रिक) लगायतका दलसँग चुनावी गठबन्धन गरेको छ । त्यसलाई लोकतान्त्रिक गठबन्धन भनिएको छ । कांग्रेसले ६० सिट जित्न सफल भयो भने एमालेको नेतृत्वमा भन्दा पनि उक्त दलले गठबन्धन सरकार बनाउने सम्भावना बढी हुन्छ । मधेसवादी दलहरूको तराईमा ल्याउने परिणामले निर्वाचनपछि कसको नेतृत्वमा र कुन गठबन्धनको सरकार बन्छ भन्ने निर्धारण गर्ने सम्भावना बलियो छ । भारतले खोज्नुपर्ने भूमिका अहिलेको निर्वाचनपछि बन्ने सरकारको मुख्य चुनौती भनेको मधेसीका समस्याको सम्बोधन गर्न संविधान संशोधन गर्नु हुनेछ । गत अगस्त (साउन) मा देउवाले संविधान संशोधन गर्न कोसिस गरेका थिए, तर त्यसका लागि संसद्मा दुईतिहाई बहुमत जुटाउन उनी असफल भए । भारतले सन् २०१५ (२०७२) मा मधेसीहरूलाई गरेको खुला समर्थनले नेपाल भारत सम्बन्धमा नकारात्मक असर पारेको र त्यो परिस्थितिलाई एमालेले दुरुपयोग गरेको महसुस गरेर भारतले नेपालप्रति नरम बाटो अपनायो । भारतले गएको एक वर्ष मधेसी दलहरूलाई आन्दोलन मात्र गरेर र निर्वाचन बहिष्कार गरेर भन्दा राजनीतिक प्रक्रियाको उपयोग गर्दै आफ्ना माग राख्न सुझाव दिँदै आएको छ । नेपालमा सन् २०१५ (२०७२) मा उत्पन्न भारतविरोधी भावना ओलीले चीनसँग नजिकिन प्रयोग गरे । चीनले आफैं पनि नेपाललाई बेल्ट एन्ड रोड इनिसिएटिभ (बीआरआई) को एउटा हिस्सा बनाउँदै प्रभाव विस्तार गर्न खोजिरहेको छ । यो वर्षको सुरुआततिर चीनका रक्षामन्त्री जेनेरल चाङ वान क्वानले नेपालको भ्रमण गरे र त्यसलगत्तै नेपाल र चीनको संयुक्त सैनिक अभ्यास भयो । दुइटा मुख्य जलविद्युत् आयोजनाहरू पश्चिम सेती र बूढीगण्डकी चिनियाँ कम्पनीहरूलाई दिइयो । यीमध्ये बूढीगण्डकीको ठेक्का भने हालै खारेज भएको छ । चीन उसको रेल सेवा नेपालसम्म विस्तार गर्न खोज्दैछ । यसका अलावा रसुवागढी नाकामार्फत सडक मार्गले जोडिन र अरनिको राजमार्ग विस्तार गर्न पनि चाहिरहेको छ । नेपालमा नयाँ सरकारले नेतृत्व सम्हालेपछि त्यहाँका प्रधानमन्त्रीले सम्भवतः सन् २०१८ को सुरुआततिरै भारत भ्रमण गर्नेछन् । त्यो भ्रमणको प्रत्युत्तरमा प्रधानमन्त्री नरेन्द्र मोदीले कनेक्टिभिटी बढाउने र नेपाल भारतबीच सहमति भएका परियोजनाहरू अगाडि बढाउने गरी सोही वर्षमै नेपाल भ्रमण गर्नु उचित हुनेछ । त्यसो गर्ने हो भने मोदीले सन् २०१४ (२०७१) मा नेपाल भ्रमण गर्दा पाएको न्यानो स्वागत फेरि पाउन सक्नेछन् । यस्तो कदम नेबरहुड फस्र्ट (छिमेकी मुलुक पहिलो प्राथमिकतामा) भन्ने भारतीय विदेश नीतिअनुसार नै हुनेछ । नेपालका लागि भारतका पूर्व राजदूत सूद हाल नयाँदिल्लीस्थित अब्जर्भर रिसर्च फाउन्डेसनमा आबद्ध छन् । (भारतबाट प्रकाशित हुने द हिन्दु दैनिकको अनलाइन संस्करणबाट अनूदित)"
नेपाल अमेरिकासँग पाँच विकेटले पराजित,"काठमाडौं : पूर्वप्रशिक्षक पुबुदु दासानायकेको टोली अमेरिकासँगको मैत्रीपूर्ण खेलमा नेपाली राष्ट्रिय क्रिकेट टोलीले पाँच विकेटको पराजय बेहोरेको छ । अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग च्याम्पियनसिपअन्तर्गत संयुक्त अरब इमिरेट्स (यूएई) विरुद्धको खेलको तयारीका लागि शुक्रबार खेलिएको पहिलो अभ्यास खेलमै नेपालले अमेरिकासँग पराजय बेहोरेको हो । आबुधावीस्थित शेख जायद स्टेडियममा टस हारेर पहिले ब्याटिङ गरेको नेपाल ३६१ ओभरमा ८९ रनको झिनो योगफलमै समेटिन पुगेको थियो । प्रत्युत्तरमा अमेरिकाले २२३ ओभरमा पाँच विकेट गुमाउँदै ९४ रन बनाउँदै जित भेट्टायो । अमेरिकाविरुद्धको खेलमा नेपालले केही नयाँ खेलाडीलाई अवसर दिएको थियो । नियमित कप्तान पारस खड्का, उपकप्तान ज्ञानेन्द्र मल्ल, अनुभवी बलर शक्ति गौचनलगायतका खेलाडी शुक्रबारको खेलमा मैदान बाहिरै थिए । शरद भेषवाकरले कप्तानी गरेको टोलीमा सागर पुनसँगै दिलीप नाथले पालीको सुरुआत गरेका थिए । यस्तै अतिरिक्त खेलाडीको रूपमा यूएई पुगेका यू१९ राष्ट्रिय टोलीका अनिलकुमार साहसहित कुशल भुर्तेल र ललित भण्डारीले पनि अमेरिकाविरुद्ध मैदानमा उत्रने अवसर पाएका थिए । अमेरिकाविरुद्धको खेलमा नेपाली टोलीको ब्याटिङ निकै कमजोर देखियो । वसन्त रेग्मीले २१, दिलीप नाथले १६, दीपेन्द्रसिंह ऐरीले १२ रन तथा कुशल भुर्तेलले १० रन जोड्नबाहेक अन्य खेलाडीले दोहोरो अंकमा रन जोड्न सकेनन् । वसन्त, दिलीप र दीपेन्द्रले आफ्नो पालीमा दुईदुई चौका प्रहार गरेका थिए । कुनै पनि खेलाडीले छक्का प्रहार गर्न सकेनन् । अमेरिकाका मध्यमगतिका बलर जपेन पटेल एक्लैले चार विकेट लिँदा अन्य खेलाडी सस्तोमै पेभेलियन फर्किएका थिए । सागर पुनले नौ रन जोड्दा मोहम्मद आरिफ शेख चार रन, सोमपाल कामी ६ रन तथा ललित भण्डारी एक रनमा आउट भए । सन्दीप लामिछाने एक रन जोड्दै अविजित रहँदा कप्तान शरद र अनिलकुमार साह शून्य रनमै आउट भए । जपेनबाहेक अमेरिकाका रोय सिल्भा र नोस्थुस केन्जिगेले पनि दुईदुई विकेट लिए । नेपाली ब्याट्सम्यानहरूले गतिलो प्रदर्शन गर्न नसके पनि बलरहरूले भने सशक्त प्रदर्शन गरेका थिए । सागर पुन र सोमपाल कामीले दुईदुई विकेट लिँदा नेपालले अमेरिकाविरुद्ध थोरै योगफल पनि रक्षा गर्ने संकेत गरेको थियो । यद्यपि त्यो प्रयास सफल भएन । अमेरिकाका सुरुवाती ब्याट्सम्यान सेइद अब्दुलले ४० बलमा ४४ रन जोड्नु नै नेपाली बलरका लागि ठाउको दुखाइ बन्यो । सेइदबाहेक रोय सिल्भाले पनि २८ बलमा अविजित रहँदै २५ रनको योगदान दिए । सेइदले आफ्नो पालीमा समान तीनतीन छक्का र चौका प्रहार गर्दा रोयले पनि तीन छक्का प्रहार गरेका थिए । अन्य चार ब्याट्सम्यानलाई भने नेपाली बलरहरूले पाँच रन पुयाउनु अघि नै पभेलियनको बाटो देखाएका थिए । नेपालले आइतबार केन्याविरुद्ध यूएईमै दोस्रो अभ्यास खेल खेल्नेछ । त्यसपछि बुधबार र शुक्रबार विश्वक्रिकेट लिग च्याम्पियनसिपअन्तर्गत यूएईविरुद्ध दुई खेल खेल्नेछ ।"
आर्मी र मनाङको उपाधि जित्ने दाउ,"काँकडभिट्टा : झापाको काँकडभिट्टामा जारी राजधानी बाहिरको सर्वाधिक पुरस्कार राशिको मेची नेत्रालय काँकडभिट्टा गोल्डकप फुटबल प्रतियोगितामा शुक्रबार मनाङ मस्र्याङ्दी क्लब र विभागीय प्रतिद्वन्द्वी त्रिभुवन आर्मी क्लबबीच उपाधि भिडन्त हुँदैछ । प्रतियोगिताको उपाधि जित्नेमा दुवै टोली ढुक्क रहेको बताएका छन् । त्रिभुवन आर्मी क्लबका प्रशिक्षक नवीन न्यौपानेले आफ्नो टोली रिदममा रहेकाले उपाधि जित्ने पक्का भएको बताए । म आशावादी छु, हाम्रो टोलीले पक्का पनि जित हासिल गर्नेछ, न्यौपानेले भने । झापामा आर्मी र मनाङको भेट दोस्रोपटक हुन लागेको हो । यसअघि सताक्षी गोल्डकपको फाइनलमा आर्मीले मनाङसँग खेलेको थियो । उक्त गोल्डकपको उपाधि आर्मीले नै हात पारेको थियो । तर, आर्मीलाई मनाङसँग उपाधि खोस्नु सहज भने छैन । आर्मीका प्रशिक्षक न्यौपानेले मनाङ सेटमा खेल्ने टोली भएकाले त्यही अनुसारको रणनीतिमा खेल्ने बताए । मनाङमा नौजना राष्ट्रिय टोलीमा आबद्ध खेलाडी छन् । त्यही कारण हामीलाई पनि त्यही अनुसारको रणनीति बनाउनु आवश्यक छ, उनले भने । उनले आफ्नो टोलीले खेलको सुरुआतदेखि नै अट्याकिङ गेम खेल्ने बताए । आर्मीका कप्तान भरत खवासले आफ्नो टिमका चर्चित खेलाडी नवयुग श्रेष्ठ घाइते भएका कारण उनको अभाव खड्किएको बताए । तर, उनको स्थानमा नयाँ खेलाडी दिनेश हेनजनले राम्रो खेलिरहेका कारण श्रेष्ठको अभाव परिपूर्ति हुने आशा खवासले राखे । हामी कमजोर छैनौं । फाइनलमा हाम्रो रणनीति अन्य खेलको भन्दा फरक हुन्छ, खवासले भने । मनाङ मस्र्याङ्दी क्लबका कप्तान विराज महर्जनले आर्मीसँग सताक्षी गोल्डकपको बदला लिने सुनौलो मौका भएको बताए । उनले आफ्नो टोलीले गरेको गल्तीलाई सुधारेर फाइनलका लागि मैदानमा उत्रने बताए । सताक्षी गोल्डकपमा हाम्रो टोलीबाट भएको कमीकमजोरीलाई सुधार गरेर यसपटकको उपाधि जित्ने प्रयत्नमा छौं, महर्जनले भने । उनले आफ्नो टोलीमा स्ट्राइकिङ पावर कमजोर भएको स्वीकार गरे । यसअघि मनाङले खेलेका दुईवटा खेलमा टाइब्रेकरमा मात्र जित निकालेको थियो । उनले यसपटक भने निर्धारित समयमै गोल स्कोर गर्ने प्लान रहेको बताए । मनाङले दुई महिनाअघि चितवनमा भएको जेसिस कपमा सशस्त्र प्रहरीको एपीएफ क्लबलाई पराजित गर्दै उपाधि जितेको थियो । उनले आफ्नो टोलीले खेल्ने गरेको ४३३ को सेटलाई फाइनलमा ४४२ को सेटमा खेल्ने बताए । प्रतियोगिताको विजेताले आठ लाख रुपैयाँ पुरस्कार पाउनेछ । उपविजेताले चार लाख एक हजार रुपैयाँ पाउनेछन् ।"
आर्मीलाई काँकडभिट्टा गोल्डकप,"काँकडभिट्टा : त्रिभुवन आर्मी क्लबले झापाको काँकडभिट्टामा आयोजना भएको मेची नेत्रालय काँकडभिट्टा गोल्डकपको उपाधि जितेको छ । शुक्रबार काँकडभिट्टा माविको खेलमैदानमा भएको खेलमा मनाङ मस्र्याङ्दी क्लबलाई ३२ गोलले हराउँदै आर्मीले उपाधि चुमेको हो । आर्मीले मनाङलाई टाइब्रेकरमा हराउँदै उपाधि जितेको हो । उपाधिसँगै आर्मीले नगद आठ लाख एक हजार पुरस्कार प्राप्त गयो । उपविजेता बनेको मनाङले चार लाख एक हजारमा चित्त बुझायो । यो उपाधिसँगै आर्मीले यो सिजन तीन वटा गोल्डकप जितेको छ । आर्मीले वीरगन्जको विशाल मेमोरियलसँगै झापाकै सताक्षी गोल्डकप फुटबल प्रतियोगिताको उपाधि हात पारेको थियो । शुक्रबार निर्धारित ९० मिनेटको खेलमा दुवै टोलीबाट गोल हुन नसकेपछि अन्तिम निर्णयका लागि टाइब्रेकरको सहारा लिनु परेको थियो । टाइब्रेकरमा मनाङका अनिल गुरुङ, विमल बस्नेत, कमल श्रेष्ठ, हेमन गुरुङ र नीराजन मल्लले पेनाल्टी प्रहार गरेका थिए । अनिल, कमल र नीराजनको प्रहार आर्मीका गोलरक्षक विकेश कुथुले बचाएका थिए । आर्मीका नवयुग श्रेष्ठ, जितेन्द्र कार्की, सन्तोष तामाङ, पदम तामाङ र विवेक बस्नेत पेनाल्टी हानेका थिए । जितेन्द्र र पदमको प्रहार मनाङका गोलरक्षक दिनेश थापामगरले रोकेका थिए । शुक्रबारको खेलको म्यान अफ दी म्याच आर्मीका विकास खवास घोषित भए । उनले नगद १० हजार रुपैयाँ प्राप्त गरे । त्यसैगरी राइजिङ प्लेयरको उपाधि काँकडभिट्टा फुटबल क्लबका भूषण राई घोषित भए । उनले नगद २० हजार प्राप्त गरे । यसैगरी उत्कृष्ट गोलरक्षकको उपाधि आर्मीका विकेश कुथु घोषित भए । उनले पनि २० हजार नगद पुरस्कार हात पारे । प्रतियोगितामा सर्वाधिक गोलकर्ता आर्मीका दिनेश हेनजन बने । उनले नगद २५ हजार रुपैयाँ प्राप्त गरे । उत्कृष्ट मिडफिल्डरको उपाधि मनाङका विशाल राईले जिते । उनले नगद २० हजार प्राप्त गरे । मनाङका गोलरक्षक दिनेश थापामगर ५१ हजार पुरस्कारसहित प्लेयर अफ दी टुर्नामेन्ट घोषित भए । आर्मीका भरत खवास वेस्ट स्ट्राइकर र मनाङका प्रशिक्षक नवीन न्यौपाने प्रशिक्षक घोषित भए । उनीहरूले जनही २० हजार रुपैयाँ प्राप्त गरे । मंसिर ६ गतेबाट सुरु भएको प्रतियोगितामा आयोजक काँकडभिट्टा फुटबल ट्रेनिङ सेन्टरसहित झापा११, रूपन्देही११, मनाङ मस्र्याङदी क्लब, सशस्त्र प्रहरी बलको एपीएफ, त्रिभुवन आर्मी क्लब, नेपाल पुलिस क्लब, हिमालयन शेर्पा क्लब, सुदूरपश्चिम११ र भारत कोलकाताको सुभाषचन्द्र ब्वाइज क्लबको सहभागिता रहेको थियो । विजेतालाई राष्ट्रिय खेलकुद परिषद्का सदस्यसचिव केशव विष्ट तथा मेची नेत्रालयका निर्देशक डाशरदचन्द्र प्रकाश राईले पुरस्कार प्रदान गरे ।"
विश्वका क्रिकेट सुन्दरीहरू,"लोकप्रिय खेलमध्ये क्रिकेट एक हो । छोटा ओभरका खेलले पछिल्लो समय यो खेललाई निकै लोकप्रिय बनाएको छ । कुनै समय पुरुषले मात्र खेल्ने यो खेलमा महिलाको उपस्थिति पनि निकै बाक्लो छ । कुनै समय मूर्खले खेल्ने र महामूर्खले हेर्ने खेलमा रूपमा अपहेलित क्रिकेट ग्लामरस र रोमाञ्चकारी खेलका रूपमा विकास चिनिएको छ । यस आलेखमा विश्वका त्यस्ता महिला क्रिकेटरको चर्चा गरिएको छ, जो सुन्दर र ग्लामरसमा पनि चर्चाको शिखरमा छन् । मिताली राज, भारत भारतीय महिला क्रिकेट टोलीकी कप्तान हुन्, मिताली राज । राजस्थानको जोथपुरमा सन् १९८२ डिसेम्बरमा जन्मिएकी मितालीले १७ वर्षको उमेरदेखि क्रिकेट खेल्न थालेकी हुन् । भारतीय एयर फोर्सका अधिकृत बाबुको इच्छाविपरीत क्रिकेटमा लागेकी मिताली आफूले खेल्न थालेकै वर्ष राष्ट्रिय टोलीमा छनोट हुन सफल भइन् । सन् १९९९ मा भारतीय टोलीमा डेब्यु गरेकी मितालीले टेस्ट र एकदिवसीय खेल खेलिन् । आयरल्यान्डविरुद्धको आफ्नो डेब्यु खेलमै एक सय १४ रन बनाएकी थिइन्, उनले । सन् २००५ को महिला विश्वकपदेखि टोलीको कप्तानी सम्हालेकी उनी गत जुलाईमा सम्पन्न विश्वकपमा भारतलाई फाइनलमा पुर्याएपछि चर्चाको शिखरमा पुगिन् । फाइनलमा इङ्ल्यान्डसँग नौ रनको झिनो अन्तरले पराजय बेहोरे पनि मितालीको चर्चा संसारभर फैलियो । भारतीय रेल्वेमा जागिरका साथै थुप्रै पुरस्कार पाएकी उनको खेलका साथै सुन्दरताको चर्चा पनि हुन थालेको छ । मेघान मोइरा लानिङ, अस्ट्रेलिया सन् १९९२ मा जन्मिएकी लानिङ अस्ट्रेलियाकी प्रारम्भिक ब्याट्सउमन हुन् । आक्रामक शैलीमा ब्याटिङ गर्ने लानिङले सन् २००८ मा स्थानीय क्लबबाट डेब्यु गरेकी थिइन् । आक्रमक ब्याटिङ र सुन्दरताका कारण धेरैको दिलमा राज गरेकी लानिङले सन् २०१२ मा व्यक्तिगत उच्च रन बनाउँदै कीर्तिमान बनाइन् । अस्ट्रेलियाको महिला राष्ट्रिय लिगमा लानिङले एक सय ४२ बलमा एक सय ७५ रनको पाली खेलिन् । उनी लामो समयदेखि राष्ट्रिय टोलीमा छिन् । क्याथरिन हेलेन ब्रन्ट, इङ्ल्यान्ड क्याथरिनलाई इङ्ल्यान्डको महिला टोलीको चमत्कारिक खेलाडी मानिन्छ । सन् १९८५ मा इङ्ल्यान्डको ब्रस्नली, योर्कसायरमा जन्मिएकी क्याथरिन सन् २००६ र २०१० मा गरी दुई पटक वर्ष क्रिकेटरको उपाधि जित्न सफल भएकी छिन् । आक्रामक दायाँहाते तीव्र गतिका बलरका रूपमा परिचित उनले योर्कसायरबाट उमेर समूहको खेलबाट क्रिकेट सुरु गरेकी थिइन् । सन् २००४ मा न्युजिल्यान्डविरुद्धको टेस्टमा डेब्यु गरेकी उनले सन् २००५ को महिला विश्वकपमा सहभागिता जनाउँदै १४ विकेट लिएकी थिइन् । क्याथरिन पनि विश्वका सुन्दर महिला क्रिकेटरमा गनिन्छिन् । रोसाली ब्रिच, इङ्ल्यान्ड रोसाली आने ब्रिच इङ्ल्यान्डकी चर्चित क्रिकेटर हुन् । इङ्लिस टोलीको अफ स्पिनर र लोअर मिडलअर्डर ब्याट्सउमनका रूपमा परिचित ब्रिच विश्वका सुन्दर महिला क्रिकेटरमा चिनिन्छिन् । सन् १९८३ मा सेन्ट अल्बान्समा जन्मिएकी ब्रिचले सक्सेस विश्वविद्यालयमा अध्ययनका क्रममा क्रिकेटको कला सिक्ने मौका पाएकी थिइन् । उनी सात टेस्ट र ३७ एकदिवसीय खेल खेलेकी छिन् । साना मिर, पाकिस्तान सन् १९८६ मा जन्मिएकी सानाको नेतृत्वमा पाकिस्तानले सन् २०१० र २०१४ को एसियन गेममा स्वर्ण पदक जितेको थियो । यी सुन्दरी क्रिकेटर काश्मिरी पसरवारमा जन्मिएकी हुन् । पाकिस्तानी क्रिकेटर वाकर युनिश, इमरान खान र दक्षिण अफ्रिकी क्रिकेटर जोन्टी रोट्सको फ्यान साना पाकिस्तानको सफलतम् महिला क्रिकेटरमा गनिन्छिन् । उनी पाकिस्तान क्रिकेट बोर्ड (पीसीबी) बाट उमन क्रिकेटर अफ दी एयरको अवार्ड जित्ने पहिलो खेलाडी हुन् । उनले अन्तर्राष्ट्रिय क्रिकेटमा गरेको योगदानको कदर गर्दै सन् २०१३ मा पीसीबीले उक्त अवार्ड प्रदान गरेको थियो । ईशा गुहा, इङ्ल्यान्ड विश्वको सुन्दरी क्रिकेटरमा गनिन्छिन् इङ्ल्यान्डकी ईशा तारा गुहा । भारतीय मूलका मातापिताकी सन्तान उनी सन् २००५ मा दक्षिण अफ्रिकामा भएको महिला विश्वकपमा सहभागी भएकी थिइन् । इङ्ल्यान्डले सन् २००९ को विश्वकप उचालेको थियो । जसमा उनी पनि सहभागी थिइन् । दायाँहाते तीव्र गतिका बलर गुहाले १७ वर्षको उमेरमा सन् २००२ मा भारतविरुद्धको टेस्टमा डेब्यु गरेकी थिइन् । उनी बीबीएस स्पोर्टस् वेवसाइटको चर्चित लेखिका पनि हुन् । सक्रिय खेलजीवनबाट अलग भएपछि खेलकुद विषयमा लेख लेख्न थालेकी गुहा आईटीभीको कार्यक्रम प्रस्तोता पनि हुन् । उनले आईटीभए फोरमा इन्डियन प्रिमियर लिग (आईपीएल) का बारेमा कार्यक्रम सञ्चालन गरेकी थिइन् । सराह जेन टेलर, इङ्ल्यान्ड सन् १९८९ मा जन्मिएकी सराह पनि सुन्दरी क्रिकेटरमा गनिन्छिन् । इङ्ल्यान्ड राष्ट्रिय टोलीकी सदस्य विकेट किपर ब्याट्सउमन हुन् । फ्रि फ्लो स्टाइल ब्याटिङका लागि चर्चित सराह टेस्ट क्रिकेटमा मिडल अर्डरमा ब्याटिङ गर्छिन् । सन् २००८ मा चिरप्रतिद्वन्द्वी अस्ट्रेलियाविरुद्धको परम्परागत एसेस शृंखला जित्दा उनले उत्कृष्ट प्रदर्शन गरेकी थिइन् । इङ्ल्यान्ड क्लब सक्सेसकी सदस्य सराह बोल्ड एन्ड इन्क्रेडिवल खेलाडीका रूपमा चर्चित छिन् । सन् २००९ मा अस्ट्रेलियाविरुद्धको एकदिवसीय खेलमा एक सय २० रन बनाएकी उनी अस्ट्रेलियाविरुद्ध सर्वाधिक रन बनाउने खेलाडीको सूचीमा आफूलाई उभ्याएकी छिन् । उनी अघि एनिड बेकवेलको नाममा सन् १९७३ मा एक सय १८ रनको कीर्तिमान थियो । होली फर्लिङ, अस्ट्रेलिया सन् १९९५ डिसेम्बर २२ मा जन्मिएकी होली फर्लिङ अर्की सुन्दरी महिला क्रिकेटर मानिन्छिन् । दायाँहाते तीव्र गतिका बलर उनी अस्ट्रेलियन क्रिकेट टोलीको महत्वपूर्ण सदस्य हुन् । सन् २०१३ मा अन्तर्राष्ट्रिय क्रिकेटमा डेब्यु गरेकै वर्ष महिला विश्वकपमा उनले नौ विकेट लिँदै तहल्का मच्चाएकी थिइन् । उनी १४ वर्षको हुँदा पुरुष खेलाडी पनि सम्मिलित खेलमा आफूले गरेको पहिलो ओभरको तीन बलमै ह्याट्रिक गरेकी थिइन् । लाउरा मार्स, इङ्ल्यान्ड लाउरा अलेक्जेन्डर मार्स चर्चित इङ्लिस क्रिकेटर हुन् । ११ वर्षको उमेरदेखि क्रिकेट खेल्न सुरु गरेकी उनी इङ्ल्यान्डको सफल क्रिकेटरमध्येमा गनिन्छिन् । सक्सेसबाट काउन्ट्री क्रिकेट खेल्दै आएकी मार्स स्पिन बलर हुन् । उनले सन् २००६ मा भारतविरुद्धको टेस्टबाट अन्तर्राष्ट्रिय क्रिकेटमा डेब्यु गरेकी हुन् । त्यसपछि लगातार टोलीको महत्वपूर्ण सदस्य छिन् । एलिस पेरी, अस्ट्रेलिया एलिस अलेक्जेन्डर पेरी अस्ट्रेलियन खेलाडी हुन् । क्रिकेटमा हट महिला खेलाडीको परिचय बनाएकी उनी अस्ट्रेलियाको फुटबल टोलीको पनि सदस्य हुन् । सन् १९९० मा जन्मिएकी पेरीले सन् २००७ मा पहिलो पटक क्रिकेट टोलीमा आबद्ध भइन् ।"
८० को नतिजासहित बार्सिलोना अन्तिम १६ मा,"नोउ क्याम्प : बार्सिलोना स्पेनिस कोपा डेल रे फुटबलको अन्तिम १६ मा प्रवेश गरेको छ । बुधबार राति भएको दोस्रो लेगको खेलमा रियल मुर्सियालाई ५० गोलले पराजित गर्दै समग्रमा ८० को नतिजासहित बार्सिलोनाले अन्तिम १६ मा स्थान बनाएको हो । घरेलु मैदानमा भएको खेलमा बार्सिलोनाका लागि फ्रान्सिस्को अलकासर, जेरार्ड पिके, एलिक्स भिडाल, डेनिस स्वारेज र जोसे अर्जनाइजले एकएक गोल गरे । बार्सिलोनाले मुर्सियाविरुद्ध पहिलो रोजाइका खेलाडीलाई आराम दिएर दोस्रो रोजाइका खेलाडी मैदान उतारेको थियो । पहिलो हाफको १६औं मिनेटमा फ्रान्सिस्कोले गोल गर्दै बार्सिलोनालाई सुरुआती अग्रता दिलाएका थिए । पहिलो हाफमा १० ले अगाडि रहेको बार्सिलोनाले दोस्रो हाफमा चार गोल गरेको थियो । खेलको ५६औं मिनेटमा पिकेले गोल गर्दै बार्सिलोनाको अग्रता दोब्बर बनाएका थिए । त्यसपछि ५९औं मिनेटमा भिडाल, ७३औं मिनेटमा स्वारेज र ७८औं मिनेटमा जोसेले गोल गर्दै बार्सिलोनालाई ५० को सहज जित दिलाएका थिए । बार्सिलोनाले मुर्सियाको घरेलु मैदानमा भएको पहिलो लेगको खेलमा ३० को जित निकालेको थियो । प्रतियोगिताको अन्य खेलमा एट्लेटिको म्याड्रिडले एल्चेलाई ४१ तथा सेभिल्लाले कार्टागेनालाई ७० गोलले हराउँदै अन्तिम १६ मा स्थान बनाएका छन् । एथलेटिको बिल्बाओ र रियल सोसिडाड भने प्रतियोगिताबाट बाहिरिएका छन् । एथलेटिको बिल्बाओलाई फोर्मेटेराले २१ तथा सोसिडाडलाई स्पोर्टिओले ३२ गोलले पराजित गरे ।"
