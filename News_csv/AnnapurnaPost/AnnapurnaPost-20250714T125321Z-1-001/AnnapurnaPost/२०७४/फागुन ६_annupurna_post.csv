शीर्षक,विवरण
प्रेमको समाजशास्त्र,"प्रेमको परिभाषा व्यक्तिपिच्छे फरक हुन सक्छ। प्रेमले यो संसारलाई बाँधेर राखेको छ भने प्रेमकै विषयले मान्छेबीच असामञ्जस्य पनि सिर्जना गरेको छ। प्रेमकै नाममा साहित्य र फिल्म रचिएका छन्। अधिकांश गीतको केन्द्रीय विषय नै प्रेम र विछोड हो। हुँदाहुँदा पश्चिमले मनाउने प्रेम दिवस हाम्रा गाउँसहरमा पनि आइपुगेको छ। प्रेमको परिभाषा, विशेषता, स्वभावबारे जेजस्ता व्याख्या भए पनि, कतिपयले प्रेममा रसायन (केमिस्ट्र) मिल्नुपर्छ भने पनि यो शाश्वत र स्वस्फूर्त प्राकृतिक स्वभाव हो, मान्छे र अन्य प्राणीको हकमा समेत। तत्कालीन रोमन सम्राट् क्लाउडियस द्वितीयले युवा प्रेम र विवाहतिर लागे सैनिक सेवा खल्बलिन्छ भन्ने ठानेर प्रेम र विवाहमा प्रतिबन्ध लगाएका थिए। तर भ्यालेन्टाइन नामका सैनिकले सम्राट्को निर्णय आफ्नो धर्मविरुद्ध रहेको माने। उनको बुझाइ थियो, अनुशासनको दायराभित्र हुने प्रेम र आकर्षणमा ईश्वर पनि खुसी हुन्छन्। उनले राजाको अवज्ञा गर्दै प्रेम र विवाहका लागि प्रेरित मात्र गरेनन्, युवायुवतीका जोडीहरू तयार पारी सार्वजनिक स्थलमै सामूहिक विवाह कार्यक्रम सम्पन्न गराए। निषेधाज्ञा तोडेको आरोपमा उनलाई मृत्युदण्ड दिइयो। प्रेम र विवाहका लागि प्राणै दिने तिनै पादरीको सम्झनामा भ्यालेन्टाइन डे मनाउन थालिएको हो। पश्चिमा संस्कृतिको रूपमा रहेको प्रेम दिवसलाई विश्वव्यापीकरणले एसियामा पनि भित्यायो। चीन र भारतसाथै नेपालमा पनि यो दिवस युवायुवतीले मनाउन थालेका छन्। पाकिस्तानमा यो दिवसलाई बन्देज गरिएको छ। यो दिवसको नाममा नेपालमा रातो गुलाफका फूलको व्यापार बढेको छ। सो दिन जोडीहरूको बाहिर खाने जोड र होडले रेस्टुराँको व्यापार पनि बढेको देखिन्छ। दिवस आउनुअघि नै कहिले चकलेट त कहिले गुलाफ र टेडी भन्दै यो दिवसको तयारीमा खासगरी टिनेजरहरू लागेको देखिएको छ। समाजशास्त्र र प्रेम आँखामा आँखा जुधेपछि या शरीरमा रासायनिक प्रतिक्रिया भएपछि प्रेम हुन्छ भनिँदै गर्दा समाजशास्त्रीहरू प्रेमलाई समाज निर्मित ठान्छन्। समाज, समय र सामाजिक संरचनाअनुसार प्रेम फरक हुने उनीहरूको तर्क छ। प्रेम जैविक हर्मोनका कारण मात्र नभएर समाजनिर्मित हुने उनीहरूको मत हो। प्रेम समाजनिर्मित हो भने प्रेम समाजअनुसार नै गरिन्छ। प्रेम परिवर्तित छ। उदाहरणका लागि दशकअघिको र अचेलको प्रेमलाई दाँज्न सकिन्छ। यहाँ प्रेमको अर्थ सम्मोहन र लगाव हो। आज प्रेममा द्रूत प्रविधि हावी भएको छ। सामाजिक संरचनामा पनि प्रविधि हावी हुँदा प्रेम र सम्बन्ध विस्तारको स्वरूप नै बदलिएको छ। प्रेमकै सन्दर्भमा मैले हजुरआमालाई सोधेको थिएँ, हजुरआमा, तपार्इं र हजुरबुबाको माया कसरी बसेको ? उहाँको जवाफ थियो, मेरो त दस वर्षको उमेरमा बिहे भएको हो। बिहे भएको धेरैपछि मात्र उहाँसँग अलिअलि माया बस्यो। हजुरआमाको समयमा बालविवाह प्रचलनमा थियो। मायाको भावना र सम्बन्ध पछि विस्तार हुन्थ्यो। यही प्रश्नमा आमाको जवाफ अलि बेग्लै थियो चिठीमार्फत प्रेम बाँडिन्थ्यो। साक्षरताले मेरी आमाको प्रेमले बेग्लै गति पकड्यो। आज प्रेममा द्रूत प्रविधि हावी भएको छ। सामाजिक संरचनामा पनि प्रविधि हावी हुँदा प्रेम र सम्बन्ध विस्तारको स्वरूप नै बदलियो। अस्ट्रेलियामा बस्ने बहिनी र अमेरिकामा बस्ने भाइको फेसबुकबाटै प्रेम र अन्ततः विवाह भयो। यहाँ त पहिलेजस्तो एकअर्काको आँखै नजुधी सम्बन्ध विस्तार हुन थाले। भौतिक रूपमा हुने जैविक प्रतिक्रियाले पनि भर्चुअल स्वरूप ग्रहण गर्यो। यसले प्रेम समाजकै प्रचलन र समाजकै लागि गरिन्छ भन्ने तथ्य यसले पुष्टि गर्छ। प्रेमबारे स्टिभ ज्याक्सन भन्छन्, प्रेम आफंैमा स्वतन्त्र विषय होइन। यो सामाजिक र सांस्कृतिक बन्धनमा आधारित छ। व्यक्तिगत प्रेम अनुभव पनि सामाजिक व्यवस्थापनअन्तर्गत नै पर्छ। भावनाहरू समाज र संस्कृति निर्मित हुन्। हामीजस्तो संस्कारयुक्त समाजको परिवेशमा हुन्छौं, त्यसैअनुसार आफ्ना भावना नियन्त्रण गर्छौं। घर, परिवार र समाजले ठहर्याउने ठीकबेठीक ले प्रेम जाँचिन्छ। एजे म्याकफोरलेनका अनुसार आधुनिक प्रेम पँजीवादको उपज हो। उनका अनुसार विवाहसँग सम्बन्धित स्त्री र पुरुषबीचको मायाको मुख्य विशेषता आधुनिक औद्योगिक समाज हो। औद्योगीकरणका कारण पुरुष वा महिला घरबाहिर काम गर्न जाने र एक्लोपनको अनुभूति गर्छन्। त्यसो हुँदा आफैं विवाहको आवश्यकता महसुस गर्छन्। फलस्वरूप विवाहपूर्व माया गर्न उनीहरू स्वतन्त्र हुन्छन् र विवाह एउटा आवश्यकता बन्छ। आजको विवाहपूर्व हुने प्रेम आजको समाजको आवश्यकता हो। बजारमा अर्थतन्त्र, उत्पादन र श्रम विस्थापित हुँदै जाँदा पारिवारिक उत्पादन कारखानामा परिवर्तन हुँदैछ। फलस्वरूप प्रेमसमेत सोचेर गरिनुपर्ने एउटा विषय बन्न पुगेको छ। सुन्दा प्रेम एउटा घटनाजस्तो लागे पनि प्रेम एक योजना हो। हाम्रा योजनाअनुसार नै प्रेम हुने गर्छन्। समाजका अवयवको निर्माण समाजकीय आवश्यकताले निर्धारण गर्छ। ती आवश्यकता पुनः समाजको संरचनाले निर्धारण गर्छन्। मानिसका आवश्यकताले नै सामाजिक तत्वको उत्पत्ति र अन्त्य हुने हो। समाजले प्रेम दिवस आवश्यक ठान्यो। फलस्वरूप यसको आगमन भयो। कुनै बिदा नभए पनि नेपालमा प्रेम दिवस अचेल पर्वकै रूपमा मान्न थालियो। समाजशास्त्रीहरू भन्छन् चाडपर्व र बजार एकअर्कामा सम्बन्धित छन्। बजारको त्यो कारोबारको फाइदा सहरका व्यापारी मात्र नभई किसान तथा कालिगढले पनि लिन्छन्। प्रणय दिवसमा भएको व्यापारले त्यसको पुष्टि गर्छ।"
सरकारका प्राथमिकता,"मुलुकको प्रधानमन्त्रीको रूपमा पदबहाली गरिरहँदा केही महत्वपूर्ण निर्णय गरेर सन्देश दिनुपर्छ भन्ने हामीलाई लागेको छ। यसअघि म २०७२ मा प्रधानमन्त्री हँदा मैले दुई वर्षभित्र नेपाललाई तुइनमुक्त बनाउने घोषणा गरेको थिएँ। त्यो निर्णयलाई अभियानका रूपमा ल्याइएको थियो। दुर्गमका नेपाली जनताका कष्ट र पीडा नजिकबाट नियाल्ने मौका मैले धेरैपटक पाएँ। तुइनमुक्त अभियान त्यसैका कारण पनि आएको हो, यद्यपि मैले नौ महिनामै सरकार छोड्नुपरेकाले त्यो समयमा पूरा हुन पाएन। त्यो काम पूरा हुने विन्दुमा छ। यसपटक पदबहाली गर्ने समयमा विधिवत् रूपमा यो जिम्मेवारी लिइरहँदा केही महत्वपूर्ण निर्णय गरेका छौं। समृद्ध नेपाल र सुखी नेपालीको राष्ट्रिय लक्ष्य प्राप्त गर्न महत्वपूर्ण कार्यहरू अगाडि बढाउने छौं। यो उद्देश्य पूरा गर्न नेपालको संविधानलाई व्यावहारिक रूपमा नै कार्यान्वयन गर्दै जानुपर्नेछ। त्यसका लागि तीनै तहका सरकारलाई प्रभावकारी रूपामा असल अभ्यास गर्दै अघि बढाउनुपर्छ। तत्काल थालनी गरिने कार्य कानुनी व्यवस्था, प्रशासनिक पुनर्संरचना र जनशक्तिको परिचालन तथा क्षमता विकासलाई प्राथमिकताका साथ अघि बढाउने लक्ष्य राखिएको छ। त्यसैगरी आर्थिक समृद्धिको लागि कृषिको आधुनिकीकरण र व्यवसायीकरण गरिनेछ। उद्योगहरूको संरक्षण स्थापना र विकास गर्ने गरी आवश्यक कार्यहरू अघि बढाउने नीतिगत निर्णय गरिएको छ। यातायात, सञ्चार, विद्युत्लगायतका पूवार्धारको तीव्र विकास, शिक्षा, स्वास्थ्य, खानेपानीजस्ता आमसरोकारका विषयमा विकासको प्रत्याभूति गराइनेछ। पर्यटन तथा सेवा क्षेत्रहरूको विकास, बृहत् रूपमा आन्तरिक तथा बाह्य लगानी वृद्धि, उत्पादन तथा उत्पादकत्व वृद्धि र बृहत् पूर्वाधार विकासमा जोड दिइनेछ। उद्योग व्यवसाय र आर्थिक क्रियाकलाप विस्तारका लागि लगानीमैत्री वातावरण सिर्जना गर्ने र अर्थतन्त्रका सबै क्षेत्रलाई गतिशील बनाई राष्ट्रिय पँजी निर्माणलाई प्राथमिकता दिइने गरी विशेष कार्यक्रम ल्याइनेछ। यस्तै आत्मनिर्भरतातर्फका हाम्रा प्रयासलाई सार्थक बिन्दुमा लैजाँदै, उत्पादनमूलक रोजागार सिर्जना र अभिवृद्धि, उद्योग लगानी र आर्थिक क्रियाकलाप वृद्धितर्फ प्राथमिकताका साथ कदम चालिनेछ। आम रूपमा रोजगारका अवसरहरूको सिर्जना गर्ने अनि संविधानमा नै व्यवस्था भएअनुसार सामाजिक न्याय र समानतालाई व्यावहारिक रूपमा कार्यान्वयनमा ल्याउने छौं। शासकीय सुधार तथा भ्रष्टाचार नियन्त्रणतर्फ पनि हाम्रो विशेष ध्यान जानेछ। यो भन्ने विषय मात्रै होइन, व्यवहारमै देखाउनुपर्ने कुरा हो। भ्रष्टाचारप्रति कुनै हालतमा पनि सहिष्णु बन्न सक्दैनौं। त्यसमा कुनै प्रकारको संरक्षण वा भेदभाव हुँदैन। कडाइका साथ भ्रष्टाचार नियन्त्रणका अभियान थालिनेछ। भ्रष्टाचार निर्मूल बनाउने हाम्रो मुख्य उद्देश्य हुनेछ। यीलगायतका प्रमुख कार्यसूचीमा सफलता प्राप्त गर्न राज्यको समग्र स्रोत, साधन, सामथ्र्यलगायतका संयन्त्रलाई अभियानका रूपमा परिचालन गरिनेछ। हाम्रा अगाडि रहेका प्रचुर सम्भावनाका क्षेत्रलाई उपयोग गर्न नीतिगत निर्णय गर्दै अगाडि बढ्ने कार्यको थालनी तत्काल गर्नेछौं। दुई वर्षभित्र प्रत्येक गाउँपालिका र नगरपालिकामा सीटीईभीटीबाट मान्यताप्राप्त स्तरीय प्राविधिक शिक्षालय स्थापना गरिनेछ। संघीय संसद्को भवन नभएर बेहाल भइरहेको अवस्थामा दुई वर्षभित्र हाम्रो आफ्नै संघीय संसद्को भवन बनाएर त्यहींबाट कार्य सञ्चालन गर्नेछौं। अहिले अन्तर्राष्ट्रिय सम्मेलन केन्द्रमा तिरेको भाडाले मात्रै पनि दुई वर्षभित्र आफ्नै भवन बन्न सक्छ। लोकतन्त्रको संस्थागत विकास हामी एउटा भ्रमलाई चिरेर आज यहाँसम्म आएका छौं। हाम्रा विरुद्ध नेपाली समाजमा विभिन्न खाले भ्रम फैलाउने काम गरिएका छन्। लोकतन्त्रका लागि लडेका हामीले यसको रक्षा र विकासको लागि पनि सदा लडिरहने छौं। जनताले यसको वास्तविक अनुभूति गर्न पाउने गरी हामी यसको वास्तविक र व्यावहारिक प्रयोग गरेरै छोड्छौं। जनताका इच्छा, आकांक्षाअनुसार हामी अघि बढ्छौं। लोकतन्त्रका आधारभूत मूल्य र मान्यता, बहुदलीय प्रतिस्पर्धात्मक राजनीतिक प्रणाली, आवधिक निर्वाचन, प्रतिपक्षीको अधिकार, शक्ति पृथकीकरणको सिद्धान्त, सन्तुलन र नियन्त्रण, स्वतन्त्र न्यायालय, मानव अधिकारको रक्षा, विकास र सुशासन, पारदर्शिता, भ्रष्टाचार नियन्त्रणजस्ता कार्य हाम्रो सरकारको प्रमुख कार्यभार हुनेछन्। सरकारी कामकाजमा भएको हरेक निकाय र व्यक्ति जिम्मेवार हुनैपर्छ। राजनीतीकरण, राजनीतिक भेदभाव, पक्षपात हँदैन र गर्न दिइने छैन। आफ्नो कामप्रति जिम्मेवारी कर्मचारीलगायत सबै पक्षले लिनैपर्छ। आपराधिक क्रियाकलाप, भ्रष्टाचारजन्य क्रियाकलाप मात्रै होइन, विभिन्न प्रकारका सामाजिक अपराध वा अन्य जुनसुकै प्रकारका अपराधमा कोही संलग्न हुनु हँदैन, भएमा कठोर दण्ड हुनेछ। यसम कुनै प्रकारको मोलाहिजा हँदैन। राष्ट्रिय हितमा सजग हामी राष्ट्रिय हितहरूमा अत्यन्तै सजग छौं। हाम्रो सार्वभौमसत्ता र हाम्रो स्वाधीनताप्रति सदासदा संवेदनशील हुँदै अघि बढ्नु छ। अरू कसैको हस्तक्षेप नसहने र नमान्ने हामी स्वतन्त्र देशका स्वतन्त्र नागरिक हौं। त्यसैले हाम्रो निर्णय गर्न हामी स्वतन्त्र छौं। हाम्रो भौगोलिक अखण्डतामा हामी कुनै किसिमको तलमाथि हुन दिँदैनौं। हाम्रो राष्ट्रिय हितहरूको संरक्षण र संवद्र्धन हाम्रो लक्ष्य र ध्येय हुनेछ। हामी हाम्रो राष्ट्रिय स्वाभिमानलाई माथि उठाउँछौं। असमानतायुक्त सामाजिक पृष्ठभुमि छ हाम्रो। त्यसैकारण हामी सामाजिक न्याय र समानता तथा उत्पादन वृद्धिको कुरा गरिरहेका छौं। उत्पादन र उत्पादकत्व वृद्धि मात्रै होइन, हामी सामाजिक न्यायको सिद्धान्तअनुसार वितरण पनि समुचित किसिमले हुनुपर्छ भन्ने मान्यतामा अगाडि बढ्नेछौं। जनमुखी अवधारणा र समाजवादउन्मुख विकास हुनुपर्छ भन्ने ढंगले हामी सामाजिक न्याय र समानता कायम गर्दै अघि बढ्छौं। सामाजिक सद्भाव खल्बल्याउने कुनै पनि प्रकारका साम्प्रदायिक विद्वेष हाम्रो लागि सह्य हुने छैन। हामी सामाजिक सद्भाव र एकताका पक्षमा हुनेछौं। हाम्रो सानो देश विविधतायुक्त छ। त्यस विविधतालाई कसैले दुरुपयोग गरेर अनेकता, विभेद र कलह, वैमनस्य र घृणा फिँजाउन खोज्नु राम्रो हुन्न। हामी त्यस्ता प्रवृत्तिको विपक्षमा हुनेछौं। हामी सदासदा सामाजिक सद्भाव र राष्ट्रिय एकताको पक्षमा हुनेछौं। शान्ति, विकास र स्थायित्व शान्ति, विकास र समृद्धि हाम्रो आकांक्षा भएको छ। हामीलाई शान्ति चाहिन्छ, शान्तिबिना विकास र समृिद्ध सम्भव छैन। त्यसैले हामी शान्ति र स्थायित्वको पक्षमा छौं। हामी अब स्थायित्वको जमानामा प्रवेश गरेका छौं। त्यसअनुसार नै हामी अगाडि बढ्छौं। हाम्रो आजको देशको आवश्यकता र नेपाली जनताका चाहना आर्थिक विकास र समृद्धि नै हुन्। यसका लागि आन्तरिक पुँजीको परिचालन जरुरी छ र बाह्य लगानी आकर्षित गर्न सक्नुपर्छ। त्यसका लागि कानुनी र व्यावहारिक रूपमा लगानीमैत्री वातावरण निर्माण गर्ने काम गर्छौं। अवैध पुँजीको विपक्षमा हालै मैले निस्क्रिय अवस्थामा रहेको आन्तरिक पुँजीलाई सक्रिय बनाई परिचालित गर्नुपर्छ भन्दा भ्रमपूर्ण प्रचार गरिए। ती विल्कुलै गलत थिए। मुलुकको आन्तरिक रूपमा परिचालन गर्न सकिने पुँजी प्रभावकारी रूपमा लगानी हुन सकेको छैन, त्यसलाई परिचालन गर्नुपर्छ भनिएको हो। हामीले देखेका छौं ससाना सहकारीले पनि ठूला र उल्ल्ेखनीय काम गरिरहेका छन्। हामीले सानातिना जलविद्युत् आयोजना हेर्यौं। हामीकहाँ हाम्रै कर्मचारीले पनि आयोजना सुरु गरेका छन्। शिक्षकहरूको साझा प्रयासमा शिक्षकहरूको आयोजना, कर्मचारीको प्रयासमा कर्मचारीको आयोजना, त्यसैगरी प्रहरीको लगानीमा पनि कुनै आयोजना सञ्चालन गर्न सक्छौं। यस्ता थुप्रै ठाउँ हुन सक्छन्। स्वास्थ्य, शिक्षा क्षेत्रमा पनि लगानी हुन सक्छन्। कृषिको आधुिनकीकरण गर्नेजस्ता कार्य अगाडि बढाउन सकिन्छ। यसरी हामीमा रहेको र परिचालन हुन नसकेका पुँजीलाई सशक्त रूपमा परिचालन गर्नुपर्छ भन्दा कालो धनलाई सेतो बनाउने, मनी लाउन्डरिङ (सम्पत्ति शुद्धीकरण) लाई छुट दिने र कानुन नमान्ने भनेर कुप्रचार गरियो। कालो धनको सदा विपक्षमा छौं हामी। कालो धन आर्जन मानवताविरोधी अपराध हो। कालो धन आर्जनको मुख्य माध्यम रहेका ड्रग्सको कारोबार, मानव बेचबिखन, अवैध हतियारको बेचबिखनजस्ता अपराध पूर्णरूपमा नियन्त्रण गर्छौं। यसमा कुनै सहनशीलता हुन सक्दैन। हतियारको अवैध कारोबार जस्ता कार्यबाट आर्जन गरेका सम्पत्तिलाइ हामी कुनै हालतमा पनि छुट दिँदैनौं। यसमा कुनै भ्रममा पर्नुपर्दैन। हामीले हाम्रो आन्तरिक पुँजी परिचालन गर्ने र देशमा एउटा नयाँ उत्साह र आत्मविश्वासको वातावरण सिर्जना गर्नुपर्छ भन्ने हो। हाम्रा युवाहरू ठूलो संख्यामा बाहिर गइरहेका छन्। त्यो अवस्था अन्त्य गर्न रोजगारको अवसर सिर्जना गर्ने र अवसरलाई आकर्षक बनाउने कुरामा ध्यान दिनुपर्छ भन्ने हो। त्यसलाई गलत किसिमले अर्थ लगाउने काम भयो। कानुनी शासन र समानता सबै पक्षमा विश्वस्त रही राष्ट्रिय निर्माणको महान् अभियानमा जुट्न सबै नेपाली दाजुभाइलाई आह्वान गर्छु। सरकार सबैको साझा हो। त्यसैले राजनीतिक हिसाबले कुनै प्रतिशोधी र पूर्वाग्रही किसिमले सरकारले कहिल्यै पनि त्यस्तो व्यवहार गर्दैन र गर्नु हुँदैन। सरकारले भेदभाव पक्षपातपूर्ण र दमनकारी किसिमले कहिल्यै पनि काम गर्ने छैन भन्नेमा सबै पक्षलाई विश्वस्त पार्न चाहन्छु। सबै विचार, आस्था राख्नेहरूमाथि सरकार समभाव राख्छ। सबैलाई कानुनबमोजिम सम्मान र सुरक्षा दिन्छ। सरकारको नीति यही हुन्छ। तर कानुनी राज, पारदर्शिता र स्वच्छतामा कुनै सम्झौता नगरी सरकारले कडाइ गर्नेछ। अशान्ति मच्चाउने, तोडफोड, हिंसा, गलत उद्देश्य र मनसायका साथ हुने कामलाई राज्यले सहन गर्दैन। राज्यको सम्पत्ति वा व्यक्तिविशेषको सम्पत्तिमाथि सनकको भरमा हमला गर्ने, तोडफोड गर्ने, नष्ट गर्नेजस्ता कुरा गैरकानुनी हुन्। यस्ता गैरकानुनी कार्य गर्न कसैलाई कुनै छुट हुने छैन। (प्रधानमन्त्री ओलीद्वारा गत बिहीबार सिंहदरबारमा पदभार ग्रहण गरेपछि दिएको अभिव्यक्तिको सम्पादित अंश)"
मनाङको विजयी सुरुवात,"हेटौंडा : तेस्रो टुबोर्ग हेटौंडा गोल्डकप फुटबल प्रतियोगितामा मनाङ मस्र्याङ्दीले विजयी सुरुवात गरेको छ । हेटौंडामा शनिबारदेखि सुरु भएको प्रतियोगिताको उद्घाटन खेलमा मनाङले एपीएफ क्लबलाई १० गोलले हरायो । मनाङले सेमिफाइनलमा आर्मी र सुदूरपश्चिम११ बीचको विजेतासँग प्रतिस्पर्धा गर्नेछ । मनाङको जितमा २८औं मिनेटमा सुजल श्रेष्ठले पेनाल्टीको सदुपयोग गर्दै गरेको गोल नै निर्णायक बन्यो । एपीएफका सुरज गुरुङले मनाङका भिक्टरलाई लडाएपछि प्राप्त पेनाल्टीलाई श्रेष्ठले गोलमा परिणत गरेका थिए । एपीएफका अञ्जन विष्ट म्यान अफ दी म्याच घोषित भए । उनले पाँच हजार रुपैयाँ प्राप्त गरे । फागुन १२ गतेसम्म हेटौंडामा सञ्चालन हुने प्रतियोगितामा ए डिभिजन क्लब थ्रीस्टार, मनाङ मस्र्याङ्दी, नेपाल पुलिस, आर्मी, एपीएफ, संकटासहित हेटौंडाको विजय युथ र सुदूरपश्चिम११ को सहभागिता रहेको छ । प्रतियोगिताको विजेताले पाँच लाख र उपविजेताले तीन लाख रुपैयाँ पुरस्कार प्राप्त गर्नेछन् । प्रतियोगिताका उत्कृष्ट विधाका खेलाडी र प्रशिक्षकले जनही १५ हजार रुपैयाँ प्राप्त गर्नेछन् ।"
आर्मीले उचाल्यो सिमरा गोल्डकपको उपाधि,"सिमरा : नवौं सिमरा गोल्डकपको उपाधि विभागीय टोली त्रिभुवन आर्मी क्लबले उचालेको छ । सिमरा रंगशालामा शनिबार भएको फाइनल खेलमा आर्मीले बलियो प्रतिद्वन्द्वी थ्रीस्टार क्लबलाई २० गोलले हरायो । सिजनको पाँचौं उपाधि उचालेको आर्मीको जितमा दिनेश हेम्जन र नवयुग श्रेष्ठले गोल गरे । आर्मी सिमरा गोल्डकपको छैटौं संस्करणको विजेता पनि हो । रोमाञ्चक फाइनल भिडन्तमा आर्मीले दुवै गोल खेलको दोस्रो हाफमा गरेको थियो । आर्मीका दिनेश हेम्जनले ५८औं मिनेटमा गोल गर्दै टोलीलाई अग्रता दिलाए । थ्रीस्टारका रक्षांपक्ति अल्मलिन पुग्दा हेम्जनले गरेको प्रहारले सिधै जाली चुमेको थियो । आर्मीका लागि ७४औं मिनेटमा नवयुग श्रेष्ठले दोस्रो गोल थपे । भरत खवासको प्रहार थ्रीस्टारका रक्षापंक्तिले फर्काउने क्रममा नवयुगको खुट्टामा पुगेपछि उनले सोझै गोल गरे । आर्मीविरुद्ध उत्कृष्ट तालमेल देखाए पनि थ्रीस्टारले अवसरको सदुपयोग गर्न नसक्दा उपविजेतामा चित्त बुझाउन बाध्य भयो । उपाधिसँगै आर्मीले पाँच लाख ५१ हजार रुपैयाँ हात पार्यो । उपविजेता थ्रीस्टारले दुई लाख ५१ हजार रुपैयाँ पायो । प्रतियोगिताको सर्वोत्कृष्ट खेलाडी आर्मीका दिनेश हेम्जन घोषित भए । उनले यामाहा मोटरसाइकल प्राप्त गरे । प्रतियोगिताको विधागत पुरस्कारमा पनि आर्मी हावी देखियो । सर्वोत्कृष्ट खेलाडी घोषित भएका दिनेशले सर्वाधिक गोलकर्ताको पुरस्कार पनि प्राप्त गरे । प्रतियोगितामा तीन गोल गरेका उनले १५ हजार रुपैयाँ प्राप्त गरे । खेलको म्यान अफ दी म्याच सन्तोष तामाङ घोषित भए । प्रतियोगितामा थ्रीस्टारका कप्तान नीराजन खड्काले उत्कृष्ट मिडफिल्ड, गोलरक्षक विकेश कुथु (आर्मी), उत्कृष्ट डिफेन्डर विमल पाण्डे (आर्मी), स्ट्राइकर जर्ज प्रिन्स कार्की (आर्मी) ले प्राप्त गरे । फेयर प्लेको अवार्ड आयोजक नवजनजागृति क्लब नीलोले हात पार्यो । थ्रीस्टारका प्रशिक्षक मेघराज केसीले टिमको प्रदर्शन उत्कृष्ट रहँदारहँदै पनि पराजय भोगेको बताए । आर्मीविरुद्ध टिमका खेलाडीले खेलेको खेल प्रशंसनीय रहेको उनको भनाइ थियो । आर्मीलाई राम्रो चुनौती दिएको भन्दै केसीले दर्शकको मन जित्ने गरी टिमका खेलाडीले खेल खेलेको बताए । आर्मीका प्रशिक्षक नवीन न्यौपानेले थ्रीस्टारविरुद्ध बनाएको रणनीतिअनुसार टिमले प्रदर्शन गरेको बताए । दुवै टिमले उत्कृष्ट सुरुवात गरेको भन्दै न्यौपानेले पहिलो गोल गर्नु नै खेलको टर्निङ पोइन्ट रहेको बताए ।"
पहिलो मुसीकोट नगर कप भलिबल: चौरजहारी र पुथा उत्तरगंगालार्इ उपाधि (फोटोफिचर),"रुकुम पश्चिमः हजारौँ दर्शको उत्साहजनक र उल्लेख्य उपस्थितिबीच रुकुम पश्चिमको सदरमुकाम मुसीकोटस्थित बराहटाकुरा खेल मैदानमा पहिलो नगर कप आइतबार सम्पन्न भएको छ । मुसीकोट नगरपालिकाको आयोजनामा अन्तर स्थानीय तहस्तरीय भलिबल प्रतियोगिताको विजेता बन्दै पुरुषतर्फको भलिबल प्रतियोगितामा चौरजहारी नगरपालिकाले उपाधि राखेको छ । महिलातर्फको भलिबल प्रतियोगितामा छिमेकी जिल्ला रुकुम पुर्वको पुथा उत्तरगंगा गाउँपालिकाले उपाधि उचाल्यो । फागुन १ गते उद्घाटन गरिएको नगर कपको भलिबल खेलमा पुरुषतर्फ जम्मा नौ टिमले भाग लिएका थिए भने महिला तर्फको भलिबल प्रतियोगितामा सात टिमले भाग लिएका थिए । पुरुषतर्फको भलिबल प्रतियोगितामा चौरजहारी नगरपालिकाको टिम प्रथम हुँदा रुकुम पश्चिमको आठबीसकोट नगरपालिकाको टिम दोस्रो तथा त्रिवेणी गाउँपालिकाको टिमले तेस्रो स्थान हासिल गरेका थिए । त्यस्तै महिलातर्फको भलिबल प्रतियोगितामा रुकुम पुर्वको पुथा उत्तरगंगा गाउँपालिका प्रथम, सिस्ने गाउँपालिकाको टिम दोस्रो र रुकुम पश्चिमको सानीभेरी गाउँपालिकाको टिमले तेस्रो स्थान हासिल गरेका थिए । जिल्लामा पहिलोपल्ट आयोजना गरिएको यस नगर कप अन्तरगत भलिबल प्रतियोगितामा महिला तथा पुरुष तर्फको प्रथम हुने टिमलाई ५१ हजार, दोस्रो हुने टिमलाई ३१ हजार र तेस्रो हुने टिमलाई २१ हजार नगद प्रदान गरिएको थियो । नगद पुरुस्कारका साथै विजयी टिम तथा खेलाडीलाई जिल्ला समन्वय समिति रुकुम पश्चिमका प्रमुख राजकुमार शर्माले मेडल र प्रमाणपत्र प्रदान गरेका थिए । पहिलो नगर कपमा भलिबल प्रतियोगिताका साथै अन्तर माध्यामिक विद्यालयस्तरीय हाजिरी जवाफ प्रतियोगिता, खुला लोकदाहोरी प्रतियोगिता र खुला भाले तान्ने प्रतियोगिताको पनि आयोजना गरिएको थियो । नगर कपलाई अगामी वजर्षहरुमा पनि नियमितता दिने र थप व्यवस्थित गर्दै समेत लैजाने मुसीकोट नगरपालिकाले बताएको छ ।"
