शीर्षक,विवरण
स्वाभाविक श्वेतपत्र,"नेपाल सरकारका तर्फबाट हालै अर्थमन्त्रालयले देशको आर्थिक अवस्थाको बारेमा जारी गरेको ८९ बुँदे श्वेतपत्रले एक खालको तरंग ल्याएको छ। सञ्चार जगत्, सामाजिक सञ्जाल र मोफसलका चियापसलहरूमा समेत बौद्धिक जमात, राजनीतिज्ञ, समृद्धिका बारेमा चासो राख्ने र अन्य विभिन्न तप्काका मानिसले चर्चा गरेका छन्। प्रमुख प्रतिपक्षी दल कांग्रेस त सदनमै आलोचनात्मक ढंगले प्रस्तुत मात्र भएन, श्वेतपत्रका कतिपय विषयमा गम्भीर आपत्तिसमेत जनाइरहेको छ। कतिपय आलोचकहरूका भनाइ सुन्दा र पढ्दा लाग्छ, उनीहरूले श्वेतपत्रको अवधारणा बुझेकै छैनन्। कतिपय विद्वान् भनिनेहरूले गरेका आलोचना हेर्दा लाग्छ, उनीहरूले श्वेतपत्रका सबै ८९ बुँदा पढ्ने जाँगर पनि गरेनन्। अर्थतन्त्रका बारेमा जारी गरिएको श्वेतपत्रका बारेमा व्यक्त चासो र परिचर्चाले नेपालमा अर्थतन्त्र र विकासका बारेमा आमनागरिकले राजनीतिक घटनालाई जस्तै महत्व दिएर छलफल र अन्तरक्रियामा सरिक हुने प्रवृत्तिको विकास हुँदै गएकोमा भने खुसी हुनुपर्छ। यो लेख पनि यस्तो छलफलको एउटा पाटो हो। १ के हो श्वेतपत्र सन् १९२२ मा बेलायत सरकारको तर्फबाट विन्स्टन चर्चिलले जाफ्फा विद्रोहका दुवै पक्षलाई सम्बोधन गरी त्यहाँको संसद्मा प्रस्तुत गरेको दस्ताबेजलाई पहिलो श्वेतपत्रका रूपमा लिइन्छ। चर्चिल ह्वाइट पेपरका नामले समेत त्यो चर्चित छ। अतः पहिलो श्वेतपत्र विशुद्ध राजनीतिक समस्याका विषयमा जानकारी दिन खोजेको थियो र त्यसमा सरकारी धारणा समेटिएको थियो। पछि यसको प्रयोग विभिन्न देशका सरकार र कतिपय सन्दर्भमा व्यावसायिक प्रतिष्ठानहरूले समेत सामाजिक, राजनीतिक, आर्थिक र कूटनीतिक समस्याका बेला श्वेतपत्र जारी गरेर सरोकारवालाहरूलाई यथार्थ जानकारी गराउने प्रचलन बस्यो। यसको स्वरूप र संरचनाका बारेमा पनि एकरूपता देखिँदैन। यसको प्रमुख आशय समस्याको पहिचानसहित चित्रण गर्नु हो। समाधानका कुरा त रणनीतिक नै हुन्छन्। सबैलाई जानकारी गराएर समाधान नहुने कतिपय विषयहरू हुन्छन्। तसर्थ ती सबै श्वेतपत्रमा अटाउँदैनन्। समाधानका सामान्य दृष्टिकोण दिने अभ्यास भने नभएको होइन।२ कस्तो छ श्वेतपत्र हालै सरकारको तर्फबाट अर्थमन्त्रीले जारी गरेको श्वेतपत्र पृष्ठभूमि, मुलुकको विकासको परिवेश, संरचनात्मक परिवेश, वित्तीय क्षेत्र, बाह्य क्षेत्र, सार्वजनिक खर्च, राजस्व, वैदेशिक सहायता, भूकम्पपछिको पुनर्निर्माण र आगामी कार्यदिशालगायत १३ खण्डमा विभाजित छ। जम्मा ८९ वटा बुँदा र ४८ औं बुँदामा १४ वटा उपबुँदा रहेको श्वेतपत्रमा वित्तीय अनुशासनका कमजोरीसहित उल्लेख गरिएको छ। यसले मूलतः नेपालको अर्थतन्त्रको अवस्थाको चित्रण गरेको छ। यो साँचो हो कि हाम्रो अर्थतन्त्र लामो समयदेखि यो वा त्यो कारणले समस्याग्रस्त रह्यो। हामी झन्डै असफल राष्ट्र बन्ने अवस्थाबाट जोगिएर कठिन यात्रासहित अहिलेको अवस्थामा आएका हौं। अर्थतन्त्रको अहिलेको अवस्थाले आमजनता र धेरै हदसम्म नीतिनिर्माता पनि सन्तोष हुने अवस्था छैन। यी विषयलाई नै श्वेतपत्रले प्रस्तुत गरेको छ। अर्थतन्त्रका विभिन्न पक्षले विभिन्न समयमा भन्दै आएका कुरालाई एकीकृत र व्यवस्थित गरी प्रस्तुत गरिएको छ। कुन क्षेत्रले के कारणले नकारात्मक परिणाम दियो र क्षेत्रविशेषका समस्या के हुन् भन्नेबारेमा पनि श्वेतपत्रमा मेहनतपूर्वक व्याख्या गरिएको छ। साथै ती समस्यालाई सम्बोधन गर्ने समष्टिगत रणनीतिक दृष्टिकोण सारांशमै भए पनि प्रस्तुत गरिएको छ। ३ आलोचनाका धरातल विभिन्न माध्यमबाट श्वेतपत्रका बारेमा प्रशंसा र आलोचना दुवै सुनिएका छन्। आलोचनामध्ये बढी सुनिएका प्रमुख कुरा यहाँ प्रस्तुत गरिएका छन्। पहिलो देशको आर्थिक अवस्था डरलाग्दो गरी प्रस्तुत गरियो। सरकारी ढुकुटी अर्थमन्त्रीले भनेजस्तो रित्तो छैन। दोस्रो श्वेतपत्रले समस्या मात्र चित्रण गर्यो तर समाधानका बारेमा केही बोलेन। तेस्रो श्वेतपत्रले वैदेशिक लगानी निरुत्साहित गर्नेछ। चौथो अर्थमन्त्री स्वयं लामो समयसम्म राष्ट्रिय योजना आयोग र राष्ट्रबैंकको नेतृत्वमै बसेर पनि दोषजति अरूलाई लगाउँदै तर्किन खोजे। पाँचौं निजीकरणको विरुद्धमा बोल्नु गलत हो। अर्थशास्त्रका यस्ता कुनै क्षेत्र छैनन्, जुन आलोचना गर्न नहुने छन्। त्यसमा राजनीति मिसिएर जब त्यो राजनीतिक अर्थशास्त्र बन्छ, आलोचना र समर्थन झन् स्वाभाविक मान्नुपर्छ। तथ्य र तथ्यांकले बोल्ने कुरालाई मानिसले आफूले बुझेको अवधारणाका आधारमा विश्लेषण गर्ने कुरा हो। समाज विज्ञानको चरित्रै के हो भने घटनाविशेषलाई विभिन्न दृष्टिकोणले हेर्न सकिन्छ। एउटै दस्ताबेजले सबैको दृष्टिकोण बोक्छ भन्ने पनि सम्भव छैन। राम्रा कुरा मात्र राखेर पनि श्वेतपत्र जारी गर्न सकिन्थ्यो, तर अहिलेको अर्थतन्त्रको अवस्थाले त्यसको माग गर्दैन। अथवा भनौं श्वेतपत्रै जारी गरेर अर्थतन्त्रका राम्रा पक्षको मात्र चर्चा गर्ने अवस्था विद्यमान नभएको त सत्य नै हो। जहाँसम्म देशको आर्थिक अवस्था डरलाग्दो गरी प्रस्तुत गरियो, अर्थतन्त्र त्यस्तो अवस्थामा छैन भन्ने तथ्यहरूका आधारमा भन्नुपर्दा उन्नाईसबीसको कुरा होला, अर्थतन्त्र सजिलो अवस्थामा नभएको साँचो हो। अर्थतन्त्र सजिलो अवस्थामा भएको भए बेरोजगार, गरिबी, कुशासन, श्रम समस्या, बेथिति जस्ता कुरा कहाँबाट आए ? यथास्थितिमा रम्नेहरूलाई अर्थतन्त्र बिग्रनु र सप्रनुले खासै फरक अनुभूति दिलाउँदैन। एउटा भनाइ छ, भ्यागुतालाई चिसो पानीमा राखेर विस्तारै पानी तताउँदै जाने हो भने उसमा तातोपना खप्ने क्षमता वृद्धि हुँदै जान्छ, ऊ आत्तिँदैन तर जब पानी उम्लिन्छ अनि ऊ अचानक मर्छ। हामीलाई अर्थतन्त्रका विकृतिहरू सहने बानी कति परिसकेको छ भने तिनीहरूको अनुभूति नै गर्दैनौं। समस्या ठूला हुन् भन्ने जान्दाजान्दै पनि सहेरै बस्छौं। खासै फरक अनुभूति गर्दैनौं। तथ्यले श्वेतपत्रमा उजागर गरिएका अर्थतन्त्रका समस्या बेठीक हुन् भन्न राजनीतिज्ञले त सक्लान्, तर तथ्यमा आधारित भएर बोल्ने कुनै पनि अर्थशास्त्रीले त्यस्ता तर्क गर्न सक्ने छैनन्। अर्थतन्त्र ध्वस्तै भएको हो भनेर श्वेतपत्रले कतै पनि भनेको भेटिँदैन। मनगढन्ते तर्क गर्न होइन, तथ्यांकमा आधारित भएर बोल्न र बहस गर्नका लागि ल्याइएको हो श्वेतपत्र मान्यतः श्वेतपत्र समस्याहरूलाई उजागर गर्नकै लागि जारी गरिन्छ। विशेष अवस्थामा जारी गरिने कारण पनि त्यही हो। अर्थतन्त्रका कमजोरीलाई पहिचान गरेर सम्बन्धित सबै पक्षले एकै भावनाका साथ परिचालित बनून् भन्ने उद्देश्यले नै श्वेतपत्र जारी गरिने हुँदा समस्याको बढी चित्रण गर्नु अन्यथा हुँदै होइन। बरू नेपालको श्रम बजारको अवस्था, औद्योगिक उत्पादन, पर्यटन, कृषि, शिक्षा र उत्पादन जोडेर लैजाने कुरा, प्राविधिक शिक्षाको अवस्था र तिनीहरूका समस्याबारेमा पनि अलि व्यवस्थित ढंगले आएको भए अझ राम्रो हुने थियो। यसो गर्दा छलफल, बहस मात्र गर्ने होइन, सम्बन्धित सबैले अर्थतन्त्रप्रति देखाउनुपर्ने सजगता र सतर्कता पनि उत्पन्न हुन सक्छन्। जहाँसम्म अर्थमन्त्रीको श्वेतपत्रको कुरा छ, यसले उल्लेख गरेका चुनौतीहरूको सामना गर्ने बुँदा ८३ देखि ८८ सम्म भावी रणनीतिक कार्यदिशा पनि उल्लेख गरेको छ। अवश्य यी पूर्ण छैनन्। साँचो अर्थमा तिनीहरूको पूर्णता श्वेतपत्रमा अपेक्षा पनि धेरै गरिन्न। सरकारका नीति तथा कार्यक्रम र बजेटमा यी रणनीतिक कार्यदिशाका आधारमै योजना र कार्यक्रम तय गरिनु आवश्यक छ। बरू त्यहाँ यी कुरा कसरी समेटिन्छन् हेर्नैपर्ने हुन्छ। सरकारी ढुकुटी अर्थमन्त्रीले भनेजस्तो रित्तो छ कि छैन भन्ने कुरा सापेक्षिक हो। सरकारको ढुकुटीमा कति रकम भन्दा तल हुनेलाई रित्तो भन्ने ? ढिकुटीमा भएको भन्दा बढी रकम तिर्नुपर्ने अवस्था हुनुलाई के भन्ने ? त्यो बहसको विषय हो। तर बढिरहेको व्यापार घाटा, विप्रेषणको घट्दो अवस्था, वर्षैभरिका निर्वाचनका लागि गरिएका खर्चहरूले ढुकुटी रित्तिँदो छ। स्थानीय तह र प्रदेश सरकारहरूलाई नियमावलीहरूको अभावमा खर्च गर्न कठिनाइ भए पनि केन्द्र सरकारले गरेका निकासाले सरकारको ढुकुटी अघिल्ला वर्षहरूजत्तिको पनि सहज अवस्थामा छैन भन्ने स्पष्ट हुन्छ। श्वेतपत्रले अर्थतन्त्रका कम्जोरीहरूलाई चित्रण गरेर समयमै उचित सुधारतर्फ लैजान सकिएन भने निश्चित छ वैदेशिक लगानी थप निरुत्साहित गर्नेछ। तर अर्थतन्त्रमा हामीले भएका समयस्या लुकाएर राम्रो छ भनेर मात्र हुँदैन। त्यसो त विदेशका लगानीकर्ताहरूले यहाँको सुशासनको स्तर, उद्योग व्यवसाय गर्ने वातावरण, पूर्वाधार, मानव संसाधन, सरकारका प्राथमिकता र भावनाजस्ता कुरा उनीहरूले आफैं पनि सूचना संकलन गरेर विश्लेषण गर्न सक्छन्। निःसन्देह, नेपालको अर्थतन्त्रसम्बन्धी सूचनाका स्रोतहरू नेपाल सरकारसँग मात्र होइन, अन्यसँग पनि धेरै छन्। हामीले झुक्याएर विदेशी लगानी भिœयाउने कुरा सञ्चारको यो जमानामा कल्पनाभन्दा बाहिरकै कुरा हो। बरू सरकारले समस्या देखाएर वातावरण सुधार्दै थप विश्वास दिलाउन सके वातावरण राम्रो बन्न सक्छ। अर्थमन्त्री स्वयं योजना आयोग र राष्ट्रबैंकको नेतृत्वमै बसेर नीतिनिर्माणमा लामो समयसम्म भूमिका खेलेको व्यक्तिले अरूलाई दोष थोपरेकोे तर्क गर्न सकिने ठाउँ छ। तर याद गर्नुपर्ने के छ भने अर्थमन्त्रीको यो श्वेतपत्र नीतिगतभन्दा पनि मूलतः तिनीहरूको कार्यान्वयनमा देखिएका कमजोरीका कारण जन्मिएका समस्यामा केन्द्रित देखिन्छ। सुशासन अभावका कारण देखिएका कमजोरीका सन्दर्भ बढी महत्वपूर्ण देखिन्छन्। निजीकरणको विरुद्धमा बोल्नु गलत हो या होइन भन्ने परिणामले नै देखाउला। अर्थमन्त्रीको आशय पनि निजीकरणविरोधी देखिँदैन, बरू निजीकरण गरिएका उद्योगहरूले अपेक्षाकृत फल दिन सकेनन् भन्ने नै हो (हेर्नुहोस् : श्वेतपत्रको बुँदा ७५)। निजीकरणको नीति होइन, अभ्यास असफल देखिएको हामी सबैसामु प्रस्ट छ। अन्त्यमा श्वेतपत्रले हामीलाई मनगढन्ते तर्क गर्न होइन, तथ्यांकमा आधारित भएर बोल्न र बहस गर्र्ने बानीको विकास गर्नेतर्फ झस्काएको छ। राजनीति मात्र होइन, आर्थिक विषयमा गरिएका स्वच्छ बहसले हामी आफैंलाई सुधार्दै लैजान टेवा पुर्याउनेछ र देशकै निम्ति समृद्धिको बाटो सहज बन्नेछ। समस्याहरूको ठिकै पहिचान भएका छन्, यद्यपि समस्या यति मात्र छैनन्। यी समस्यालाई सम्बोधन गर्ने गरी सरकारका नीति तथा कार्यक्रम र उचित कार्यान्वयन एवं अनुगमनको संयन्त्रसहित बजेट आउन सके अर्थतन्त्रमा सकारात्मक सन्देशहरू देखिनेछन्, समृद्धिको बाटो सजिलो बन्नेछ।हाइलाइट सामान्यतः श्वेतपत्र समस्याहरू उजागर गर्नकै लागि जारी गरिन्छ। विशेष अवस्थामा जारी गरिने कारण पनि त्यही हो। अर्थतन्त्रका कमजोरी पहिचान गरेर सम्बन्धित सबै पक्षले एकै भावनाका साथ परिचालित बनून् भन्ने उद्देश्यले नै श्वेतपत्र जारी गरिने हुँदा समस्याहरूको बढी चित्रण गर्नु अन्यथा हुँदै होइन।"
सिन्डिकेटको सकस,"नेपालभरि नै यातायात क्षेत्रमा सिन्डिकेटले यात्रुहरूलाई सताउँदै आएको छ। सिन्डिकेटले यातायात व्यवसायी महासंघका व्यक्तिबाहेक सर्वसाधारण जनतालाई खासै सहयोग पुर्याउँदैन। यातायात विभागले रुट तोक्नुपर्ने ठाउँमा यातायात व्यावसायी महासंघहरूले त्यहाँ कब्जा जमाएर बस्छन्। यस्तो अवस्थाबाट सर्वसाधारण यात्रु नै मर्कामा पर्छन्। रुटमा बसको कमी र नयाँ बस भित्रिन यातायात समितिहरूलाई भारी रकम बुझाउनुपर्ने हुँदा यात्रुहरू कष्टपूर्ण यात्रा गर्न बाध्य मात्र छैनन्, नयाँ व्यवसायीहरूले स्तरीय सेवा दिन पनि पाउँदैनन्। यस्तो भइसक्दा पनि अहिलेसम्मका सरकार मौन बस्नुको पछाडिको रहस्य भने रहस्यमै सीमित छ। अचम्मको कुरा के भने २०६७ माघ १७ मा सर्वोच्च अदालतले कुनै पनि किसिमको सिन्डिकेट गैरकानुनी भएको र यसमा संलग्न संघसंस्थालाई कानुनबमोजिम कारबाही गर्न आदेश दिएको थियो। यस्तो आदेश दिएको आठ वर्ष बितिसक्दा सरकार र सिन्डिकेटवालाहरू एकअर्कासँग जुधिरहेका छन्। २०६३ मंसिर ८ मा नेपाल यातायात व्यवसायी महासंघ र ट्रक व्यवसायी महासंघले गृहमन्त्रालय, अर्थमन्त्रालय र यातायात विभागसँग महासंघसँगको सहमतिबिना कुनै पनि नयाँ गाडीलाई रुट पर्मिट दिन नपाउने आशयको सम्झौता भयो। यसलाई सम्झौता होइन, सरकारी निकायले विविध किसिमका लोभमा परी जनताको पर्वाह नगरी महासंघको अगाडि घुँडा टेकेको भन्नुपर्छ। सरकारी निकायका यस्ता कर्मचारी र सिन्डिकेट सञ्चालन गर्नेहरूलाई कानुनको फन्दामा पारेर अदालतको आदेशबमोजिम सक्दो कारबाही अगाडि बढाएको भए बारम्बार यही विषयमा बहस गर्नुपर्थेन होला। सिन्डिकेटको सदस्य बनेर छिर्न रुट पर्मिटभन्दा धेरै पैसा तिर्नुपर्ने र सिन्डिकेटको दादागिरीको छायाँमा काम गर्नुपर्ने हुँदा वास्तविक र स्तरीय सेवा दिन चाहने यातायात उद्यमीहरूको लागि यो वाधक हो। सिन्डिकेटले गर्दा रुटमा राम्रा र स्तरीय बस नचल्दा, बसका लागि धेरै कुर्नुपर्ने, पैसा बढी तिर्नुपर्ने र कोचाकोच गरेर यात्रुहरू बसमा यात्रा गर्नुपर्ने अवस्था छ। सिन्डिकेटकै कारण नेपालको यातायातमा प्रतिस्पर्धी कम्पनीहरू आउन सकेका छैनन्। यसले देशको अर्थतन्त्रमा पनि नकारात्मक असर पारिरहेको छ। सवारी तथा यातायात व्यवस्थापन ऐन २०४९ दफा ७४ का अनुसार यातायात विभागले उपर्युक्त देखेको ठाउँमा आवश्यकताअनुसार सार्वजनिक सवारीलाई यातायात सेवा सञ्चालन गर्न बाटो निर्धारण गरी सोको सूचना सर्वसाधारणलाई सार्वजनिक रूपमा प्रकाशित गर्नुपर्नेछ। यस्तो कानुन हुँदाहुँदै २०६३ मा सिन्डिकेटवालाहरूलाई सहयोग हुने गरी सरकारले किन सहमति गर्यो ? यस्तै यातायात व्यवस्थापन ऐनको दफा ८६ मा कुनै पनि रुटको पर्मिटका लागि निवेदन दिन मिल्ने र दफा ९० मा गाडीले रोड जाँच पासको प्रमाणपत्र निकाल्नुपर्ने र हरेक वर्ष पुनः जाँचपास गराउनुपर्ने प्रावधान छन्। दफा १०२ मा क्षमताभन्दा बढी यात्रु बोक्न नपाइने, दफा १११ मा चालकसँग बोल्न नपाउने जस्ता प्रावधान छन्। यी प्रावधानले सर्वसाधारणको सुरक्षा र हितको दृष्टिकोणले यातायात व्यवस्था गर्नुपर्ने आशय राखेका छन्। तर देशभर सिन्डिकेट भएकाले सवारी साधनहरूले कानुनको उल्लंघन गरेपछि कारबाही अगाडि बढाउँदा हडताल र विरोध प्रदर्शनमा उत्रिन सक्ने हिम्मत र बल पाएका छन् सिन्डिकेटवालाहरूले। हालै सरकारले रुट पर्मिट खोलेको छ। यो एउटा राम्रो कदम हो। सर्वोच्च अदालतको २०६७ को फैसलाको विपरीत गई सिन्डिकेटमा लागेकालाई तुरुन्त कारबाही नगरे नेपालमा कानुनको शासन नै छैन र कानुनभन्दा माथि यस्ता दलालहरू छन् भन्ने बुझे हुन्छ। अहिलेको यो सरकारको सिन्डिकेट हटाउने अभियान सफल होला ? नेपाल छिर्दा पहिलो छाप राम्रो देखाउने ठाउँ (विमानस्थाल) देखि नै ट्याक्सीवालाहरूको सिन्डिकेट सुरु हुन्छ। सिन्डिकेटले गर्दा ट्रिपरले बढी बालुवा बोक्ने, बढी बाकेको कारणले सडक बिग्रने जसले गर्दा दुर्घटनाको सम्भावना बढ्छ। तर सिन्डिकेटवालाहरू सरकारभन्दा पनि बलियो देखिन जाँदा यसले कानुनविहीनतालाई प्र श्रय दिन्छ। अहिले सरकारले चालेको कदम ठीक छ। यो विषयलाई सरकारले दृढतापूर्वक अगाडि बढाउन सक्यो भने सरकारले सर्वसाधारण जनताको प्रशंसा पाउनेछ। साझा यातायातजस्तै अरू पनि निजी कम्पनीसँग मिलेर रुटमा बस सञ्चालन गर्न सकिन्छ, जसले यातायात क्षेत्रमा स्वस्थ प्रतिस्पर्धा गराउँदा सार्वजनिक यातायातका मुहार फेरिन सक्छ। सिन्डिकेटसमर्थक यातायात व्यवसायीहरूले फेरि पनि राजनीतिक साँठगाँठ र धनको आडमा टाउको उठाउन सके भने यो बलियो सरकारप्रति पनि जनताको विश्वास घट्नेछ। साथसाथै सिन्डिकेटवालाहरूको मनोबल बढ्नेछ।"
"समृद्धि, शिक्षा र समाजवाद","अहिले विद्यालय भर्नाको मौसम चलेको छ। सरकार भन्छ, विद्यालय जाने उमेरका कोही पनि नछुटून्। यसका लागि सरकारले विद्यार्थी भर्ना महाअभियान नै घोषणा गरेको छ। सबै तहका सरकार, विद्यालय र नागरिकलाई समेत यस अभियानमा सरिक भएर सफल पार्न आह्वान गरिएको छ। अर्कोतर्फ विद्यार्थी आकर्षित गर्न निजी विद्यालयहरूका तर्फबाट पनि दिनहुँ सञ्चारमाध्यममा विज्ञापन आइराखेका छन्। कुन विद्यालय कस्तो विशेषताको छ भनेर प्रायोजित अतिरिक्तांक र लेखहरूले रंगिएका छन् सञ्चारमाध्यमका पाता र भित्ताहरू। यी विज्ञापनहरू आकर्षक छन्, साथै महँगा पनि। कक्षा १ पढ्न पाँच लाख रुपैयाँ लाग्ने, भर्ना हुनै दुई लाख लाग्ने जस्ता समाचार पनि सँगसँगै आएका छन्। यस्ता समाचार शीर्षकले मेरोजस्तै धेरैजनाको ध्यान तानेको हुनुपर्छ। सरकारी र निजी तहका विद्यालयलाई छुट्ट्याउने यो प्रारम्भिक बिन्दु हो। यी दुईथरी विद्यालयले नेपालको शिक्षा प्रणालीमा विद्यमान व्यापक विभाजनको रेखा कोर्छन्, साथै समाजको पनि। शिक्षा मन्त्रालयको विवरणअनुसार अहिले नेपालमा ३५ हजारभन्दा बढी विद्यालय छन्, जसमध्ये करिब २९ हजार सरकारी र ६ हजार निजी क्षेत्रबाट सञ्चालित छन्। सरकारी विद्यालयमा करिब ५५ लाख विद्यार्थी पढ्छन् भने निजीमा १३ लाख अर्थात् ८० प्रतिशतभन्दा बढी विद्यार्थी भार सरकारीमा छ भने निजीमा २० प्रतिशतभन्दा कम। साथै सबै निजी विद्यालयको स्तर पनि समान छैन। कतिपय त सरकारीभन्दा पनि कमजोर छन्। न त्यहाँ खेल्ने मैदान छन्, न न्यूनतम भौतिक सुविधा, न तालिमप्राप्त शिक्षक नै। सञ्चालकका लागि एउटा व्यवसाय, शिक्षकका लागि कामचलाउ आंशिक रोजगार र विद्यार्थीअभिभावकका लागि टाईसहितको युनिफर्म र टाकटुके अंग्रेजीको स्टाटस सिम्बोल भएका छन् निजी विद्यालय। आफ्ना केटाकेटीको भविष्यका लागि राम्रो शिक्षाको आसमा सर्वहारा मजदुर पनि कथित बोर्डिङकै पछि लाग्न बाध्य छन्। केही वर्षयता विद्यालयमा पहुँच अर्थात् भर्नाको औसत ह्वात्तै बढेको छ। विद्यालय जाने उमेरका करिब तीन लाख बालबालिकालाई विद्यालय भर्ना गर्ने यो वर्षको लक्ष देखिन्छ। यो संख्या हासिल गर्नु भनेको विद्यालय जानबाट कोही पनि नेपाली बालबालिका नछुटून् भन्ने हो। झन्डै एकचौथाई जनता निरपेक्ष गरिबीको मारमा रहेको देशमा विद्यालय भर्नाको यो स्थिति उल्लेख्य हो। सुरु भर्नाको औसत दर र विद्यालय शिक्षामा सरकारले खर्च गर्ने बजेटका आधारमा भन्ने हो भने शिक्षामा पहुँच र राज्यको लगानीका हिसाबले नेपाल अरू विकासोन्मुख देशहरूको दाँजोमा निकै अघि पुगेको छ भनेर मानिन्छ। तर विद्यालयमा भर्नाभन्दा पनि बीचैमा पढाइ छोड्नेको संख्या ठूलो छ। कक्षा १ मा भर्ना हुने सबैले प्राथमिक तह पनि पूरा गर्दैनन्। माध्यमिक तहसम्म पुग्दा यो अरू बढ्दै गएको अवस्था छ। विद्यालय भर्ना र पढाइ छोड्नेको समाज र भूगोलको चित्र हेर्ने हो भने नेपाली समाजमा व्याप्त असमानता पनि सँगसँगै जाहेर हुन्छ। भर्ना नहुने र बीचैमा छोड्नेमा अधिकांश दलित र सीमान्तकृत समुदायका बालबालिका पर्छन्। त्यसमा पनि बालिका बढी छन्। भूगोलका आधारमा हेर्दा कर्णाली र तराईमधेसका जिल्लामा यो अवस्था सर्वाधिक देखिन्छ। तराईमा प्रदेश २ का सबै जिल्ला र कपिलवस्तुमा झन्डै २० प्रतिशत बालबालिका भर्ना नै नहुने र भए पनि बीचैमा छोड्ने गरेको तथ्य शिक्षा मन्त्रालयको प्रतिवेदनमै पाइन्छ। शिक्षा समृद्धिको सूचक हो। अहिले राजनीतिक तहमा बहुचर्चित समृद्धिको इच्छा शिक्षामा सबैको पहुँच र स्तरीय शिक्षाबिना सम्भव छैन। समृद्धि हासिल गर्नु संविधानको पनि उद्देश्य हो। संविधानले शिक्षामा सबैको पहुँचलाई प्रत्याभूत गरेको छ। राज्यबाट आधारभूत तहसम्म निःशुल्क र अनिवार्य तथा माध्यमिक तहसम्म निःशुल्क शिक्षा पाउने नागरिकको अधिकारलाई मौलिक हकअन्तर्गत राखेको छ। कक्षा ८ सम्मलाई आधारभूत तह मानिएको छ। १२ कक्षासम्मलाई माध्यमिक तह मान्ने हो भने शिक्षालाई राज्यले उच्च प्राथिमिकतामा राखेको छ भन्न सकिन्छ। यसलाई संविधानले परिलक्षित गरेको समाजवादउन्मुख राज्यतर्फको राम्रो अग्रसरता मान्नुपर्छ। तर विद्यालय भर्नाको अभियान चलाएर मात्रै शिक्षाका लागि राज्य र सरकारको दायित्व पूरा हुँदैन। सरकारी आँकडामा यो शतप्रतिशत पनि पुग्ला। तर तिनको पढाइमा निरन्तरता र स्तरीयता पनि उत्तिकै महत्वपूर्ण हुन्छ। निःशुल्क भनिएको माध्यमिक शिक्षा सरकारी विद्यालयमै पनि निःशुल्क छैन। कुनै न कुनै बाहनामा अभिभावक शुल्क तिर्न बाध्य हुन्छन्। अर्को ठूलो समस्या भनेको सरकारी विद्यालयमा स्तरहीनता हो। निजी क्षेत्रका केही विद्यालयहरू साँच्चै स्तरीय छन्, सबै किसिमले सुविधासम्पन्न पनि। त्यहाँ आफ्ना बालबालिकालाई पढाउन पाएकोमा अभिभावक सन्तुष्ट पनि होलान्। तर यो त धनाढ्यहरूको एउटा वर्गको पहुँचमा सीमित छ। आम जनता र समाजभन्दा एउटा भिन्न कोटीको व्यक्ति र वर्गका लागि भयो। राम्रा भनिएका यी विद्यालय सबै बजारमुखी छन्। तिनले अभिभावकलाई आकृष्ट गर्न खोजेको बजार नेपालको होइन, अन्तर्राष्ट्रिय हो। त्यहाँ पढ्ने विद्यार्थी र पठाउने अभिभावक दुवैको लक्ष नेपाल होइन, युरोपअमेरिका छ। मैले यहाँ निजी विद्यालयको आलोचना गर्न खोजेको होइन। निजी विद्यालयको योगदानलाई कम आकलन गर्न वा उपेक्षा गर्न मिल्दैन। मैले त राज्यको नीतिका बारेमा प्रश्न उठाएको हुँ, बहस गर्न खोजेको हुँ। संविधानले संकल्प गरेको समतामूलक समाज निर्माण गर्ने कुरासँग यसको कुनै तालमेल छ कि छैन प्रश्न गर्न खोजेको हुँ। शिक्षा त व्यापक समाजसँग जोडिएको सार्वजनिक नीति र सरोकारको विषय हो, पढ्ने र पढाउनेको मात्र कुरा होइन। शिक्षामा यस प्रकारको वर्गीय विभाजनले समतामूलक होइन, विभाजित समाज निर्माण गर्छ। विद्यालय शिक्षामा यो वर्गीय विभेद २०४६ सालको परिवर्तनपछि सबैभन्दा टड्कारो भएको हो। जब राज्य सञ्चालनमा समाजवादको चर्चा गर्ने र त्यसका आधारमा मत माग्ने कांग्रेस र कम्युनिस्टहरूको प्रमुख भूमिका हुन थाल्यो, शिक्षामा वर्गीय विभेद पनि बढ्यो। विडम्बना नै भन्नुपर्छ, राजनीति गर्नेहरू नै एकथरी निजी विद्यालय सञ्चालनमा लागेका छन्। अर्काथरी राजनीति गर्न पैसाको जोहो गर्ने स्रोत बनाउन लागेका छन्। सरकारमा बस्ने कोही यसबाट राजस्व बढाउने श्रेय दाबी गर्छन्। बोर्डिङ स्कुल अर्थात् आवासीय विद्यालय र निजी विद्यालय एउटै कुरा होइन। नेपालमा सुरुमा स्थापित बोर्डिङ स्कुलहरू चाहे त्यो फर्पिङको होस् वा सेन्जेभियर्ससेन्टमेरिज वा पछि खोलिएको बूढानीलकण्ठ स्कुल निजी होइनन्। अहिलेका निजी स्कुल सञ्चालकका लागि कमाउधन्दा हो, शोषणको माध्यम हो भने अभिभावकका लागि पैसा र आफ्ना केटाकेटीको शिक्षादीक्षा विनिमय गर्ने बैंकिङ प्रक्रियाजस्तै। यसबाट एकातिर धनी र गरिबबीचको खाडल कहिल्यै नपुरिने गरी बढ्दै जान्छ भने अर्कोतर्फ राज्य सञ्चालन मात्र होइन, उद्योग, व्यापार, पेसा, व्यवसायलगायत सबै क्षेत्रमा एउटा सानो वर्गविशेषको पकडलाई स्थायित्व दिन्छ र त्यो क्रमश अभेद्य किल्लामा रूपान्तरण हुन्छ। नेपालमा त त्यो वर्ग अझै बनिसकेको पनि छैन, एउटा माफियाजस्तो गिरोहकै रूपमा सीमित छ। विद्यालयको महत्व केवल शिक्षा आर्जन गर्नुमा मात्र सीमित हुँदैन। यसको सामाजिक सम्बन्धहरू निर्माणमा पनि यसको महत्वपूर्ण हुन्छ। अहिले नाम चलेका महँगा विद्यालयहरूमा पढ्ने विद्यार्थीहरू कुन परिवार र वर्गका छन् र त्यसले कस्तो सामाजिक सम्बन्ध र सम्पर्कलाई बढावा दिन्छ होला, एक छिन विचार गरौं। मन्त्रीप्रधानमन्त्री, सांसदपार्टी नेता, निजामती प्रशासन, प्रहरी र सेनाका उच्च पदस्थ हाकिम, नाम चलेका ठेकेदार, व्यापारी, व्यवसायी, सत्ता सेटिङ मिलेका नवधनाढ्य र केही परम्परागत खातापिता परिवारकै एउटा सम्भ्रान्त वा नवसम्भ्रान्त वर्गकै त हुन् यस्ता स्कुलमा पढ्नेहरू। स्कुल, कलेजमा सँगै पढ्दाको सम्बन्ध निकै गाढा मानिन्छ। यो विश्वव्यापी रूपमा स्थापित मान्यता हो। नेपालमा पनि यो सम्बन्ध निकै सान्दर्भिक मानिन्छ। एउटै कक्षामा सँगै पढेको कोही सहपाठी मन्त्रीप्रधानमन्त्री वा अन्य कुनै सार्वजनिक रूपमा चिनिने हैसियतमा पुग्दा खुसी हुने र आफ्ना सहृदयी जनलाई ऊ त्यो र म एउटै कक्षामा पढ्थ्यौं भनेर देखाउने चलन छँदैछ। अहिलेसम्म नेपालको सार्वजनिक जिम्मेवारीका पद र चर्चामा भएका प्रायः सबै सार्वजनिक विद्यालय (पब्लिक स्कुल) का उत्पादन हुन्। सार्वजनिक विद्यालय भनेको धनीगरिब, जातिजाति, मधेसीपहाडी सबैले एउटै छानोमुनी पढ्ने सिक्ने प्रणाली हो। महाभारतको कथामा वर्णित सुदामा र कृष्णसँगै भेटिने ठाउँ हो। तर अहिले फस्टाएको निजी विद्यालयको नीतिले बहुत गहिरो गरी वर्गीय रूप लिने सम्भावना छ। त्यहाँ अब सुदामा र कृष्ण भेट्ने सम्भावना छैन। निजी विद्यालयबाट उत्पादन हुने यो वर्ग नै अबको नेपालमा सबै किसिमले राजनीति र ठेक्कापट्टादेखि प्रशासन, व्यापार व्यवसायमा प्रभुत्वशाली हुन्छ। सामुदायिक विद्यालयबाट आउनेहरू सहायक कर्मचारी, नेताआ िश्रत पार्टी कार्यकर्ता, बिचौलिया, संगठित अपराधकर्मी वा हिजोको माओवादीजस्तै विद्रोही बन्छ। नीतिनिर्माणमा तिनको पहुँच पुग्दैन। एउटा किनाराकृत वर्गलाई निरन्तरता दिन्छ। विभेदकारी वर्गीय शिक्षाले दिने परिणाम यस्तै हो। अहिलेको प्रचलित धनी र गरिबका लागि अलगअलग विद्यालयको जुन अवस्था छ, यो गलत हो। यसले समाजमा असमानता र विभेद बढाउँछ। समाजवादको त कुरै छोडौं, अहिले बढी चर्चा र वाचा गरिएको समृद्धि पनि यसबाट हासिल हुन सक्तैन। असमानता र विभेदजन्य द्वन्द्वको विस्तार हुन्छ। समाज हिंस्रक बन्छ, अशान्ति, असुरक्षा भ्रष्टाचार बढ्छ। यस्तो विकासलाई समृद्धि भन्न सकिन्न। भर्खरै मात्र शिक्षामन्त्रीले सार्वजनिक गरेको शैक्षिक सुधारको मार्गचित्रमा पनि समाजवादउन्मुख समृद्ध राष्ट्रनिर्माण को कुरा पटकपटक उल्लेख गरेका छन्। निजी विद्यालयको नियमन गर्ने कुरा छ। त्यहाँ १० प्रतिशत सिटमा गरिब विपन्न परिवारका विद्यार्थीलाई छात्रवृत्तिसहित पढाउनुपर्ने कुरा लेखिएको छ। कम्पनी ऐनको सट्टा गुठी र सहकारीमार्फत सञ्चालन गरिने कुरा उल्लेख छ। यसको नीति र कार्यक्रम कस्तो हुन्छ वैशाख २ गतेबाट देखाउँछु भनेका छन्, शिक्षामन्त्रीले। यो त रकमी कुरा हो। वर्गीयतामा आधारित दुईथरी विद्यालयलाई निरन्तरता दिने कुरा हो। यसलाई शैक्षिक सुधार वा परिवर्तन भन्न सकिन्न। पहिलो कुरा त, शिक्षा वा विद्यालय सञ्चालन निजी लगानी र नाफा आर्जनको विषय होइन भन्ने राजनीतिक मान्यता स्थापित हुनुपर्यो। च्यारिटीका रूपमा विद्यालय खोल्न, किन्न र चलाउन पाउनुपर्छ। तर त्यो कसैको निजी व्यवसाय बन्नुहुँदैन। त्यसो भए अहिले गर्नुपने के हो त ? सबैभन्दा पहिलेमाथि भनिएझैं विद्यालय निजी लगानी र नाफा आर्जनको विषय होइन भन्ने राजनीतिक मान्यतालाई स्वीकार गर्नुपर्यो। निजी विद्यालयलाई ठाडो राजनीतिक आदेश वा निर्णयबाट एक्कासि खारेज गर्नुपर्छ भन्ने पनि होइन। सरकारी भनिएका विद्यालयको दलविशेषको प्रभावबाट मुक्त तर प्रभावकारी व्यवस्थापन तथा गुणस्तर वृद्धिको जबर्जस्त योजना र पाँच वर्षको एउटा निश्चित अवधिभित्र निजी विद्यलायलाई सार्वजनिक सामुदायिक विद्यालयमा रूपान्तरण वा विघटन नभई विद्यालयमा स्तरीय शैक्षिक संरचनामा सुधार वा परिवर्तन प्रारम्भ हुन्छ भन्ने अपेक्षा गर्न सकिन्न।"
महत्वहीन हुँदै पुस्तकालय,"वैज्ञानिक टुलियस सिसेरोले भनेका छन्, तपाईंसँग बगैंचा र पुस्तकालय छ भने तपाईंले चाहेका सबै कुरा हुन्छन्।तर हाम्रो समाज सिसेरोको यो भनाइबाट धेरै टाढा छ। समुदायको शैक्षिक स्थिति मजबुत पार्ने एक मात्र साधन पुस्तकालय हो। सूचना संकलन, व्यवस्थापन तथा वितरण हुनका लागि पुस्तकालयको आवश्यकता छ। आज समाजमा सूचनाहरू दैनिक लाखौं प्रसारित भइरहेका छन्। सूचना प्राप्त गर्ने साधनहरू जस्तो किताब, पत्रपत्रिका शब्दकोश, विश्वज्ञान कोश, सरकारी दस्ताबेज, सूची, वार्षिक किताब, सामान्य ज्ञान, नक्सा, डाटाबेस, शोधग्रन्थ, विवरण पुस्तिका, रिपोर्ट पोस्टर आदि दैनिक रूपमा हजारौं प्रति मुद्रित हुन्छन्, तर तिनको अध्ययन गर्ने पाठक नै छैनन् भन्दा हुन्छ। कुनै पनि देश, प्रदेश र स्थानको विकास हुनका लागि सर्वप्रथम त्यस ठाउँका समुदायको शैक्षिक स्थितिले ठूलो भूमिका खेलेको हुन्छ। व्यक्तिको सिर्जनशील सोच, जीवनपर्यन्त सोचाइ, सिकाइ, पठन संस्कृति, सीपमूलक तथा जीवनोपयोगी शिक्षा पुस्तकालयबाट मात्र सम्भव छ। पुस्तकालय एक खुला विश्वविद्यालय हो। दैनिक रूपमा जति पनि सूचना प्रकाशित हुन्छन्, तिनीहरूको आवश्यकताअनुसार पुस्तकालयमा संकलन गरिने हुनाले र यो क्रम दैनिक, मासिक र वार्षिक रूपमा भइरहने हुनाले यसलाई खुला विश्वविद्यालयका रूपमा लिइन्छ। नेपालको सन्दर्भमा भन्ने हो भने नेपालको संविधान २०७२ को भाग ३ मौलिक हकअन्तर्गत धारा २७ मा सूचनाको हकको व्यवस्था गरिएको छ, जसमा प्रत्येक नागरिकलाई आफ्नो वा सार्वजनिक सरोकारका कुनै पनि सूचना माग्ने र पाउने सुविधा हुनेछ उल्लेख गरिएको छ। संविधानमा उल्लेख भएको उक्त कुरालाई हेर्ने हो भने पनि सूचनाको हकअन्तर्गत सूचना संकलन भएको पुस्तकालय हरक्षेत्रमा जरुरी छ। पुस्तकालय खुला संस्था वा विश्वविद्यालय भए पनि २००७ सालपछि खोलिएका सार्वजनिक पुस्तकालयहरूको अवस्था खासै सन्तोषजनक छैन, बरु कतिपय पुस्तकालय स्पष्ट नीति, दृष्टिकोण र बजेट अभावका कारण बन्द हुने अवस्थामा पुगेको देखिन्छ। विकसित मुलुकका सार्वजनिक पुस्तकालयहरूको अवस्था भने फरक छ। त्यहाँ सरकारले पुस्तकालयका लागि अन्य क्षेत्रमा भन्दा बढी नै बजेटा निकासा गर्ने गरेको पाइएको छ। नेपालको मुख्य सहरी क्षेत्रमा बसोबास गर्नेहरूका लागि सार्वजनिक पुस्तकालय शब्द अनौठो लाग्न सक्छ, यसको सेवाको त कूरै नगरौं। औपचारिक शिक्षाको समाप्तिपछि प्रायः युवाहरूको फुर्सदको क्षण व्यतीत गर्ने ठाउँ नभएर बजारका विभिन्न गल्ली, चोकमा भेला हुने तथा समाजका नकारात्मक कुरामा समेत सहभागी भएको पाइन्छ। उनीहरूसँग पढाइ र सोचाइ संस्कृतिकोे विकास हुन सकेको देखिँदैन। अर्कोतर्फ बूढापाका तथा बालबालिकाका लागिसमेत फुर्सदको क्षण सदुपयोग गर्ने उपयुक्त ठाउँ मिल्न सकेको छैन। सहरबासी प्रायः आफू र आफ्ना बालबालिकाको फुर्सदको क्षण सदुपयोग गर्न विभिन्न मनोरञ्जनात्मक पार्क र अन्य ठाउँको भ्रमणमा खर्च गरिरहेका हुन्छन्। यसबाट समाजमा रहेका विभिन्न समुदाय, वर्ग, जातिका लागि उपयुक्त सूचना प्राप्त गर्ने सार्वजनिक पुस्तकालयको अभाव देखिन्छ। औपचारिक रूपमा शिक्षा प्रवाह गर्ने विद्यालय, महाविद्यालय र विश्वविद्यालयहरूको पुस्तकालयको अवस्था हेर्ने हो भने दयनीय छ। कतिपय विश्वविद्यालयअन्तर्गतका क्याम्पसहरूमा सम्बन्धन प्राप्त गर्नका लागि भौतिक पूर्वाधारका रूपमा पुस्तकालयलाई पनि हेर्ने गरिन्छ। तर त्यो पनि प्रायः कागजमा मात्र सीमित छ। केही विश्वविद्यालय तथा क्याम्पसहरूमा भने पुस्तकालयको पूर्वाधार राम्रो देखिए पनि यसको प्रयोग पक्ष कमजोर देखिन्छ। विद्यालय र महाविद्यालयतर्फ पनि पुस्तकालयलाई भौतिक पूर्वाधारका रूपमा राखिएको पाइँदैन। प्रायः नेपालको खुला शिक्षा नीति भए पनि प्राइभेट संघसंस्थाबाट सञ्चालित विद्यालय र महाविद्यालयहरूले अभिभावकको मन जित्न सुविधासम्पन्न भवन, गाडी र शैक्षिक भ्रमण आदिलाई अगाडि सारेको देखिन्छ। पुस्तकालयका नाममा प्रकाशकद्वारा वितरित पूरक किताबहरू अफिस र कोठाका दराजमा थन्क्याएर राखिएको पाइन्छ। प्राइभेट संघसंस्थाबाट सञ्चालित विद्यालय र महाविद्यालयहरूले वार्षिक स्वर्ण महोत्सव मनाइरहँदा विशिष्ट व्यक्तित्वहरूको उपस्थितिमा गुणस्तरीय, जीवनोपयोगी र व्यावसायिक शिक्षाको व्यापक बहस हुन्छ। तर विद्यार्थीको सिर्जनशील क्षमता विकास गर्ने, जीवनपर्यन्त शिक्षा प्रदान गर्ने, आत्मनिर्भर र स्वतन्त्र सिकाइ प्रदान गर्ने, खोज र अनुसन्धानमा सहयोग गर्ने तथा सोचाइको विकास गर्ने पुस्तकालयको अनिवार्यतामा कतैबाट पनि कुरा नउठ्नु भनेको पुस्तकालयप्रतिको सचेतना पर्याप्त नभएको भन्ने बुझिन्छ। हाल विद्यालय र महाविद्यालयमा अध्ययनरत लाखौं युवा वार्षिक रूपमा एक सेट किताबको अध्ययन गर्ने र विद्यालय, महाविद्यालयले वार्षिक रूपमा लिएका लिखित परीक्षामा सामेल भई लिखित परीक्षाबाट प्राप्त अंकलाई मूल्यांकनको मुख्य आधार बनाइँदै आएको देखिन्छ। उच्चतम् अंक प्राप्त विद्यार्थीलाई सर्वोत्कृष्टको पगरी गुथाउने गरिन्छ। उच्चतम अंक हासिल विद्यार्थीको समस्या समाधान क्षमता, सिर्जनशीलता, अनुसन्धान पद्धति, सोचाइ विकास आदिको ख्याल गरिँदैन। उत्पादित जनशक्ति उपयुक्त क्षमता र विकासको अभावका कारण विदेशी भूमिमा जान बाध्य देखिन्छ। अब लाखौं युवा उपयुक्त शिक्षा नीति र दूरदर्शी दृष्टिकोण नभएका कारण आफ्नो ऊर्जाशील, सिर्जनशील क्षमता, जीवनपर्यन्त र आत्मनिर्भर सिकाइ, समस्या समाधान, स्वतन्त्र सिकाइ, खोज अनुसन्धान र आविष्कार, सोचाइको विकास तथा जीवनमूलक शिक्षाको पहुँचबाट टाढा हुनुपरेको देखिन्छ। हाल शिक्षा आयोगको पहिलो चरणको प्रतिवेदनमा पनि शिक्षाको परीक्षामुखी र घोकन्ते प्रकृतिको शिक्षा अन्त्य हुनुपर्ने भन्ने उल्लेख भएबाट सम्बन्धित सबैको ध्यानाकर्षण हुनु जरुरी देखिन्छ। खतिवडा त्रिभुवन विश्वविद्यालय विज्ञान तथा प्रविधि अध्ययन संस्थान केन्द्रीय प्रविधि क्याम्पस हात्तीसार धरानका पुस्तकालय तथा सूचना अधिकृत हुन्।"
राष्ट्रपति रनिङ सिल्डको प्रभाव घट्दै,"बझाङ : विद्यालय स्तरिय राष्ट्रपति रनिङ् सिल्ड प्रतियोगिताप्रति उत्साह घट्दै गएकाे छ। विद्यार्थीको शारीरिक तथा मानसिक विकासका लागि सञ्चालन हुँदै आएकोे रनिङ सिल्डमा विद्यालयको न्यून सहभागिता हुन थालेपछि उत्साह घटेको हो । विगतका वर्षमा निर्वाचन क्षेत्र स्तरिय हुँदै आएको रनिङ सिल्ड यसवर्षदेखि जिल्ला सदरमुकाममा मात्र सञ्चालन भइरहेको छ । चैनपुरको सत्यवादी माविको प्राड्गणमा सञ्चालन भइरहेको १० औं राष्ट्रपति रनिङ सिल्ड प्रतियोगितामा ८ वटा विद्यालय मात्र सहभागी भएका छन् । रनिङ सिल्डमा सत्यवादी मावि , जालपा , सुनिपिपल चौर , जनप्रिय मावि , गर्जेपानी मावि, शिक्षोदय मावि , पाण्डु मावि र खप्तड मावि कालुखेती गरी ८ विद्यालय सहभागी छन् । भलिवल , रिले दौड , हाईजम्प , लम्जम्प , कवडी गरी १६ वटा खेलमा प्रतिस्पर्धा भइरहेको जिल्ला खेलकुद समितिका अध्यक्ष प्रकाशबहादुर सिंहले वताए ।गत वर्षपनि सहभागी विद्यालय न्युन रहेका थिए । बझाँङमा ६० बढी माध्यमिक विद्यालय छन्।"
महेन्द्रसिंह धोनीलाई एकपछि अर्को झट्का,नयाँदिल्ली: २ वर्षपछि आईपीएलमा वापस गरेको चेन्नई सुपरकिङ्ग्सले यो सिजनका सुरुवाती दुवै खेल जितेर शानदार लयमा रहेको संकेत गरिसकेको छ । शानदार खेल खेलिरहेका बेला 'धोनी सेना' का लागि तनावपूर्ण खबर पनि आएको छ । पहिले केदार जाधव प्रतियोगिताबाट बाहिरिएका बेला चेन्नईबाट सबै खेल पुणे सारिएको खबरले धोनीलाई अफ्टेरो बनाएको थियो । अब टीमका भरपर्दा साथी सुरेश रैना घाइते भएको समाचारले 'धोनी सेना' मा तनाव बढाएको छ । उनले कम्तिमा दुई खेल खेल्न नपाउने भएका छन् । जानकारी अनुसार रैनालाई तन्दुरुस्त हुन कम्तिमा १० दिन लाग्नेछ । किङ्ग्स इलेभन पञ्जाबविरुद्धको खेलमा क्रममा उनलाई चोट लागेको थियो । त्यो चोट कोलकाता नाइट राइडर्सविरुद्धको खेलमा अझै गहिरिएको थियो । टीमका स्टार अलराउन्डर तथा कप्तान धोनीका भरोसा लायक खेलाडी रैना अब पञ्जाब र राजस्थान रोयल्सविरुद्ध हुने खेलमा मैदानमा उत्रने छैनन् । दुवै खेलमा कुनै गतिलो प्रदर्शन नगरी बाहिरिनु चेन्नईका फ्यानका लागि पनि दु:खद खबर बनेको छ। यसभन्दा अघि केदार जाधव पनि चोटग्रस्त भएपछि पुरै सिजनका लागि बाहिरिएका थिए । चोटग्रस्त मुरली विजय अहिलेसम्म तन्दुरुस्त हुन सकेका छैनन् । दक्षिण अफ्रिकी कप्तान फाफ डु प्लेसिस पनि औँलाको चोट र साइड स्ट्रेनबाट पीडित छन् । यसभन्दा अघि बुधवार कावेरी नदीको जल विवादलाई देखेर बीसीसीआईले चेन्नईका सबै खेललाई स्थानान्तरण गर्ने फैसला लिएको थियो । भारी विरोधलाई देख्दै बीसीआईको कदमपछि अब पुणेलाई चेन्नई सुपरकिङग्सले नयाँ होमग्राउन्ड बनाउनुपर्नेछ । चेन्नईका सबै खेलको स्वागत अब पुणेले गर्नेछ । यो निर्णय चेन्नईका फ्यानका लागि कुनै झट्का भन्दा कम होइन । यसअघि गत मंगलवार चेन्नईले कोलकातामाथि ५ विकेटको रोमाञ्चक जीत दर्ता गरेको थियो । यो यस प्रतियोगितामा उसको लगातार दोस्रो जीत थियो। यसभन्दा अघि आईपीएलको उद्घाटन मुकाबिलामा पनि चेन्नईले मुम्बई इन्डियन्सलाई रोमाञ्चकरुमाप पराजित गरेको थियो ।
"च्याम्पियन्स लिगः रियलको प्रतिद्वन्द्वी बायर्न, लिभरपुल र रोमा भिड्ने",काठमाडौँः युरोपकै प्रतिष्ठित च्याम्पियन्स लिग फुटबल प्रतियोगिताको सेमिफाइनल भिडन्तमा स्पेनिस महारथि तथा डिफेन्डिङ च्याम्पियन रियल मड्रिड र जर्मन हस्ती बायर्न म्युनिख भिड्ने भएका छन् । शुक्रबार साँझ भएको ड्र अनुसार रियलले बलियो प्रतिस्पर्धी बायर्नलाई प्रतिस्पर्धीकारुपमा पाएको हो । यी दुई बीचको सेमिफाइनलको पहिलो लेगको भिडन्त आगामी मे २ मा हुनेछ । रियल इटालियन क्लब युभेन्ट्सलाई पराजित गर्दै सेमिफाइनलमा पुगेको हो भने बायर्नले स्पेनिस क्लब सेभिल्लालाई पाखा लगाएको थियो । त्यसैगरी इङ्लिस क्लब लिभरपुलले इटालियन क्लब रोमासँग सेमिफाइनल भिडन्त गर्नुपर्ने भएको छ । इङ्लिस क्लब म्यानचेस्टर सिटीलाई हराउँदै सेमिमा पुगेको लिभरपुल र स्पेनिस जायन्ट बार्सिलोनालाई हराउँदै सेमिमा पुग्न सफल भएको हो । यी दुईबीचको सेमिफाइनलको पहिलो लेगको भिडन्त आगामी मे ३ मा हुने तय भएको छ ।
"आईपीएलको नाममा जुवा, एकै खेलमा करोडौं हारजित","क्रान्ति शाह वीरगन्जः भारतमा जारी इन्डियन प्रिमियर लिग (आईपीएल) क्रिकेट प्रतियोगिता चलिरहँदा वीरगन्जमा त्यसैका नाममा करोडौँको जुवा चलिरहेको छ। आईपीएलका हरेक खेलमा हारजितका लागि अवैध जुवा खुलेआम चलाइएको हो। आईपीएलको सट्टाबाजीमा वीरगन्जमा मात्रै दैनिक अधिकतम् एक करोड रुपैयाँसम्मको हारजितको बाजी लाग्ने गरेको छ। आइपिएलमा हारजितको बाजी लगाउनेमा यहाँका क्रिकेट प्रेमी युवा मात्र नभई औद्योगिक घरानाका व्यपारी, राजश्व छलेर सामान भित्रयाउने तस्कर, नेता र ठेकेदारसमेत छन्। वीरगन्जमा सट्टाबाजीको अवैध कारोबारका लागि दलालहरुले लागि गोप्यरुपमा कार्यालय नै सन्चालन गरेका छन्।आईपीएल म्याचमा हारजीतको बाजी लगाउँदै आएका आदर्शनगरका एक व्यपारीका अनुसार आदर्शनगर, मुर्ली श्रीपुर र घण्टाघर क्षेत्रमा कोठा भाडामा लिएर दलालहरुले गोप्य रुपमा सट्टाबाजीको कार्यालय सञ्चालन गरेका हुन्। सट्टाबाजीको अवैध कारोबार गर्ने सट्टाबाज र हारजितको रकम बाजी लगाउने व्यक्तिबीच मध्यस्थकर्ता गर्ने स्थानीय दलाललाई बुक्की भनिन्छ। वीरगन्जमा आईपीएल सट्टाबाजीको धन्दामा संलग्न बुक्कीहरु दलाल मात्रै हुन्। सट्टाबाजको मुख्य गिरोह भारतको राजस्थानस्थित जयपुरमा छ। जयपुरमा रहेका सट्टाबाजको गिरोहले वीरगन्जमा ६ जना व्यक्तिलाई दलाली गर्ने जिम्मा दिएका छन्। कसरी लगाइन्छ बाजी ? वीरगन्जका बुक्कीहरुले सट्टाबाजी खेल्ने जुवाडे (ग्राहक) हरुले लगाएको बाजीको रकमबारे जयपुरका सट्टेबाजलाई फोनमार्फत जानकारी गराउँछन्। हारजित भएपछि बाजी जित्ने ग्राहकलाई रकम भुक्तानी दिने र हार्ने ग्राहकले जम्मा गराएको रकम जयपुर पठाउने काम बुक्कीहरुले गर्छन् । दलाली बापत बुक्कीहरुले निश्चित रकम कमिशन पाउँछन्। बाजी लगाएको रकमको २० प्रतिशत कमिशन बुक्कीहरुले लिन्छन्। आईपीएलको हरेक म्याचमा वीरगन्जका एक बुक्कीलाई १५ देखि २० लाख रुपैयाँ आम्दानी हुन्छ। बुक्कीले जयपुरमा रहेका मुख्य गिरोहलाई न्यूनतम २० देखि २५ लाख भारु धरौटी जम्मा गराएपछि मात्र सट्टाबाजको धन्दा चलाउने अनुमति पाउँछ। यसरी हुन्छ जुवा वीरगन्जमा एक म्याचमा एक बुक्कीमार्फत अधिकतम ५० लाख रुपैयाँसम्मको सट्टाबाजी लाग्ने गरेको छ। सट्टाबाजी प्रत्येक म्याचमा खेल्ने टीमको हारजित, ओभरमा बन्ने रनको संख्या, खेलाडीले बनाउने व्याक्तिगत रन र विकेटका लागि लाग्ने गरेको छ। हारजितको बाजी लगाउने जुवाडेले बुक्कीको कार्यालयमा न्युनतम् १० हजार रुपैयाँ धरौटी जम्मा गराएर आफनो मोबाइल नम्बर टिपाउनु पर्छ। धरौटी रकम जम्मा गराएर मोबाइल नम्बर टिपाएपछि मात्रै बुक्कीले आफनो गोप्य मोबाइल नम्बर सम्बन्धित व्यक्तिलाई उपलब्ध गराउँछन्। बुक्कीले अग्रिम रकम जम्मा गराएको व्यक्तिबाहेक अरु कसैसँग सट्टाबाजी नै लगाउदैनन्। आईपीएलमा सट्टाबाजी लगाउँदै आएका मु्र्ली श्रीपुरका क्रिकेट प्रेमी एक युवक भने, बुक्कीको मोबाइलमा जसको नम्बर सेभ छ, उसले मात्रै बाजी लगाउन पाउँछ, नम्बर सेभ छैन भने फोन गर्दा बुक्कीले कल नै रिजेक्ट गरिदिन्छ। १० हजार भन्दा कम रकमको बाजी बुक्कीले लगाउदैनन्, उनले भने, मैले पनि उद्घाटन खेलमा मुम्बई इण्डियन्सको पक्षमा २० हजारको बाजी लगाएको थिएँ, तर हारेँ। २० लाखसम्मको बाजी ठूला उद्योगी व्यपारी र तस्करहरुले भने एउटै म्याचमा २० लाख रुपैयाँसम्मको बाजी लगाउने गरेको पनि उनले बताए। आईपीएल चलिरहेका बेला वीरगन्जमा प्रत्येक दिन सट्टाबाजीमा दैनिक एक करोड रुपैयाँसम्मको हारजित हुँदा पनि प्रहरीले भेउ पाउन सकेको छैन। पर्सा प्रहरीका प्रवक्ता प्रहरी नायव उपरीक्षक राजन लिम्बूले भने क्रिकेट म्याचको सट्टाबाजी धन्दा वीरगन्जमा पनि चलिरहेको विषयमा अहिलेसम्म जानकारी नै नभएको बताए। वीरगन्जमा रकमको हारजित हुने गरी सट्टाबाजी धन्दा पनि भइरहेको छ भन्ने पहिलो पटक सुन्दैछु, उनले भने, अब हामी यस कुराको पत्ता लगाउँछौँ। पर्सा प्रहरीका प्रवक्ता लिम्बूले वीरगन्जमा अहिले चलिरहेको सट्टाबाजी धन्दाबारेमा अनभिज्ञता जनाए पनि सन् २०१५ को आइपिएल चलेका बेला २०७२ वैशाख २४ गते वीरगन्जकै आदर्शनगरबाट प्रहरीले सट्टाबाजी धन्दा चलाएका गिरोहका पाँच जनालाई ठूलो रकमसहित पक्राउ गरेको थियो।"
धनगढी प्रिमियर लिगको उपाधि टीम चौराहालाई,काठमाडौँः धनगढी प्रिमियर लिग (डीपीएल) क्रिकेट प्रतियोगिताको उपाधि टीम चौराहाले जित्न सफल भएको छ । धनगढीमा भएको फाइनल भिडन्तमा डिफेन्डिङ च्याम्पियन टीम चौराहाले काठमाडौँ गोल्डेन्सलाई २१ रनले पराजित गर्दै उपाधि जित्न सफल भएको हो । डिपिएल क्रिकेट प्रतियोतिाको उपाधि भिडन्तमा टीम चौरहाले दिएको १८२ रनको चुनौती पछ्याएको काठमाडौँ गोल्डेन्स ८ विकेट गुमाउँदै १६० रनमा समेटिएपछि उपाधि लगातार दोस्रो पटक स्थानीय क्लबले जित्न सफल भएको हो । टीम चौराहालाई उपाधि दिलाउने क्रममा सुनिल धमलालले ६३ बलमा ७८ रनको योगदान दिए । उनले आफ्नो इनिङमा ८ चौका र ३ छक्का पनि प्रहार गर्न सफल भए । त्यसैगरी रोहन मुस्तफाले ४२ बलमा ६० रनको सानदार पारी खेले । त्यसैगरी नटआउट रहेका रोहन मुस्थपाले ४२ बलमा ६० रनको सानदार योगदान दिए । उनले ४ चौका र ८ चौका पनि प्रहार गरे । जवाफी ब्याटिङमा ओर्लेको काठमाडौँले सुरुमै विकेट गुमायो । उसले १२ रन बनाएको अवस्थामा सुवोध भाटी ४ बलमा ५ रन बनाएको अवस्थामा पेभेलियन फर्किए । काठमाडौँका लागि अमित श्रेष्ठले ३९ बलमा ५८ रनको सर्वाधिक पारी खेले । उनले ७ चौका र ३ छक्का हाने । त्यसैगरी कप्तान ज्ञानेन्द्र मल्लले २७ बलमा ३० रनको योगदान दिए । सन्नी पटेलले २२ रन बनाउँदै नरेश बुढाएेरले १९ रनको योगदान दिए । चौराहाका लागि ललित भण्डारीले ४ र रोहन मुस्ताफाले २ विकेट लिए । त्यसैगरी संसद शेख र योगेन्द्रसिंह कार्कीको नाममा ११ विकेट रह्यो ।
डीपीएल उपाधि भिडन्तः टीम चौराहाले काठमाडौँलाई दियो १८२ रनको चुनौती,धनगढीः यहाँ जारी धनगढी प्रिमियर लिग क्रिकेट (डिपिएल) क्रिकेट प्रतियोतिाको उपाधि भिडन्तमा टीम चौरहाले काठमाडौँ गोल्डेन्सलाई १८२ रनको चुनौती दिएको छ । टीम चौराहलाई गतिलो स्कोरमा पुर्याउने क्रममा सुनिल धमलाले ६३ बलमा ७८ रनको योगदान दिए । उनले आफ्नो पारीमा ८ चौका र ३ छक्का हाने । त्यसैगरी नटआउट रहेका रोहन मुस्थपाले ४२ बलमा ६० रनको सानदार योगदान दिए । उनले ४ चौका र ८ चौका पनि प्रहार गरे । उता काठमाडौँ गोल्डेन्सका लागि सुवास भाटीले २ र सन्नी पटेलले १ विकेट लिए । जवाफी ब्याटिङमा उत्रेको काठमाडौँले ताजा अवस्थामा ४१ ओभर खेल्दै १ विकेटको क्षतिमा ३५ रन बनाएको छ । काठमाडौँका लागि अमित श्रेष्ठले १४ बलमा १७ रन बनाउँदै पारी सम्हालिरहेका छन् ।
"आईपीएल ११: स्टेनलेकले जिताए सनराइजर्सलाई, मुम्बईको लगातार दोस्रो हार","हैदराबाद: मुम्बईले दिएको १४८ रनको चुनौती पछ्याउँदै मैदानमा उत्रेको सनराइजर्स हैदराबादले एक विकेटको जित दर्ता गराएको छ । यो सँगै सनराइजर्सले लगातार दुई खेलमा जित निकालेको छ भने मुम्बई लगातार दुई खेलमा पराजित भएको छ। जितका लागि ६ बलमा ११ रन चाहिएको अवस्थामा बिली स्टेनलेकले खेलको अन्तिम बलमा चौका हानेर मुम्बईलाई हारको स्वाद चखाए । आईपीएल इतिहासमा पहिलो पटक कुनै पनि टिमले अन्तिम बलमा १ विकेटले खेल जिजेको पनि यो पहिलो पटक हो । दीपक हुड्डा ३२ र बिली स्टेनलेक ४ रन बनाएर नट आउट रहे। मुम्बई बलर मयङ्क मार्कन्डेले आप्नो दोस्रो आईपीएल म्याचमै ४ विकेट लिए। उनले रिद्धिमान साहा, शिखर धवन, मनीष पान्डे र शाकिब अल हसनलाई आउट गरे। राशिद खानलाई किफायती बलिङ गरेकोमा म्यान अफ द म्याच अवार्ड दिइएको छ। यसभन्दा अघि सनराइजर्स हैदराबादले टस जितेर बलिङ गर्ने निर्णय गरेको थियो । मुम्बई इन्डियन्सले ब्याटिङ गर्दै २० ओभरमा १४७ रन बनाएको थियो मुम्बईको यो लगातार दोस्रो हार हो ओपनिङ्ग म्याचमा उसलाई चेन्नईले हराएको थियो । टस हारेर पहिले ब्याटिङ गरेको मुम्बई इन्डियन्सले २० ओभरमा८ विकेट गुमाउँदै १४७ रन बनाएको थियो । मुम्बई इन्डियन्सका लागि कप्तान रोहित शर्माले ११ रन जोडे भने इशान किसनले ११ तथा एभिन लुइसले २९ रन बनाए ।"
