शीर्षक,विवरण
जवाफ दिने पालो नेताको,"पूर्व सभामुख दमननाथ ढुंगानाको नेतृत्वको संसदीय अध्ययन तथा विकास संस्थापनले हालै कृष्णप्रसाद भट्टराई मेमोरियल लेक्चर आयोजना गर्यो राजधानीमा । जनप्रतिनिधि संस्थाको हैसियत खुम्चिएको र त्यसको सान्दर्भिकतामाथि प्रश्नहरू उठेकै बेला नेपालको पहिलो सभामुख भट्टराईको सम्मानमा 'मेमोरियल' लेक्चरको प्रारम्भ आफैंमा एउटा सकारात्मक 'विकास' हो । ढुंगानाले संसद्मा 'अल्पमत' या प्रतिपक्षको पक्षधरता गरेर संसद् विचार अभिव्यक्तिको थलो हो भन्ने मान्यता र संस्कार स्थापित गर्नुभएको थियो, ०४८ मा निर्वाचित सभामुखका रूपमा । ०७३ सालसम्म आइपुग्दा र खासगरी दुई संविधानसभा या व्यवस्थापिकासंसद् अनि सभामुख सदनको नभएर आफ्ना दलका नेताको 'मुख' अनि सदन दलहरूका ठालु आधा दर्जन नेताका 'रबर स्ट्याम्प' बनेको बेला संसदीय परम्परामा उज्यालो आशा, चरित्र र परम्परा तथा संस्कार निर्माणतर्फ हेर्नुपर्ने हुन्छ । सौभाग्य त्यस्तो परम्पराको जग किसुनजीले निर्माण गर्नुभएको थियो, प्रथम निर्वाचित सदनको सभामुखको रूपमा । किन भट्टराईलाई नै सभामुख बन्न आग्रह गर्यो, बहुमत हासिल गरेको नेपाली कांग्रेसको नेतृत्वले ? भट्टराईले आफ्नो जीवनी 'मेरो म' मा खुलाएअनुसार बीपी कोइरालाले उहाँलाई दुई विकल्प सुझाउनुभएको थियो । पहिलो परराष्ट्र मन्त्रालयको नेतृत्व या राजा र सरकारबीच समन्वयकारी भूमिकासँगै संसदीय परम्परा स्थापित गर्नुपर्ने चुनौती रहेकाले सभामुखको दायित्व निर्वाह । परराष्ट्र मन्त्रालय बीपीले आफैं सम्हाल्नुभयो र सभामुखमा भट्टराई चुनिनुभयो । संसदीय अभ्यासका जानकार र ईश्वरसँग डराउने र मुलुकको हितप्रति सदा बफादार रहेकाले त्यो अठारमहिने भूमिकाले बलियो परम्पराको जग हाल्यो भावी संसदीय इतिहासको यद्यपि त्यो संसद् स्वयंको आयु १८ महिनामा सीमित रह्यो । तर संस्थापनले भट्टराईका सहयोगी मित्र तथा राजनीतिक सहयात्री योगप्रसाद उपाध्यायलाई पहिलो कृष्णप्रसाद भट्टराई मेमोरियल लेक्चरको लागि बोलाएर भट्टराई राजनीति र मान्यताका विविध पक्ष सार्वजनिक छलफलको विषय बनाएर प्रजातान्त्रिक र प्राज्ञिक अभ्याससँग किसुनजीलाई जोड्ने प्रयास गरेको छ र आगामी दिनमा यस्ता अभ्यासले निरन्तरता पाएमा संसद् र संसदीय अभ्यासका वर्तमान विकृतिमाथि चेतावनीको काम पनि गर्नेछ । 'गणतान्त्रिक संविधान' अन्तर्गतको यो संसद् र संसदीय अभ्यासमा गणतन्त्रलाई संघीयता तथा धर्म निरपेक्षताजस्तै आयातीत एजेन्डा मान्दै ती आयातीत एजेन्डालाई अपनाएवापत आफैंले ६ दशकपहिला स्थापना गरेको नेपाली कांग्रेस छोड्ने भट्टराईको सान्दर्भिकता के त ? जनताको सर्वोच्चताको सिद्धान्तमा आधारित प्रजातान्त्रिक व्यवस्था स्वयंमा 'गणतान्त्रिक' हुन्छ । सिद्धान्ततः त्यसले 'राजतन्त्र' लाई स्वीकार गर्दैन । यो उद्गार थियो ढुंगानाको । तर त्यससँगै उहाँले संविधान निर्माणमा संसद् या संविधानसभाका सदस्यहरूको संलग्नता कुन स्तर या तहको थियो, त्यो प्रसंग कोट्याएर विगत दुई संसद्ले गैरसंसदीय अभ्यासद्वारा गणतन्त्रलगायतका महत्वपूर्ण निर्णयसँगै संविधान जारी गरेको आम गुनासो र त्यसले भविष्यमा संविधानको वैधानिकता र अपनत्वमा पार्ने प्रतिकूल प्रभावबारे आशंका व्यक्त गर्नुभयो । वास्तवमा गणतन्त्र स्वयंमा जनताको सामूहिक आत्मनिर्णयको अधिकारलाई सम्मान गर्ने व्यवस्था हो र त्यो मौलिक मान्यता प्रतिकूल घोषित गणतन्त्र कठपुतली मान्यता तथा चरित्रबाट निर्देशित आधा दर्जन 'ठूला' नेता र ती नेताहरूका 'मुख' बनेका तत्कालीन सभाध्यक्षको आसनमा बसेका व्यक्तिको निरिहताको उपज थियो । कृष्णप्रसाद भट्टराईको डायरीमा आधारित पुस्तक 'नोट्स फ्रोम द प्रिजन' को ०१९ साल चैतको एउटा अंशलाई पूर्व निर्वाचन आयुक्त डा वीरेन्द्रप्रसाद मि श्रले उद्धरण गर्नुभएको थियो । राजा महेन्द्रले सुन्दरीजल कारावासमा रहेका बीपी, गणेशमान सिंह, भट्टराईलगायत अन्य नेताहरूलाई छोड्ने अड्कलबाजी चलेको र त्यसो भएमा प्रजातन्त्रको स्थापना सहज हुने भट्टराईको धारणा थियो । तर त्यो निष्कर्षसँगै भट्टराईको प्रश्न पनि थियो के त्यो प्रजातन्त्रका लायक सावित हुनेछौं त नेपाली जनता ? आजको अनुत्तरित र नेताहरूले सोध्न बिर्सेको या सोध्ने हिम्मत नभएको प्रश्न नै यही हो । प्रजातन्त्रलाई 'लोकतन्त्र' भनेर मात्र प्रजातन्त्र स्थापित हुँदैन । त्यसमा जनताको भूमिका र हित सर्वोपरि हुने गर्छ । जनताको भूमिका खोसेर ६ जना नेताले संसदमाथि गणतन्त्र र धर्म निरपेक्षता लादेर न गणतन्त्र संस्थागत हुन्छ न त संसदीय मर्यादा । त्यस अर्थमा गणतान्त्रिक मान्यतालाई अरूले भन्दा बढी भट्टराई स्वयंले र राजदरबारबाट पन्छिएर राजा ज्ञानेन्द्रले बढी सम्मान गरेका थिए । विदेशी आदेशमा र जनतालाई संलग्न नगराई ल्याइएको गणतन्त्र, गणतन्त्रभन्दा वैदेशिक हस्तक्षेप र दासत्वको सिँढीका रूपमा नेपालमा स्थापित हुनुको कारण यही हो। नेपालमा प्रजातन्त्र र स्वतन्त्रता तथा राष्ट्रियताबीचको अन्तरसम्बन्धलाई मुलुकको भावी राजनीतिको गन्तव्य तथा आफ्नो प्रतिबद्धता बनाएर राजनीतिमा होमिएका नेताहरूलाई पर्खालमा एउटा फोटोका रूपमा झुन्ड्याउने परम्पराबाट हटी उनीहरूलाई वैचारिक तथा प्राज्ञिक बहसमा ल्याउने अभ्यास नै एउटा सुखद प्रारम्भ मानिनुपर्छ त्यस अर्थमा । किन भट्टराईले आफूलाई गणतन्त्रवादीको पंक्तिमा उभ्याउनुलाई राष्ट्रघात मान्नुभयो ? किन गिरिजाप्रसाद कोइराला राजा ज्ञानेन्द्रसँग प्रधानमन्त्री पद थापेर षड्यन्त्रपूर्ण तरिकाले गणतन्त्रवादी बन्नुभयो ? किन प्रतिनिधिसभाका र पछि संविधानसभाका अध्यक्षको हैसियतमा रहेका सुवास नेम्बाङले त्यत्तिकै रहस्य प्रक्रियाविहीन तथा षड्यन्त्रपूर्ण तरिकाले गणतन्त्र र धर्मनिरपेक्षको घोषणा गर्नुभयो । कोइराला र नेम्बाङबीचको सम्बन्धलाई कसले केको लागि मजबुत बनाएको थियो ? भट्टराई मेमोरियल लेक्चरको भावी शृंखलामा यी रहस्यका पाटाहरू खुल्न सक्छन् र खुल्नैपर्छ । त्यससँगै राजा महेन्द्र र वीरेन्द्रसँग राजनीतिक र वैचारिक मतभेद राख्ने भट्टराई तथा बीपी कोइरालाले किन राजसंस्था (संवैधानिक) लाई राष्ट्रिय एकता र मुलुकको अस्तित्वको लागि अपरिहार्य संस्था मान्दै त्यसको निरन्तरता अनि प्रजातान्त्रिक शक्ति र राजसंस्थाबीच सहकार्यको वकालत गर्नुभयो ? बीपी र भट्टराई दुवैको इतिहास, संस्कृति र राजनीतिको गहिरो ज्ञान र नेपालमा त्यसको प्रयोगको सान्दर्भिकता स्पष्ट भएकाले उहाँहरूका विचार र व्यवहार स्पष्ट हुने सके । दुर्भाग्य नेपाली कांग्रेसले भट्टराईलाई जीवनको अन्तिम अवस्थामा र बीपी तथा गणेशमान सिंहलाई उहाँहरूको मृत्युपर्यन्त राजनीतिक हत्या गर्यो । पछिल्ला दुई नेताका हकमा उनीहरूका स्वघोषित राजनीतिक उत्तराधिकारीहरू नै त्यो षड्यन्त्रमा लागे सत्ताको लागि । महत्वपूर्ण र नेपाली कांग्रेसले विरोध गर्दै आएको राजनीतिक एजेन्डामा समेत जनतालाई सहभागी गराएनन् उनीहरूले । किनकि नेपाली राजनीति विदेशी शक्तिको नियन्त्रण र निर्देशनमा आइसकेको अवस्था थियो । सिद्धान्ततः नेपाली कांग्रेस र कम्युनिस्टहरू मिलेको भए नेपालमा गणतन्त्र पहिल्यै आइसकेको हुन्थ्यो । युवराजकै रूपमा महेन्द्रले मुलुकको स्वतन्त्र हैसियतको लागि आफू राजतन्त्र समाप्त गर्न तयार रहेको सन्देश २००९०१० सालतिर खगेन्द्रजंग गुरुङमार्फत बेइजिङमा माओत्से तुङ र चाउ एन लाईसमक्ष पठाएका थिए । चीनले नेपाली राजसंस्था 'राष्ट्रवादी' भएको ठहरका साथ उनीहरूसँग सहकार्य गर्न केशरजंग रायमाझीलगायतका कम्युनिस्ट नेताहरूलाई सुझाव दियो । राजा वीरेन्द्रले नेपालको सुरक्षा र जलस्रोतमा भारतको प्राथमिक अधिकार स्वीकार गरेमा निर्वाध राज गर्न दिने भारतको लिखित प्रस्तावलाई अस्वीकार गर्दै नेपाली जनताको इच्छालाई सर्वोपरि मान्ने अडान लिए २०४६ सालमा । राजा ज्ञानेन्द्रले त्यही गरे सन् २००५६ मा । हालै माओवादी अध्यक्षले एउटा अभिव्यक्ति दिए, स्थानीय निर्वाचनमा माओवादीको दयनीय हैसियतपछि । 'कांग्रेसएमालेले बोकेका एजेन्डा माओवादीको हो, त्यस अर्थमा उनीहरूको जित माओवादी एजेन्डा र राजनीतिको जित हो । माओवादीलाई थाहा छ उनीहरूमार्फत लादिएको 'गणतन्त्र' लगायतका मुद्दा भट्टराईले भने झैं 'आयातीत' एजेन्डा थिए । त्यस अर्थमा जुन शैलीमा ती एजेन्डा लादिए, त्यो नेपाल र नेपाली जनताको मात्र हार थियो । विदेशीबाट परिचालित राजनीतिक दलहरूको जित थियो । त्यस अर्थमा भट्टराईबारेको प्राज्ञिक बहसले राष्ट्र, राष्ट्रियता, प्रजातन्त्र र राष्ट्रिय आत्मसम्मानमाथि भइरहेको चलखेल बुझ्न र त्यसलाई सुधार्न उचित मञ्च दिन सक्छ । किनकि सत्य आग्रह, अहिंसा र सत्य चिन्तनबाट राजा र जनताको मन र मान्यता परिवर्तन गर्न सकिन्छ भन्ने मान्यता उहाँ राख्नुहुन्थ्यो । हाइलाइट जुन शैलीमा गणतन्त्रलगायतका एजेन्डा लादिए, त्यो नेपाल र नेपाली जनताको मात्र हार थियो । विदेशीबाट परिचालित राजनीतिक दलहरूको जित थियो ।"
भारतचीन द्वन्द्वमा नेपाल,"यतिबेला हाम्रा दुई छिमेकी मुलुक तथा एसियाली महाशक्ति भारत र चीनबीच सामरिक समस्या उत्पन्न भएको छ । एक महिनाको बीचमा भारतको उत्तरपूर्वी राज्यका सीमा क्षेत्रमा चिनियाँ र भारतीय सेनाबीच तनावको स्थिति छ । यो घटनाक्रम अन्ततः कूटनीतिक रूपमै समाधानको दिशातर्फ अघि बढ्ला, तर यसबीच दुवै देशका केन्द्रीय सत्ताबाट आआफ्ना खाले गर्मागर्म अभिव्यक्तिसमेत आएका छन् । भारतीय रक्षामन्त्री अरुण जेट्लीले चीनलाई १९६२ कै भारत नसम्झन चेतावनी दिएका छन् भने चीनले समानखाले जवाफ फर्काएको छ । सँगसँगै भारतको कूटनीतिक प्रशासनले चाहिँ संयमपूर्ण तवरमा समाधानको खोजी भइरहेको र त्यो सम्भव हुने भन्दै तनाव शिथिलीकरणको वातावरण बनाउन खोजिरहेको छ । ३४८८ किमि लामो भारतचीन सीमा पश्चिममा कास्मिरदेखि पूर्व अरुणाचलसम्म फैलिएको छ । पश्चिम क्षेत्रमा भारतका आफ्नै समस्या छन्, पाकिस्तानसँगको ऐतिहासिक तिक्तता र कास्मिरमा लामो समयदेखि चल्दै आएको द्वन्द्वका कारण । पूर्वतर्फ पनि विशिष्ट समस्या छन् । उत्तरपूर्वी राज्यका आफ्नै खाले विविधिता छन् र त्यहाँ पृथकतावादको समस्या निमिट्यान्न भइसकेको छैन । मेनल्यान्ड भारतले उत्तरपूर्वलाई मनोवैज्ञानिक रूपमा समेट्नुपर्नेमा अनेकौं चुनौती ज्यूँका त्यूँ छन् । त्यसैमा विशाल शक्ति मुलुक चीनसँग सीमा द्वन्द्व बेलाबखत बल्झिँदै आएको छ । भारत र चीनबीचको सम्बन्धमा नेपाल निस्पृह, अप्रभावित रहन सक्दैन । नेपाल मात्रै त्यस्तो मुलुक हो, जसले भौगोलिक रूपमा सबैभन्दा बढी भारत र चीनबीच सेतुको रूपमा काम गर्न सक्छ । समस्याको हकमा तटस्थीकरण पनि । हिमालयको देशले दुवैतर्फको दबाबलाई चिस्याउने काम प्राकृतिक रूपले समेत गर्दै आएको छ । भारतीय राजनीतिक मनोविज्ञानले हिमालय शृंखलामा आफ्नो सुरक्षाको प्रतिच्छाया देख्नु अस्वाभाविक पनि होइन । यसैगरी विश्व शक्ति समीकरणमा भारतसँग दिनप्रतिदिन विश्वास र शान्ति मात्रै आवश्यकता पर्ने चीनले नेपाली भूमिलाई त्यो प्रयोजनको लागि सबैभन्दा भरपर्दो माध्यम ठान्नैपर्छ । भारत र चीनबीच गजबको मित्रता होस् । उनीहरू दुवै आफ्नो सानो तर सुन्दर छिमेकी नेपालको विषयमा समानान्तर र समझदारपूर्ण ढंगले सरोकारित रहून् । चीन, उत्तरपूर्वी भारतीय राज्य सिक्किम र भुटानबीचको जक्सनमा रहेको डोक्लाम उच्च समस्थली भूभागमा चिनियाँ पक्षले सीमा क्षेत्रीय सडक विस्तार गर्न खोजेपछि पछिल्लो चरणको तनाव उत्पन्न भएको हो । त्यो भूभागमा बेइजिङ र थिम्पुको स्वामित्व विवाद छ र भारतले चाहिँ आफ्नो निकटतम मुलुक भुटानको दाबीलाई समर्थन गर्दै आएको छ । त्यहाँ सडक विस्तारको सन्दर्भमा भारतको सरोकार के हो भने त्यस सडकले चीनलाई भारतको रणनीतिक रूपले संवेदनशील मेनल्यान्ड र उत्तरपूर्वी भारतीय राज्य जोड्नमात्रै २० किमि चौडा 'कुखुरेघाँटी' (चिकेन्स नेक) करिडोरतर्फ नजिक्याउनेछ । नेपालको निकटता रहने गरी भारत र चीनका भूगोलमा आआफ्ना खाले संवेदनशीलता छन् । सिक्किम केही दशकअघि भारतमा विलय भएको हो भने त्योभन्दा केही समयअघि तिब्बत चीनमा गाभियो । यस्तो नयाँ भूभाग विस्तार एउटा मुलुकको लागि लामो समयसम्म संवेदनशील रहन्छन् । एक्काईसौं शताब्दीको बहुमुखी प्रतिस्पर्धात्मक विश्व परिवेशमा भूराजनीतिक स्वार्थ जोगाउँदै अखण्डतालाई अक्षुण्ण राख्नु मुलुकहरूका लागि सबैभन्दा चुनौतीपूर्ण प्राथमिकता हो । समकालीन विश्वको सबैभन्दा माथिल्लो सतहको प्रतिस्पर्धा व्यापार र स्रोतका लागि हो । आफ्नो व्यापार फैलाएर ढुकुटी मजबुत पार्ने एवं व्यापारिक स्वार्थकै लागि स्रोतको पहुँच र दोहननिम्ति सम्बन्ध निर्धारण गर्न होडमा आधुनिक कूटनीति केन्द्रित छ । यस अवस्थामा विकासशील, अल्पविकसित र अविकसित मुलुकहरूको सरोकार भनेको आफ्नो हित संरक्षण कसरी गर्ने भन्ने हो । नेपालकै सन्दर्भमा कुरा गर्दा भारत र चीनबीच भूपरिवेष्ठित मुलुकका रूपमा चेपिनुका आफ्नै विशेषता र समस्या छन् । प्राकृतिक स्रोतको विशालताले यो भूराजनीतिक अवस्थितिलाई आकर्षक देखाए पनि कनेक्टिभिटीको सर्वकालीन चुनौतीलाई कदापि अवमूल्यन गर्न सकिँदैन । नेपालले आफ्नो बुताले केही गर्नको लागि पनि धेरै तौर मिलाउनुपर्ने बाध्यता छ । समुद्रसँगको एउटा धरो निकाससमेत नभएर नेपालले खेप्नुपरेको पाबन्दी जो छँदैछ । एउटा परिकल्पनामा नेपाल प्रायः रम्न सक्छ । भारत र चीनबीच गजबको मित्रता होस् । उनीहरू दुवै आफ्नो सानो तर सुन्दर छिमेकी नेपालको विषयमा समानान्तर र समझदारपूर्ण ढंगले सरोकारित रहून् । बेलाबखत प्रसंग उठान हुन्छ, त्रिपक्षीय सहकार्यको । हो, यो प्रसंग ठ्याक्कै यही परिकल्पनासँग जोडिन्छ । यसबाट वास्तवमै तीनै पक्षलाई उत्तिकै लाभ र सन्तोष हुन सक्छ । व्यवहारमै हेर्दा भारत र चीनबीच फेरि १९६२ दोहोरिनुपर्ने कुनै तुक देखिँदैन । सीमातनाव र विश्व रंगमञ्चको तानातानमाझ पनि यी दुई छिमेकी हरेक वर्ष ७० खर्ब रुपैयाँभन्दा बढीको व्यापार कारोबार गर्छन्, जसमा भारतको व्यापार घाटा झन्डै ७५ प्रतिशत छ । चीनले विशाल भारतीय बजारलाई आफ्नो दूरगामी रणनीतिक कार्यक्रमहरूमा समेट्दै गएको प्रस्ट देखिन्छ । यसको लागि नेपाललाई पुलका रूपमा प्रयोग गर्ने उसको नीति हुँदै हो । वान बेल्ट वान रोडको नीतिबाट चीनको यो दिशा प्रस्ट हुन्छ । उता भारततर्फ उसको आन्तरिक प्रजातन्त्र बलियो भई अर्थतन्त्रमा व्यापक विविधीकरण र सुधार हुने सम्भावना धेरै टाढा छैन । चीनले ३० वर्षमा गरेको व्यापार तरक्की भारतले 'सिमुलेट' गर्न आजको प्रविधिको युगमा धेरै कुर्नुपर्दैन । भारतको यो सम्भाव्य प्रगतिमा नेपाल सबैभन्दा महत्वपूर्ण साझेदार बन्नु नै पर्ने हुन्छ । यसको सबैभन्दा महत्वपूर्ण कारण हुन्, प्राकृतिक स्रोत निर्भरता र भूराजनीतिक वस्तुस्थिति । नेपाल भगवान् बुद्व जन्मेको देश हो । सायदै इतिहासमा कसैको पनि कुभलो नगरेको मुलुक हो यो । मध्यमार्ग यसको चरित्रमा छ । इतिहासका कालखण्डमा उत्पन्न केही समस्या र नेतृत्वका केही निरन्तर कमजोरीले यो मुलुक आज स्थिरता र समृद्विको पथमा अडिग हुन नसकेको मात्र हो । यसले आफूलाई प्रकारान्तरमा सम्हाल्ने हो भने भोलिका दिनमा विश्वसनीय छिमेकीको रूपमा भारत र चीनजस्ता विशाल मुलुकलाई समेत दिशानिर्देश गर्ने नैतिक सामथ्र्य कमाउन सक्छ । आफ्नो भूगोल सानो भए पनि परभूमिमा शान्ति, स्थिरता, विकास र मानवअधिकारको वकालत गरी रूपान्तरणमा सहयोगी बन्ने हैसियत राखेका मुलुकका उदाहरण संसारमा छन् । केही दशकअघिसम्म केही लाख जनता पाल्न कठिनाइ बेहोरेको नर्वेले प्राकृतिक स्रोतको उपयोग र प्रविधिगत क्रान्तिबाट आज संसारले आफ्नो सल्लाह सुन्नुपर्ने स्थिति बनायो । नेपालले त्यस्तै हैसियत बनाउन सपना देख्न सक्दैन र ? आज त्यो स्थिति बनिसकेको थियो भने काठमाडौंले परेका बखत दिल्ली र बेइजिङसँग कूटनीतिक मध्यस्थताको प्रस्ताव राख्न सक्थ्यो । कल्पना गरौं, त्यस्तो दिन पनि आउनेछ । तर कामना गरौं दक्षिण एसियामा द्वन्द्व कहिल्यै नहोस् । समभाव र समवृद्विमा यो क्षेत्र सदैव अगाडि बढोस् ।"
सिक्किम विश्वविद्यालयको एक दशक,"भारत सरकारले सिक्किममा तेइसौं केन्द्रीय विश्वविद्यालय स्थापित गर्ने भारतीय संसद्मा कानुन पास गरेपछि मई २००७ मा मानव संशोधन मन्त्रालयका संयुक्त सचिवले फोनमार्फत 'तपाईंलाई भारतका राष्ट्रपति महोदयले सिक्किम केन्द्रीय विश्वविद्यालयका संस्थापक कुलपति नियुक्त गर्नुभएको सुसमाचार दिन चाहन्छु' भनी मलाई जनाउनुभयो । नभन्दै २ जुलाई २००७ मा मन्त्रालयमा निम्त्याई मलाई दुईवटा कागज थमाउनुभयो । के पनि भन्नुभयो भने तपाईंले यी दुई पत्रकारलाई एकएक हातमा परम्पराअनुसार लिनुपर्छ । ऐतिहासिक क्षण थियो यो एउटा । दुर्इटा हात अघि बढाए अन्य वरिष्ठ अधिकारीहरू पनि थिए । संयुक्त सचिवले दुईवटा पत्रहरू एकएक हातमा राखिदिँदै भने, 'यो एउटा तपाईंको कुलपति नियुक्ति पत्र हो र अर्को सिक्किममा केन्द्रीय विश्वविद्यालय घोषित एवं निर्माण गर्ने सरकारी आदेश हो । दुवै एकैसँग लिनुपर्छ किनकि विश्वविद्यालयबिना कुलपति नियुक्त गर्न सकिँदैन अनि कुलपतिबिना विश्वविद्यालय स्थापित गर्न सकिँदैन ।' धन्यवाद दिँदै जापानी जस्तै पहाडे मनोभावले शिर निहुराएँ । सबैले खुसी जाहेर गर्दै भने, 'अर्को विशेष कुरो, तपाईं राष्ट्रको नै केन्द्रीय विश्वविद्यालयहरूमा रहेका सबैभन्दा कान्छो कुलपति हुनुभयो ।' हर्षले गद्गद् भएँ, तर जिम्मेवारीले त्यहीं नै थिचेजस्तो लाग्यो । भोलिपल्ट सिक्किम पुगें । तिनताक त्यहाँका मुख्यमन्त्रीका प्रमुख आर्थिक सल्लाहकार पनि थिएँ । यस पदबाट राजीनामा दिने मेरो पहिलो कार्य भयो । भारतको सर्व श्रेष्ठ जवाहरलाल नेहरू विश्वविद्यालयमा धेरै वर्षदेखि कार्यरत रहेको हुनाले र विश्वका धेरै विश्वविद्यालयहरूसँग नातागोता रहेकाले सिक्किममा एउटा अद्वितीय पहाड पर्वत सबैलाई अँगाल्ने विश्वविद्यालय बनाउने सपना छँदै थियो । काम सुरु गर्यौं, राज्यको एउटा अतिथि गृहबाट । केही पनि थिएन, विश्वविद्यालयको नाममा धर्का र अनुश्वरसम्म थिएन । साँच्चै नौलो, सिर्जनशील अनि चुनौतीपूर्ण स्थिति थियो । मैले पाँच वर्षसम्म यो पदभार सम्हालें । अचम्मैको स्थिति । सिक्किममा त्यसताका रहेका नौवटा कलेजहरूलाई विश्वविद्यालयअन्तर्गत ल्याउनु थियो । विश्वविद्यालयभन्दा कलेज पहिलो जन्मेको थियो । गर्नुपर्ने कामको सूची बनाउन थाल्यौं । बिहान भुकभुके उज्यालोमा नै उठेर कञ्चनजंघाको रमाइलो दृश्य हेर्दै विश्वविद्यालयको भिजन तयार पार्न थाल्यौं । गर्नुपर्ने कामको सूची बढ्दै गयो, दिन र रात पनि छोटिँदै गए । सिक्किम सरकार, अरू विश्वविद्यालय र संस्थाहरूबाट विशेष ज्ञान भएका व्यक्तिहरूलाई लिई कामको गति बढायौं । प्रथम चरणमा गर्नुपर्ने काममा कलेजहरूको पूर्णतया पुनर्निर्माण, पाठयक्रमको ढाँचा र बनावटी, नयाँ परीक्षा र शिक्षण पद्धति जसमा सेमेस्टर प्रणालीको सुरुआत, विश्वविद्यालयको नयाँ नियमकानुनको खोज र लेखाइ, हिसाबकिताबको वैज्ञानिक प्रणाली, विश्वविद्यालयको कार्यालय बुनियादी सुविधाहरूको व्यवस्था अनि टाढाबाट आएका कर्मचारीहरूका आवास आदि । सबै कलेजहरूको हालमा रहेका स्थितिमाथि एउटा व्यापक अध्ययन गरी रिपोर्ट बनायौं । कसरी कलेजहरूलाई राष्ट्रिय स्तरमा पुर्याउने भनी विभिन्न क्षेत्रमा विशेषज्ञ, विद्यार्थी शिक्षकअभिभावक, राजनीतिक नेतापत्रकारनागरिक समाजका सदस्य आदिसँग सरसल्लाह माग्यौं । अति नै घतलाग्दो कुरा अगाडि आए । हाम्रो काम नै थियो कसैलाई घोचेर तलतिर नदेखाएर सबैलाई उँभो मात्र लगाउने । यही गर्यौं । जहिल्यै पनि रातको नौ बज्थ्यो । सबैलाई सोच्ने, खेल्ने र वादविवाद गर्ने प्रशस्त ठाउँ राखिएको थियो । मेरा साथीहरू शिक्षण र प्रशासनमा अति नै प्रवीण एवं समर्पित थिए । धेरैले विवाह गर्ने समय पनि पाएनन्, तर सिक्किम विश्वविद्यालय बनायौं । गान्तोकदेखि लगभग ५६ किलोमिटर तलतिर ६ माइलमा सिक्किम सरकारले एउटा भवन खाली गरेपछि त्यहीं नै विश्वविद्यालयको प्रथम प्रशासकीय कार्यालय बनायौं । त्यसपछि द्रूतगतिमा काम सुरु गर्यौं । त्यहाँ इन्टरनेटको केवल थिएन, फोनको लाइन थिएन, वरिपरि चियाचमेनाको व्यवस्था थिएन । सबैले सघाए, सरकारी व्यवस्था त हो, एउटा जाबो फोन लाइनको निम्ति महाप्रबन्धकलाई नै पत्र लेख्नुपर्ने । धेरैवटा कुरो शीघ्र अघि बढ्यो । विश्वविद्यालयमा प्रथम आगन्तुक नै मानव संशोधन मन्त्रालय दिल्लीका सचिव थिए । हाम्रो विश्वविद्यालय निर्माणको अद्वितीय सोच र साथीहरूको कार्यक्षमता र कटिबद्धता देखेर सचिव र निर्देशक अवाक् बने । केकस्तो सहायता चाहिन्छ भनेर धेरै आश्वासन दिए । नभन्दै धेरै कुरो गरे पनि उनले । सिक्किम सरकारले गान्तोकदेखि लगभग ६० किलोमिटर टाढा थाङगाङ भन्ने जग्गामा विश्वविद्यालय निर्माणार्थ जमिन दिने घोषणा गर्यो । विस्थापित वासिन्दालाई पुनर्बास गर्न ३० करोड खर्च लाग्ने भयो । हामीलाई १५ करोडको सहायता माग्दै पत्र लेखें । परम्पराअनुसार केन्द्रीय विश्वविद्यालय स्थापनामा राज्य सरकारले निःशुल्क जमिन दिनुपर्छ, तर भारत सरकारसँग कुराकानी गरेर १५ करोड सिक्किम सरकारलाई चढायौं । पाठ्यक्रम बनाउने क्रममा राष्ट्र त के, विश्वकै विशेषज्ञहरू निम्त्याएर अत्यन्तै व्यावहारिक पाठ्यक्रम बनाउन सक्यौं । संगीत विभागको पाठ्यक्रम बनाउन क्यार्लिफोनिया विश्वविद्यालय अमेरिकाबाट हेलेन रिस, नेपालबाट अम्बर गुरुङ र भारतका अन्य क्षेत्रबाट विशेषज्ञहरू ल्यायौं । पाठ्यक्रममा कुनै पनि विषयमा पहाडपर्वत र स्थानीय विषयहरूमा लगभग ३५४० प्रतिशत नै अध्ययनका तत्व राख्यौं । अर्थात् यस किसिमको पाठ्यक्रम भारतमा पहिलोपटक बनायौं । विश्वविद्यालय अनुदान आयोगले पछि अरू विश्वविद्यालयहरूलाई सिक्किम विश्वविद्यालयको उदाहरण दिन थाले । विस्तारै हाम्रा कार्यहरूकले छाप पर्न थाल्यो । नयाँनयाँ कोर्सहरू सुरु गर्यौं । भाग्यवश अति नै जाँगरिलो र सोच्ने साथीहरू विश्वविद्यालयमा आउनुभयो । कलेजमा पहिलोपटक सेमेस्टरको आधारमा परीक्षा भयो । शिक्षक र विद्यार्थी दुवै श्रेणीमा अवस्थित हुनैपर्यो । किनकि सिमेस्टरभरि नै घरी त परीक्षा, घरी टर्म पत्र आदि लेख्नुपर्यो । हिजोसम्म वर्षमा एकपटक हुने परीक्षामा अन्तिम घडीमा पढाउने शिक्षक र पढ्ने विद्यार्थी सतर्क र सजग भए । धेरैले सेमेस्टर प्रणालीलाई रोचक र प्रभावशाली पाए र अपनाए । पहिलो सेमेस्टरमा विद्यार्थीहरू धेरै संख्यामा फेल भए । यी अवतीर्ण विद्यार्थीहरूले विरोध जुलुस निकाले । जवहारलाल नेहरू विश्वविद्यालयमा ज्ञानको भोक र तिर्खाले जुलुस निकाल्थ्यो । यहाँ ज्ञान र तिर्खा दुवैलाई नकारेर जुलुस निस्क्यो । सानो माग थियो फेरि पास गराऊ । हामीले एउटै कुरो भन्यौं, तिमीहरूले लेखेको परीक्षा पत्रलाई गान्धी रोडमा फिँजाएर राख्छौं, बाटोमा हिँड्ने कसैले पास गर्ने अंक दिए हामीलाई मान्य हुन्छ । कसैले मानेनन् । त्यसपछि सबैले यति द्रूतगतिमा प्रगति गर्न थाले आफ्नो अध्ययन कार्यमा । हामी छक्क पर्यौं । हरेक सेमेस्टर कुलपति र साथीहरू कलेज भ्रमणमा गएर शिक्षक विद्यार्थीहरूसँग खुलामञ्चमा विचार र ज्ञान आदानप्रदान गथ्र्यौं । कलेजले यसरी विश्वविद्यालयको न्यानोपन पाए र फाइदा उठाए । विस्तारै विश्वविद्यालयको पाँचवर्षीय विकास योजना तयार पार्यौं । देशमा नभएका स्कुल र विभागहरू निर्माण गर्यौं । अरू विश्वविद्यालयमा नपढाइएका विशेष पहाडपर्वत र यहाँका मानव समाजलाई चाहिने कार्यक्रमहरू अघि ल्यायौं । ओखती मूलो, फलफूल, प्राकृतिक प्रकोप र सीमा क्षेत्र, विश्व अध्ययन, चिनियाँ भाषा र चिनियाँ व्यवस्था अध्ययन, शान्ति र युद्ध पहाडी प्राकृतिक संशोधन र कृषि व्यवस्था, पानी, जंगल, परम्परा र संस्कृति बनायौं । जब विश्वविद्यालय अनुदान आयोगका सदस्यहरू यस विकास योजनामाथि छलफल गर्न सिक्किम आए, उनीहरू अचम्भित भए कि यति छोटो अवधिमा यति गहिरो र यति व्यापक कार्य भएको देखेर अध्ययन र अन्वेषणको विभाग र केन्द्रहरूको रूपरेखा र तयार देखेपछि अति नै प्रभावित भए । नभन्दै सायद देशमै पहिलोपटक एउटा नयाँ विश्वविद्यालयलाई एकैसँग दुई सयभन्दा बढी संख्यामा प्राध्यापकहरू नियुक्ति गर्ने रिक्त पद र ५० भन्दा बढी संख्यामा व्यवस्थापन प्रशासनिक कर्मचारीहरू नियुक्त गर्ने आदेश पत्र पायौं । यस समय अरू नयाँ विश्वविद्यालय बनिँदै गरेका क्षेत्रबाट कसरी यति धेरै रिक्त स्थानहरू एकैसँग पाउनुभयो भन्दै मलाई अन्य कुलपतिहरूले सोध्न थाले । जवाफ एउटै थियो नयाँ सोच । एउटा विश्व अँगाल्ने राष्ट्रिय विश्वविद्यालय र स्थानीयहरूलाई समेट्ने ढाँचा । अन्त्यमा यही गर्यौं । हामी भाग्यमानी पनि थियौं । विश्वविद्यालयको चान्सलर भारतका 'हरित क्रान्तिका पिता' डा एमएस स्वामिथान हुनुहुन्थ्यो । भाग्यवश मैले भारतका 'श्वेत क्रान्तिका पिता' भरगिज कुरियनसँग पनि सन् १९९०९२ मा गुजरातको आनन्दमा काम गर्ने अभिन्न अवसर पाएको थिएँ । विश्वविद्यालय चलाउने सर्वोच्च कार्यकारिणी समितिमा राष्ट्रका जानेमाने विद्वान्, नोकर शाहीका प्रतिनिधि अनि विशेषज्ञहरू थिए । यसरी नै प्राज्ञ परिषद् र वित्त परिषद्मा अत्यन्तै प्रसिद्ध व्यक्तिहरू थिए । हाम्रा वित्त अधिकारीहरू पनि भारतका वित्त प्रशासनिक सेवाका उच्च स्तरमा पुगेका व्यक्तिहरू थिए । विश्वविद्यालय २८ महिनाको हुँदै प्रथम दीक्षान्त समारोहमै भारतका राष्ट्रपति प्रतिभा पाटिल मुख्य अतिथिको रूपमा आउनुभयो । एक घन्टाको कार्यक्रम ठीक समयमा सुरु गरेर टुंगाउनुपर्ने भयो । सरमसा गार्डनमा चार दिनसम्म एकएकवटा क्षणको अभ्यास गर्यौं । दीक्षान्त समारोह भव्य भयो । राज्यपाल र भारतका राष्ट्रिय सुरक्षा सल्लाहकार एमके नारायण, मुख्यमन्त्री पवन चामलिङ र धेरै संख्यामा राष्ट्र र सिक्किमका वरिपरिबाट आएका अतिथिहरूले सराहना गर्दै समारोहमा भाग लिए । सिक्किम विश्वविद्यालयको नेपालीमा लेखिएको स्तुति वन्दना प्रथमपटक प्रस्तुत गरियो । स्तुति वन्दनाले मुग्ध भएकी राष्ट्रपतिले यसको हिन्दी र अंग्रेजीमा अनुवाद मागिन् । नेपाली भाषामा विश्वविद्यालयको गीत (स्तुति वन्दना) हुने भारतमै यो पहिलो विश्वविद्यालय हुन गयो । विद्यार्थीशिक्षक कर्मचारी सबैसबैले यस स्तुति वन्दनालाई हरेक कार्यक्रमको सुरुमा प्रस्तुत गर्न थालेपछि दूरदर्शन टेलिभिजन र पुनाको फिल्म अनि टेलिभिजन इन्स्टिच्युटले सिक्किम विश्वविद्यालयमाथि बनाइएको फिल्ममा घरिघरि यो धुन बजाउन थाले । स्तुति वन्दनाको अन्त्यतिर 'जय महान् भारत, जय सुरम्य सिक्किम र जय सिक्किम विश्वविद्यालय' पुग्दा म आफैंले धेरै विद्यार्थीशिक्षककर्मचारीअतिथि र बूढापाकाहरूका आँखामा आँसु देखें । उनीहरूलाई यस्तो स्थितिमा देखेपछि मभित्रको मान्छे पनि पग्लिन्थ्यो र मेरै आँखा पनि रसाउँथे । एउटा राष्ट्रिय विश्वविद्यालय बनायौं । पहाडका नानी विद्यार्थीहरू अति नै योग्य, हँसिला, छिटो सिक्ने र चाँडो अघि बढ्ने हुन्छन् । तर यी नानी विद्यार्थीले ठूलो कुरो सिक्नै सकेन, सिकाउने नै भए । र नै पछि भए । किन दिल्लीको लेडी श्रीराम कलेज र सेन्ट स्टेफन जानु किन जेएनयू जानु ? यदि त्यस्तै कलेज र विश्वविद्यालय घरको आँगनमा नै छन् भने किन त्यति टाढो जानु ? के छन् यी सर्व श्रेष्ठ शैक्षिक संस्थाहरूमा जो पहाडमा छैनन् ? राजा महाराज, नोकरशाही र विद्वान्हरू सबै पढेका स्कुलहरूचाहिँ हामीसितै दार्जिलिङ आदिमा छन् । के देख्यौं भन्दा यी सर्व श्रेष्ठ संस्थानहरूमा चार कुरो रहेछन् । प्रथम ठूलो सोच्ने संस्थाको अध्यक्ष, दोस्रो अति नै कुशल र योग्य शिक्षक, तेस्रो चारैतिरबाट आएका विद्यार्थीहरूमाझ होडबाजीको वातावरण र चौथो विभिन्न सुविधा पुस्तकालय, होस्टेल, प्रयोगशाला आदि । त फेरि यी सुविधा सबै सिक्किम विश्वविद्यालयमै ल्याए हामी नै सव श्रेष्ठ हुने रहेछौं भन्दै यसै मन्त्र जप्दै अघि बढ्यौं । प्रश्नहरू धेरै थिए । स्थानीय व्यक्तिलाई वा चेपेर कसै अयोग्य व्यक्तिलाई शिक्षक बनाउने र नानीहरूको भविष्यचाहिँ स्वाहा बनाउने तर विश्व र राष्ट्रको कुनै पनि कुनाबाट अब्बल शिक्षक ल्याएर विद्यार्थीहरूको भविष्य उज्यालो पार्ने ? धेरैलाई यो तर्क मन परेन । कारण उनीहरूले एउटा आफ्नो मान्छेले नोकरी पाओस्, विद्यार्थी र संस्था जतासुकै जाओस् भन्नेमा धेरै ख्याल राख्थे । हामी भन्थ्यौं शिक्षकको जात, जाति, धर्म, भाषा केही हुँदैन कारण ऊ शिक्षक हो । श्रेणीमा पसेर पढाउन थालेपछि केवल ज्ञानको भण्डार हो र भविष्य निर्माणकर्ता हो । विश्व र भारतको सर्व श्रेष्ठ शैक्षिक संस्थाले यस्तै अब्बल शिक्षक ल्याए, कतिपय स्थानीय नै पनि थिए । सिक्किम विश्वविद्यालयले यही गरे । शिक्षण चयन गर्ने बोर्डमा सोच्न सकेका र जानेका सर्व श्रेष्ठ विशेषज्ञहरूलाई निम्त्याए । मैले चयन बोर्डको अध्यक्ष भएर पहिल्यैबाट आठ सूत्रीय प्रस्ताव राख्थें । प्रथम प्रस्ताव नै थियो । कुलपतिको आफ्नो कुनै व्यक्ति यस चयन प्रक्रियामा छैन भनेर । अर्थात् चयन अति नै निष्पक्ष एवं निःस्वार्थ ढंगमा गरिन्थ्यो। विश्वविद्यालयको सबै कुरोमा विश्व स्तर कायम राख्नुपर्छ भन्ने हाम्रो कटिबद्धता थियो । हामीले पुस्तकालय अति नै भव्य बनायौं । विश्वका विभिन्न महानगर र राष्ट्रबाट प्रकाशित अखबारहरूसमेत त्यहाँ थिए । पुस्तकालयबाट पुस्तक निकाल्ने प्रथा पहिल्यैदेखि डिजिटलाइज्ड गरिएको थियो । प्रयोगशाला अति नै उच्चकोटीको बनाइयो । पुस्तकालयलाई आकर्षक बनाउन चियाकफीसमेतको व्यवस्था निःशुल्क थियो । विश्वविद्यालयले विश्वका धेरै प्रसिद्ध विश्वविद्यालय र संस्थाहरूसँग शैक्षिक सम्झौता गरेबापत पाँच वर्षमा एक हजारभन्दा बढी संख्यामा अमेरिका, इङल्यान्ड, जर्मनी, श्रीलंका, नेपाल, बंगलादेश, चीन, दक्षिण कोरिया, स्विट्जरल्यान्ड, ब्राजिल, जापान, फ्रान्स आदिबाट विशेषज्ञ प्राध्यापकहरू आए । नाटिंगघम र सेफिल्ड हलामका त कुलपतिहरू नै आए । विश्वविद्यालयमा विभिन्न थरीका व्याख्यानहरू सुरु गरिए र राष्ट्रको र विश्वको जानेमाने व्यक्तिहरू आएर वार्ता प्रस्तुत गर्थे । 'ग्लोबल लेक्चर' अन्तर्गत विश्व मानव विकास रिपोर्टका लेखिका शाकीको फुकुदा पारदेखि लिएर माइती नेपालमा अध्यक्ष अनुराधा कोइराला र विश्वले मानेको प्राविधिक स्याम पित्रोदासमेत विश्वविद्यालयमा आए । राष्ट्रपति र प्रधानमन्त्रीको कार्यालयदेखि लिएर वित्तीय आयोग र योजना आयोग र राष्ट्रिय अभिलेखागरदेखि लिएर राष्ट्रिय संग्रहालयसम्मले विश्वविद्यालयलाई सघाए । सिक्किम विश्वविाद्यालयको प्रथम संग्रहालय पनि दिल्लीका राष्ट्रिय संग्रहालयको महानिर्देशकको छत्रछायामा गठन गरियो । शिक्षा दिने र शिक्षा ग्रहण गर्ने प्रक्रियामा कक्षा श्रेणीभित्र दिएको लेक्चर भाषणभन्दा पनि घतलाग्दो शिक्षाको जड प्रकृति आदिसँग मिलन र जुझाइबाट हुन्छ भन्ने कुरा सबैलाई ज्ञात छ । घरदैलो, बारीकुलेसो, खोला धारा, पोथ्रा जंगल, खेतबारी पशुप्राणी र बूढापाका ज्ञानका पोका हुन् भन्दै सिक्किम विश्वविद्यालयले विद्यार्थीलाई खुला मैदानबाट ज्ञान आर्जन गर भन्ने कार्यक्रम अघि राखिदिए । हिउँदो यात्रा, मौखिक इतिहास, अनुभव बाँड आदि कार्यक्रम अति नै गहकिलो भए र सफलता हासिल गरे । हिउँदो यात्राअन्तर्गत ठन्डा महिनाको छुट्टीमा विद्यार्थीशिक्षकको दल कमान, बस्ती, पहाड र कन्दरा गएर अम्लिसो, पानी, सुन्तला, देहव्यापार, अलैंची, किनारमा गुन्द्रुक किनेमा बेच्ने महिला, चिया, विद्युत्, गाउँघरको खेल, संगीत आदिमाथि व्यापक अध्ययन गरे र विश्वविद्यालयमा प्रस्तुत गरे । मौखिक इतिहासअन्तर्गत ७५ वर्षभन्दा बढी उमेरका बाजेबज्यैलाई विभिन्न विषयओखतीमुलो, झाँक्री, फेदाङ्वा, पुरानो घरपरिवार, बाटोघाटो, तिब्बतसँगको व्यापार, खेतबारी आदिमा अन्तर्वार्ता लिएर फिल्म बनाए र लेखे । बाजे मरे, बज्यै मरिन् । दुइटा पुस्तकालय लिएरै गए, अब यस्तो हुन दिँदैनौ है भन्ने मन्त्र लिएर ज्ञानको खोज र प्रज्ञाको व्यापारमा विद्यार्थीशिक्षक सबै लागे । एउटा अति नै चाखलाग्दो अध्याय भयो यो । अमेरिकाको येल विश्वविद्यालय र जापानको हितोस्सुवासी विश्वविद्यालयले मलाई यस्तै श्रेणीदेखि बाहिर गरिएका ज्ञान शिक्षाको कार्यलाई सिक्किम विश्वविद्यालयले कसरी अघि बढायो भन्दै जिज्ञासा देखाउँदै वार्ता प्रस्तुत गर्न निम्त्याए । विश्वविद्यालयका हरेक भवनको नाम राष्ट्रिय र स्थानीय कुरोलाई मिलाएर राखियो । विश्वविद्यालयको लोगो भारतव्यापी होडबाजीबाट ल्याएर जनसाधाराणले भोट दिएर छाने । नेपाल, भोटाङ, बर्मा, बंगलादेश र श्रीलंकाबाहेक भारतका ३४ नगरमहानगरमा विश्वविद्यालयको भर्नाको परीक्षा राखिन्थ्यो । यसबाहेक डिग्री सर्टिफिकेट कसैले पनि नक्कली बनाउन नसकोस् भनेर हामीले नासिकमा भारत सरकारको पैसा छाप्ने सुरक्षित प्रेसमा छाप्थ्यौं । विद्यार्थीमा प्रभाव छिटो पर्यो । प्रथमपटक सिक्किमका दुई विद्यार्थीलाई भारतको गणतन्त्र दिवसको कार्यक्रममा दिल्लीमा प्रधानमन्त्रीको ग्यालरीमा सयजना सर्वोत्कृष्ट विद्यार्थी मित्र संलग्न गरियो । फटाकफुटुक नेट र जुनियर फेलोसिप सिक्किममा पाउनेहरूको संख्या द्रूत गतिमा बढ्यो । विद्यार्थीहरू देश र विदेशका सर्व श्रेष्ठ विश्वविद्यालय र अन्वेषण संस्थाहरूमा पुगे । छोरीचेली र आमाको नाम प्रथमपटक लेदिने प्रथा र विशेष श्रेणीमा परेका कसैको पनि श्रेणी नबताउने प्रथा पनि सुरु गरियो । सेमेस्टरको नाम नै वसन्त र वर्षा राखियो । परीक्षा सकिएको बीस दिनभित्रमा नै परीक्षा फल इन्टरनेटमा घोषणा गरिन्थ्यो । हामी छुट्टीको दिन पनि काम गथ्र्यौं । जहिल्यै पनि रातको नौ बज्थ्यो । पहिल्यैदेखि उपस्थिति र समयको आदर गर्दै मेसिनको प्रयोग गरियो । सबैलाई सोच्ने, खेल्ने, भन्ने र वादविवाद गर्ने प्रशस्त ठाउँ राखिएको थियो । मेरा साथीहरू शिक्षणमा, प्रशासनमा अति नै प्रवीण एवं समर्पित थिए । धेरैले विवाह गर्ने समय पनि पाएनन् । तर संस्था बनायौं । हाल सिक्किम विश्वविद्यालयले अझै प्रगति गर्दैछ । हाम्रो शुभकामना !"
द्विपक्षीय कारोबारमा जीएसटी र भ्याट,"जुलाई २०१७ देखि भारतले जीएसटी (गुड्स् एन्ड सर्भिसेज ट्याक्स) सुरु गरेकाले भारतकेन्द्रित वैदेशिक व्यापार गर्ने नेपालले त्यसले पार्ने प्रभावबारे चासो राख्नु स्वाभाविकै हो । जीएसटी वस्तु तथा सेवामा लाग्ने परोक्ष कर हो । यो करको भार वस्तु तथा सेवाको उपयोग गर्ने उपभोक्ताबाट संकलन गरिने भएकाले त्यस्ता वस्तु तथा सेवाको उत्पादन गर्ने, बिक्री गर्ने र उपभोग गर्ने सबैलाई यो करले प्रभाव पार्छ । संघीय संरचना भएको भारतमा यसअघि केन्द्र, प्रदेश तथा स्थानीय तहमा विभिन्न किसिमका वस्तुगत कर लगाइएको थियो । भारतीय संविधानअनुसार केन्द्र सरकारले भन्सार महसुल र केन्द्रीय अन्तशुल्क, प्रदेशहरूले बिक्रीकर लगाउन सक्ने व्यवस्था गरेको थियो भने स्थानीय तहहरूले चुंगीकर र अरू ससाना कर लगाउन पाउने व्यवस्था थियो । यसरी केन्द्र, प्रदेश र स्थानीय तहहरूले छुट्टाछुट्टै कर लगाउने हुँदा कर सञ्चालन प्रक्रिया जटिल हुनुको साथै दोहोरो कर तिर्नुपर्ने र करकै कारणले प्रदेशप्रदेशबीचमा मात्र नभई प्रदेश र केन्द्र सरकारको बीचमा पनि बेलाबेलामा असमझदारी र वैमनस्यता सिर्जना भएका घटना सार्वजनिक रूपमै बाहिर आउने गर्थे । पंक्तिकार अर्थ मन्त्रालयमा काम गर्दा वैदेशिक सहायताका विविध पक्षमा केन्द्र सरकारसँग सहमति हुँदा पनि राज्य सरकारले सहमति कार्यान्वयन गर्न नमानेका घटना हुने गर्थे । अर्थात् भारतीय कर प्रणालीमा जटिलता थियो । त्यो जटिलताको सामना नेपाल सरकार र नेपाली व्यापारीले पनि गर्नु परिरहेको थियो । सन् २०१७ को मार्च २९ मा लोकसभाबाट केन्द्रीय वस्तु तथा सेवाकर, एकीकृत वस्तु तथा सेवाकर, केन्द्रशासित क्षेत्र वस्तु तथा सेवा कर विधेयकहरू पारित गरेपछि १ जुलाई २०१७ देखि जीएसटी लागू गरी यसअघिका अन्योल हराइएको छ । कर सुधारका निर्देशहरू कर सुधार निरन्तर प्रक्रिया हो । मानव सभ्यताको विकास र राज्य प्रणालीको स्थापनासँग गाँसिएको कर प्रणालीलाई समयअनुसार सुधार गर्दै लैजानुपर्ने धारणा वित्तशास्त्रका पण्डितहरूले पनि अभिव्यक्त गरेका छन् । स्वच्छन्दतावादीहरूले कर वृद्धिमा अंकुश लगाए पनि त्यसपछिका शास्त्रीय, नवशास्त्रीय, आधुनिक (समाजवादीसाम्यवादी) सबैले आआफ्नो तरिकाले कर सुधारको पक्षमा वकालत गरेका छन् । अर्थशास्त्री एडम स्मिथले विश्चितता, सुविधा, मितव्ययिता र न्यायिकतालाई कर निर्धारणका आधार (क्यानन अफ ट्याक्सेसन) बताएका थिए भने त्यसपछिका अर्थशास्त्रीहरूले लचकता, प्रजातान्त्रिकता, समन्यायिकता, आम्दानी वृद्धि जस्ता विभिन्न आधारलाई लिएर कर प्रणालीमा सुधार गर्नुपर्ने बताएका छन् । यसैक्रममा विश्वबैंक जस्ता संस्थाहरू र वित्तीय क्षेत्रमा खरो उत्रिएका मार्सल, विलियम सार्प, ओस्ट्रम आदि नोबेल पुरस्कार विजेताहरू पनि कर सुधारलाई प्रक्रियाको रूपमा हेर्छन् र यसलाई निरन्तरता दिनुपर्ने विचार अघि सार्छन् । जीएसटी र भ्याट जीएसटी र भ्याट लगभग समान छन् । यी दुवै कर उत्पादन र वितरण प्रक्रियाअन्तर्गत विभिन्न तहमा हुुने मूूल्य अभिवृद्धिमा लाग्छ । मूल्य अभिवृद्धि भनेको क्रय मूल्य र बिक्री मूल्यबीचको अन्तर हो । कार्यान्वयनको क्रममा यसअन्तर्गत दर्ता भएका बिक्रेताले आफ्नो खरिद गर्दा असुल गरेको भन्दा जति बढी हुन्छ, त्यो राजस्वको रूपमा सरकारलाई बुझाउनुपर्छ । जीएसटी र भ्याट दुवैमा यो प्रक्रिया समान हुन्छ । विश्वका करिब १८० देशमा सञ्चालनमा आएको यो करलाई धेरै देशमा भ्याट (मूल्य अभिवृद्धि कर) कर भनिन्छ भने न्युजिल्यान्ड, अस्टेलिया, सिंगापुर आदि केही देशमा जीएसटी पनि भनिन्छ । भारतले संघीय संरचनालाई ख्याल गरेर सी जीएसटी र एस जीएसटी गरी केन्द्र र प्रदेश दुवैले वस्तु तथा सेवाको भ्याट कर संकलन गर्न सक्ने व्यवस्था गरेको छ । यो प्रणालीले पनि नेपालमा अन्योल देखिएको छ । नेपालमा २०५१ सालमा बिक्रीकर, मनोरन्जन कर, ठेक्का कर र होटेल करको सट्टामा एउटै भ्याट लागू गरिएको थियो । सुरुमा व्यापारी समुदायबाट व्यापक विरोध आए पनि कर प्रशासनले व्यापारी उद्योगपति र पैठारीकर्ताहरूसँग धेरैपटक छलफल गरी समझदारी कायम गर्दै भ्याट कार्यान्वयनमा ल्याएको थियो । दुई किसिमका बिल बनाउने वा बिल नम्बर नदिई व्यापार गर्ने र चोरी सामान बिक्री गर्नेहरूले भ्याटको विरोध गरे पनि कर प्रणालीभित्रको सैद्धान्तिक पारदर्शिताको अगाडि त्यस्ता व्यापारीहरूको विरोध निस्तेज बनाउँदै लगियो भने यो करबाट आउने राजस्वमा पनि अप्रत्यासित वृद्धि जान्छ । नेपालका जीएसटीको प्रभाव भारतमा लागू भएका राजनीतिक, आर्थिक नीति र तिनको कार्यान्वयनको प्रभाव नेपालमा धेरै तरिकाले पर्ने गरेको छ । नेपालको कुल आयात र निर्यातको दुईतिहाइभन्दा बढी भारतसँग हुने गरेको छ । यसैले भारतीय निर्णयले नेपालमा प्रत्यक्ष वा परोक्ष प्रभाव अवश्य पर्ने हुन्छ । परेका प्रभावलाई देशको अर्थतन्त्र अनुकूल बनाउनु नै नेपालको बुद्धिमानी र बाध्यता दुवै हो । राम्रो प्रभाव जीएसटीले भारतको अर्थतन्त्रलाई ०४ देखि २ प्रतिशतसम्म बढोत्तरी गर्ने अनुमान छ । नेपालमा पनि राजनीतिक र प्रशासनिक परिर्वतन भएको छ । भारत पुरानो संघीय संरचनाको देश हो भने नेपालले पनि संघीयतालाई संस्थागत गर्न थालेको छ । सातमध्ये ६ प्रदेशमा स्थानीय तहको चुनाव सम्पन्न भइसकेको छ । बाँकी प्रदेशमा र प्रदेशसभाको निर्वाचन गर्न निर्वाचन आयोग जुटिसकेको छ । नेपालका प्रदेश सरकारहरूको लागि राजस्व बाँडफाँटको बहस चर्को बनिरहेको छ । यस्तो अवस्थामा भारतीय अनुभवबाट धेरै कुरा सिक्न सकिने देखिन्छ । साथै, जीएसटीले अनौपचारिक व्यापार र चोरी व्यापारलाई नियन्त्रण गर्ने भएकाले रातारात मालामाल हुनेहरू पाखा लाग्ने हुन सक्छ । निर्यातमा जीएसटी नलगाएकाले सामानहरूको मूल्यमा तलमाथि नहुन सक्छ । यो कर लागू भएपछि भारतको केन्द्र, प्रदेश र स्थानीय तहमा लागू भएका विभिन्न १७ किसिमका वस्तुगत कर र २३ वटा सेस खारेज भएका छन् । यसले कर लागत घटाई पारदर्शी कारोेबार संस्थागत गर्न मद्दत पुर्याउने देखिन्छ भने दुई नम्बरी कारोबार बन्द हुने सम्भावना बढाएको छ । नराम्रो प्रभाव जीएसटीको कार्यान्वयन कसरी हुन्छ भन्नेबारे स्वयं व्यापारीहरू नै अन्योलमा छन् । हाल चार किसिमका दरहरू प्रस्ताव गरिएका छन् । ५, १२, १८ र २८ प्रतिशतका दरहरू एक हजार दुुई सय ११ किसिमका वस्तु तथा सेवाहरूमा लगाइएको छ । अल्कोहल, पेट्रोलियम पदार्थमा जीएसटी लगाएको छैन भने ढुवानीमा करको दर बढाइएको छ । यसले गर्दा भारतबाट नेपालमा भित्याइने सामानको एकिन मूल्य कायम गर्न कठिन भएको छ। यद्यपि भारतले संघीय संरचनालाई ख्याल गरेर सी जीएसटी (केन्द्र सरकारले लगाउने) र एस जीएसटी (प्रदेश सरकारले लगाउने) गरी केन्द्र र प्रदेश दुवैले वस्तु तथा सेवाको मूल्य अभिवृद्धिमा कर संकलन गर्न सक्ने व्यवस्था गरेको छ । यो प्रणालीले पनि नेपालमा अन्योल देखिएको छ । जे होस्, विश्वका ठूला अर्थतन्त्र भएका मध्येको भारतले लामो समयदेखिको कर सुधार प्रयासबाट जीएसटी सुरु गरेको छ । सन् १९७६ मा गठित परोक्ष कर सुधार आयोगले त्यतिबेलै भ्याट लागू गर्न गरेको सिफारिस र त्यसपछि १९८५, १९८६, १९९१ र १९९४ मा गरिएका विभिन्न सिफारिस र मोड भ्याटको अभ्याससमेतलाई सम्मान गरेर अन्ततः यो करको थालनी भएको छ । यद्यपि भारतका कतिपय प्रदेशहरूले आआफ्नो कर प्रणालीलाई भ्याटमा परिणत गरिसकेका थिए । हाल आएर भारत सरकारले संविधान नै संशोधन गराएर एकीकृत वस्तु तथा सेवा कर ऐन तर्जुमा गरी लागू गरेकाले यसले गति लिनेछ भन्ने अनुमान लगाउन सकिन्छ । तर पनि हाल लागू गरिएको १० लाखसम्मको मात्र थ्रेसहोल्ड व्यवस्था, बहुदर र सीजीएसटी र एसजीएसटीका प्रावधानले भने छिटै संशोधन गराउने अवस्था देखाउँछ । काम गरेर ज्ञान गर्नुपर्ने (लर्निङ वाइ डुइङ) सैद्धान्तिक एवं प्रयोग परक भनाइअनुसार जीएसटी र भ्याटका सम्बन्धमा भारतले नेपालबाट र नेपालले भारतबाट सिक्दै जानुपर्ने हुन्छ । दुवै देशले गर्ने निर्णयले अर्को देशको अर्थतन्त्रको अवस्था र त्यसबाट पर्ने असरबारे समीक्षा गरेर निर्णय लिने परम्परा बसेमा असल छिमेकीको भूमिका निर्वाहमै अर्थतन्त्रको आधारलाई समेत मजबुत बनाउन सकिने हुन्छ ।"
