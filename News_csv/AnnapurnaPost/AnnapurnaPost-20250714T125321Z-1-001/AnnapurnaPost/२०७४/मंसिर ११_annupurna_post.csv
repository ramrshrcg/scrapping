शीर्षक,विवरण
"स्वदेशी लगानीमा बूढीगण्डकी, श्रेय ओलीलार्इ","उपप्रधान तथा ऊर्जामन्त्री कमल थापाले ऊर्जा मन्त्रालय सम्हालेको निकै थोरै समयमा मुलुकको दीर्घकालीन हितको निर्णय गराउन सफल भएका छन् बूढीगण्डकी जलाशययुक्त आयोजना स्वदेशी लगानीमा निर्माण गर्ने । यो निर्णय नेपालका ठूला र विशेषगरी अध्ययन भइसकेका आयोजना बेचबिखन गरी कमिसन खान पल्केका नेता, मन्त्री, तिनका दल र मजतिको जान्ने कोही छैन भन्ने टेक्नोक्र्याट हरूका लागि ठूलो झापड हो । हिजो माथिल्लो तामाकोसी विद्युत् प्राधिकरणले बनाउनै सक्दैन, विदेशीलाई नै दिनुपर्छ भनेर देशका प्रधानमन्त्री, अर्थमन्त्रीहरू उल्टो लबिङमा लागेका थिए । माथिल्लो तामाकोसी स्वदेशी लगानीमा निर्माण गर्ने निर्णय भएको १० वर्षपछि बूढीगण्डकीमा पनि आन्तरिक स्रोत परिचालनको बाटो खुलेको छ। विगतमा जलविद्युत्मा राज्यले लगानी गर्नु हुँदैन, विदेशी र स्वदेशका निजी क्षेत्रलाई जिम्मा दिनुपर्छ भन्ने विद्युत् नीति, त्यसअनुसारको ऐन कार्यान्वयन भएका कारण हाम्रो यो हविगत भएको कसैबाट लुकेको छैन । किनभने यो नीति लागू भएपछि विद्युत् ऊर्जामा देश झन् परनिर्भर हुँदै गइरहेको छ र बूढीगण्डकीजस्ता जलाशययुक्त आयोजना नबनेसम्म यो निर्भरता अझ वृद्धि हुँदै जानेछ । त्यसैले राष्ट्रिय हितमा भएको यस निर्णयको सर्वत्र स्वागत गरिएको हो। देशका प्रधानमन्त्री तथा पार्टीका अध्यक्ष भइसकेका व्यक्तिहरू स्वदेशका राम्रा आयोजना विदेशीलाई दिनुपर्छ भनेर खुलमखुला अभिव्यक्ति दिँदा अलिकति पनि लाजशरम लागेन । बूढीगण्डकीको परामर्शदाता ट्र्याटबेलले अनुमान गरेको लागत दुई खर्ब ५९ अर्ब रुपैयाँमै ठेक्का दिएर मुलुकलाई अर्बैां रुपैयाँ घाटा पार्ने कृत्य हुँदा पनि विगतमा न दलहरूले लाज माने, न त नियामक निकायहरूले केकसो भएको हो ? सम्म पनि सोधेनन् । एक प्रकारले सिंगो मुलुक नै बूढीगण्डकी बेचबिखनमा मौनता साँधेर बसेको थियो । यसले प्रत्यक्ष वा परोक्ष तवरले उनीहरूको पनि यो बेचबिखनमा संलग्नता रहेको प्रस्ट पारेको छ । जबकि परामर्शदाताले उच्च मूल्य राखी यसको लागत अनुमान गरेको छ । उसको लागतमा पुनर्विचार गर्न विशेषज्ञहरूको समूह गठन गरी गम्भीर अध्ययन गर्ने हो भने अझ घट्न सक्छ । कर्मचारी कोषलगायतका निकायका पैसा मात्र पद्धति बसाली लगानी गर्न सक्यो भने आठ वर्षको अवधिमा कम्तीमा दुईवटा बूढीगण्डकी बनाउन सकिन्छ। हिजो माथिल्लो तामाकोसीको लागत आठ अर्ब रुपैयाँले बढी अनुमान गरिएको थियो । त्यतिबेलाका जलस्रोतमन्त्री विष्णुप्रसाद पौडेलले लागत बढी भएको आभास पाएर एउटा कार्यदल नै गठन गरेका थिए । कार्यदलले अनुमानित लागतमा आठ अर्ब रुपैयाँ घटाएको थियो । त्यही घटेको लागतमा प्रतिस्पर्धा हुँदा थप दुई अर्ब घटी १० अर्ब रुपैयाँ तल झरेको थियो । माथिल्लो तामाकोसीको प्रतिस्पर्धा गराउँदा सिभिल संरचनामा मात्र १० अर्ब रुपैयाँ घट्न गई कुल लागत ३५ अर्ब रुपैयाँ कायम हुन पुगेको प्रमाण नै छ । परामर्शदाताले तय गरेकै लागतमा यस्तै ईपीसी मोडेलद्वारा जिम्मा दिएको भए माथिल्लो तामाकोसीको लागत ४५ अर्ब रुपैयाँ हुन आउँथ्यो, जुन तत्कालीन अवस्थामा वित्तीय व्यवस्थापन हुँदैनथ्यो । अनुमानित लागतमा थप घटेकाले माथिल्लो तामाकोसीको वित्तीय व्यवस्थापन सम्भव भएको अनुभव हामीसित छ । अहिले बूढीगण्डकीमा पनि नेपाली परिप्रेक्ष्यमा लागत पुनर्विचार गर्ने हो भने अवश्य घट्ने देखिन्छ । मन्त्रिपरिषद्द्वारा गठित कार्यदलले लगानीको टुंगो लगाउनुअघि नै बूढीगण्डकीको वास्तविक लागत निक्र्योल गर्न जरुरी देखिन्छ । त्यसपछि अन्तर्राष्ट्रिय प्रतिस्पर्धा हुँदा यथार्थ लागतमा निर्माण हुने छाँट आउँछ । अहिले परामर्शदाता ट्र्याक्टबेलले गरेको अनुमान (२५९ अर्ब रुपैयाँ) मै ईपीसीएफ मोडेलमा बनाउन अघिल्लो सरकारले गेजुवा कम्पनीसित जुन सम्झौता गरेको थियो, त्यो सोह्रै आना राज्य लुट्ने प्रपञ्च थियो । किनभने लागत अनुमान तय भइसकेको आयोजनामा त्यही अनुमानित लागतमा पैसासमेत खोजेर (फाइनान्सिङ) बनाउने ठेक्का दिनु भनेको ठाडै भ्रष्टाचार गर्नु हो । अनुमानित लागतमा प्रतिस्पर्धा हुँदा न्यूनतम १० प्रतिशतले घट्दा पनि २५ अर्ब रुपैयाँ हुन आउँछ । अझ जलविद्युत् र सडकजस्ता पूर्वाधारमा २० देखि २५ प्रतिशत घटेर ठेक्का हाल्ने चलन छ । २० प्रतिशत कममा ठेक्का पाउँदा न्यूनतम ५० अर्ब रुपैयाँ कम हुन जान्छ । यसरी एउटा आयोजनामा ठेकेदारले अधिकतम ५० र न्यूनतम २५ अर्ब रुपैयाँ नाफा खाने प्रस्ट थियो । ठेकेदारलाई यसरी अर्बैाँ रुपैयाँ कुम्ल्याउन दिएर नेताहरूले थोरै रकम कमिसन आए पनि दिन तयार भएका थिए । ठेकेदारले गेजुवाले बूढीगण्डकी ईपीसी एफमा हात पार्न गरेको त्यो मेहनत बूढीगण्डकी बनोस् भन्दा पनि उसले कामै नगरी अर्बैाँ रुपैयाँ हत्याउनु थियो । अलिकति कमिसनको लालचमा देशलाई दीर्घकालसम्म ऋणको भारी बोकाउन नेपाली कांग्रेस, एमाले र माओवादी केन्द्र तयार भएका थिए । जबकि गगन थापा सभापति भएको व्यवस्थापिकासंसद्को कृषि तथा जलस्रोत समितिले बूढीगण्डकी यीयी आधारमा नेपाली पुँजीमा निर्माण हुन सक्छन् भनेर तथ्य र प्रमाणसहित राखी सरकारलाई स्वदेशी स्रोतबाटै निर्माण गर्न निर्देशन दिएको थियो । संसदीय समितिको निर्देशनलाई अटेर गरी छापामार शैलीमा बूढीगण्डकी बेचिएको थियो । बूढीगण्डकीको बेचबिखन हुँदा नेपाली कांग्रेस र एमाले मौन थिए । एमाले अध्यक्ष तथा तत्कालीन प्रधानमन्त्री केपी शर्मा ओलीले त गेजुवालाई नै यो आयोजना दिन प्रक्रियासमेत अघि बढाइसकेका थिए । माओवादीले एमालेको सराकारलाई समर्थन फिर्ता गरिसकेपछि ओलीले पनि जनार्दन शर्माको शैली अपनाउन नखोजेका होइनन् । उनले गेजुवाको फाइल दुई दिनभित्र चलायमान बनाई टुंगो लगाउन लागेका थिए । बिनाप्रतिस्पर्धा ईपीसीएफ मोडेलमा दिनु हुँदैन भनी त्यतिबेला ऊर्जा र अर्थ मन्त्रालयका कर्मचारीले सहयोग नगरेका कारण रोकिन पुगेको थियो । गेजुवाप्रति ओलीको लगाव कति घनीभूत थियो भन्ने उनको चीन भ्रमणताका पनि देखियो । गेजुवाको मुख्यालयमा तीन घन्टा बसेका ओलीले नेपाली दूतावासले आयोजना गरेको रात्रिभोजमा सहभागीलाई कुराएका थिए । देशको प्रधानमन्त्रीजस्तो व्यक्ति राजकीय भ्रमणमा रहेका बेला गेजुवाजस्तो नेपाल र अन्तर्राष्ट्रिय क्षेत्रमै बद्नामी कमाइसकेको ठेकेदार कम्पनीमा लामो समय बिताउनु आफैंमा त्यतिबेलै बूढीगण्डकी प्रकरण रहेको लख धेरैले काटिसकेका थिए । ओलीले गेजुवाप्रतिको आफ्नो लगाव त्यतिखेर उद्घाटित गरे, जतिबेला वर्तमान मन्त्रिपरिषद्ले गत कात्तिक अन्तिम साता बूढीगण्डकीका सारा सम्झौता रद्द गरिदियो। सम्झौता रद्दपछि ओली झन् उग्र भए । उनले विभिन्न ठाउँका सार्वजनिक भाषणमा दोहोर्याए, चुनावपछि गठन हुने हाम्रो (गठबन्धन) सरकारले बूढीगण्डकी गेजुवालाई नै दिनेछ । उनले वर्तमान सरकारले बूढीगण्डकी भारतलाई दिनका लागि खारेज गरिएको समेत आरोप लगाए । ओलीको आरोपलाई ध्रुवसत्य ठानी भारतीय सञ्चारमाध्यमहरूले समाचार पनि प्रकाशित गरे । यी सारा कुराले बूढीगण्डकी स्वदेशी लगानीमा निर्माण गर्ने वातावरणका लागि कुत्कुताइरहेको थियो । ओलीको यस्तो आरोप र अभिव्यक्ति नआएको भए सायद यो सरकारले बूढीगण्डकी आन्तरिक स्रोत परिचालन गरी निर्माण गर्ने निर्णय गर्दैनथ्यो । आज बूढीगण्डकीमा जे निर्णय भएको छ, त्यसको श्रेय ओलीलाई जान्छ । कांग्रेसले बूढीगण्डकीमा गरेको गल्ती सच्याएको छ, जसरी माथिल्लो तामाकोसी निर्माण सुरु हुँदै गर्दा त्यसको जस लिने धेरै दल, व्यक्ति, समूह उत्पत्ति भएका थिए, भोलि बूढीगण्डकी निर्माण भएपछि सबैले जश लिने प्रयत्न गर्नेछन् । स्वदेशी लगानीमा बनाउने निर्णय भएपछि बूढीगण्डकीको बाँधको उचाइ यति हुनुपर्छ, यति घन्टाका लागि पिकिङ इनर्जी हुनुपर्छ लगायतका थुप्रै प्राविधिक बहस हुन थालेका छन् । गोरखा र धादिङका २५ हजार घरधुरी डुबाएर बन्ने संरचनाले मुलुकको दीर्घकालीन ऊर्जा आवश्यकता सम्बोधन भने अवश्य गर्नुपर्छ । परामर्शदाताले बाँधकै मुनि केन्द्रबिन्दु भएर ८३ रेक्टर स्केलको भूकम्प आए पनि थेग्ने गरी डिजाइन गरेको छ । अहिलेको प्रविधिले संचरनालाई अझ बढी बलियो बनाउँदै लगेको देखिन्छ । त्यसैले यसको प्राविधिक विवादभन्दा पनि तल्लो तटीय लाभका विषयमा गम्भीर हुनु अहिलेको आवश्यकता हो, जसको अध्ययन गर्न जल तथा ऊर्जा आयोगको सचिवालयलाई जिम्मा दिइएको छ। रह्यो लगानीको कुरो । एउटा उदाहरण मात्र हेरौं । स्वयं अघिल्ला ऊर्जामन्त्री शर्माले एक दर्जन वित्तीय तथा गैरवित्तीय संस्थालाई बोलाएर जलविद्युत्मा कति लगानी गर्न सकिन्छ भन्ने लिखित प्रस्ताव माग गरेका थिए । कर्मचारी सञ्चय कोष, बिमा संस्था, नागरिक लगानी कोष, सेना र प्रहरीका कल्याणकारी कोषलगायत एक दर्जन निकायले तत्काल ८८ अर्ब रुपैयाँको चेक काट्न सकिने लिखित जानकारी गराएका थिए । ती निकायहरूले वर्षको ५४ अर्ब रुपैयाँ जलविद्युत्मा मात्र समर्पित रूपले लगानी गर्न सक्ने प्रतिबद्धता जनाएका थिए । यी निकायका पैसालाई मात्र पद्धति बसाली लगानी गर्न सक्यो भने आठ वर्षको अवधिमा कम्तीमा दुईवटा बूढीगण्डकी बनाउन सकिन्छ । आठआठ वर्षमा यी निकायले ५४ अर्ब रुपैयाँ (हरेक वर्ष) लगानी गर्ने हो भने चार खर्ब ३२ अर्ब रुपैयाँ हुन आउँछ । अझ त्यसमा सरकारले कुल बजेटको १० प्रतिशत छुट्ट्याउँदै जाने हो भने नै काफी हुन्छ । एडीबी, विश्व बैंकजस्ता बहुपक्षीय दातृ निकाय र द्विपक्षीय निकायका भर पर्ने हो भने २० मेगावाटको सरकारी बूढीगंगा जस्तो हुनेछ । ६ अर्ब लागत रहेको बूढीगंगालाई साउदी र कुबेली फन्डले लगानी गरेका छन् । तिनका सर्त पालना गर्दागर्दा आयोजना नै अयोग्य हुन थालिसकेको छ, तर निर्माणमा गएको छैन । तसर्थ स्वदेशी स्रोतमा सर्त हुँदैन । उसैले भनेका कम्पनीका ठेकेदार, परामर्शदाता, यन्त्र उपकरण खरिद गर्नुपर्दैन । यसको अनुभव हामीले माथिल्लो तामाकोसीबाट गरिरहेका छौं ।"
शिक्षा विकासको सय वर्ष,"मानिसको जीवनमा सय वर्षको अवधिलाई निकै लामो समयको रूपमा लिने गरिन्छ । शैक्षिक विकासको दृष्टिले हेर्दा यस अवधिलाई प्रगतिको मापन गर्ने आधारका रूपमा लिइन्छ । आजभन्दा ठीक सय वर्षअघि १९७४ मा नेपालमा राणा प्रधानमन्त्री चन्द्रशमशेरको शासनकाल थियो । त्यस वर्ष चन्द्रशमशेरले खड्ग निशाना छाप सार्वजनिक गरेका थिए । विद्यालयको निम्ति आर्थिक सहयोग प्राप्त गर्न वा विद्यालयको नाम राख्न खड्ग निशाना छापको आवश्यकता पर्दथ्यो । नेपालको शैक्षिक इतिहासमा १९७५ लाई महत्वपूर्ण वर्षको रूपमा लिइन्छ । यस वर्ष देशमा पहिलोपटक उच्च शिक्षा प्राप्त गर्ने स्थलको रूपमा त्रिभुवन चन्द्र कलेज अर्थात् त्रिचन्द्र कलेजको स्थापना भएको थियो । साथै त्यसै वर्ष कलकता विश्वविद्यालयले आईए र बीएको पाठ्यक्रममा नेपाली भाषालाई प्रमुख भाषाको रूपमा मान्यता दिएको थियो । १९७७ सालमा पाठशाला बन्दोबस्त इन्स्पेक्टरी अफिसको स्थापना गरिएको थियो । त्यस वर्ष नेपाली साहित्यको इतिहासमा एउटा दुःखद घटना भयो । त्यस वर्ष मकैको खेती लेखेबापत सुब्बा कृष्णलाल अधिकारीलाई चन्द्रशमशेरले कठोर कारागार सजाय दिएका थिए । यिनको मृत्यु कारागारमै भएको थियो । १९८७ सालमा भीमशमशेरको प्रधानमन्त्रीत्वकालमा नेपालमा सर्वप्रथम टेक्निकल स्कुलको स्थापना भएको थियो । त्यसको ठीक दुई वर्षपछि १९८९ सालमा कृषि स्कुल स्थापना भएको थियो । विद्यालय शिक्षा विकासमा जुद्धशमशेरको पनि महत्वपूर्ण योगदान रहेको थियो । यिनकै प्रधानमन्त्रीत्वकालमा १९९० सालमा एसएलसी परीक्षा बोर्डको स्थापना भएको थियो । यसको तीन वर्षपछि १९९३ मा शिक्षा बोर्डको गठन गरियो । शिक्षा बोर्डको स्थापना भएको एक वर्षपछि नै १९९४ मा पास जाँच अड्डाको नयाँ सवाल प्रकाशित गरियो । यसअनुसार मध्यम परीक्षा क मेल र ख मेल गरी दिन पाइने व्यवस्था गरियो । १९९६ सालमा शिक्षासम्बन्धी इस्तिहार जारी गरिएको थियो । सय वर्षको शिक्षा विकासको समीक्षा गर्ने हो भने सन्तोष मान्नुपर्ने धेरै विषय छन् भने सुधारका पनि प्रशस्त गुन्जायस छन् । २००४ सालमा पद्मशमशेरको शासनकालमा आधार शिक्षण केन्द्र स्थापना गरिएको थियो । देशका विभिन्न भागमा १४ वटा आधार स्कुल स्थापना गरिएको थियो । त्यसको एक वर्षपछि २००५ सालमा विश्वविद्यालय योजना सभा गठन गरियो । २००७ सालमा प्रजातन्त्रको आगमनका साथै शिक्षा मन्त्रालय स्थापना भएको थियो । त्यसको एक वर्षपछि २००८ सालमा पुरातत्व विभागको स्थापना भयो । नेपालको शैक्षिक इतिहासमा २०१० सालको आफ्नै विशिष्ट स्थान रहेको थियो । यसै वर्ष शिक्षा समितिको गठन, शिक्षा विधान २०१०, नेपाल राष्ट्रिय शिक्षा योजना आयोग २०१०, डिभिजन इन्स्पेक्टर अफ स्कुलको पहिलो गोष्ठी, शिक्षकको निम्ति पोस्ट बेसिक ट्रेनिङजस्ता शैक्षिक कार्यक्रम सञ्चालन भएका थिए । २०१० सालपछिको दुई दशक पनि शिक्षाको इतिहासमा महत्वपूर्ण रहेको थियो । २०११ सालमा नेपालमा शिक्षा नामको पहिलो शैक्षिक प्रतिवेदन सार्वजनिक गरिएको थियो । त्यसपछि २०१२ सालमा शिक्षा सामग्री केन्द्र स्थापना भएको थियो । २०१३ सालमा योजनाबद्ध प्रौढ शिक्षाको सुरुआत भएको थियो । २०१६ सालमा शिक्षा क्षेत्रमा दुइटा महत्वपूर्ण काम भएका थिए । पहिलो काम त्रिभुवन विश्वविद्यालको स्थापना र दोस्रो नेसनल एजुकेसनल काउन्सिलको गठन थियो । त्यसैगरी २०१८ सालमा पनि दुइटा महत्वपूर्ण काम भएका थिए । पहिलो काम सर्वांगीण राष्ट्रिय शिक्षा समितिको गठन र प्रतिवेदन प्रस्तुत र दोस्रो काम परीक्षा नियन्त्रण कार्यालयको व्यवस्थापन गर्नु थियो । २०१९ सालमा शिक्षा ऐन र त्यसको एक वर्षपछि झापाको बुधबारेमा निःशुल्क प्राविधिक शिक्षाको थालनी गरिएको थियो । २०२३ सालमा चारवटा महत्वपूर्ण काम भएका थिए । पहिलो काम नेपालमा पहिलोपटक शिक्षा नियमावली सार्वजनिक, दोस्रो अध्यापन अधिकार पत्रको व्यवस्था, तेस्रो संस्कृत शिक्षामा सुधार गर्नको निम्ति परामर्श दातृ समितिको गठन र चौथो साइन्स टिचिङ इनरिचमेन्ट प्रोग्राम अर्थात् स्टेप लागू गर्न यूसआईडीसँग सम्झौता गर्नु थियो । २०२४ सालमा शिक्षा सामग्री केन्द्रको उद्घाटन र राष्ट्रिय शिक्षा सल्लाहकार परिषद्को गठन भएको थियो । त्यसको एक वर्षपछि शिक्षा ऐन जारी गरिएको थियो । शिक्षा ऐन जारी भएको तेस्रो वर्ष २०२७ सालमा शिक्षा नियम जारी हुनुका साथै अञ्चल शिक्षा अधिकारी कार्यालय खारेज गरिएको थियो । नेपालको शैक्षिक विकासमा २०२८ सालको पनि आफ्नै विशेषता छ । यस वर्ष शिक्षा क्षेत्रमा तीन वटा महत्वपूर्ण काम भएका थिए । पहिलो राष्ट्रिय शिक्षा पद्धतिको योजना लागू हुनु, दोस्रो शिक्षा ऐन २०२८ को कार्यान्वयन र तेस्रो महिला शिक्षामा समान पहुँच कार्यक्रम लागू हुनु थियो । २०३० सालमा विशेष शिक्षा परिषद्को गठन र त्यसको दोस्रो वर्ष निःशुल्क प्राथमिक शिक्षा घोषणा गरिएको थियो । २०३७ सालमा रेडियोबाट शिक्षक तालिम प्रसारण हुनुका साथै निजी क्षेत्रमा विद्यालय तथा क्याम्पस खोल्ने अनुमति दिइयो । त्यसको एक वर्षपछि २०३८ सालमा पाठ्यक्रम कार्यान्वयन योजना लागू गरिएको थियो । २०३८ सालपछिको दुई दशक पनि उपलब्धिमूलक मानिन्छ । यस अवधिमा शाही उच्च शिक्षा आयोगको गठन, एसियाली विकास बैंकको सहयोगमा विज्ञान परियोजना लागू, विश्व बैंकको ऋण सहयोग र युनिसेफको प्राविधिक सहयोगमा प्राथमिक शिक्षा परियोजना लागू हुनु थियो । २०४३ सालमा दाङको बेलझुन्डीमा संस्कृत विश्वविद्यालयको स्थापना, उच्च माध्यमिक शिक्षा ऐन जारी, उच्च माध्यमिक शिक्षा परिषद् गठन, २०४८ सालमा निजी क्षेत्रको पहिलो विश्वविद्यालय काठमाडौं विश्वविद्यालयको स्थापना, २०४९ मा राष्ट्रिय शिक्षा आयोगको प्रतिवेदन सार्वजनिक र उच्च माध्यमिक शिक्षा सञ्चालन जस्ता काम भएका थिए । २०४९ पछिका वर्ष पनि उपलब्धिपूर्ण मानिन्छ । यस अवधिमा मदरसा जाँचबुझ कार्य समितिको गठन, उच्चस्तरीय राष्ट्रिय शिक्षा आयोगको प्रतिवेदन सार्वजनिक, शिक्षासम्बन्धी उच्चस्तरीय कार्य समितिको प्रतिवेदन सार्वजनिक, शिक्षा ऐन सातौं संशोधनमार्फत सामुदायिक र संस्थागत विद्यालय गरी दुई किसिमको विद्यालयको व्यवस्था र कक्षा १ देखि अंग्रेजी शिक्षा अनिवार्य गर्नेजस्ता काम भएका थिए । २०६० पछिका एकदशक शैक्षिक विकासमा मन्द गति भए पनि २०७० पछि यस क्षेत्रमा उत्साहजनक प्रगति भयो । २०७० सालमा शिक्षा मन्त्रालयको पुनर्संरचना हुनुका साथै २०५६ सालदेखि रोकिएको शिक्षक सेवा आयोगको लिखित परीक्षा प्रारम्भ भयो । २०७० सालपछिका चार वर्षमा एकपछि अर्को गरी निरन्तर रूपमा विद्यालय शिक्षामा सुधार हुँदै गएको पाइन्छ । त्यस्ता सुधारमा एसएलसी परीक्षामा लेटरगे्रडिङ पद्धति प्रयोग गर्ने निर्णय, प्राविधिक शिक्षा धारको विद्यार्थीको नतिजा लेटरगे्रडिङ पद्धतिमा प्रकाशित गर्ने र शिक्षा ऐनको आठौं संशोधनअनुसार राष्ट्रिय परीक्षा बोर्ड गठन हुनु हो । शिक्षा ऐनको आठौं संशोधन भए पनि नियमावली सार्वजनिक हुन नसक्नु दुःखदायी हो । एसएलसी परीक्षालाई माध्यमिक शिक्षा परीक्षा (एसईई) नाम दिएको छ । यसअनुसार एसईईमा लेटरगे्रडिङ पद्धति लागू गरिएको छ । २०७४ सालमा खुला विश्वविद्यालय खोलिएपछि हाल विश्वविद्यालयको संख्या १० पुगेको छ । आजभन्दा झन्डै सय वर्षअघि स्थापना भएको त्रिचन्द्र कलेजले उच्च शिक्षाको ढोका खोलिएको थियो । यस सय वर्षको शिक्षा विकासको समीक्षा गर्ने हो भने सन्तोष मान्नुपर्ने धेरै विषय छन् भने सुधारका पनि प्रशस्त गुन्जायस छन् । यसको निम्ति हामी सबैले हातेमालो गरी अगाडि बढ्नुपरेको छ ।"
महिलाका प्रजनन अधिकार,"प्रजनन अधिकार भन्नाले प्रत्येक दम्पतीले कतिजना सन्तान जन्माउने, जन्मान्तर कति राख्ने, बच्चा जन्माउने वा नजन्माउनेबारे सूचना पाउनुपर्ने र यौन तथा प्रजनन अधिकारका लागि स्वतन्त्र र जिम्मेवारीपूर्वक निर्णय लिन पाउनुलाई बुझिन्छ । प्रजनन अधिकारले अन्तर्राष्ट्रिय मानव अधिकारको समेत मान्यता पाएपश्चात् यो विषय मानव अधिकारसँग सीधै जोडिएको विषय बन्न पुगेको छ । सन् १९९४ मा भएको जनसंख्या तथा विकास नामक अन्र्तर्राष्ट्रिय सम्मेलनपछि प्रजनन अधिकारका सवालहरू बहसमा आउन थालेका हुन । सन् १९९५ मा इन्टरनेसनल प्लान्ड् प्यारेन्टहुड फेडेरेसन (आपीपीएफ) को सदस्य सभाद्वारा यौन तथा प्रजनन अधिकार बडापत्र तयार गरी अनुमोदन भयो । बडापत्रमा १२ वटा यौन तथा प्रजनन अधिकारहरू उल्लेख गरिएका छन्, जसमा बाँच्न पाउने अधिकार, व्यक्तिगत स्वतन्त्रता र सुरक्षाको अधिकार, समानता तथा सबै प्रकारका भेदभावबाट मुक्त हुने अधिकार, गोपनीयताको अधिकार र स्वतन्त्ररूपले विचार व्यक्त गर्न पाउने अधिकार छन् । यसका अलावा सूचना तथा शिक्षा प्राप्त गर्न पाउने अधिकार, विवाह गर्ने वा नगर्ने, परिवार बसाउने वा नबसाउने, परिवार नियोजन गर्ने वा नगर्ने आदि सम्बन्धमा निर्णय गर्न पाउने अधिकार, बच्चा पाउने वा नपाउने वा कहिले पाउने भन्ने निर्णय गर्न पाउने अधिकार, हेरविचार तथा सुरक्षासम्बन्धी अधिकार, विज्ञानले गरेका उन्नतिबाट लाभान्वित हुन पाउने अधिकार, सभा सम्मेलन, भेला गर्ने तथा राजनीतिक सहभागिता गर्ने स्वतन्त्रताको हक तथा पीडा तथा दुव्र्यवहारबाट मुक्त हुन पाउने अधिकार पनि बडापत्रमा रहेका छन् । नेपालको अन्तरिम संविधान २०६३ को धारा २०(२) ले प्रजनन स्वास्थ्य तथा प्रजनन हकको अधिकार सुनिश्चित गरेको थियो । २०७२ मा जारी भएको नेपालको संविधानकोे धारा ३८(२) मा प्रत्येक महिलालाई सुरक्षित मातृत्व र प्रजनन स्वास्थ्यसम्बन्धी हक हुनेछ भन्ने वाक्यांश राखिएको । प्रजनन स्वास्थ्य तथा प्रजननसम्बन्धी हकलाई मौलिक हकका रूपमा संविधानमै व्यवस्था गरिएको छ । सविधानको धारा र उपधारामा विनियोजन गरिएको यो मौलिक हकको उपभोग कतिजना महिलाले कसरी कहाँकहाँ उपभोग गर्न पाएका छन् ? त्यसको लेखाजोखा सम्बन्धित सरोकारवालासँग छैन । अझैसम्म पनि करिब ८१ प्रतिशत बच्चा घरमै जन्मिन्छन्, ३० प्रतिशत महिलाले सुत्केरीपश्चात् पाउनुपर्ने सेवाबाट वञ्चित हुनुपर्ने अवस्था छ । प्रजनन स्वास्थ्य अधिकार सम्बन्धमा सर्वोच्च अदालतले भनेको छ, प्रजनन स्वास्थ्य अधिकारको सही संरक्षण गर्न दिएनन् भने गर्भधारण निरन्तर गर्नुपर्ने बाध्यता सिर्जना भई महिला सन्तान जन्माउने बाध्यात्मक दायित्व बोकेको यन्त्रको रूपमा रूपान्तरण हुन पुग्छन् । यति विशाल क्षेत्र ओगटेको प्रजनन अधिकारको सवाल हाम्रो समाजमा लाज र शरमको विषय बनेको छ । महिला अहिलेसम्म पनि सन्तान जन्माउने यन्त्रको रूपमा मात्रै प्रयोग भइरहेका छन् । कलिलो उमेरमा बच्चा जन्माउने, छोराको आशामा धेरै छोरी जन्माउने, पारिवारिक दबाबका कारण महिला सन्तानको बारेमा खुलेर निर्णय गर्न नसक्ने अवस्थामा छन् । सुरक्षित गर्भपतन सेवा दिवस २०७४ का अवसरमा सार्वजनिक गरिएको एक तथ्यांकअनुसार नेपालमा वार्षिक ६ लाख गर्भवती महिलामध्ये करिब ८० हजारले सुरक्षित गर्भपतन सेवा लिने गरेका छन् । मुलुकी ऐनको एघारौं संशोधनपश्चात् गर्भपतनले कानुनी मान्यता पाएको दिनलाई स्मरण गर्दै असोज १० गते नेपालमा सुरक्षित गर्भपतन दिवस मनाउन थालिएको हो । प्रजनन स्वास्थ्यको अधिकार सुनिश्चित गर्न राष्ट्रिय प्रजनन स्वास्थ्य विधेयक ०७४ को मस्यौदा मन्त्रालयले तयार पारेको छ । कानुनी रूपमा राम्रा बुँदाहरू लिपिबद्ध गरिए पनि व्यवहारमा उतार्न नसकेसम्म त्यसको प्रतिफल अनूभूति गर्न सकिँदैन । जबसम्म एउटी महिलाले बच्चा कति जन्माउने भन्ने निर्णय गर्न सक्दिनन् वा उनको निर्णय परिवारमा मान्य हुँदैन, तबसम्म जतिसुकै ऐन, कानुन बनाए पनि तात्विक प्रभाव पर्दैन । आफ्नो ज्यान जोखिममा छ भन्ने थाहा हुँदाहुँदै परिवारको खुसीको लागि असुरक्षित बाटो पहिल्याउने महिला संख्या धेरै छ । एक किसिमले महिलाको पाठेघरलाई प्रयोगशालाको रूपमा परीक्षण गर्दै आइएको छ अहिलेसम्म पनि । यो सोचमा परिवर्तन नआएसम्म समाज सभ्य र समान भएको मान्न सकिँदैन । प्रजनन स्वास्थ्यको अधिकार सुनिश्चित गर्न र प्रजनन स्वास्थ्यकै कारण महिलामाथि हुने विभेद अन्त्य गर्न राष्ट्रिय प्रजनन स्वास्थ्य विधेयक ०७४ को मस्यौदा तयार भएको छ । नयाँ ऐनले मातृशिशु मृत्युदर, सुरक्षित गर्भपतनलगायतका विषयमा उत्पन्न हुने समस्या समाधान गर्ने तथा नवजात शिशुको निःशुल्क स्वास्थ्योपचार, सुरक्षित गर्भपतनको अधिकार, परिवार नियोजन, किशोरकिशोरीको प्रजनन स्वास्थ्यसम्बन्धी अधिकारलाई समेत सम्बोधन गर्ने बताइएको छ । ऐन पारित भएपश्चात् महिलाको गोपनीयताको हक संरक्षण गर्ने, सबै सरकारी अस्पतालमा सबै प्रकारका प्रजनन स्वास्थ्य सेवा निःशुल्क गराउने, कानुनविपरीत कार्य गर्नेलाई दण्डसजायको व्यवस्था गर्नुका साथै सुरक्षित मातृत्व, सुरक्षित गर्भपतन, परिवार नियोजन, प्रजनन स्वास्थ्यका विषयलाई अधिकारका रूपमा सुनिश्चित गर्दै महिलाको प्रजननसम्बन्धी विषयलाई आत्मनिर्णयको अधिकारको रूपमा स्थापित गर्ने विश्वास सरोकारवालाको छ। चिकित्साशास्त्रका अनुसार २२ साता नपुग्दासम्मको गर्भ आफैं खेर गएमा अथवा कुनै औषधिको प्रयोगद्वारा तुहाइएको खण्डमा त्यसलाई गर्भपतन भनिन्छ । महिनावारी भएको पहिलो दिनबाट गणना गर्दा २८० दिन वा ४० साता वा नौ महिना सात दिन पुगेपछि गर्भावस्था पूर्ण हुन्छ । विकसित देशहरूमा भने विभिन्न आधुनिक उपकरणको प्रयोग गरी बचाउन सकिने हुनाले २८ साताअघिको सय ग्राम तौलको शिशु बाहिरिएमा मात्र गर्भपतन भनिन्छ । सुरक्षित गर्भपतन पनि महिलाको प्रजनन अधिकारसँग जोडिएको एउटा हिस्सा हो । नेपालमा सुरक्षित गर्भपतन सेवा प्रक्रिया २०६० ले १२ सातासम्मको गर्भ गर्भवतीको मञ्जुरीमा पतन गर्न कानुनले मान्यता दिएको छ । जबर्जस्ती करणी र हाडनाता भएको अवस्थामा १८ सातासम्मको गर्भ फाल्न पाइने व्यवस्था छ । लिंग पहिचान गरेर, गर्भवतीको सहमतिबिना र १२ साताभन्दा बढीको गर्भपतन गराउन कानुनी रूपमा बन्देज छ । कुनै जटिल परिस्थिति भएको खण्डमा विशेषज्ञ र अनुमति प्राप्त चिकित्सक रोहबरमा १८ सातासम्मको गर्भ फाल्न पाउने कानुनी व्यवस्था छ । विश्वभरको आँकडा नियाल्ने हो भने एक वर्षमा करिब साढे पाँच करोड गर्भपतन गराइने अनुमान छ । कानुनी रूपमा गर्भपतनलाई मान्यता दिइएको भए पनि यथेष्ट जानकारीको अभावमा आजपर्यन्त महिलाको ज्यान जोखिममा पर्दै आएको छ । कानुनी रूपमा गर्भपतनलाई मान्यता दिइएमा धेरै महिलाको सुरक्षित गर्भपतनमा पहुँच पुग्ने देखिन्छ । सुरक्षित गर्भपतनमा पहुँच पुग्नु भनेको महिलाको प्रजनन अधिकारको सम्मान हुनु पनि हो । असुरक्षित गर्भपतनका कारण अहिले पनि हजारौं महिलाले ज्यान जोखिममा पार्दै आएका छन्, मृत्युवरण गरिरहेका छन् । पितृसत्तात्मक सामाजिक संरचना तथा अपांगमैत्री वातावरणको अभाव एवं अपांगता भएका महिलाको प्रजनन अधिकार स्विकार्न नसक्ने सामाजिक सोचका कारण पनि अपांगता भएका महिलाको प्रजनन अधिकार ओझेलमा पर्दै आएको छ । गत वर्ष पोखरामा अपांगता भएका महिलाको यौनिकता र प्रजनन स्वास्थ्य विषयमा अन्तक्रिया गरियो । यस्ता कार्यक्रम देशैभर गरिनुपर्छ र समाधानका उपाय खोजिनुपर्छ । प्रजनन अधिकार महिलासँग जोडिएको पाटो हो । यसमा महिलालाई यातना या दबाब दिएर पारिवारिक स्वार्थको लागि ज्यान खतरामा पार्न पाइँदैन भन्नेतर्फ महिला नै चनाखो हुन जरूरी छ । परिवारलाई सोधेर, परिवारका सदस्य खुसी पारेर होइन, महिलाले आत्मनिर्णयका साथ सन्तानको बारेमा सोच्न पाउनुपर्छ । हाइलाइट कानुनी रूपमा गर्भपतनलाई मान्यता दिइएमा धेरै महिलाको सुरक्षित गर्भपतनमा पहुँच पुग्ने देखिन्छ ।"
ट्रम्पको एसिया रणनीतिभित्र नेपाल,"अमेरिकी राष्ट्रपति डोनाल्ड ट्रम्प बाह्रदिने औपचारिक एसिया भ्रमण सकेर स्वदेश फर्केका छन् । भ्रमणका लागि प्रस्थान गर्नुअघि उनले आफ्नो भ्रमण उत्तर कोरियाको परमाणु अस्त्र निशस्त्रीकरण र एसियाली राष्ट्रहरूसँगको व्यापार सम्बन्धमा केन्द्रित हुने बताएका थिए । भ्रमणबाट फर्केपछि ह्वाइटहाउसमा आयोजित पत्रकार सम्मेलनमा उनले आफ्नो भ्रमण तीनवटा मूलभूत उद्देश्यहरू हासिल गर्न सफल भएको बताए । उनले उत्तर कोरियाको परमाणु कार्यक्रमविरुद्ध विश्वलाई एकमत बनाउन, स्वतन्त्र र खुला हिन्द प्रशान्त क्षेत्रको प्रवद्र्धन गर्न र व्यापारिक साझेदार तथा मित्रराष्ट्रहरूसँग समान र पारस्परिक आर्थिक सम्बन्ध कायम गर्ने सवालमा भ्रमण उपलब्धिमूलक रहेको दाबी गरे । समकालीन विश्व भूराजनीतिको महत्वपूर्ण केन्द्र बन्दै गइरहेको एसियाली राष्ट्रहरूको यो भ्रमण विगत पच्चीस वर्षयता कुनै पनि अमेरिकी राष्ट्रपतिले गरेको सबैभन्दा लामो भ्रमण हो । यसअघि सन् १९९१ मा पूर्व अमेरिकी राष्ट्रपति जर्ज डब्लु बुसले बाह्रदिने व्यापार केन्द्रित भ्रमण गरेका थिए । राष्ट्रपति ट्रम्पले जापान, दक्षिण कोरिया, चीन, भियतनाम र फिलिपिन्सको औपचारिक भ्रमण गर्दै भियतनाममा सम्पन्न एसिया प्यासिफिक इकोनोमिक कोअपरेसन (एपेक) र फिलिपिन्समा सम्पन्न दक्षिणपूर्वी एसियाली राष्ट्रहरूको शिखर सम्मेलनमा सहभागिता जनाएका थिए । उत्तर कोरियाको निशस्त्रीकरण राष्ट्रपति ट्रम्पले उत्तर कोरियाप्रति सधैं आक्रामक र उतेजित अभिव्यक्ति दिँदै आएका छन् । गत अगस्त महिनामा पत्रकारहरूसँगको एक अन्तक्र्रियामा उत्तर कोरियाले विश्वले अहिलेसम्म कहिल्यै नदेखेको क्रोधको सामना गर्ने चेतावनी दिएका थिए । त्यस्तै संयुक्त राष्ट्रसंघको शिखर सम्मेलनलाई सम्बोधन गर्ने क्रममा अमेरिकाको सार्वभौमिकत्तामाथि धावा बोलेमा उसलाई पूर्णरूपले ध्वस्त पार्नुको विकल्प नरहेको बताएका थिए । यसपटकको भ्रमणमा उनले उत्तर कोरियालाई उत्तेजित बनाउने र त्यसको बदलामा उत्तर कोरियाले परमाणु अस्त्र परीक्षण गर्नसक्ने अनुमान गरिएको थियो, तर भ्रमण अवधिभर ट्रम्प संयमित रहे भने किम जोन उन शान्त देखिए । जापान र दक्षिण कोरिया दुवै अमेरिकी गठबन्धनका राष्ट्रहरू हुन् । ती देशहरूको भ्रमणका क्रममा आपासी सम्बन्ध, सुरक्षा र व्यापार प्रवद्र्धनका विषयमा ट्रम्प केन्द्रित रहे । ट्रम्पको चीन भ्रमणलाई सिंगो विश्वले महत्वका साथ हेरिरहेको थियो । चीनमा उनलाई गरिएको स्वागत भव्य थियो । चीनसँगको असमान व्यापारले अमेरिकाको घाटा बढेको बताउँदै आएका ट्रम्पले भ्रमणका क्रममा भने उक्त व्यापार घाटाको दोषी चीन नभएर अमेरिकाका पूर्व प्रशासनहरूको गलत नीति रहेको बताए । दुई देशबीच दुई सय ५३ अर्ब डलरबराबरको व्यापार सम्झौता भयो । दुई राष्ट्रपतिबीचको भेटवार्ताको प्रमुख एजेन्डा कोरियाली प्रायद्वीपको परमाणु निशस्त्रीकरण रह्यो । केही समय पहिले विदेशमन्त्री रेक्स टिलरसनले उत्तर कोरियासँग वार्ताका लागि गरेका कूटनीतिक पहललाई समयको बर्बादी भनिरहेका बेला ट्रम्पले आफ्नो भ्रमणमा सैन्य कारबाहीभन्दा पनि कूटनीतिक पहललाई नै प्राथमिकता दिए । दक्षिण कोरियाली राष्ट्रपति मुन जे इन सुरुदेखि नै समस्याको समाधान कूटनीतिक माध्यमबाट खोज्नुपर्ने पक्षमा रहिआएका छन् । आफ्नो भ्रमणमा ट्रम्पले चीनलगायत अन्य राष्ट्रहरूको सहयोगमा उत्तर कोरियालाई एक्ल्याएर वार्तामा आउन बाध्य पार्ने रणनीति अपनाए । अर्कोतिर परमाणु अस्त्रसहितका तीन शक्तिशाली लडाकु विमानवाहक युद्धपोतहरू प्रशान्त महासागरमा तैनाथ गरेर सैन्य कारबाहीको विकल्प यथावत् रहेको संकेत दिए । राष्ट्रपति ट्रम्पको भ्रमणपश्चात् चीनले वरिष्ठ कूटनीतिज्ञ सोङ ताओलाई राष्ट्रपति सीका विशेष दूतका रूपमा उत्तर कोरिया पठायो, तर उनको भ्रमणको उपलब्धिका बारेमा चीनले कुनै प्रतिक्रिया दिएको छैन । यसैबीचमा अमेरिकाले उत्तर कोरियालाई आतंकवाद प्रायोजन गर्ने राष्ट्रको सूचीमा समावेश गरी थप आर्थिक प्रतिबन्ध लगाएको छ । कोरियन प्रायद्वीपमा विद्यमान समस्या समधानको चाबी बेइजिङसँग रहेको वासिंटनको बुझाइ छ, तर बेइजिङ त्यसलाई स्विकार्न तयार छैन । नेपाल वान बेल्ट वान रोडको चिनियाँ रणनीति र भारतकेन्द्रित हिन्द प्रशान्त रणनीति दुवैको प्रभावमा हुनेछ । उसले परमाणु अस्त्रमुक्त कोरियन प्रायद्वीपका लागि अमेरिका र दक्षिण कोरियाले गर्दै आएको संयुक्त सैन्य अभ्यास रोक्ने र उत्तर कोरियाले आफ्नो परमाणु कार्यक्रम परीक्षण स्थगित गरी वार्ताको माहोल बनाउनुपर्ने बताउँदै आएको छ । कथंकदाचित अमेरिकाले उत्तरकोरियामाथि हमला गर्यो भने आफ्नो सिमानामा उत्तर कोरियाली शरणार्थीहरूको बाढी आउने चिन्ता चीनलाई छ । अर्कोतर्फ उत्तर कोरियामा सत्तापलट भएको खण्डमा दुई कोरिया एकीकृत हुने र अमेरिकी सेना आफ्नो ढोकैमा आउन सक्ने डर पनि चीनलाई छ । बर्लिनको पर्खाल ढलेपछि दुई जर्मनीबीचको एकीकरणले सोभियत संघको पतनमा खेलेको भूमिकाप्रति चीन सजग छ । उत्तर कोरियाको परमाणु कार्यक्रम समस्या समधानको लागि चीनले पहल गर्छु भन्ने, गरेजस्तो पनि गर्ने तर परिणाममुखी भूमिका नखेल्ने गर्दै आएको छ । चीनलाई दबाब दिन र उसको क्षेत्रीय प्रभुत्व सन्तुलन गर्न ट्रम्प प्रशासनले नयाँ एसिया रणनीति अवधारणा प्रस्तुत गरेको छ । भारतसँग बढ्दो रणनीतिक सहकार्य ट्रम्प प्रशासनले यसअघि ओबामा प्रशासनले अख्तियार गरेको सन्तुलनको रणनीति पाइभोट एसिया को सट्टा फ्री एन्ड ओपन इन्डोप्यासिफिक रिजन अर्थात् स्वतन्त्र र खुला हिन्द प्रशान्त क्षेत्रको रणनीति अघि सारेको छ । अमेरिका आफैंले चल्तीमा ल्याएको एसिया प्यासिफिक (एसिया प्रशान्त) लाई बदलेर ल्याइएको इन्डो प्यासिफिक (हिन्द प्रशान्त) को अवधारणा मूलतः भारतलाई उदाउँदो शक्ति राष्ट्रको रूपमा पहिचान दिनु र चीनको क्षेत्रीय प्रभुत्वलाई सन्तुलनमा ल्याउनु हो । विश्व बरीयातामा भारतले सैन्य शक्तिका हिसाबले चौथो र आर्थिक हिसाबले छैटौं स्थान ओगट्छ । सुरक्षा र स्थायित्वका लागि अर्थ र सैन्य शक्तिलाई महत्व दिँदै आएको ट्रम्प प्रशासनले भारतलाई क्षेत्रीय र विश्वस्तरमा प्रभावकारी भूमिका खेल्न आग्रह गरेको छ। नब्बेको दशकमा चीनले युरोप र अफ्रिकी राष्ट्रहरूमा आक्रामक ढंगले व्यापार बढाएपछि भारतले लुक इस्ट (पूर्वतर्फ हेर) को नीति अवलम्बन गरेका थिए । त्यसअनुसार मोदी सरकारले एसिया प्रशान्त क्षेत्रका राष्ट्रहरूसँग कूटनीतिक र व्यापारिक सम्बन्ध सँगसँगै बढाउँदै लगेकोे छ । ब्रुनाई, भियतनाम, मलेसिया, फिलिपिन्स आदि राष्ट्रहरूको विरोध हुँदाहुँदै पनि चीनले विवादास्पद साउथ चाइना सीमा टापु निर्माण गरी सैनिक गतिवधि सञ्चालनमा ल्याएको छ । यसलाई अमेरिकाले पनि विरोध गर्दै आएको छ । यसैबीच डोक्लाम सम्बन्धमा भारतसँग विवाद भइरहँदा चीनले गत जुलाई महिनामा हिन्द महासगरीय क्षेत्रमा परमाणु हतियारसहितको पनडुब्बी र नौसैनिक जाहज तैनाथ गर्यो । समुद्रमा चीनले देखाएको आक्रामक गतिविधिबाट एसिया प्रशान्त क्षेत्रका अन्य राष्ट्रहरूसमेत सशंकित बनेका छन् । चीनको भरपर्दो विकल्प खोजिरहेका अन्य एसियाली राष्ट्रहरू र चीनको क्षेत्रीय एकल प्रभुत्वलाई सन्तुलनमा ल्याएर उदाउँदो शक्तिका रूपमा चिनिन चाहने भारतका आकांक्षालाई सम्बोधन हुने गरी ट्रम्प प्रशासनले इन्डो प्यासिफिक रणनीति अघि सारेको हो । यो रणनीतिमार्फत अमेरिकाले एसियाली राष्ट्रहरूमा चीनको प्रभुत्वको परिधि खुम्च्याउनुका साथै उत्तर कोरियाको परमाणु अस्त्र मामलामा चीनसँग बार्गेनिङ गर्न सक्नेछ । दक्षिणपूर्वी एसियाली राष्ट्रहरूको शिखर सम्मेलन भइरहँदा अमेरिका, भारत, अस्ट्रेलिया र जापानका बीचमा चारपक्षीय औपचारिक वार्ता भएको थियो । वार्तामा शान्ति, स्थायित्व र समृद्धिका लागि प्रजातन्त्रिक देशहरूका बीचमा साझेदारी र सहकार्यको अपरिहार्यतालाई जोड दिँदै इन्डोप्यासिफिक अवधारणाबारेमा छलफल भएको थियो । असंलग्न पराराष्ट्र नीतिको पक्षधर भारत सन् १९७० देखि रसिया र चीनसँग नजिक तर अमेरिकासँग टाढा रहेको र रहँदै आएको हो । भारत अमेरिकाबीचको सम्बन्ध नाटकीय ढंगले फैलिँदै र मजबुत हँदै गएको छ । राष्ट्रपति ट्रम्पले भारतको भ्रमण नगरे पनि उक्त मुलुककोे महत्वलाई नजरअन्दाज गरेनन् । भियतनाममा सम्पन्न एसिया प्यासिफिक इकोनोमिक कोअपरेसनको बैठकलाई सम्बोधन गर्ने क्रममा भारतीय प्रधानमन्त्री नरेन्द्र मोदीको नेतृत्वमा भारतले गरेको आर्थिक प्रगति र राष्ट्रिय एकताको खुलेर प्रशंसा गरे । मनिलामा ट्रम्प र मोदीबीच भएको पैंतालीस मिनेट लामो भेटवार्तामा दुईपक्षीय, क्षेत्रीय र विश्वव्यापी मुद्दाहरूमा छलफल भएका थिए । वार्तामा दुई ठूला राष्ट्रहरूबीचको सम्बन्ध घनीभूत बनाउने र सैन्य सहकार्य मजबुत बनाउने विषयहरू समेटिएका थिए । भारतीय थिंक ट्यांकका रूपमा चिनिने विदेश मामलाविज्ञ सी राजामोहनले दि इन्डियन एक्सप्रेसमा ए रिडिस्कभरी अफ नन् एलाइन्टमेन्ट शीर्षकमा हालै एउटा लेख प्रकाशित गरेका छन् । उक्त लेखमा वाम लोकप्रियवादको आदर्श बोकेका भारतीयहरूले विगतमा रसियातिर झुकाव राख्दा प्रगतिशील र अमेरिकातर्फ झुकाव राख्दा समर्पणवादी भइने भन्ने सोच राखे । अब त्यो सोचबाट निर्देशित विदेश नीतिमा परिवर्तन हुनुपर्ने र भारतले आफ्नो बृहत्तर हितका लागि पूर्वीय र पश्चिमा राष्ट्रहरू सबैसँग सझेदारी र सहकार्य गर्दै अघि बढ्नुपर्ने तर्क राखेका छन् । चीनले आतंकवाद नियन्त्रणमा सहयोग गर्छ र भारतको उदयमा अवरोध गर्दैन भने राम्रै हुने, होइन भने भारतले असंलग्न परराष्ट्र नीतिप्रति पुनर्विचार गर्नुपर्ने धारणा उनले व्यक्त गरेका छन् । भारतविरोधी चिनियाँ रबैया र रसियाको चीनसँग बढ्दो निकटताले पनि भारत र अमेरिकाबीचको सम्बन्ध छोटो समयमा मजबुत हुन पुगेको हो । भारतीय राजनीतिक नेतृत्व र बौद्धिक वर्गले अमेरिकासँगको बढ्दो निकटता स्विकारेका छन् । नेपाल प्रभाव ट्रम्प प्रशासनको नयाँ एसिया रणनीतिको प्रभावभित्र नेपाल पनि पर्नेछ । यो रणनीतिको सुरुआत नै भारतको विस्तारित भूमिकामा आधारित भएकाले नेपाललाई हेर्ने अमेरिकी दृष्टिकोण नेपाल र भारतबीचको सम्बन्धमा निर्भर रहनेछ । भारतलाई दक्षिण एसियाको शक्तिशाली राष्ट्रको हैसियतले हिन्द प्रशान्त क्षेत्रको हिस्सेदार बन्ने अवसर प्राप्त भएसँगै छिमेकी राष्ट्रहरूसँगको सम्बन्ध बलियो बनाउने जिम्मेवारी पनि बढेको छ । अक्टोबर महिनामा अमेरिकी विदेशमन्त्री रेक्स टिलरसनले भारत भ्रमण गर्दा खुला र स्वतन्त्र हिन्दप्रशान्त क्षेत्रको अवधारणालाई चीनको महत्वाकांक्षी वान बेल्ट वान रोडको अवधारणाको विकल्पका रूपमा प्रस्तुत गरेका थिए । उनले भारतलाई सडक र बन्दरगाहहरूको सञ्जाल विस्तार गर्न जोड दिँदै समग्र क्षेत्रको स्थायित्व र समृद्धिका लागि चिनियाँ सहयोगको वैकल्पिक स्रोत संयन्त्र तयार गरी भौतिक पूर्वाधारमा लगानी बढाउनुपर्ने बताएका थिए । उक्त भ्रमणमा टिलरसनले नेपाललाई हालै प्रदान गरिएको पचास अर्ब रुपैयाँको अमेरिकी सहयोग विद्युत् र यातायातलगायतका पूर्वाघार निर्माण गर्नमा खर्च हुने र त्यसले क्षेत्रीय व्यापार प्रवद्र्धनमा सहयोग पुग्ने भारतीय अधिकारीहरूलाई बताएका थिए । नेपाल वान बेल्ट वान रोडको चिनियाँ रणनीति र भारतकेन्द्रित हिन्द प्रशान्त रणनीति दुवैको प्रभावमा हुनेछ । यी दुई रणनीति नेपालका लागि चुनौती बन्छन् कि समृद्धिका लागि अवसर बन्छन्, निर्वाचनपछि बन्ने नयाँ सरकारले अख्तियार गर्ने कूटनीतिक कुशलतामा निर्भर रहनेछ ।"
प्रविधि भित्र्याउँदै नेपाल : कराँतेमा पहिलो पटक भीआर सिस्टम,"काठमाडौं : नेपाल कराँते महासंघले गत कात्तिक २३ र २४ गते राजधानीमा आयोजना गरेको ५०औं राष्ट्रिय कराँते प्रतियोगिता अन्य प्रतियोगिताभन्दा भिन्न रह्यो । पाँच विकास क्षेत्र र तीनवटा विभागीय टोली आर्मी, पुलिस र एपीएफका गरी कुल एक सय ८४ जना खेलाडीले विभिन्न १९ वटा स्पर्धामा प्रतिस्पर्धा गरेको उक्त प्रतियोगितामा नेपाल कराँते महासंघले पहिलो पटक भिडियो रिप्ले (भीआर) सिस्टम लागू गरेको थियो। मार्सल आर्टस्का खेलमा रेफ्री र जजको सामान्य गल्तीका कारण पनि राम्रा खेलाडी अन्यायमा पर्न सक्ने सम्भावना रहेकाले भीआर सिस्टम आवश्यक रहेको राष्ट्रिय निर्णायक वसन्तराज वाइबाले बताए । मार्सल आर्टस्का खेलमा जानी नजानी रेफ्री र जजबाट गलत निर्णय आउन सक्छ । रेफ्री र जजले कुनै एक खेलाडीको पक्ष लिँदा राम्रा खेलाडी अन्यायमा पर्दै आएका थिए । भीआर सिस्टम लागू भएपछि खेलाडीले रेफ्री र जजको निर्णयविरुद्घ अपिल गर्न पाउँछन् भने रेफ्री र जजले पनि सुध्रिने मौका पाउँछन्, वसन्त भन्छन्, भिडियो रिप्ले भएपछि तेरो र मेरो भन्ने सम्भावना रहँदैन र खेल पारदर्शी हुन्छ । कराँते, तेक्वान्दो, बक्सिङलगायतका मार्सल आर्ट्स खेलमा धेरै विवाद देखिएपछि ५०औं राष्ट्रिय कराँते प्रतियोगितामा पहिलो पटक भीआर सिस्टम लागू गरिएको जानकारी प्रतियोगिता संयोजक एवं कराँते प्रशिक्षक दीपक श्रेष्ठले दिए । विगतका प्रतियोगितामा रेफ्रीका निर्णयलाई लिएर धेरै विवाद भए । त्यही विवादको अन्त्य गर्न र कराँतेलाई निष्पक्ष बनाउन भीआर सिस्टम लागू गरिएको हो, दीपकले भने कराँतेलाई निष्पक्ष बनाउने हो भने यो सिस्टमलाई आगामी दिनमा पनि निरन्तरता दिनु आवश्यक छ । नेपाल कराँते महासंघका अध्यक्ष दावा गुरुङले अब हुने हरेक राष्ट्रिय प्रतियोगितामा भीआर सिस्टम लागू गरिने बताए । मार्सल आर्टस्का खेलमा मानवीय त्रुटिले पटकपटक विवादलाई निम्त्याउने गरेको छ । भीआर सिस्टम लागू भएपछि मानवीय त्रुटिलाई सच्याउने काम इलेक्ट्रोनिक्स डिभाइसले गर्नेछ, उनले अन्नपूर्ण पोस्ट्सँग भने । उनले भीआर सिस्टम चलाउने टेक्निसियन नेपालमै रहेकाले इलेक्ट्रोनिक्स सिस्टम महासंघले किन्न लागेको जानकारी पनि दिए । अब हरेक राष्ट्रिय प्रतियोगितामा यो सिस्टम लागू हुनेछ । टेक्निसियन हामीसँगै रहेकाले यसलाई अगाडि बढाउन समस्या हुँदैन उनले भने । भीआर सिस्टम खरिद गर्न ६७ लाख रुपैयाँ लाग्ने उनले बताए । खेल सुरु हुनुअगावै हरेक खेलाडीका प्रशिक्षकलाई एउटा कार्ड दिने गरिन्छ । खेलका क्रममा रेफ्रीको निर्णय चित्त नबुझे सम्बन्धित खेलाडीको प्रशिक्षकले भिडियो रिप्लेको माग गर्न सक्नेछन् । त्यसपछि टेक्निकल कमिटीले भिडियो हेरेर निर्णय दिन्छन् । प्रशिक्षणको माग सही भएमा अर्को रिप्लेका लागि पनि प्रशिक्षकले कार्ड पाउँछन् भने गलत ठहरिएमा रेफ्रीले प्रशिक्षकलाई दिएको कार्ड खोस्छन् । भिडियो रिप्ले सिस्टम सन् २०१४ को एसियन गेमदेखि लागू भएको जानकारी प्रशिक्षक दीपकले दिए । उनले भीआर सिस्टमले राम्रा खेलाडी अन्यायमा पर्नबाट रोकिने बताए । उनले राखेप च्याम्पियनसिप समेत रहेको ५०औं राष्ट्रिय कराँते प्रतियोगितामा विश्व कराँते महासंघको सफ्टवेयर प्रयोग गरिएको बताए । विश्व कराँते महासंघको सफ्टवेयर इन्टरनेटमा सहज रूपमा पाइन्छ तर, अन्य उपकरणहरूको प्रयोग गर्नुपर्दा सामान्य प्रतियोगिताभन्दा दोब्बर खर्च लाग्छ उनले भने । भीआर सिस्टमका लागि कम्तीमा दुई सेट भिडियो क्यामरा, डिजिटल स्कोर बोर्ड र ल्यापटप अथवा डेक्सटप कम्प्युटर आवश्यक पर्ने जानकारी राष्ट्रिय निर्णायक वसन्तले दिए । उनले भीआर सिस्टम चलाउने प्राविधिक नेपालमै भए पनि खेलकुद बुझेको प्राविधिक भने नभएको बताए । ५०औं राष्ट्रिय प्रतियोगितामा क्यामराम्यान एक्सन स्पोटर््सको प्रयोग गरिएको थियो । कराँते बुझेको क्यामराम्यान नभएकाले प्रतियोगिताका क्रममा केही समय विवादसमेत भएको वसन्तले बताए। उनले कराँतेका बारेमा राम्रोसँग बुझेको व्यक्तिले क्यामरा चलाए मात्रै भीआर सिस्टम प्रभावकारी हुने बताए । क्यामरा चलाउने प्राविधिकलाई कराँतेका बारेमा जानकारी नहुन सक्छ । कताबाट भिडियो खिच्ने भन्ने ज्ञान पनि नहुन सक्छ । त्यसैले कराँतेका बारेमा जानकार व्यक्तिले भिडियो खिच्दा बढी प्रभावकारी हुन्छ, वसन्त भन्छन् । उनले भिडियो खिच्नेले व्यक्तिले पनि बदमासी गर्न सक्ने भएकाले प्रत्यक्ष प्रसारण गर्न सकेमात्र निष्पक्ष हुने धारणा व्यक्त गरे।"
"मेसीले गरेको गोल रेफ्रीले नदेख्दा, बार्सिलोना बराबरीमा रोकियो",काठमाडौं : स्पेनिस ला लिगाको आइतबार रातिको खेलमा शीर्ष स्थानमा रहेको बार्सिलोना दोस्रो स्थानमा रहेको भ्यालेन्सियासँग बराबरीमा रोकिएको छ। आबे मैदानमा भएको खेलमा लगातार जित निकालिरहेको बार्सिलोना भ्यालेन्सियासँग ११ को बराबरीमा रोकियो। यसबाट बार्सिलोनाले दोस्रो स्थानमा रहेको भ्यालेन्सियालाई पराजित गरी अंक दूरी बढाउने अवसर गुमायो । खेलको ३० औ मिनेटमा बार्सिलोनाका फर्वाड मेसीले गरेको गोललार्इ रेफ्रीले मान्यता नदिएपछि बार्सिलोनाले बराबरीमा चित्त बुझायो । मेसीले प्रहार गरेको बलले गोललाइन पार गरिसकेपछि भ्यालेन्सियाका गोलकिपरले समातेको भएपनि त्यसलाई रेफ्रीले गोल मान्न अस्वीकार गरेका थिए। ६० औ मिनेटमा रोड्रिगोको गोलबाट खेलमा अग्रता लिएको भ्यालेन्सियाले अग्रता कायम राख्न भने सकेन । बार्सिलोनाका लागि ८२ औ मिनेटमा अल्बाले गोल गरेपछि खेल ११ को बराबरीमा टुंगियो। यस बराबरीसँगै १३ खेलबाट शीर्ष स्थानमा रहेको बार्सिलोनाको ३५ अंक पुगेको छ । १३ खेलमा अपराजित रहेको बार्सिलोनाले ११ जित र २ बराबरी खेलेको छ । समान खेलबाट ३१ अंकसहित भ्यालेन्सिया दोस्रो स्थानमा रहेको छ । १३ खेल नै खेलेका यथ्लेटिको मड्रिड र रियल मड्रिड समान २७ अंकसहित क्रमशः तेस्रो र चौथो स्थानमा रहेका छन् । १३ खेलमा २ मात्र जित निकाल्न सकेको अलाभेज ६ अंकसहित तालिकाको पुच्छारमा रहेको छ ।
