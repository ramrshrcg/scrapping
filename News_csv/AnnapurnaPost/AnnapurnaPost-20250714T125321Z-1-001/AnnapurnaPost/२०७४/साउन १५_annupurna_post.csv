शीर्षक,विवरण
राष्ट्र भूगोल हो कि जातीयता,"माओवादी केन्द्र सचिवालयको विस्तारित बैठकपछि दुईतीन कुरा टड्कारो रूपमा बाहिर आउन थाले । त्यसमध्ये महत्वपूर्ण कुरा हुन् मधेस एक प्रदेश, दोस्रो बहुराष्ट्रियतामा उभिएको राष्ट्रवाद, तेस्रो संसदीय व्यवस्थाको साटो प्रत्यक्ष निर्वाचित कार्यकारी प्रमुखको व्यवस्था र यस्तै केही अरू मसिना विषयहरू पनि । मूल प्रश्न बहुराष्ट्रियता र मधेस एक प्रदेश एउटै विषय हुन् या पृथक त्यसको खोजी गरिएको भने देखिएन । अहिलेसम्म आम नेपालीले बुझेको कुरो मधेस भन्नाले चुरेदेखि दक्षिणको भूखण्डलाई देखाउँछ, तर त्यसभित्र जातीय राष्ट्रवाद या बहुराष्ट्रियता भन्ने कुरो अटाउन भने सक्दैन । पहाड र मधेसलाई बेग्लाबेग्लै स्वायत्तता दिने खालको प्रवृत्तिको उत्पत्ति मात्रै देखिन्छ । संविधान संशोधनको माग गर्नेहरूले पनि बहुराष्ट्रियताको विषय छोडिसकेका छन् । मधेस भन्नाले भूगोलको एउटा खण्ड होइन, सामान्यतः कोसीदेखि नारायणबीचको भारतसित जोडिएको नेपाल हो भन्ने अर्थमा आम नागरिकले बुझ्दै आएका हुन् । यही विषयलाई उठाएर संविधान संशोधनको पक्ष र विपक्षमा नेपालका राजनीतिक दलहरू बाँडिएका छन् । वर्तमान संसद्को प्रतिपक्षमा रहेको एमालेलगायतका केही कम्युनिस्ट दलहरू मधेस राष्ट्रवाद भन्नाले मधेसको समस्या मात्र नभएर दक्षिणको छिमेकीको एजेन्डा हो भनेर थाकेका छैनन् । सँगसँगै प्रमुख प्रतिपक्षी एमाले मधेसका जायज मागका पक्षमा संविधान संशोधनको विषय अड्काएर राख्नुको साटो यसलाई टुंगै लगाउने सोचमा देखिन्छ । तर खाडल पुरिनुको साटो नयाँ सोचले त्यसलाई अझ फराकिलो बनाउन खोजेजस्तो देखिन्छ । संयोग मात्र पनि हुन सक्छ, चीनसित जोड्ने किमाथांका अब छिट्टै यातायातको विकासले जोडिँदैछ । त्यसैगरी दोस्रो विन्दु हुन सक्छ, मुस्ताङ र चीनसित जोडिएको माथिल्लो क्षेत्र कोराला छिट्टै जोडिने अवस्थामा छ । यसै पनि रसुवाको केरुङ र हाम्राबीचमा व्यापारिक केन्द्रको रूपमा विकसित भइसकेको छ । भुटान, चीनबीचको सीमा क्षेत्रमा एक प्रकृतिको तनाव देखिन थालेको छ भने भारत पाकिस्तानबीचको तनाव खासगरी कास्मिरी क्षेत्रमा प्रशस्त देखिन्छ । आउँदो निर्वाचनलाई लाभहानिको रूपमा विश्लेषण गर्ने राजनीतिबाट नेता एवं राजनीतिक दलहरू मुक्त हुनुपर्ने आजको आवश्यकता हो । बहुराष्ट्रियता या दुई राष्ट्रियता (पहाडमधेस) लाई यसरी छुट्ट्याएर हेर्नु राष्ट्रिय अस्मिता र अस्तित्वको लागि गम्भीर संकट निम्त्याउने आधार हुन सक्छन् । चीनको नेपाल हुँदै भारत प्रवेश गर्ने यातायात सञ्जाललगायतको अफगानिस्तान इरान हुँदै युरोपसम्म पुग्ने योजनामा ऊ आफू अघि बढेको देखिन्छ । सधैं कुनै न कुनै किसिमले राजनीतिक अस्थिरता झेल्नुपरेको नेपालमा फेरि माओवादी केन्द्रका यी प्रस्तावले अस्थिरताको बीउ रोप्ने त होइन भन्ने भय नेपालीमाझ हुनु स्वाभाविक हो । छिमेकी परिवेशमा देखिएका घटनापरिघटना र मधेस एक प्रदेश बहुराष्ट्रियता र वर्तमान संविधानकै विरुद्धमा संविधान कार्यान्वयन हुनुअघि नै उभिएको माओवादी केन्द्रलाई कसरी लिने ? यो संविधान निर्माण गर्दा माओवादी केन्द्रले पनि संसदीय व्यवस्था स्वीकार गरेकै हो । अझ त्यसभन्दा अगाडि जाने हो भने शान्ति प्रक्रियापछि माओवादी केन्द्रले संसदीय व्यवस्था स्वीकार गरेरै शान्ति प्रक्रिया टुंगोमा पुर्याउन सहयोग गरेकै मान्नुपर्छ । तर अहिले आएर यी तीन बखेडाले माओवादीको चारित्रिक सैद्धान्तिक, नीतिगत एवं वैचारिक धरातल फेरि कोट्याउनुपर्ने आवश्यकता निर्माण गर्दछ । २०४७ को संविधानले केही विषय सम्बोधन गर्न सकेन । त्यसको पाँच वर्षभित्रमै सशस्त्र विद्रोहमा उत्रिएको माओवादी आफू क्रियाशील हुँदै बनेको संसदीय संविधानको विपक्षमा कसरी उभिन पुग्यो (? ) यो खोजको विषय हो । यसको पछाडि कुनै शक्ति छ या माओवादी स्वयं वैचारिक विचलनमा छ या ऊ लाभहानिको हिसाब गरेर राजनीति गर्दैछ ? जसभित्र सैद्धान्तिक आधार भेटिँदैन, नीतिगत स्पष्टता देखिँदैन । नेतृत्व आफैं अल्मलिएको अवस्था जोसुकैले देख्न सक्छ । दुई ठूला शक्ति उत्तर र दक्षिणका हाम्रा छिमेकी असजिलो सम्बन्धमा रहेको जोकोहीले पनि देख्न र बुझ्न सक्ने अहिलेको यथार्थ हो । नेपाल यसमा उत्ताउलो भएर आफ्नो विदेश नीतिलाई सञ्चालन गर्न सक्ने अवस्थामा छैन । यी दुईको दाँजोमा राजनीति होस् या कूटनीति दुवैमा नेपालले धेरै ठूलो अर्थ राख्न सक्दैन । अन्तर्राष्ट्रिय मञ्चमा नेपाल आफ्नो उपस्थिति देखाउन सधैं लालायित छ । त्यो हाम्रोजस्तो चेपुवामा रहेको नेपालको लागि अन्तर्राष्ट्रिय ध्यानाकर्षण गर्न आवश्यक पनि छ । तर यो भन्नुको अर्थ उनीहरूका बीचमा भएको मधुर या कटु सम्बन्धमा नेपालले खेल्न सक्ने भूमिका भनेको न्यून मात्र होइन, तटस्थता नै बरु उसको विदेश नीतिको आधार हुनुपर्छ । नेपालको राजनीतिक वृत्तमा अहिले संविधान कार्यान्वयनभन्दा तत्काल अरू विषयमा टाउको दुखाउनुपर्ने आवश्यकता भने छैन । अन्तर्राष्ट्रिय मानवअधिकार आयोगमा नेपालको जाने प्रयत्नलाई सहयोग गर्नका लागि विश्व सम्प्रदायका हरेक ध्रुवहरूसित (यदि छन् भने) नेपालले मत माग्नैपर्ने हुन्छ । अरू किसिमको दुईपक्षीय या बहुपक्षीय समस्यामा अल्झिने स्थिति अहिले नेपालको छैन । तर यसैबेला किन बहुराष्ट्रियता संघीयता (त्यो पनि एक अर्थको) लाई बोक्ने अहिले समय नै होइन । वर्तमान माओवादी केन्द्र र संविधान बन्दाको एकीकृत नेकपा माओवादीमा खासै ठूलो अन्तर छैन । यस्तै संविधान बनाउँ भनेर उसले जनमत मागेकै हो । झन्डैझन्डै त्यस्तै संविधान बनेको पनि हो, तर संविधानको लिखोटसित नै विमति राख्ने खालका माओवादी केन्द्रका अहिलेका यी अभिव्यक्ति नेपालका लागि त्यति सुमधुर हुन्छजस्तो देखिँदैन । यदि त्यसै हो भने नेपालीको पृथक अस्तित्वमा बच्नेबाँच्ने चाहना कति उचित हो कति अनुचित, त्यो बुझ्न सक्ने नेपालीको संख्या अहिले धेरै ठूलो भइसकेको छ । यस अवस्थामा विश्वको राजनीतिक रंगमञ्चमा नेपालीले गर्नुपर्ने कुरो के हो, त्यो नेपालकै राजनीतिक दलहरूले गम्भीरतापूर्वक हेर्नुपर्ने हुन्छ । संविधान संशोधनको प्रस्तावमा केही स्वीकृति केही अस्वीकृति देखाउने दलसम्म पनि प्रचण्डद्वारा बोलाइएका (हुन् वा होइनन् थाहा छैन) बहुराष्ट्रियता, मधेस एक प्रदेश र उनी स्वयंले भनेका प्रत्यक्ष निर्वाचित कार्यकारी यी सबै कुरालाई एक ठाउँमा राख्ने हो भने उनको संगत बाबुराम भट्टराईसँग हुनुपर्ने । त्यसो नभएर यी कुनै कुरो नमान्ने सरकारको साझेदारी गरिरहेका प्रचण्डको सोचको तार्किकतालाई कसरी बुझ्ने ? त्यसो त बेलाबखत सिंगो माओवादी पंक्तिलाई लाग्ने गर्छ यो देशभित्रबाट उब्जिएको आन्दोलन नभई कतैबाट लादिएको आन्दोलन हो, त्यही प्रकाशमा सबै कुरा हेर्ने हो भने भारतमा देखेको संकट अन्तर्राष्ट्रिय जगत्मा र भुटानलाई साक्षी राख्ने हो भने नेपाललाई के फेरि अस्थिर बनाउन खोज्नु नै कसैको प्रयत्न हो ? स्थिरता र संविधानको कार्यान्वयन जस्ता शब्द प्रयोग गर्न नथाकेको माओवादी केन्द्रभित्र यो नयाँ बीज कसरी र किन रोपियो यो गम्भीर खोजको विषय हो । तर सबैले यही गाम्भीर्य देखाएको राजनीति केटाकेटीको खेल होइन, न त राजनीति सिंगो राष्ट्रलाई दाउमा राखेर खेलिने जुवा नै हो । आउँदो निर्वाचनलाई लाभहानिको रूपमा विश्लेषण गर्ने राजनीतिबाट नेता एवं राजनीतिक दलहरू मुक्त हुनुपर्ने आजको आवश्यकता हो । बहुराष्ट्रियता या दुई राष्ट्रियता (पहाडमधेस) लाई यसरी छुट्ट्याएर हेर्नु राष्ट्रिय अस्मिता र अस्तित्वको लागि गम्भीर संकट निम्त्याउने आधार हुन सक्छन् । अन्तर्राष्ट्रिय राजनीतिक परिदृश्य नियाल्ने हो भने नेपालले नाजुक घडीमा आफूलाई उभ्याउनुपर्ने अहिलेको राष्ट्रिय आवश्यकता हो । तर प्रमुख दल भनिएकाले नै गल्ती त्रुटि गर्दै जाने हो भने राष्ट्र कसले समाल्ने भन्ने प्रश्न उठ्न सक्छ । सामान्यतः हामी सधैंजस्तो एउटा कठिन परिस्थितिबाट गुज्रिँदै आएका छौं । नेपालको लागि यी केही कुरा नयाँ होइनन् । नेपालले जहिले पनि आफ्नो अस्तित्व रक्षाको लागि एक प्रकृतिको सन्तुलित राज्यव्यवस्था र त्यसैगरी विदेश नीति बनाउँदै आएको हो । भोट भनौं या हिजोको चिनियाँ सम्राट् या बेलायती शासक, त्यसभन्दा पनि अगाडि जाने हो भने मुगल पन्जाब यी सबैसित कहिले युद्ध कहिले प्रेमको सम्बन्ध गाँसेकै हो । यी सबै राष्ट्रिय हितमै भएका हुन् । यी सम्बन्धले नेपालको राष्ट्रियतालाई कहिल्यै कमजोर गरेनन्, बरु बलियो नै बनाइराखे । अहिलेका दिनमा कताकता हाम्रो कूटनीति पनि चुकेको जस्तो, राजनीति पनि हराएको जस्तो र नेतृत्व पनि बिलाएजस्तो अवस्था मुलुकले बेहोर्नुपरेको छ । केही विषय गम्भीर रूपले छिमेकीसित बहसका साथै समझदारीसम्मको अभिवृद्धि गर्न सके नेपालले धेरै चिन्ता लिनुपर्दैन । तर नेतृत्वले केही खुला बहसलाई कतिसम्म स्वीकार गर्दछ, कति गर्दैन भन्ने कुरो पनि राम्ररी हेक्का राख्नुपर्छ । इतिहासको अत्यन्त कठिन मोडमा उभिएको नेपाललाई एकजुट बनाएर अघि बढ्न प्रमुख राजनीतिक शक्तिहरू र आम जनमानसको सोच र चिन्तन आत्मसात गर्दै जान सकियो भने यी विषयले केही अर्थ राख्छन्, अन्यथा मुलुकको भविष्य अन्धकारतिर घचेटिएको जस्तो पंक्तिकार अनुभव गर्दछ । तर लेख्नु एउटा कुरा हो, सुन्नेले सुनिदिए र पढ्नेले पढिदिए यी विषयले अर्थ राख्लान्, होइन भने मुलुकको यो अवस्थासम्म आइपुग्दा संवेदनशीलता नेतृत्वबाट हरायो भने नेपाल एउटा भयंकर दुर्घटनामा पर्न सक्छ।"
यसरी हुन्छ जलस्रोतको विकास,"यो ब्रह्माण्डमा भएका सृष्टिका पाँच तत्व पृथ्वी, वायु, अग्नि, आत्मा जस्तै जल (पानी) जीवन धान्नको निम्ति नभइनहुने एउटा प्रमुख तत्व हो । यस्तो बहुमूल्य तत्व पानी वा जलस्रोत नेपालको उत्तरी भागबाट निस्केर दक्षिण भएर बग्दै समुद्रमा मिसिएर जाँदा पनि नेपाल र नेपालीले यसको महत्व बुझ्नै नसकेर हो या बुझ पचाएर हो, हामीले हामीसँगै भएको हाम्रै जलस्रोतको न त महत्व बुझ्न सक्यौं, न यसबाट पाउने आर्थिक समृद्धि र राजनीतिक स्थिरताको फाइदा लिन सक्यौं । मध्यपूर्वका अधिकांश खाडी मुलुकका मरुभूमिले भरिएका देशहरूमा केवल क्रुड आयलको भरमा संसारमै धनाढ्य देशमा गनिएका छन् । क्रुड आयल नभए पनि मानव जातिले जीवन धान्न सक्छ, तर पानीजस्तो जीवन धान्न नभइनहुने जलस्रोतको अधिपति भएर बस्दा पनि नेपाल आर्थिक दृष्टिकोणले नाजुक खान नपाउने, अविकसित र आर्थिक विकासको लागि परनिर्भर भएर अविकसितताको अविकसित राष्ट्र भएर रहेको छ । नेपालमा आर्थिक विकास र समृद्धि दिन सक्ने विभिन्न प्राकृतिक स्रोतहरू छन्, जसमध्ये देशका सुन्दर र अवमूल्य हिमालबाट नदीमा बग्ने पानीको विकासले मात्रै पनि नेपाल संसारकै आर्थिक समृद्धि र सम्पन्न कहलिन सक्छ, तर खोई ? खुलमखुला देखिएका र जानिएका आर्थिक विकास अवरोधका कारण यस प्रकार छन् (१) देशमा राजनीतिक अस्थिरता र नेता साथै प्रशासकहरूको अनैतिक गैरजिम्मेवारी राजनीतिक चरित्र हुनु । (२) सधैंभरि परमुखी र परनिर्भरताका आधारमा देशको आर्थिक कारोबार सञ्चालन गर्नु । (३) देशको आर्थिक विकास र जलस्रोतसम्बन्धी आधारिलो र राष्ट्रिय हितको दीर्घकालीन नीति नहुनु। (४) देशका शासकप्रशासकहरूले जलस्रोतको महत्व बुझेर पनि नबुझ्नु र जानेर पनि नजानेजस्तो गरेर बुझ पचाउनु । (५) विदेशी विशेष गरेर दक्षिणी छिमेकी राष्ट्रको नेपालप्रतिको अदूरदर्शी, घातक र स्वार्थी परराष्ट्र नीतिको सिकार बन्नु । (६) देशका नेता र प्रशासकले जनताको इच्छा र आर्थिक विकासका साथै समृद्धिको माग नबुझ्नु अनि जानीजानी ओझेलमा राखेर वास्ता नगर्नु । (७) यस्तै अनेकौं कारणमध्ये नेपाली जनताले सधैंभरि कति र कहिलेसम्म अदूरदर्शी र भ्रष्टाचारको भाँडो 'असारे विकास' को मार निरन्तर सहिरहनुपर्ने? यही असारसाउन महिनामा भएको घटना हो, जो नेपालका पूर्वराजा ज्ञानेन्द्र शाहको घर कम्पाउन्डनजिकै 'असारे विकास' को नमुना खाल्डोमा खसेको गाडीको दृश्य त सामान्यजस्तो हुन लाग्यो । भर्खरकै घटनामध्ये एउटी असहाय बालिकाको 'असारे विकास' कै कारण ढलले बगाएर ज्यान लियो । अर्की बालिका भाग्यवश बाँच्न सफल भइन् । जब २०७४ सालको असार महिना सकिन लाग्यो तब देशको ढुकुटीबाट एक खर्ब रुपैयाँभन्दा बढी विकासको लागि भनेर बाँडियो, फलस्वरूप कतै पुलहरू भत्किए, कतै जानीजानी भएका बाटाहरू खनेर खाल्डा बनाइए । भत्केका पुलहरू बनाइएनन्, तर नभत्केका पुल र बाटाहरू भत्काइए । भर्खरकै समाचार हो, 'दस करोड खर्चेर बनाएको बाटो दस दिनमै भत्कियो ।' मनसुनको सुरुआतसँगै भत्केका पुल भत्किनै रहे, बाटाका खाल्डाहरू भने पानीले छोपिदियो, यी छोपिएका खाल्डामा यात्रु र मोटरसाइकलहरू जाकिए र अरू कति जाकिन्छन् । 'असारे विकास' का नेताहरू भने चिप्लो जिब्रो फड्कार्दै नक्कली आँसु बगाएर जनताका आँखामा छर्किरहन्छन् । आर्थिक समृद्धि सम्भव तब हुन्छ जब एउटा इमानदार, उत्तरदायी देशका जनतालाई माया गर्ने 'नेपाली' प्रधानमन्त्री बनाइन्छ, जब एउटा त्यस्तै छवि भएको सर्वोच्चको 'नेपाली' न्यायाधीश बनाइन्छ, जब त्यस्तै छवि भएको 'नेपाली' आईजीपी बनाइन्छ, जब पत्रकारहरू 'नेपाली' पत्रकार बनेर खबर र सम्पादकीय विचारहरू अघि राख्छन्, जब बौद्धिक नागरिक समाज 'नेपाली' भावनाको बौद्धिकता देखाउँछन् । भर्खरै बाँडिएको तर फेरि कहिल्यै नदेखिने त्यसै हराउने एक खर्ब रुपैयाँ जलविद्युत्मा लगानी गरेको भए पाँच सय मेगावाट बिजुली निकाल्न पर्याप्त हुन्थ्यो । दुःखको तथ्य के छ भने दरिद्री मानसिकता, भ्रष्ट, विवेकहीन, अनैतिक, अनुत्तरदायी, देशको माया रक्तिभर नभएको, सानो, छुद्र र अल्पबुद्धि भएका देशका नेता र प्रशासकहरूले देश र नेपाली बहादुरलाई दिनदहाडै 'असारे विकास' जस्तैगरी आर्थिक बलात्कार गरिरहँदा पनि जनता मूकदर्शक भएर 'असारे विकास' को रमितामा रमाउँछन् । देशले यस्तो वर्तमान दरिद्री सोच कहिल्यैसम्म भोगिरहन्छ ? यस्तै चाल, योजना र मानसिकता बोकेर नेपालको जलस्रोतको विकास गर्न सम्भव छैन । 'असारे विकास' जस्तै गरेर जलस्रोतको विकास गर्नु घातक हुनेछ । अरू कुनै विकासका स्रोतहरू परिचालन नगरे पनि केवल देशमा भएको जलस्रोतको विकासले मात्रै पनि यो देश र सम्पूर्ण जनतालाई आर्थिक विकास र आर्थिक समृद्धिको गन्तव्यमा पुर्याउनेछ । देखेका समस्याबाट माथि उठ्दै र यिनीहरूको समाधानस्वरूप देशको जलस्रोत कसरी र किन विकास गर्ने पहिले पनि तल उल्लेख गरेको विकासको मोडेल जुन मैले 'कबवेब मोडेल' को रूपमा प्रकाशित गरिसके पनि वर्तमान परिस्थितिमा यो मोडेलको सारतत्व उत्तिकै सान्दर्भिक ठम्याएर तलको चार्टमार्फत जलस्रोतको विकास कसरी गर्ने भन्ने एउटा साधारण मोडेल प्रस्तुत गरेको छु । आलेखमा उल्लेखित चार्टमा जस्तै नेपालमा भएका उपयुक्त नदीहरूमा बाँध (ड्याम) बनाएर त्यो जलाशयको पानी देशको चौतर्फी विकासमा प्रयोग गर्न सकिन्छ । उदाहरणको लागि मानिलिऊँ, धनकुटा र धरानको बीचमा रहेको तमर खोलाको मूलघाटमा या यस्तै अरू कुनै ठाउँमा अमेरिकाको हुभर ड्याम जस्तै बाँध बनाएर मूलघाटदेखि ताप्लेजुङ तलको दोभानसम्म लामो पोखरी बनाउन सकिन्छ । यस्तो बनाइएको खण्डमा एउटै जलस्रोतको उपयोगबाट देशमा भएको चौतर्फी मल्टिपर्पोज डेभलपमेन्टको लागि प्रयोग गरेर अधिकतम फाइदा लिँदै देशलाई समृद्धिको बाटोमा लान सकिन्छ । चार्टमा देखाएजस्तै पानी जीवन धान्नको लागि अनिवार्य छ । यो जीवन धान्ने तत्वलाई गुणस्तरीय पिउने पानी बनाएर संसारभरि नै निर्यात गर्न सकिन्छ विशेष गरेर मरुभूमि भएका खाडी मुलुकहरूमा । यसरी नै पानी कृषि सिँचाइ र उद्योगधन्दामा प्रयोग गर्न सकिन्छ । देशमा जमिनमुनिको पानीको प्रयोग बढेपछि जमिनमुनि भएको पानीको सतह घटेर जमिन सुक्खा भएको छ । काठमाडौंका ढुंगेधारा र इनार सुक्नु यसको प्रत्यक्ष उदाहरण हो र यस्ता जमिनमा पानी छिराई पानीको सतह बढाउन जरुरी छ । बाँध बनाइसकेपछि त्यहाँको पानीबाट क्षमताअनुसार बिजुली निकाल्न सकिन्छ । जुन बिजुली भारत, पाकिस्तान, बंगलादेश र चीनमा निर्यात गर्न सकिन्छ र त्यसको लागि उपयुक्त मैत्रीपूर्ण वातावरण बनाउन जरुरी छ । यसरी बनाइएको बाँधमा हिमालबाट आएको चिसोपानीमा हुने स्वादिष्ट माछाको उद्योग बढाउन सकिन्छ । बाँधको जलाशय मूलघाटदेखि दोभानसम्म पुग्न यातायातको साधन बन्नेछ र फलस्वरूप पहाडको मुटु चिरेर बनाइएका बाटाहरूको जरुरत घटी वातावरण बचाउन सहयोग पुग्नेछ । साथै यसले बाढीपहिरो आउन पनि कम गर्नेछ । यो जलाशय यातायातको साधन मात्र नभएर यसले पर्यटन र मनोरञ्जन प्रवद्र्धनमा महत्वपूर्ण भूमिका खेल्नेछ । यहाँ सोचेका र विवरण गरेका बाँध र यसको उपयोग नेपालका सबै नदीनालामा उपयुक्त छैनन् । तर जहाँ छन्, त्यहाँ दीर्घकालीन सोच राखेर जलस्रोत आर्थिक विकासको लागि गरेमा नेपाल समृद्धिको बाटोमा अवश्य लाग्नेछ । यस्ता विकासका फलस्वरूप हाम्रा वृद्धाहरूले वृद्धभत्ताको लागि सधैं रोइकराइ गरिरहनुपर्दैन, देशका जनताले सुकुम्बासी भएर बस्नुपर्दैन । हाम्रा युवायुवतीले रोजगार र रोजीरोटीको खोजीमा अनकन्टार देशमा गएर शरण लिनुपर्दैन । अस्पताल, स्कुल, शैक्षिक निकाय र यातायातका साधनहरूलाई पर्याप्त रूपमा आर्थिक बजेट बढाएर चौतर्फी गुणस्तर बढाउन सकिन्छ । जनता आर्थिक समृद्धिको बाटोमा हिँडिसकेपछि राजनीतिक संघीयताको लडाइँमा झेलिइरहने छैनन् । जलस्रोतको विकास विस्तारका साथै यो देशको क्षेत्रीय निर्भरता वा व्यापारमा वैदेशिक एकाधिकार घटेर जानेछ । हामी जलस्रोतको माध्यमबाट प्रदूषणमुक्त देश बनाउन सफल हुनेछौं । प्लास्टिक उद्योग, इँटा उद्योग, गिट्टी बालुवाको उत्खनन आदि घटेर जानेछन् । प्रदूषणमुक्त बिजुलीमा चल्ने यातायातका साधनहरू उपयोग हुनेछन् र पेट्रोल र डिजेलबाट निस्कने कार्बनको मात्रा घट्नेछ । हाम्रा सहरका नदीहरूमा ढलको सट्टा फेरि पानी बग्नेछ । जनताले फोहोरको फाइदाबेफाइदा बुझेर नगरपालिकाले फोहोरको समस्या व्यवस्थित रूपले समाधान गर्नेछन् । तर यस्तो आर्थिक समृद्धिको अवस्था कसरी ल्याउन सकिन्छ जबकि हामीले सधैंभरि विकासलाई जरुरी वातावरण हुँदाहुँदै पनि प्रतिकूल अवस्थाकै सामना गरिरहनुपरेको छ । आर्थिक समृद्धि सम्भव तब हुन्छ जब एउटा इमानदार, उत्तरदायी देशका जनतालाई माया गर्ने 'नेपाली' प्रधानमन्त्री बनाइन्छ, जब एउटा त्यस्तै छवि भएको सर्वोच्चको 'नेपाली' न्यायाधीश बनाइन्छ, जब त्यस्तै छवि भएको 'नेपाली' आईजीपी बनाइन्छ, जब पत्रकारहरू 'नेपाली' पत्रकार बनेर खबर र सम्पादकीय विचारहरू अघि राख्छन्, जब बौद्धिक नागरिक समाज 'नेपाली' भावनाको बौद्धिकता देखाउँछन् र जब जनता आफूले भोट दिएका नेताहरूलाई प्रश्न गरेर उत्तरदायी बनाउने 'नेपाली' बन्छन् तब जलस्रोतको विकास हुन्छ । अहिलसम्म नेपाल सरकारले बेकामे, कामै नगरी पासो थापेर बसेका पाँच वर्षभन्दा पुराना जलस्रोतका सम्झौताहरू तत्काल खारेज गर्नु जरुरी छ । त्यस्तै नेपाल सरकारले सजिलै करिबकरिब पाँच खर्बसम्म लगानी गर्न सक्छ । साथै त्यसको लेभरेज गरेर नेपाली जलस्रोतको विकास सुरुआत गरे यो विकासले अरू विकास स्वतः सम्भव बनाउँछ । नेपाललाई एउटा समृद्ध, स्वच्छ, विकसित र सभ्य देश बनाउन सम्भव अवश्य छ यदि यहाँ उल्लेख गरिएका सुझावहरू कार्यान्वयन गरियो भने ।"
गोर्खाल्यान्ड आन्दोलन र यथार्थ,"दार्जिलिङको पर्वतीय भागको शासन व्यवस्थाबारे गत कालमा गरिएका मागलाई तीन मुख्य भागमा बाँड्न सकिन्छ ः प्रथम, 'गोर्खास्थान' को माग, द्वितीय, बंगालअन्तर्गत 'प्रादेशिक स्वायत्त शासन' को माग, तृतीय, बंगालदेखि बेग्लै 'स्वतन्त्र प्रशासकीय व्यवस्था' को माग । पहिलो माग 'गोर्खास्थान' को माग अविभाजित भारतीय कम्युनिस्ट पार्टीले गरेको थियो । सन् १९४७ मा त्यसको दार्जिलिङ, सिक्किम र नेपालको एउटै भाषा, संस्कृति र ऐतिहासिक परम्परा भएकाले, एउटै राष्ट्रियता भएकाले र ब्रिटिस साम्राज्यवादी नीतिको परिणामस्वरूप नै तिनीहरूमा फुट परेकाले ती तीनैवटालाई एउटैमा मिलाएर आत्मनिर्णयको आधारमा 'गोर्खास्थान' को निर्माण भारतीय कम्युनिस्ट पार्टीको नीति भएको बताइएको थियो । पछि दार्जिलिङको 'प्रादेशिक स्वतन्त्र शासन' मा जोड दिने पार्टीहरूमा मुख्यतः सीपीएम, कांग्रेस र गोर्खा लिग रहेका छन् । तर त्यो मागलाई कांग्रेसको केन्द्रीय सरकारले बारम्बार अस्वीकार गर्दै आएको छ । पछि दार्जिलिङ र आसपासका पहाडी क्षेत्रहरूका लागि बंगालदेखि बेग्लै प्रशासकीय व्यवस्थाको माग दार्जिलिङको सबैभन्दा पुरानो माग रहेको छ । आज दार्जिलिङमा चलिरहेको 'गोर्खाल्यान्ड' भारतीय नेपालीले, भारतीय जनताले भारतीय संविधानअन्तर्गत गरिरहेको आन्दोलन हो । जसरी बंगालमा चल्ने कुनै आन्दोलनलाई बंगलादेशका बंगालीसित जोडेर हेर्न मिल्दैन, यद्यपि उनीहरूले एकअर्कालाई समर्थन गर्छन् र एकअर्काप्रति भावनात्मक सम्बन्ध र सहानुभूति हुन सक्छ, त्यसै गरेर भारतीय नेपालीले चलाउने कुनै पनि संघर्षलाई गैरभारतीय नेपालीसित जोडेर हेर्न मिल्दैन । भारतमा भारतीय नेपालीको भाषा, एउटा भाषा, एउटा वा अर्को रूपमा प्रादेशिक स्वायत्त शासन वा पृथक् राज्यको लागि लामो समयदेखि संघर्ष गर्दै आएका छन् । आजको 'गोर्खाल्यान्ड' आन्दोलन त्यही लामो सिलसिलाको नवीनतम कडी हो । बंगालबाट बेग्लै स्वतन्त्र र प्रशासनिक व्यवस्थाको माग यस दिशामा गरिएका प्रयत्नहरूमा तत्कालीन ब्रिटिस सरकारसँग र पछि आएर भारत सरकारसँग विभिन्न स्तरमा गरिएका माग मुख्यतः सन् १९०९ मा दार्जिलिङका जनताले गरेको बंगलादेशी बेग्लै प्रशासकीय व्यवस्थाको माग, सन् १९९७ मा दार्जिलिङका लेप्चा, भुटिया र नेपालीले संयुक्त रूपले बंगालदेखि बेग्लै 'विशेष स्थानीय सरकार' को माग, सन् १९२९ मा साइमन कमिसनको अगाडि पुनः त्यही प्रकारको माग, सन् १९३० मा हिलमेन्स एसोसिएसनको तर्फबाट बंगलादेशी बेग्लै 'स्वतन्त्र प्रशासनिक एकाइ' को माग, सन् १९३४ मा पुनः त्यही प्रकारको माग, सन् १९४३ मा अखिल भारतीय गोर्खा लिगको गठनपछि दार्जिलिङ र जलपाइगुडीलाई आसपास मिलाउने विकल्पको रूपमा दार्जिलिङ आसपासका क्षेत्रहरूलाई मिलाएर पूर्वोत्तर बेग्लै प्रान्तको निर्माण गर्ने माग, सन् १९४७ मा अंग्रेज गएपछि सन् १९४९ मा कुच विहार, जलपाइगुडी, सिक्किम र दार्जिलिङका नेताहरूले संयुक्त बैठक गरेर उत्तराखण्ड प्रदेश संघको गठन गरेर उक्त क्षेत्रहरूलाई मिलाएर एउटा प्रान्तको निर्माणको लागि माग, अप्रिल १९८० मा प्रान्तीय परिषद्द्वारा गोर्खाल्यान्डको माग, जुलाई १९८० मा गोर्खा राष्ट्रिय मुक्ति मोर्चाको गठनपछि पुनः गोर्खाल्यान्डको मागमा जोड, सन् १९८१ मा गोर्खा लिगद्वारा पृथक राज्यको माग, मे १९४७ मा कांग्रेस आईको दार्जिलिङ कमिटीद्वारा पृथक राज्य वा केन्द्रशासित प्रदेशको माग उल्लेखनीय छन् । । भारतका विभिन्न भागमा भारतीय जनताले पहिलेदेखि नै र अहिले पनि विभिन्न जिल्ला वा राज्यहरूको पुनर्गठनको लागि संघर्ष गर्दै आएका छन् र सन् १९४७ पछि भारतमा कयौंपल्ट प्रशासकीय पुनर्गठन हुने गरेको छ । गोर्खाल्यान्ड आन्दोलन पनि त्यही प्रकारको आन्दोलन हो । दार्जिलिङका जनताको संघर्षको त्यो मुख्य धाराबाहेक त्यहाँ बंगालअन्तर्गत प्रादेशिक स्वायत्त शासनको मागको दिशामा गरिएका प्रयत्नहरूमा सन् १९४७ मा भारतीय राष्ट्रिय कांग्रेसको दार्जिलिङ कमिटीद्वारा 'वैधानिक जिल्ला काउन्सिल' को माग, सन् १९५७ मा कांग्रेस, कम्युनिस्ट र गोर्खा लिगका प्रतिनिधिहरूद्वारा प्रादेशिक स्वायत्त शासनको माग, सन् १९६४ मा कांग्रेसको दार्जिलिङ कमिटीद्वारा त्यहाँको स्वशासित प्रशासकीय व्यवस्थाको लागि पहलकदमी गर्न आफ्नो प्रादेशिक समितिसँग माग र त्यसपछि प्रादेशिक कमिटीद्वारा त्यससम्बन्धी रूपरेखा बनाएर तयार पारेको प्रस्ताव, सन् १९८१ मा सीपीएमका सांसदद्वारा लोकसभामा निकटवर्ती नेपालीभाषी क्षेत्रहरूलाई मिलाएर स्वशासित प्रदेश गठनको लागि राखेको प्रस्तावहरू उल्लेखनीय छन् । वास्तविकता यो हो कि दार्जिलिङका जनताको बंगालबाट अलग हुने इच्छा वास्तवमा उनीहरूको विशिष्ट प्रकारको भौगोलिक, जातीय, संस्कृति, भाषागत विशेषताहरू र परम्पराको परिणाम हो । उनीहरूको त्यस प्रकारको माग कुनै क्षेत्र वा जाति, बंगालीप्रतिको द्वैष, शत्रुता वा घृणाको उपज होइन, तर बरु सत्य के हो भने त्यहाँका जनताको त्यस प्रकारको इच्छालाई जबर्जस्ती त्यसबाट जातीय द्वेष, शत्रुता र घृणा बढेर जाने सम्भावना हुन्छ । त्यो बढ्दै गइरहेको छ । त्यसको एक मात्र सही समाधान के हो ? त्यो कुरा सन् १९८६ मा कांग्रेस (आई) को दार्जिलिङ जिल्ला कमिटीको प्रस्तावमा उल्लिखित यो भनाइबाट स्पष्ट हुन्छ : 'उनीहरूको आफ्नो अलग राज्य नै एक मात्र समाधान हो ।' अंग्रेजको साम्राज्यवादी नीतिको परिणामस्वरूप नै दार्जिलिङ पर्वतीय प्रदेशलाई जबर्जस्ती बंगालमा मिलाइएको थियो । वास्तवमा त्यो बेला पूरै बंगाल (आजको बंगलादेशसहित), बिहार, उडिसा र युपीका केही भागसहित बंगालमा थियो । अल इन्डिया गोर्खा लिगले १९५२ मा तत्कालीन प्रधानमन्त्री जवाहरलाल नेहरूलाई पठाएको एउटा स्मृतिपत्रमा बताइएअनुसार 'ऐतिहासिक दृष्टिकोणले भन्ने हो भने दार्जिलिङको जिल्ला कहिल्यै बंगालको अंग थिएन' र बंगालका कुनै राजाको 'ती क्षेत्रमा शासन' थिएन । सन् १९१७ मा तत्कालीन ब्रिटिस सरकारलाई दार्जिलिङका जनताले पठाएको स्मृतिपत्रमा (पनि) त्यहाँको लेप्चा, भुटिया र नेपालीहरू भौगोलिक, जातीय, ऐतिहासिक र भाषागत रूपमा 'बंगालका बाँकी जनताबाट पूरै बेग्लै संसारमा' रहेको बताएको छ । माथि पहिल्यै उल्लिखित भारतीय कम्युनिस्ट पार्टीको दार्जिलिङ जिल्ला कमिटीको १९४७ को स्मृतिपत्रमा पनि यो भनिएको छ, 'भारतीय कम्युनिस्ट पार्टीको यो मत छ कि दार्जिलिङ जिल्ला गोर्खालीहरूको हो र यो उनीहरूको होमल्यान्ड हो ।' त्यो प्रस्तावमा नेपाल र सिक्किमका नेपालीसहित दार्जिलिङका नेपालीको 'समान भाषा, संस्कृति र समान ऐतिहासिक परम्परा' भएको कुराको चर्चा गर्दै उनीहरूको खास राष्ट्रियता भएको स्वीकार गरिएको छ । सन् १९८६ को दार्जिलिङको कांग्रेसको जिल्ला कमिटीको प्रस्तावमा पनि त्यो पर्वतीय प्रदेशको बेग्लै प्रकारको 'भौगोलिक अवस्था' तथा त्यहाँका जनताको 'साझा प्रशासकीय यन्त्र' अव्यावहारिक भएको बताइएको छ । सन् १८८६ मा कांग्रेस (आई) को दार्जिलिङ कमिटीद्वारा पारित प्रस्तावमा दार्जिलिङको जनताको बेग्लै राजनीतिक, सामाजिक, आर्थिक, सांस्कृतिक अवस्था, स्वभाव, परम्परा र त्यो प्रदेशको बेग्लै भौगोलिक स्थिति आदि भएको उल्लेख गर्दै त्यहाँका जनताको बेग्लै 'खास चरित्र पहिचान' भएको बताएको छ । त्यो पृष्ठभूमिमा दार्जिलिङलाई बंगालमा बाँधेर राख्ने भारत सरकार र पश्चिम बंगालको 'माक्र्सवादी' सरकारको नीतिले त्यहाँको वस्तुस्थिति र जनभावनासित मेल खान्न । वास्तवमा त्यसरी उनीहरूले ब्रिटिस साम्राज्यवादको नीतिलाई नै अगाडि बढाउने काम गरिरहेका छन्। पश्चिम बंगालको सरकारद्वारा प्रकाशित 'श्वेतपत्र' मा गोर्खाल्यान्ड आन्दोलनलाई 'भारतको राष्ट्रियता खल्बलाउन र विदेशी स्वार्थहरूद्वारा शोषणको लागि जालको अंग बताइएको छ । त्यसको पछाडि कुनै 'अदृश्य हात' ले काम गरेको आशंका व्यक्त गरिएको छ । उनीहरूले त्यो आन्दोलनलाई 'अराष्ट्रिय', 'पृथकतावादी' र 'विदेशद्वारा प्रेरित' भनेर विरोध गरिरहेका छन् । दार्जिलिङको पृथक् राज्यको मागलाई 'अराष्ट्रिय', 'पृथकतावादी' र 'विदेशद्वारा पे्रेरित' प्रमाणित गर्नको लागि उनीहरूले सुवास घिसिङले विदेशी सरकार र संयुक्त राष्ट्रसंघलाई पठाएको पत्र र उनका कतिपय भाषणमा उल्लिखित कुराहरूलाई मुख्य प्रमाणको रूपमा प्रस्तुत गरेका छन् । पश्चिम बंगालद्वारा प्रकाशित 'श्वेतपत्र' मा यहाँसम्म भनिएको छ, 'उनको (सुवास घिसिङको) भाषणको 'मुख्य जोड' गोर्खाल्यान्डको स्वतन्त्र 'राज्यको निर्माण' मा त्यसलाई 'नेपालको अंग' बनाउनमा नै रहेको छ ।' म अहिले यहाँ सुवास घिसिङका ती पत्र वा भाषणमा उल्लिखित कुराबारे वा जीएनएलएफको राजनीतिक चरित्रबारे कुनै चर्चा गर्न चाहन्न । ती बेग्लै छलफलका विषय हुन् । यो लेखमा मेरो मुख्य जोड वस्तुगत रूपमा दार्जिलिङको आन्दोलनको विश्लेषणमा नै रहनेछ । कुनै आन्दोलनको सही स्वरूपलाई बुझ्नको लागि त्यसको वस्तुगत पक्षको अध्ययनले नै निर्णयात्मक महत्व राख्छ । कुनै पनि आन्दोलनसित कतिपय राजनीतिक पक्षहरू जोडिएका हुन्छन् र तिनीहरूको चरित्र र भूमिका बेग्लाबेग्लै प्रकारको हुन सक्छ र त्यस आधारमा बेग्लाबेग्लै राजनीतिक पक्षको बेग्लाबेग्लै प्रकारले समर्थन, विरोध वा भण्डाफोर गर्ने काम गर्नुपर्छ र गरिन्छ पनि । तर कुनै पनि राजनीतिक पक्षप्रतिको नीति निर्धारण र कुनै आन्दोलनप्रतिको नीति निर्धारण सधैं एउटै कुरा हुन्न र हामीले तिनीहरूका बीचमा अन्तर गर्ने गर्नुपर्छ । सीपीएमले जीएनएलएफका नेताहरूका पत्र र भाषणमा उल्लिखित कतिपय विषयहरूका आधारमा त्यो राजनीतिक संगठन वा नेताहरूको मात्र होइन, दार्जिलिङको पृथक राज्यको मागको आन्दोलनलाई पनि 'पृथकतावादी' र 'अराष्ट्रिय' घोषित गर्ने प्रयत्न गरेको छ । त्यो अवस्थामा उनीहरूलाई यो प्रश्न सोध्नु अप्रासंगिक हुने छैन कि सुवास घिसिङले आफ्ना पत्र वा भाषणमा त्यस प्रकारका कुराहरू, जसबारे उनीहरूले आपत्ति गरेका छन्, चर्चा नगरेको भए उनीहरूले पृथक राज्यको मागलाई समर्थन गर्दथे ? स्पष्ट छ, गर्ने थिएनन् । त्यसरी उनीहरूको मुख्य विरोध, ती पत्र वा भाषणहरूमा उल्लिखित कुरासित होइन, दार्जिलिङको पर्वतीय प्रदेशमा बंगालदेखि बाहिर कुनै पनि प्रकारको प्रशासकीय व्यवस्थासित नै रहेको छ । के कुनै प्रदेशले बंगालबाट अलग हुन चाहनु नै कुनै आन्दोलन पृथकतावादी वा अराष्ट्रिय कुरा भएको प्रमाणित हुन्छ ? त्यसरी हेर्ने हो भने त भारतमा गत कालमा विभिन्न प्रगन्ना, जिल्ला वा राज्यहरू पुनगर्ठनको लागि चलेका सबै संघर्ष पृथकतावादी वा अराष्ट्रिय ठहर्नेछन् । वास्तवमा यो विषयलाई हेर्ने एकदम संकीर्ण, क्षेत्रीय दृष्टिकोण हो । पश्चिम बंगाल सरकारद्वारा प्रकाशित 'श्वेतपत्र' मा दार्जिलिङका मुख्य वासिन्दाहरू प्रारम्भदेखि नै मुख्यतः नेपालीको भएको पनि स्वीकार गरिएको छ । त्यसमा 'अफिसियल स्रोतहरू' का आधारमा स्वीकार गरिएको छ कि सन् १९३५ मा पनि दार्जिलिङको पर्वतीय प्रदेश पूरैजसो जंगल थियो र त्यहाँको जनसंख्या करिब सय मात्र थियो । त्यो 'अफिसियल स्रोत' कहाँसम्म सत्य छ ? त्यो बेग्लै अध्ययन र अनुसन्धानको विषय हो, तैपनि उनीहरूको भनाइबाट के प्रस्ट हुन्छ भने त्यसपछि त्यो प्रदेशलाई आवाज गर्ने क्रममा त्यहाँको जनसंख्या जसरी तीव्र गतिले बढेर गयो, त्यसमा मुख्य रूपले नेपाल र सिक्किमबाट आएका मानिसहरू नै थिएनन् । त्यसरी दार्जिलिङको पर्वतीय प्रदेशलाई सर्वप्रथम आवाज गर्ने र त्यहाँ बसोवास गर्ने वासिन्दा स्वयं नेपाली नै भएको कुरालाई नै श्वेतपत्रले स्पष्ट शब्दमा स्वीकार गरेको छ । दार्जिलिङको त्यो पर्वतीय प्रदेशमा नेपालीहरू कहिलेदेखि बस्दै आएका हुन् ? त्यो कुरालाई बेग्लै राखे पनि तत्काल पश्चिम बंगालको हिमाली प्रदेशमा नेपालीहरूको 'बहुमत' भएको तथ्यलाई पश्चिम बंगालको त्यो श्वेतपत्रले स्विकारेको छ । त्यसमा सन् १९८४ को आमचुनावमा दार्जिलिङका ६४ प्रतिशत मतदाताले मतदान गरेको कुराको उल्लेख गर्दै नेपाली भाषी जनताले चुनावमा भाग लिएको बताइएको छ । त्यो अवस्थामा दार्जिलिङका नेपाली भाषी जनता भारतीय हुन् भन्नेमा कुनै शंका रहन्न । सामान्य रूपमा दार्जिलिङ तथा नेपालको बीचमा आवागमनको क्रम चलिरहे पनि त्यसबाट दार्जिलिङका नेपालीभाषी जनताको मुख्य भाग भारतीय भएको प्रस्ट छ । भारतका विभिन्न भागमा भारतीय जनताले पहिलेदेखि नै र अहिले पनि विभिन्न जिल्ला वा राज्यहरूको पुनर्गठनको लागि संघर्ष गर्दै आएका छन् र सन् १९४७ पछि भारतमा कयौंपल्ट प्रशासकीय पुनर्गठन हुने गरेको छ । गोर्खाल्यान्ड आन्दोलन पनि त्यही प्रकारको आन्दोलन हो । त्यो अवस्थामा भारतीय जनताले भारतीय भूमिमा र भारतीय संविधानअन्तर्गत करिब तीनचौथाइ शताब्दीदेखि अर्थात् सन् १९०७ देखि चलाउँदै आएको आन्दोलनलाई अराष्ट्रिय, 'पृथकतावादी' र 'विदेशद्वारा प्रेरित' बताउनु एकदम गलत हो । स्वयं कांग्रेसको दार्जिलिङ जिल्ला कमिटीद्वारा पारित प्रस्तावमा पनि यो भनिएको छ, 'बेग्लै राज्य वा केन्द्रशासित राज्य दार्जिलिङका जनताको लामो समयदेखिको पुकार रहेको छ' र (त्यसपछि) दार्जिलिङको लागि पृथक् राज्य वा केन्द्रशासित प्रदेशको माग गरिएको छ । अनि के सीपीएमले त्यो संगठन (कांग्रेस) र उनीहरूको मागलाई पनि 'अराष्ट्रिय', 'पृथकतावादी' वा 'विदेशद्वारा प्रेरित' बताउँछ । जीएनएलएफका नेताले नागरिकताको प्रश्न र 'गोर्खाल्यान्ड' को मागको तुलनामा आर्थिक विकाससित सम्बन्धित मागहरूलाई गौण महत्व दिएकोमा आलोचना गरिन्छ । त्यो एकदम स्वाभाविक र उचित दुवै छ, जबकि भारतमा उनीहरूको कुन प्रकारको स्थिति हुन्छ ? उनीहरू कतिसम्म आफ्नो भूमिमा बस्न पाउने र कहिले उनीहरूलाई आसाम, मणिपुर र मेघालयबाट झैं निस्कासित गरिने हो ? उनीहरू कुन बेला 'राज्यविहीन' र 'न भारतको न नेपालको हुनुपर्ने हो ? ' यी कुरा नै स्पष्ट छैन । उनीहरूको लागि आर्थिक विकासको प्रश्नले भन्दा आफ्नो अस्तित्व, पहिचान र सुरक्षाको प्रश्न बढी महत्वपूर्ण हुन जान्छ र त्यही कारणले नागरिकता र 'गोर्खाल्यान्ड' का आन्दोलनहरू उनीहरूका लागि सर्वोपरि महत्वका प्रश्नहरू बन्न जान्छन् ।"
मेयर आफै ताते रंगशाला बनाउन,"बनेपा : वर्षौंदेखि विवादमा रहेको पनौती रंगशाला निर्माणका लागि पनौती नगरपालिकाका मेयर आफैं लागिपरेका छन् । पनौती नगरपालिका७ स्थित सिरानचौरमा ४२ रोपनी क्षेत्रफलमा निर्माण हुन लागेको क्षेत्रीय रंगशालाको करिब १८ रोपनी जग्गा स्थानीय कँडेल परिवारले नगरपालिकालाई नदिएपछि रंगशाला निर्माणको कामले गति लिन सकेको थिएन । स्थानीयवासीसँगको विवादका कारण लामो समयसम्म काम हुन नसकेको रंगशाला बनाउन नगरपालिका मेयर आफैं लागेका हुन् । रंगशालाको करिब ४२ रोपनी सार्वजनिक जग्गासँगै स्थानीय गणेशकुमारी कँडेल र नानीगीता कँडेलको १७ रोपनी १४ आना दुई पैसा जग्गा पनि परेपछि विवाद उत्पन्न भएको थियो । कित्ता नं १३२ मा करिब १८ रोपनी जग्गा आफ्नो रहेको भन्दै निर्माण कार्य रोक्न सहरी विकास तथा भवन निर्माण डिभिजन कार्यालयमा काभ्रेमा कँडेल परिवारले निवेदन दिएपछि रंगशाला निर्माण अलपत्र बनेका थियो । स्थानीय राजनीतिक दल, नगरपालिका र कँडेल परिवारबीच भएको लिखित सम्झौता कार्यान्वयन नभएपछि कँडेल परिवारले पुनरावेदन अदालतमा मुद्दा दायर गरेका थिए । २०७० वैशाख ३ गते अदालतले कँडेल परिवारको नाममा रहेको जग्गामा रंगशाला नबनाउनू भन्ने फैसला सुनाएको थियो । सिंगो नगर, स्थानीय बुद्धिजीवी, राजनीतिक दल, प्रशासन र नवनिर्वाचित जनप्रतिनिधिले बारम्बार सहमतिका लागि पहल गर्दा पनि कँडेल परिवारले नमानेको र उक्त जग्गा ३१ सालअघि सार्वजनिक रहेको भन्दै रंगशाला निर्माणको काम अघि बढाएको पनौती नगरपालिकाका प्रमुख भीम न्यौपानेले बताए । व्यक्तिगत स्वार्थमा भन्दा पनि सिंगो नगरको विकास खोजेका हौं, उनले भने, रंगशाला नगरको मात्र नभई राष्ट्र र जिल्लाको सान भएकाले आयोजनालाई निरन्तरता दिन आफैं मैदानमा उत्रिएको हुँ । उनले सरकारको करोडौं रुपैयाँ खर्च भइसकेकाले रंगशालालाई जसरी पनि पूरा गर्ने प्रतिबद्धता जनाए । सरकारको करोडौं रुपैयाँ लगानी भइसक्यो । व्यक्तिका स्वार्थका कारण अब रंगशाला निर्माणको काम रोकिँदैन, उनले भने । काभ्रे २ नम्बर क्षेत्रका सांसद रामहरि सुवेदीलगायत स्थानीयवासीले पनि उक्त जग्गा २०३२ सालको नापीअघि सार्वजनिक रहेको र पछिमात्र व्यक्तिका नाममा दर्ता भएको बताउँदै आएका छन् । रंगशाला निर्माणको गुरुयोजनामा परेको कँडेलको १३२ कित्ता नम्बर रहेको १७ रोपनी १४ आना २ पैसा जग्गा २०३३ सालमा नापी भएको हो । तत्कालीन समयमा बसुन्धरा केसी प्रधानपञ्च, गोविन्दप्रसाद सुवेदी उपप्रधानपञ्च तथा तीर्थबहादुर बस्नेतलगायतका पदाधिकारी रहेको बेला गंगाप्रसाद कँडेलको नाममा उक्त जग्गा नामसारी भएको थियो । गंगाप्रसाद कँडेलको मृत्युपछि उनका दुई श्रीमती गणेशकुमारी र नानीगीता कँडेलको नाममा जग्गा नामसारी भएको हो । पाँच हजार दर्शक अट्ने क्षमता रहने गरी निर्माण हुने भनिएको क्षेत्रीय रंगशालामा स्टेडियम ग्राउन्ड, प्याराफिट, कम्पाउन्ड वाल, मुख्य द्वार, टिकट काउन्टर, प्रशासनिक भवन, स्विमिङ पुल, कभर्ड हललगायतका संरचना निर्माण हुने तयारीमा छन् । बहुवर्षे आयोजना भएकाले नेपाल सरकारले पटकपटक बजेट छुट्ट्याए पनि विवादका कारण बजेट फिर्ता हुँदै आएको छ ।"
यू१८ राष्ट्रिय भलिबल कात्तिकमा,"काठमाडौं : आगामी कात्तिकमा यू१८ महिला तथा पुरुष राष्ट्रिय भलिबल प्रतियोगिता आयोजना हुने भएको छ । शनिबार नक्सालस्थित होटल क्राउन प्लाजामा आयोजित कार्यक्रममा नेपाल विद्यालय भलिबल कमिसनले आफ्नो वार्षिक कार्यक्रम सार्वजनिक गर्दै पहिलोपटक उमेर समूहको प्रतियोगिता आयोजना गर्ने घोषणा गरेको हो । कात्तिक १२ देखि १८ गतेसम्म काठमाडौंमा आयोजना हुने प्रतियोगितामा १२ पुरुष र आठ महिला टोलीको सहभागिता रहने कमिसनका महासचिव लोकेन्द्रबहादुर खड्काले वार्षिक कार्यक्रम घोषणा गर्दै जानकारी दिए । प्रतियोगिताका विजेता टोलीले एक लाख, उपविजेताले ६० हजार र तेस्रो स्थान हासिल गर्ने टोलीले ३५ हजार रुपैयाँ नगद पुरस्कार प्राप्त गर्ने खड्काले जानकारी दिए । प्रतियोगिताको उत्कृष्ट खेलाडीले नगद पाँच हजार पुरस्कार प्राप्त गर्नेछन् भने विधागत उत्कृष्टतर्फ बेस्ट स्पाइकर, सेटर, ब्लकर, सर्भर र डिफेन्सले तीन हजार रुपैयाँ प्राप्त गर्नेछन् । प्रतियोगिता सञ्चालनका लागि १३ लाख ५० हजार रुपैयाँ खर्च हुने अनुमान कमिसनको छ । वार्षिक कार्यक्रम घोषणा कार्यक्रममा विभिन्न विद्यालयका छात्रछात्राको व्यापक सहभागितामा भदौ १० गते भलिबल महोत्सव आयोजना र अन्तरविद्यालय यू१६ छात्रछात्रा भलिबल प्रतियोगिता आयोजना गर्ने समावेश गरिएको छ । यसैगरी यू१९ बिच भलिबल प्रतियोगिता, यू१६ र यू१८ अन्तर्राष्ट्रिय मैत्रीपूर्ण खेलको आयोजना र टिम निर्माणका कार्यक्रम पनि विद्यालय भलिबल कमिसनले अगाडि सारेको छ । कमिसनले उमेर समूहका उत्कृष्ट खेलाडी छनोट गरी प्रशिक्षण दिने र छात्रवृत्तिमा अध्ययन गराउने जनाएको छ । वार्षिक कार्यक्रम घोषणा कार्यक्रममै काठमाडौं जिल्ला कमिसनको घोषणा गरिएको छ । जेबी अधिकारीको अध्यक्षतामा १३ सदस्यीय जिल्ला कमिसन शनिबार घोषणा गरिएको हो । काठमाडौं जिल्ला कमिसनको उपाध्यक्षमा रीता राई दाहाल, सचिवमा शिवप्रसाद अर्याल, कोषाध्यक्षमा प्रदीप श्रेष्ठ र सदस्यहरूमा रविन बस्नेत, कपिल जीसी, विकास गुरुङ, हिक्मत दाहाल, रवि भण्डारी, प्रियंका रानामगर, बद्री भट्ट, गोकर्ण लिम्बू र झमककुमार कार्की छन् । काठमाडौं जिल्ला कार्यसमितिका पदाधिकारीलाई कमिसनका अध्यक्ष रामबहादुर केसीले शपथ गराए । कार्यक्रममा केसीले अन्य जिल्ला कमिसन पनि चाँडै घोषणा गर्ने प्रतिबद्धता जनाए । पदक विजेता खेलाडी सम्मानित गत मार्च २२ देखि ३० सम्म माल्दिभ्समा आयोजना भएको तेस्रो एसियन भलिबल संघ (एभीसी) सेन्ट्रल जोन भलिबल प्रतियोगितामा कांस्य पदक विजेता राष्ट्रिय पुरुष भलिबल टोली शनिबार सम्मानित भएको छ । अन्तर्राष्ट्रिय भलिबल महासंघ (फिभ) को आधिकारिक प्रतियोगितामा पहिलोपटक पदक ल्याउन सफल टोलीलाई विद्यालय भलिबल कमिसनले सम्मान गरेको हो । नेपाली भलिबलको ४१ वर्षको अन्तर्राष्ट्रिय यात्रामा पहिलो पदक दिलाउन सफल १२ खेलाडी, दुई प्रशिक्षक र एक व्यवस्थापकलाई कमिसनले सम्मान गरेको हो । सम्मानित हुने खेलाडीमा राष्ट्रिय टोलीका कप्तान इम रानामगर, महेन्द्र श्रेष्ठ, ईश्वर थापा, धनबहादुर भट्ट, मानबहादुर श्रेष्ठ, नरेन्द्र गिरी, भैरवबहादुर बम, राजकुमार निरौला, हरि अधिकारी, कुलबहादुर थापा, दिल सुनार, उपेन्द्र महतो, प्रशिक्षक जगदीश भट्ट र वीरेन्द्र चौधरी र व्यवस्थापक डम्बर नेपाली छन् । उनीहरूलाई नगद तीन हजारसहित सम्मानपत्रबाट सम्मानित गरिएको हो । पदक विजेता खेलाडीलाई नेपाल भलिबल संघका अध्यक्ष मनोरञ्जनरमन शर्मा, उपाध्यक्ष रञ्जन खड्का, महासचिव जितेन्द्रबहादुर चन्द र विद्यालय भलिबल संघका अध्यक्ष रामबहादुर केसीलगायतले सम्मान गरे । किर्गिस्तान, तुर्कमेनिस्तान र आयोजक माल्दिभ्स सहभागी प्रतियोगितामा माल्दिभ्सलाई पराजित गर्दै नेपालले ऐतिहासिक कांस्य पदक जितेको थियो ।"
भलिबल संघद्वारा माओवादी अध्यक्ष प्रचण्डलाई सम्मान,"काठमाडौं : नेपाल भलिबल संघले पूर्व प्रधानमन्त्री तथा नेकपा माओवादी केन्द्रका अध्यक्ष पुष्पकमल दाहाल प्रचण्ड'लाई सम्मान गरेको छ। आइतबार बिहान प्रचण्ड निवास लाजिम्पाटमा संघका पदाधिकारीहरुले भलिबललाई राष्ट्रिय खेलको मान्यता प्रदान गरेकोमा अध्यक्ष प्रचण्डलाई सम्मान गरेको हो। भेटमा संघका अध्यक्ष मनोरञ्जन शर्माले प्रचण्डको प्रधानमन्त्रीत्व काल भलिबल खेलका लागि स्वर्णिम काल भएको भन्दै अब नेपालको भलिबल खेलमा गुणात्मक प्रगति हुने बताए। अध्यक्ष प्रचण्डले नेपालको माटो र हावापानी सुहाउँदो एवं लोकप्रिय खेल भएकाले भलिबल खेललाई राष्ट्रिय खेलको मान्यता दिइएको उल्लेख गर्दै त्यतिले मात्र राज्यको जिम्मेवारी पुरा नहुने बताए। अध्यक्ष प्रचण्डले भने, नेपालको राष्ट्रिय खेलले अन्तर्राष्ट्रिय स्तरमा आफ्नो प्रभाव राख्न सकेन। त्यसको बिकल्प के हुन सक्ला भन्ने विचार गरेर नै हामीले भलिबललाई राष्ट्रिय खेलको मान्यता प्रदान गरेका हौं। भलिबललाई राष्ट्रिय खेलको रुपमा स्थापित गर्न राज्यले अन्तर्राष्ट्रिय स्तरका प्रतियोगिता, खेलाडीहरुको विकास र पूर्वाधार निर्माणमा विशेष ध्यान दिन जरुरी छ।' पूर्व खेलकूदमन्त्री दलजीत श्रीपाइलीले भलिबल खेलको विकासका लागि आफ्नो कार्यकालमा गरिएका कामहरुले निरन्तरता पाउने विश्वास व्यक्त गरे।"
