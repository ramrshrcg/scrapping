शीर्षक,विवरण
लालकिल्लाभित्रको कालो न्यायिक इतिहास,"भारतबाट प्रकाशित प्रसिद्ध आउटलुक म्यागजिनको १९ सेप्टेम्बर २०१६ को अंकमा उसिनुर मजुमदारको नाममा 'सिओन्स् अफ थेमिस एन्ड जुज' (देवीदेवताका वंशजहरू) शीर्षकमा प्रकाशित खोजमूलक कभर स्टोरीले सनसनी मच्चायो, जसले तल्लो अदालतबाट पदोन्नति भएका बाहेक भारतका लगभग आधा संख्याका न्यायाधीशहरू कि त पूर्व न्यायाधीशहरू कि गिनेचुनेका कानुनवेत्ताहरूका आफन्त र नातेदारहरू भएको तथ्य पटाक्षेप गरेको थियो । भारतमा यो 'अंकल जज सिन्ड्रोम' को नाममा भाइरल भयो । नेसनल लयर्स क्याम्पेन फर जुडिसियल ट्रान्सपरेन्सी एन्ड रिफर्म (एनएलसी) नामक संस्थाले त सर्वोच्च अदालतका २८ बहालवाला न्यायाधीशहरूमध्ये नौजना त पूर्व न्यायाधीशहरूका नजिकका नातेदार, पूर्व प्रधानन्यायाधीशहरूका छोरा, नाति, भतिज एवं पूर्व मुख्यमन्त्री र पूर्व एड्भोकेट जनरलका छोरा भएको भनी सन् २०१४१५ मा रिट निवेदन नै दायर गर्यो । नेपालका न्यायालयको अवस्था हेर्ने हो भने त झन् भयावह छ । गत वर्ष भएको सर्वोच्चका १० र हालै भएको उच्च अदालतका ८० जना न्यायाधीश नियुक्तिमा न्यायपरिषद् पदाधिकारीका आफन्त र दलका कार्यकर्तालाई छिराउन भागबन्डा र कोटा निर्धारण भएको, नियुक्ति हत्याउन अस्वस्थ प्रतिस्पर्धा चलेको समाचार मिडियाले सप्रमाण सम्प्रेषण गरेका थिए । एक दैनिक पत्रिकामा नियुक्तिको पाँच दिनअगावै प्रकाशित समाचार न्यायपरिषद्को पुस २८ गते मध्यराति पुष्टि भयो । न्यायपालिकाको सम्भावित चीरहरण रोक्न मिडियामा समाचार, विचार र सम्पादकीय नै प्रकाशितप्रसारित भए । एनमौकामै न्यायपालिकाका अधिकृतहरू तथा न्यायाधीशहरूका प्रतिक्रिया सार्वजनिक भए । केही विद्वान्, कानुनव्यवसायी र साहसी न्यायाधीशले लेख नै प्रकाशित गरेर न्यायपालिकालाई राजनीतिक भर्तीकेन्द्र नबनाउन ध्यानाकर्षण गराए । सम्भावित दुर्घटना रोक्न 'भीरमा जाने गाईलाई राम राम भन्न सकिन्छ तर काँध थाप्न सकिन्न' भन्ने उखान चरितार्थ गर्दै वरिष्ठतम न्यायाधीश र बार प्रतिनिधिले तथाकथित बैठक नै बहिष्कार गर्न बाध्य भए । तर यी तमाम प्रयत्न र विरोध हुँदाहुँदै पनि तथाकथित बहुमतको नाममा माओवादी कानुनमन्त्री र माओवादी प्रधानमन्त्रीका प्रतिनिधिको साँठगाँठमा तत्कालीन प्रधानन्यायधीश सुशीला कार्कीले मध्यरातमा निवासबाटै न्यायपालिकाको चीरहरण गरिन् । 'मिडनाइट जज' हरूको पृष्ठभूमि हेर्दा केही योग्य र पेसेवरबाहेक न्यायपरिषद् सदस्यका सरकारी वकिल भान्जा, निज सदस्यकै फर्म पार्टनर एवं साढुभाइ, सत्तारुढ दलका वरिष्ठ नेताका भतिज, निवर्तमान उपप्रधानमन्त्रीका भतिज, सत्तारुढ पार्टी महामन्त्रीको निर्वाचन प्रतिनिधि, निवर्तमान मन्त्रीका फुपूका छोरा, पूर्वमन्त्रीका सहोदर भाइ, पूर्वराज्यमन्त्रीका निर्वाचन प्रतिनिधि, निवर्तमान सभामुख तथा निवर्तमान कानुनमन्त्रीका निकटस्थ एवं पार्टी कार्यकर्ता, पूर्वप्रधानमन्त्रीका भतिज, एमाले सरकारका निवर्तमान महान्यायाधिवक्ताका फर्म पार्टनर, एमाओवादीबाट सभासद्मा पराजित उम्मेदवारकी श्रीमती, एमाले महिला विभाग सदस्य, सर्वोच्च अदालतका बहालवाला न्यायाधीशका छोरा र अर्का सर्वोच्चकै न्यायाधीशका भाइ, हत्या गरिएका सर्वोच्च अदालतका न्यायाधीशका छोरा, पूर्व प्रधानन्यायाधीशका ज्वाइँ एवं बहालवाला उच्च अदालत न्यायाधीशका भाइ, पूर्वसांसदका भाइ, निवर्तमान न्यायपरिषद् सचिव र उनकै साला, कानुन व्यवसायसँग सरोकार नै नभएका गैससका जागिरे, प्रतिपक्षी दलका कार्यकर्ता, चारित्रिक धरातल भासिएका, बार काउन्सिलमा उजुरी विचाराधीन रहेका एवं बिचौलियाको छवि बनाएका, पेसामै नरहेका अत्यन्त विवादास्पद व्यक्तिसमेत उच्च अदालतको न्यायाधीश बनाइए भनी फेहरिस्तसहित सामाजिक सञ्जाल र मिडियामा छ्यापछ्याप्ती सम्प्रेषित समाचार र आलोचनालाई न त आरोपित महानुभाव वा शक्ति केन्द्रहरूले न त नियुक्तिकर्ता न्यायपरिषद्ले नै खण्डन गर्यो । अहिले न्यायालयको नेतृत्व फेरिएको छ । छोटो कार्यकाल भए पनि अबको नेतृत्वको काँधमा आफ्ना पूर्ववर्र्तीहरूले लगाएका कलंक पखाल्दै न्यायपालिकाको गुमेको साख पुनस्र्थापित गर्ने जिम्मा आइपरेको छ । अरू त के नियुक्तिमा चलखेलको आरोप लागेका पदाधिकारीको तर्फबाट समेत कुनै प्रतिक्रिया वा खण्डन नआएकाले समाचारको सत्यता पुष्टि भयो । छेउ न टुप्पाका झीनामसिना समाचारको तत्कालै खण्डन गर्ने सुशीला कार्कीको निजी सचिवालयले समेत 'मौनम् सम्मति लक्ष्यणम्' को नीति अख्तियार गर्यो । प्रमाण कानुनले यसलाई साबिती वा स्वीकारोक्ति मान्छ । संविधानमा निर्धारित योग्यताभन्दा आफन्त र पार्टी कार्यकर्ता हुनुलाई न्यायाधीशको सर्वोत्तम योग्यता मानियो । आफ्नो प्रतिनिधि सदस्यलाई पाखा लगाई मध्यरातमा हठात गरिएको निर्णयको बारले तत्कालै वक्तव्य सार्वजनिक गरेरै विरोध मात्र गरेन, निर्णय नसच्याएसम्म प्रधानन्यायाधीश उपस्थित हुने सम्पूर्ण कार्यक्रम मात्र नभई इजलाससमेत बहिष्कार गर्नेजस्ता कठोर कदम चाल्यो । कार्कीको अवकाशपश्चात् सामान्य शिष्टाचारको रूपमा प्रचलनमा रहेको बिदाइ कार्यक्रमसमेत गरेन । भोलिपल्ट उज्यालै नहुने वा सूर्य नै नउदाउने त्रासले निवासमै रातको १२ कटेपछि संवैधानिक पदाधिकारीहरूलाई निषेध गरी दलका नेताको अनधिकृत उपस्थितिमा संविधान मिची नियुक्ति गरेबाट मिडियामा सार्वजनिक भएजस्तै पुस २८ गते अवकाश हुने वरिष्ठ न्यायाधीशको स्थानमा अमूक व्यक्ति बहाल हुने र उसको उपस्थितिमा आफन्त र दलका कार्यकर्ता भर्ती गर्ने निहित स्वार्थसिद्ध नहुनेदेखि अत्तालिएर प्राविधिक रूपमा २९ गते लागेपछि जबर्जस्ती गैरसंवैधानिक नियुक्ति गर्नुपरेको तथ्य उजागर भएकै छ । नियुक्तिको वैधता कार्की नेतृत्वको न्यायपरिषद्को नियुक्ति अत्यन्त विवादास्पद रह्यो । आफ्नै पृष्ठभूमिबाट आएकी प्रधानन्यायाधीशलाई महिला कानुनव्यवसायीहरूले ज्ञापनपत्र नै थमाए । पूर्वन्यायाधीश समाजले बक्तव्य निकालेरै अपारदर्शी शैलीमा राजनीतिक भागबन्डा भएको भनी विरोध गर्यो । सरकारी वकिलहरूले त लगातार तीन दिनसम्म इजलास बहिष्कार नै गरे । माओवादी मन्त्री र माओवादी प्रधानमन्त्रीका प्रतिनिधिद्वारा भएको नियुक्तिको विरोधमा महान्यायाधिवक्ताको नेतृत्वमा सरकारी वकिलहरूले मुलुकभरका इजलास नै बहिष्कार गरे । विश्वमा सायद यो पहिलो रेकर्ड हो । बहिष्कारबाट तिल्मिलाएर महान्यायाधिवक्ताविरुद्ध हस्तक्षेपको याचना गर्दै प्रधानमन्त्रीनिवास धाएको स्पष्टीकरण प्रधानन्यायाधीश स्वयंले सर्वोच्चको फुलकोर्टमै दिइन् । सुरक्षित अवतरणको लागि अन्ततः परिषद्ले घुमाउरो शैलीमा गल्ती स्वीकार गर्दै बक्तव्य नै निकाल्नुपर्यो । भागबन्डाका हिस्सेदार दलबाहेक संघीय समाजवादी फोरम नेपाल, मधेसवादी दलहरू, राप्रपा, नयाँ शक्ति पार्टीलगायतले नियुक्तिको विरोध गरे । पारदर्शिता लोकतन्त्रको आधारशिला हो । सार्वजनिक पदाधिकारीद्वारा भएका निर्णयको आधार र कारण जान्न पाउने जनताको नैसर्गिक हक हो । करिब नौ सय आवेदकमध्येबाट छानिएका व्यक्तिहरू अन्य आकांक्षीहरूभन्दा कसरी योग्य र सर्वोत्कृष्ट ठहरिए भन्ने प्रश्न अनुत्तरित नै छ । पेसागत मर्यादामा रहेका, निष्ठावान्, वरिष्ठ र अनुभवी कानुन व्यवसायीलाई पाखा लगाई गुमनाम, पेसामै नरहेका वा नचलेका, बिचौलिया छवि भएका, कनिष्ठ र एनजीओका एजेन्टहरूलाई किन रातारात न्यायाधीश बनाइयो ? पुनरावेदनबाट बहिर्गमित २८ जनामध्ये के आधारमा १० जनामात्र पुनर्बहाली भए ? जिल्ला न्यायाधीशहरूमध्येबाट के आधारमा 'चुज एड पिक' गरियो ? आफूहरू के कारणले अयोग्य भएँ भनी जान्न पाउने आवेदकको सूचनाको हकको सम्मान किन गरिएन ? जबसम्म प्रतिस्पर्धाका आधारमा सर्वोत्कृष्ट ठहरिएकालाई नियुक्ति गरिएको प्रमाणित हुँदैन तबसम्म नियुक्तिले वैधता प्राप्त गर्न सक्दैन । बहालवाला न्यायाधीश, सरकारी वकिल र कानुन व्यवसायीहरूले नियुक्तिलाई चुनौती दिँदै दायर रिट विचाराधीन रहेको अवस्थामा आफ्नै नियुक्तिको वैधताको मुद्दा खेपिरहेका विवादास्पद न्यायाधीशहरू इजलासमा बस्नु र मुद्दा हेर्नु अवैधानिक हुन्छ, यसलाई तत्काल रोकिनुपर्छ । हुन त कल्याण श्रेष्ठ नेतृत्वको परिषद्ले गत वर्ष सर्वोच्च अदालतको न्यायाधीशमा एमालेबाट निवर्तमान सभासद्लाई र मीनबहादुर रायमाझी नेतृत्वको परिषद्ले सोभन्दा अघि सोही पार्टीबाट २०६४ सालको संविधानसभा निर्वाचनमा पराजित श्रेष्ठकै आफन्तलाई पुनरावेदन अदालतको न्यायाधीश बनाई नियन्त्रित न्यायपालिकाको पूर्वाभ्यास गरेकै हो । अझ पुनरावेदन अदालतमा २०७० सालमा नियुक्त भएकाहरूमध्ये १० जना त पद, गोपनीयता र निष्पक्षताको शपथ लिएकै दिन नेपाल बन्दको समेत परवाह नगरी असिनपसिन हुँदै औपचारिक पोसाकमै सर्वोच्च अदालतदेखि एमाले मुख्यालय बल्खुसम्मको कठिन यात्रा तय गरी सामूहिक आशीर्वाद थाप्न गएको फोटो र भिडियो फुटेज मिडियामा सार्वजनिक हुँदा पनि निजहरूलाई कारबाहीको दायरामा ल्याउन जरुरी ठानिएन । तीमध्ये केही भाग्यमानीहरूको उच्च अदालत न्यायाधीशमा ससम्मान पुनरागमन भएको छ । न्यायपरिषद्लाई आफन्त, नातेदारहरू एवं पार्टी कार्यकर्ताहरूको भर्तीकेन्द्र बनाउनमा दुरुपयोग गरियो, जुन स्वतन्त्र न्यायपालिकाको लागि दुर्भाग्यपूर्ण छ । उच्च अदालतमा गरिएको ८० जनाको नियुक्तिको सर्वत्र आलोचना भयो । न्यायपालिकाको ६५ वर्षको इतिहासमा न्यायाधीश नियुक्तिलाई लिएर नियुक्ति दिने र लिने दुवैथरी सर्वाधिक विवादास्पद भएको गत वर्षको सर्वोच्च अदालतको नियुक्तिपछि यो दोस्रोपटक हो । विरोध हुनुको प्रमुख कारण दलीय भागबन्डाको आधारमा कोटा छुट्ट्याई नियुक्ति गरिनु र न्यायालयलाई दलको भर्तीकेन्द्र बनाइनु नै हो । विचारणीय कुरा के छ भने दुवै नियुक्ति केवल तीनजनाद्वारा भएको थियो । न्यायपरिषद्मा प्रधानन्यायाधीश, कानुनमन्त्री, सर्वोच्चका वरिष्ठतम न्यायाधीश, प्रधानमन्त्रीद्वारा नियुक्त कानुनविद् र बारको प्रतिनिधि गरी पाँचजनाको संवैधानिक संरचना छ । पाँचैजनाद्वारा सर्वसम्मत तवरले गरिँदै आएको नियुक्तिको परम्परा पछिल्ला दुई नियुक्तिमा तोडियो । दुईजना सदस्यको स्थान रिक्त भएको मौका छोपी कल्याण श्रेष्ठ, अग्नि खरेल र सुशीला कार्की तीनजनाको सिन्डिकेटले निवर्तमान एमाले सभासद् र ओली सरकारका महान्यायाधिवक्तालाई जबर्जस्ती प्रधानन्यायाधीशको रोलक्रममा राखी २०७२ फागुन १८ राति गरेको सर्वोच्चको नियुक्तिको चर्को आलोचना भयो । त्यसको एक वर्ष नपुग्दै पुनः हुबहु उही शैली र प्रक्रिया उच्च अदालतको नियुक्तिमा दोहोरियो । दुवै नियुक्तिको रोचक पक्ष भनेको पाँचसदस्यीय परिषद्मा तीनजनाको सिन्डिकेटद्वारा व्यक्तिगत सम्बन्ध र निहित स्वार्थका आधारमा कनिष्ठ व्यक्तिहरूलाई न्यायाधीश बनाउनु नै हो । दुवैपटकको नियुक्तिमा सुशीला कार्कीको अर्थपूर्ण भूमिका रह्यो । फरक यति मात्र हो कि उनी अघिल्लो नियुक्तिमा न्यायपरिषद्को सदस्य र पछिल्लोमा अध्यक्षको भूमिकामा थिइन् । पाँचैजना सदस्य बहाल रहेको परिषद्बाट दुईजनालाई बाहेक गरी मध्यरातमा निवासबाटै उनले नियुक्तिको घोषणा गरिन् । उनीमाथि लागेको कठपुलती वा निमित्त नायक बनेको आरोपलाई उनकै विवास्पद क्रियाकलापले पुष्टि गरे । तसर्थ श्रेष्ठ र कार्की नेतृत्वमा तीनजनाको सिन्डिकेटद्वारा गरिएका नियुक्तिविरुद्ध विचाराधीन रिटको तत्काल टुंगो लगाई गैरसंवैधानिक नियुक्ति बदर गरी पाँचैजना उपस्थित न्यायपरिषद्ले रिक्त पदपूर्ति गर्नुनै स्वतन्त्र न्यायपालिकाको हितमा हुनेछ । महाभियोग र विदेशी चासो सन् २०१३ मा संसद्को महाभियोगद्वारा पदच्युत भएकी श्रीलंकाकी प्रधानन्यायाधीश सिरानी बन्दरनायके सन् २०१५ मा महाभियोग सच्चिएपछि पुनर्बहाली भएको भोलिपल्टै अवकाश पाइन् । पुनरावेदन तहमा वकालत गर्दागर्दै प्रधानन्यायाधीशको रोलक्रममा रहने गरी माओवादी सरकारद्वारा सीधै सर्वोच्चमा भित्याइएकी सुशीला कार्कीको पनि सोही नियति दोहोरियो । न्यायाधीश आचारसंहिताविपरीत पूर्ववर्ती कल्याण श्रेष्ठ जस्तै सेलिब्रेटी बन्ने धृष्टता राखेकी कार्कीले बलमिच्याइँ गर्दै पदीय मर्यादा, विधिशास्त्रीय मान्यता, नजिर, संविधान, नियम, कानुन मिच्दै जाँदा चीर निद्रामा रहेका सरकार र नेताहरूलाई बल्ल आईजीपी नियुक्तिले ब्युँझाएछ । सहकर्मी न्यायाधीशहरूमाथि इजलास तोक्दा विभेद गरेको, न्यायाधीशलाई काखा र पाखा गरेको, ऐन मिचेर आफ्ना उत्तराधिकारीको हकमा जथाभावी जन्ममिति तोकेको, विवेकले भन्दा पनि कसैको इशारामा कठपुतली भई कार्य गरेको, दर्ता नै नभएको निवेदनमा अन्तरिम आदेश जारी गरेको, निवासमा झगडिया र बिचौलियाहरूलाई भेटेको, आग्रह र पूर्वाग्रहबाट ग्रसित भएर न्यायमा विचलन ल्याएको, पदको गरिमा र मर्यादा ध्वस्त पारेको जस्ता गम्भीर आरोपमा उनीविरुद्ध महाभियोग दर्ता भयो । कार्कीका हरेक कृत्यको स्वागत गरेको एमालेले महाभियोगको फिर्तालाई प्रमुख एजेन्डा नै बनायो । आफू कमिस्नर रहेको आईसीजे नामक गैससलाई कल्याण श्रेष्ठले महाभियोगविरुद्धको अस्त्र बनाए । स्मरण रहोस्, सन् २०१५ मा स्वाजिल्यान्डको प्रधानन्यायाधीश रामोदिवेदीको महाभियोगपछिको बर्खासी र पक्राउपछि गठित तथ्य निरूपण आयोगले प्रधानन्यायाधीशविरुद्धको कारबाही फिर्ता गर्ने नभनी कमीकमजोरी सच्याई अन्तर्राष्ट्रिय कानुन र अभिसन्धिअनुरूप कानुनको परिमार्जन, निर्माण र कार्यान्वयन गर्ने सिफारिस गरेको नजिरविपरीत महाभियोगसँग सरोकारै नभएको संयुक्त राष्ट्रसंघ मानवअधिकार उच्चायुक्तमार्फत महाभियोग फिर्ता गर्नुपर्ने अभिव्यक्ति सार्वजनिक भयो । संविधान र कानुन मिचेर जथाभावी बलमिच्याइँ गर्ने प्रधानन्यायाधीशमाथि लगाइएको महाभियोग प्रस्ताव संक्रमणकालीन न्यायको संवद्र्धनको पक्षमा थियो । संवैधानिक प्रावधानअनुरूप थियो । संक्रमणकालीन न्यायका विरोधीहरूलाई टेवा पुग्ने गरी एउटा स्वतन्त्र र सार्वभौम मुलुकको संसद्ले ल्याएको महाभियोग प्रस्तावविरुद्ध कुन अनुसन्धान र रिपोर्टको आधारमा उच्चायुक्तको अभिव्यक्ति आएको हो, यसले गम्भीर संशय उत्पन्न गरेको मात्र नभई मानवअधिकार उच्चायुक्तको बक्तव्यले संक्रमणकालीन न्यायको परिभाषामै प्रश्न उठाएको छ । नेपाल सरकारले उक्त बक्तव्यको तत्कालै विरोध पनि गयो । अन्ततः राजनीतिक लाभहानिका आधारमा फिल्मी शैलीमा यिनीमाथिको महाभियोग पनि अवकाशको आठ दिनअगाडि फिर्ता भयो । अबको निकास पूर्व प्रधानन्यायाधीश कल्याण श्रेष्ठको पालामा सुरु भएको न्यायपालिकालाई राजनीतिक भर्तीकेन्द्र बनाउने अभियानलाई उचाइमा पुर्याउने कार्य निजकै उत्तराधिकारी सुशीला कार्कीबाट नांगो रूपमा भयो । यी दुवैको नेतृत्वकालमा तीनजनाले मध्यरातमा न्यायाधीश नियुक्ति गर्ने गलत अभ्यासले निरन्तरता पायो । न्यायिक इतिहासमै सर्वाधिक विवादस्पद कार्यकाल श्रेष्ठ एन्ड कार्की कम्पनीको रह्यो । अवकाशपछि श्रेष्ठ एउटा प्रधानन्यायाधीशको रूपमा भन्दा पनि एनजीओकर्मीको रूपमा जुलुस र सडकमा भाषण गर्दै मर्यादाविपरीत कार्य गर्दै हिँडे भने कार्की मिडियामा जथाभावी बोल्दै एकपछि अर्को स्तरहीन र विवादास्पद अन्तर्वार्ता दिँदै आफ्ना उत्तराधिकारी, सर्वोच्च अदालतकै बहालवाला न्यायाधीश, महान्यायाधिवक्ता, न्यायपरिषद् सदस्य, प्रधानमन्त्रीजस्तो राज्यका मर्यादित पदाधिकारीहरूविरुद्ध तल्लो स्तरको गालीगलौजमा उत्रिएको लाजमर्दो दृश्य सार्वजनिक भए । हेर्दै जाऊँ यस्तो हर्कतको शृंखला कति लामो जाला र राज्यले पनि यस्ता क्रियाकलापलाई कतिञ्जेल निरन्तरता दिँदै जाला । अहिले न्यायालयको नेतृत्व फेरिएको छ । छोटो कार्यकाल भए पनि अबको नेतृत्वको काँधमा आफ्ना पूर्ववर्र्तीहरूले लगाएका कलंक पखाल्दै न्यायपालिकाको गुमेको साख पुनस्र्थापित गर्ने जिम्मा आइपरेको छ । यसको लागि आफ्ना चरित्रवान् र योग्य सहकर्मीसँग समान एवं सम्मानजनक व्यवहार र सहकार्य गरी न्यायालयलाई एनजीओकरणबाट मुक्त गर्ने, न्यायालय र न्यायपरिषद्लाई विवादरहित रूपमा नेतृत्व प्रदान गर्नु जरुरी छ । इतिहासले सबैको उचित मूल्यांकन गर्ने नै छ । अधिवक्ता श्रेष्ठ संयुक्त राष्ट्रसंघीय सुडान मिसनमा कार्यरत छन् ।"
हामी आफ्नै जनप्रतिनिधिबाट हेपिएका आधुनिक जनता,"आधुनिक समाजको विकास सडक निर्माणबाट सुरु हुन्छ । जब गाँउगाँउसम्म सडक जोडिन्छ तब मात्रै देशको विकासले गति लिन्छ । सडकको माध्यमबाट अन्य क्षेत्रको विकासले एकरुपता पाउँछ । यातायातले मान्छेको यात्रालाई सहज बनाउँछ साथै आवश्यक सामाग्री एक ठाउँबाट अर्को ठाउँसम्म सजिलै लैजान सकिन्छ। एकाइसौं सताब्दी विज्ञान र प्रविधिको युग हो । विज्ञान प्रविधिको उपहारले विश्व जगत आज धपक्कै बलेको छ । सम्पन्न राष्ट्रहरुले विकासलाई सन्तुलन गर्न अन्तराष्ट्रिय राजमार्गको अवधारणालई अगाडि सारेका छन् । चीन सरकारले एशिया, यूरोप हुँदै अमेरिका जोड्ने ठूला सडक योजनामा सहभागी हुन चहाने राष्ट्रहरुको सहभागितामा 'सिल्क रोड' को काम सुरु गरिसकेको छ । त्यसैगरी 'वान वेल्ट वान रोड'को अवधारणामा तीव्र बहस भैरहेको छ । नेपालले भर्खरै मात्र चीन सरकारले अघि सारेको योजना 'सिल्क रोड'मा सहभागी हुन हस्ताक्षर गरिसकेको छ । दुर्भाग्य लामो समयदेखि देशमा चलिरहेको राजनीतिक संकटका कारण सञ्चालनमा रहेका ठूला विकास निर्माणका योजनाहरु बषौं पर धकेल्लिरहेका छन् । अर्कोतर्फ निर्माण सम्पन्न भैसकेका भौतिक संरचनाको नियमित अनुगमन नहुँदा निश्चित समय अघिनै ती संरचना विग्रने गरेका छन् । त्यस्तै विभिन्न स्वार्थ समूहको मनपरिले गर्दा उपभोक्ताहरु सेवा उपभोग गर्न बञ्चित भएका छन्।कुनैपनि कुरामा अध्ययन, अनुसन्धानको कार्यान्व्यन नगर्ने नेपाली प्रवृत्ति अझै छ । सार्वजनिक विकास निमार्णका कामको निर्णय तथा स्रोत साधनको उपयोगमा सर्व साधारण जनता भन्दा शक्तिशाली र सम्भ्रान्त वर्गकै हालिमुहाली कायम छ । विभिन्न शासन व्यवस्था छिचोल्दै गाउँगाउँमा सिंहदरबारको अवधारणासहित बनेको जनताका प्रतिनिधिलाई कामगर्ने कार्यालय भन्दा पहिला चारपांग्रे सवारीको चिन्ता बढेको छ । जनताको करमा गाडी चढ्ने हाकिमलाई सार्वजनिक यातायात चुस्त दुरस्त पार्न भन्दा सार्वसाधारणले चढ्ने मोटरसाइल प्रतिबन्द गर्न आवश्यक ठान्दछ । कहिले बटुवालाई दुई सय रुपैयाँ जरिवानाको सकस दिन्छन् । सयौं तोला सुनको आयस्रोत दाइजो देखाउनेहरु बिवाहको आचारसंहिता तोक्ने ! देशकै नमूना राजमार्गका रुपमा परिचित विपी राजमार्गमा दश टनभन्दा माथिका गाडीहरु चलाउन नमिल्ने ईन्जिनियरको प्रतिवेदनलाई अवमूल्यन गरी पटके अनुमतिबाट छुट दिने ? सुझाव कार्यदलको प्रतिवेदन कार्यान्व्यन नगर्ने हो भने लाखौं खर्च गरेर अध्ययन गर्नुपर्ने आवश्यक्ता किन ? कमिसनको लोभमा ढुंगा गिटी उत्खनन गर्न अनुमति दिने व्यूरोक्रेसी, गिटी,बालुवा उत्खनन गरेकै कारण मानव वस्ती नै संकटमा पुग्नेतर्फ ख्याल नगर्ने सरकारी प्रवित्तिको पनि अन्त्य होला र ?गिटी बालुवा बोक्ने टिफरले भत्काएको सडकको दुर्दशा थाहा हुदाहुदै आँखा चिम्लने सडक विभाग । अनि रातविरात सर्वसाधारणलाई भैपरिआउँदा ओहोरदोहोर गर्ने राजमार्गमा राति प्रतिबन्दको घोषणा गर्ने जस्ता निर्णय आखिर कस्को हितका लागि हो ? कहिले प्रधान न्ययधिशमाथि महाअभियोगको प्रस्ताव पेश गर्ने ,कहिले फिर्ता गर्ने ! संसद बैठकमा दिनहुँ अवरोध गर्ने प्रतिपक्ष दलको संस्कार । घरी भीआइपी लगायत संसदका नाममा आजीवन विलासी सेवा सुविधा वृद्धिको निर्णय गर्ने संसदहरु । राजनीतिक दलले जनताको भावना र मर्म विपरीत यस्तै स्वच्छाचारी गतिविधिहरु गर्दै जान्छन भने आगामी दिनमा राजनीतिक पार्टीको भविष्य के होला ? जनतालाई बुहुदलीय शासन व्यवस्थाप्रति वितृष्णा नहोला भन्न सकिन्न । संविधानबादले कानुनी राज्यको परिकल्पना गर्दै राज्यलाई नियन्त्रणमुखी हुनबाट रोक्न र जनतालाई बढीभन्दा बढी सुविधाको व्यवस्था हुनुपर्ने कुरालाई जोड दिन्छ । हाम्रो सरकार र राजनीतिक गतिविधि हेर्दा लाग्छ, उसले जनताको नाममा जनतामाथि स्वच्छाचार मच्चाइरहेको छ । देशमा धेरै राजनीतिक परिवर्तनहरु भए । विगतमा राजा धेरै आकांक्षी हुदा प्रजातन्त्रमाथि आक्रमण भयो । राजनीतिक अभ्यासमा उत्कृष्ट मानिएको बहुदलीय बिकेन्द्रीकित व्यवस्था स्थापना भएको हाम्रो देशमा नेताहरुको स्वार्थ नमिल्दा जनताले राहतको अनुभव महसुस गर्न पाएका छैन्न । परिवर्तित समय अनुसार देशको विकास हुन नसक्दा रोजगार र अवसरको अभावमा गाँउबाट बसाई सरेर हिड्नेको संङ्ख्या बढ्दो छ । सहमतीय राजनीतिक प्रणालिले भ्रष्टाचार संस्थागत भएको छ । पहाडका मलिला खेतहरु बाँझो चौरमा परिवर्तन हुदैछन । शहरका खेती योग्य जमिन निर्जीव जंगलमा रुपान्तरण हुँदैछन् । झन्झटिलो प्रकृयाले गर्दा सरकारका नीति तथा कार्यक्रमले युवालाई आकर्षण गर्न सकेको छैन । बसाइसराइका कारण बिविधता भएको हाम्रो संस्कृति नै लोप हुदैछ । बसाइसराइले सबैभन्दा बढी मानसिक रुपमा बालबालिकालाई प्रभावित पारिरहेको छ । पूर्ण कार्यकाल नसकिँदै परिवर्तन हुने सरकारलाई जनताका समस्या सुन्ने फुर्सद नै हुदैन । सरकार सीमित राजनीतिक दलले पालो गरि राजगर्ने साधन भएको छ । पत्रकार, नागरिक समाज, वकील, शिक्षक, डाक्टर लगायत सबै निकायहरु राजनीतिक दलका भातृ संगठनका रुपमा स्थापित भएका छन् । सरकारको स्वच्छाचारी गतिविधिलाई स्वार्थ मिल्ने समूह समर्थन गर्छ, स्वार्थ नमिल्ने विरोध गर्छ । सरकार नै स्वार्थ झुण्डको हित हेर्छ भने, स्वार्थ समूहसंग पहूच नहुने जनता सधैं हेपिएरै थिचिएरै बस्नुपर्ने लोकतन्त्र कस्का निम्ति ? जुन गणतन्त्रमा जनताको मतलाई अवमूल्यन गरिन्छ, आफ्नै नातागोतालाई मानपदावीले सम्मान गरिन्छ भने राजनीतिक दलप्रति शंकागर्ने प्रशस्त आधारहरु छन् । करोडौं हिनामिना गरी अदालतबाट जेलसजाय तोकिएका व्यक्ति राज्यकै सुरक्षामा निर्धक्क हिडडुल गरिरहेका हुन्छन । समाचार लेखेकै विषयमा पत्रकारमाथि सार्वजनिक मुद्दा लाग्छ भने अब हामीले प्रश्न गर्नैपर्छ , के जनताले खोजेको परिवर्तन यहि हो त ? प्राकृतिक न्यायको सिद्धान्तले आफ्ना हक अधिकार स्थापित गर्न अधिनायकवादी राज्यका विरुद्ध आन्दोलन गर्नुपर्छ भन्छ । तर दुरभाग्य ! हामी लोकतन्त्रका निरीह जनता, आफ्नै प्रतिनिधिबाट हेपिएका आधुनिक जनता !"
स्थानीय तहको निर्वाचन र न्यायिक अधिकार,"राजनीति छलाङमा नेपाल एकात्मकबाट संघात्मक राज्य व्यवस्थामा रूपान्तरण हुने क्रममा स्थानीय तहको निर्वाचनको ठूलो महत्व छ । नेपालको संविधान (२०७२) को प्रस्तावना तथा धारा ५६ ले राज्यको संरचना संघ, प्रदेश र स्थानीय गरि तीन तहको हुने व्यवस्था गरेको छ । त्यसैगरी धारा ५७ मा राज्यका तीनैवटा तहको अधिकार बाँडफाँटको व्यवस्था गरेको छ । धारा ५७ मा नै स्थानीय तहको अधिकार अनुसूची ८ मा उल्लिखित विषयमा निहित रहने र त्यस्तो अधिकारको प्रयोग यो संविधान र गाउँ सभा वा नगरसभाले बनाएको कानुनबमोजिम हुनेछ भन्ने व्यवस्था गरिएको छ । नेपालको वर्तमान संविधानको धारा १२७(२) मा समेत स्थानीय स्तरमा न्यायिक निकाय वा विवाद समाधानका वैकल्पिक उपाय अवलम्बन गर्न आवश्यकताअनुसार अन्य निकाय गठन गर्न सकिनेछ भन्ने व्यवस्था गरेको पाइन्छ । संविधानको धारा २१७ बमोजिम न्यायिक समितिको गठन हुनेछ । यस व्यवस्थाअन्तर्गत कानुनबमोजिम आफ्नो अधिकार क्षेत्रभित्रका विवाद निरूपण गर्न गाउँपालिका वा नगरपालिकामा गाउँपालिकाले गाउँपालिकाको उपाध्यक्षको संयोजकत्वमा र नगरपालिकाले उपप्रमुखको संयोजकत्वमा तीन सदस्यीय एक न्याय समितिको गठन गर्नुपर्नेछ । संविधानको धारा २२६ बमोजिम गाउँ सभा र नगरसभाले अनुसूची ८ र अनुसूची ९ बमोजिमको सूचीमा उल्लिखित विषयमा आवश्यक कानुन बनाउन सक्नेछन् । यसै संविधानको अनुसूची ८ को क्रम संख्या १२ मा स्थानीय अदालत, मेलमिलाप र मध्यस्थताको व्यवस्थापन गर्ने अधिकार स्थानीय तहमै रहेको प्रस्टसँग उल्लेख गरिएको छ । पहिलो चरणको स्थानीय तहको निर्वाचन सम्पन्न भइसकेको र अन्य चरणको निर्वाचन पनि निकट भविष्यमै हुन लागेको अवस्थामा राजनीतिक अवस्था असामान्य बनेको अवस्थामा बाहेक नेपालको स्थानीय तहहरूले जननिर्वाचित प्रतिनिधि पाउने प्रायः निश्चित नै देखिन्छ । स्थानी तहहरूमा जननिर्वाचित प्रतिनिधिहरू पाइसकेको तथा पाउन लागेको अवस्थामा स्थानीय निकायको न्यायिक अधिकारको बारेमा चर्चा परिचर्चा हुनु आवश्यक मात्र होइन, अनिवार्य नै देखिन्छ । देशभरका सबै स्थानीय निकायहरूमा कानुनका जनशक्तिको उपलब्धता पूर्णरूपमा नहुन पनि सक्छ । स्थानीय निकायमा भएको न्यायिक अधिकारको प्रयोग कसरी गर्न सकिन्छ ? यसको लागि सर्वप्रथम विश्वका विभिन्न देशहरूमा कसरी यस्ता अधिकार वा स्थानीय तहका अदालतहरूले कस्ताकस्ता अधिकार कुनकुन कार्यविधिको प्रयोग गरिरहेका छन्, त्यसको पनि अध्ययन हुनु जरुरी देखिन्छ । सर्वोच्च अदालतको फैसलासमेत कार्यान्वयन गर्न हम्मेहम्मे पर्ने देशमा स्थानीय अदालतले गरेको फैसला गर्ने गरी कानुन निर्माण गर्नुपर्नेतर्फ सरोकारवालाहरूको ध्यान जानुपर्छ । जापानमा स्थानीय निकायलाई हाम्रोमा जस्तो अदालतीय अधिकार नै प्रयोग गर्ने अधिकार प्रदान गरिएको छैन, तर अदालतको वर्गीकरण तथा अदालतको अधिकार र कार्यविधिद्वारा नै यो विषयलाई सन्तुलित रूपमा व्यवस्था गरिएको छ । जापानको संविधानले एउटा सर्वोच्च अदालत (साइको साइवान सो) रहने र अन्य अदालत कानुनबमोजिम स्थापित हुने व्यवस्था गरेको पाइन्छ । जापानको अदालतसम्बन्धी कानुनले सर्वोच्च अदालतका अलवा चार प्रकारका अदालतहरू रहने व्यवस्था गरेको पाइन्छ, जसअन्तर्गत उच्च अदालत (कोतो साइवान सो), जिल्ला अदालत (चिहो साइवान सो), पारिवारिक अदालत (कातेइ साइवान सो) र संक्षिप्त अदालत (कानी साइवान सो) पर्दछन् । नेपालको संविधानअनुसार सर्वोच्च, उच्च र जिल्ला गरी तीन प्रकारका अदालतको व्यवस्था भएको पाइन्छ । यसको अलवा संवैधानिक विवादको लागि संवैधानिक र स्थानीय स्तरका ससाना विवाद निराकरणको लागि स्थानीय निकायलाई अदालतीय अधिकार दिएको देखिन्छ । स्थानीय तहमा न्यायिक अधिकार दिनुको अर्थ यो बुझ्नुपर्ने हुन्छ कि स्थानीय तहमा उठ्ने विवादहरू स्थानीय स्तरमा नै समाधान गरी विवादको निराकरण गर्नु, विवादको जटिलताबाट दुवै पक्षलाई हुने आर्थिक क्षतिबाट बचाउनु र सानातिना विवादका मुद्दासमेत अदालतमा जाने र त्यसबाट हुने अदालती कार्यबोझ कम गर्न स्थानीय अदालत सक्षम हुनुपर्छ । जापानको संक्षिप्त अदालतले सामान्य र संक्षिप्त गरी दुइटा कार्यविधिका आधारमा अदालतसमक्ष जाहेर भएका फिरादहरूको सुनुवाइ गर्ने गर्दछ । संक्षिप्त अदालतले जापानको देवानी संहितामा गरिएको संक्षिप्त कार्यविधिअन्तर्गतको व्यवस्थाका आधारमा मुख्यतः ६ लाख जापानी यनभन्दा बढी मागदाबी नभएको आर्थिक विवादका मुद्दाहरू आफ्नो क्षेत्राधिकारभित्र रही संक्षिप्त कार्यविधि अपनाएर फैसला गर्दछ । यस संक्षिप्त कार्यविधिअन्तर्गत मुख्यतः जरिबाना वा सामान्य सजाय हुने, जरिबाना वा वैकल्पिक दण्ड हुने देवानी मुद्दाहरू पर्दछन् । यसमा मुख्यगरी आर्थिक लेनदेनको विषय, सवारी दुर्घटनाको क्षतिपूर्ति, सानातिना कर्जा लगानी, घरभाडाका विवाद, डेबिट कार्ड तथा क्रेडिट कार्डको रकम भुक्तानी जस्ता विषयका विवादमा यो कार्यविधिको प्रयोग हुन्छ । जापानी देवानी संहिताका आधारमा संक्षिप्त कार्यविधिअन्तर्गतको मुद्दा हुन निम्न तीनवटा सर्त पूरा हुनुपर्छ ः १ वादीको दाबी ६ लाख जापानी यनभन्दा बढी हुनु हुँदैन । २ फिरादीले फिराद दायर गर्दाका बखत नै यो कार्यविधि प्रयोग गरी मुद्दाको कारबाही गरिपाउन निवेदन दिनुपर्छ र ३ एउटै संक्षिप्त अदालतमा एकै वर्ष एउटै कानुनी तथा प्राकृतिक व्यक्ति (व्यक्ति वा संस्था) ले कानुनद्वारा तोकिएको पटक (सामान्यतया एक वर्षमा दसपटक) भन्दा बढीपटक संक्षिप्त कार्यविधि प्रयोग गरी फिराद दायर गरेको हुनु हुँदैन । जापानमा सबै संक्षिप्त कार्यविधिको मुद्दालाई सामान्य कार्यविधि प्रयोग गरी किनारा गर्न मिल्छ, तर सबै सामान्य कार्यविधिका मुद्दालाई संक्षिप्त कार्यविधिको प्रयोग गरी किनारा गर्न मिल्दैन । संक्षिप्त कार्यविधिअन्तर्गत मुद्दा दर्ता गर्दाका बखत नै फिरादीले आफ्नो प्रमाण पेस गर्नुपर्ने हुन्छ । अन्य सहयोगी प्रमाण मुद्दाको सुनुवाइपूर्व पेस गर्न सकिन्छ । त्यसैगरी अदालतले विपक्षीलाई पनि सुनुवाइपूर्व नै प्रमाण पेस गर्न मौका प्रदान गर्दछ । वादी प्रतिवादी दुवै पक्षले तोकिएको समयभित्र प्रमाण पेस गरिसकेपछि अदालतले सुनुवाइको समय तोक्छ र एकैपटकको सुनुवाइमा मुद्दाको फैसला गरिन्छ । यस कार्यविधि प्रयोग गरी भएको फैसलामाथि पुनरावेदन गर्न सकिँदैन । मुद्दा दायर गर्ने बेलामा नै यो कार्यविधि प्रयोग गरी मुद्दाको किनारा गरिपाऊँ भनी निवेदन दिनुले पनि पुनरावेदकीय अधिकार प्रयोग गरी मुद्दालाई लामो समयसम्म लम्ब्याइराख्ने प्रवृत्ति अन्त्य गर्नु हो । समष्टिमा हेर्दा यो कार्यविधिको मूल ध्येय भनेको न्यायिक प्रक्रियामा नागरिकको सहज पहुँच होस् तथा अन्यायविरुद्ध जोकोही नागरिक न्यायपालिकाको ढोकासम्म जान सकून् भन्ने नै हो किनकि यस कार्यविधिबाट आफूलाई परेको अन्यायविरुद्ध अदालत जाँदा खर्च पनि नलाग्ने तथा छिट्टै मुद्दाको किनारा हुने भएकाले यस कार्यविधिबाट सर्वसाधारण नागरिक बढी लाभान्वित हुने देखिन्छ । संक्षिप्त कार्यविधिअन्तर्गत दायर हुने फिरादलगायतका अन्य कागजपत्रको फाराम अदालतमा निःशुल्क उपलब्ध हुनुका साथै अदालतका कर्मचारीहरूले नै सो फाराम भरिदिने व्यवस्थासमेत रहेको हुन्छ । सामान्य लेखपढ गर्न नजान्ने व्यक्तिले समेत आफूलाई परेको अन्याय सप्रमाण अदालतसमक्ष भनेको खण्डमा समेत फिराद दायर गर्न सकिन्छ । यसको लागि कानुन व्यवसायीको सहयोगको आवश्यक पर्दैन । नेपालको सन्दर्भमा संविधानप्रदत्त अधिकारद्वारा नै स्थानीय तहमा न्यायिक अधिकारको व्यवस्था भइसकेको अवस्थामा नेपालको विद्यमान न्यायिक प्रणाली तथा प्रशासनलाई सहयोग पुग्ने गरी अदालतमा लाग्ने गरेको ससाना मुद्दाको चाङ न्यूनीकरण गर्न उपर्युक्त हुने किसिमले स्थानीय तहको न्यायिक अधिकार प्रयोगसम्बन्धी कानुन तर्जुमा हुनु वाञ्छनीय देखिन्छ । विशेषतः हाल मौजुदा रहेको संक्षिप्त कार्यविधिअन्तर्गतका मुद्दा र हाल अर्धन्यायिक निकायले हेर्दै आएका मुद्दा स्थानीय न्यायपालिकाको अधिकारअन्तर्गत राखिनु उपर्युक्त हुने देखिन्छ। साथै निश्चित रकमसम्मका मुद्दालाई समेत स्थानीय अदालतको कार्यक्षेत्रभित्र समेट्न सके यसले सानातिना लेनदेनका विवादमा न्याय प्राप्तिको लागि मागदाबीभन्दा धेरै रकम कानुनव्यवसायी तथा सामान्य अदालती प्रक्रियामा खर्च गर्नुपर्दैन । विश्वका विभिन्न देशहरूमा प्रचलनमा रहेका कानुनहरूको अध्ययन गरी केकस्ता किसिमका मुद्दाहरू हेर्ने अधिकार स्थानीय अदालतमा राख्ने, कुनकुन किसिमका हक तथा स्वामित्व भएका देवानी मुद्दा तथा कति सजाय भएका फौजदारी मुद्दाहरूलाई स्थानीय अदालतको क्षेत्राधिकारभित्र राख्ने हो अध्ययन हुन अति आवश्यक देखिन्छ । केकस्ता मुद्दाहरू एकैपटकको सुनुवाइमा किनारा लगाउने, कुनकुन मुद्दामा पुनरावलोकनको अधिकार नदिई विवादको अन्त्य स्थानीय स्तरमै निम्ट्याउने जस्ता विषयमा गम्भीर भई प्रबुद्ध वर्गले समेत कलम चलाउनुपर्ने आवश्यक देखिन्छ । न्यायमा नागरिकको पहुँचको नारा लामै समयदेखि लाग्दै आएको तथा खर्च पनि धेरै भइरहेको अवस्थामा अन्य देशहरूमा जस्तो स्थानीय स्तरमा हेरिने विवादका ममिलामा निःशुल्क फिराद दायरी तथा आवश्यक कागजपत्रको ढाँचा तयार पारी कानुन व्यवसायीको आवश्यकता नपर्ने गरी नागरिकसम्म सहजै न्याय पुर्याउन सकिन्छ । स्थानीय तहका न्यायिक कार्यमा संलग्न हुने जनप्रतिनिधि एवं सम्बन्धित शाखामा काम गर्ने कर्मचारीहरूलाई विज्ञहरूबाट तालिम प्रशिक्षण दिई उनीहरूको क्षमताको विकासमा थोरै मात्र पनि लगानी गर्दा नेपालको न्यायपालिकामा हुने मुद्दाको चाप मात्र नियन्त्रित हुने होइन, जनतासम्म सहजै न्यायको पहुँच पनि पुग्न सक्छ । महत्वपूर्ण पाटो भनेको सर्वोच्च अदालतको फैसलासमेत कार्यान्वयन गर्न हम्मेहम्मे पर्ने देशमा स्थानीय अदालतले गरेको फैसलाको कार्यान्वयन कसरी गरिने हो, सोसमेत विचार गरेर कानुन निर्माण गर्नुपर्नेतर्फ सरोकारवालाहरूको ध्यान जानुपर्ने देखिन्छ ।नेपाल सरकारका शाखा अधिकृत दाहाल हाल क्युस्यु युनिभर्सिटी जापानमा एलएलएम अध्ययन गर्दैछन् ।"
वर्तमान हुन नसकेको इतिहास,"विगत ११ वर्षदेखि माओवादी सशस्त्र विद्रोह समाप्त भएको छ । मुलुकमा शान्ति प्रक्रिया र बाह्य मध्यस्थतामा बाह्रबुँदेमार्फत ल्याइएका गणतन्त्र, धर्म निरपेक्षतालगायतका एजेन्डा संस्थागत गर्ने प्रयास जारी छ । तर त्यो प्रयासमा लागेका दलहरूबीचको सम्बन्ध खण्डित हुँदैछ । त्यति मात्र हैन, स्थानीय तह निर्वाचनका बाँकी चरण र प्रान्तीय तथा संघीय संसद्को निर्वाचन माघ ७ पूर्व सम्पन्न गरी संविधान कार्यान्वयनलाई पूर्णता' दिन लागिपरेका वर्तमान सत्ता गठबन्धन नेपाली कांग्रेस र माओवादीभित्रको अविश्वास त्यत्तिकै बुझ्न सकिनेछ । गणतन्त्र चाहियो भन्दा संकटकाल लगाएर टाउकोको मूल्य तोक्नेले गणतन्त्र बचाइदेलान् भन्ने सोचियो भने ठूलो दुर्भाग्य हुनेछ', माओवादी अध्यक्ष तथा सत्ता गठबन्धनका नेता पुष्पकमल दाहालको अभिव्यक्तिले बाँकेको खजुरामा बुधबार चुनावी सभामा शान्ति प्रक्रियाका दुई महत्ववपूर्ण पक्षसँगै सत्ता साझेदार दलबीचको अविश्वास र त्यसको गर्भमा रहेको राजनीतिक अनिश्चितताबारेको अभिव्यक्ति पनि हो यो । यी दुई प्रक्रियामा आम नेपाली जनताको स्वामित्व र संलग्नताबारे पटकपटक बहस र विवाद सार्वजनिक रूपमा नआएका हैनन् । तर जिम्मेवार पक्षबाट त्यसबारे दिइएका अभिव्यक्तिले स्पष्टीकरण कम र प्रश्न ज्यादा उब्जाएका छन् । हालै पत्रकार उजिर मगरद्वारा लिखित अंश' पुस्तकको लोकार्पण' को अवसरमा दाहालले केही प्रतिनिधि प्रश्न र आशंकाका जवाफ दिने प्रयास गर्दा पंक्तिकारले आफू सुरुदेखि नै नेपाली पात्रहरूबीचको वार्ताबाट मात्र व्यापक स्वामित्व तथा अपनत्वको शान्ति प्रक्रिया उपलब्ध हुने मान्यता राख्ने भएकाले सम्पादकको रूपमा आपू कार्यरत सञ्चारमाध्यममा माओवादी नेतृत्वसँगै उसको आक्रमणको निशाना बनेका विविध दल र पक्षहरूका विचारलाई महत्ववपूर्ण स्थान दिने गरेको बताएपछि दाहालका केही स्पष्टीकरण आएका थिए । पहिलो माओवादी सशस्त्र विद्रोहको परिकल्पना नेपाली सन्दर्भमा, परिवेश र आवश्यकताबाट निर्देशित थियो, बाह्य शक्तिको भूमिका थिएन त्यसमा । दोस्रो वार्ता र अन्तिम समाधानमा पनि नेपाली पक्षकै निर्णायक संलग्नता खोजिएको तर राजा ज्ञानेन्द्र उनका दाइ वीरेन्द्र जस्तै गम्भीर र विश्वसनीय नभएकाले बाह्य शक्तिलाई संलग्न गर्नुपर्ने परिस्थिति उत्पन्न भयो । तेस्रो माओवादी युद्ध जित्न विद्रोहद्वारा सत्ता कब्जा गर्न नसकिने निष्कर्षसँगै शान्ति प्रक्रियामा जाने तयारी गरिरहँदा न्युयोर्कमा ट्विन टावर' मा आक्रमण भएपछि अमेरिकाको आतंकवादविरुद्धको अभियानले थप दबाब दियो, वार्ता र शान्ति प्रक्रियामा भित्रिन । दाहालले आफूले विगत १० वर्षदेखि सहकार्य गरेका दलहरू (एमाले, नेपाली कांग्रेसलगयात) ले सिलिगुढी बैठकपछि साहसपूर्ण र विश्वसनीय आचरण नदेखाएपछि अब नोकर' हैन मालिक' सँग वार्ता गर्ने निर्णयमा माओवादी पुगेको प्रसंग पनि सुनाए । तर यी स्पष्टीकरणले एउटा तथ्यलाई अर्कोसँग जोड्दैनन्, बरु तिनीहरूको रणनीतिका ठूलो विरोधभास देखाउँछ । दाहालका निकट तथा माओवादी आन्दोलनका व्याख्याता बाबुराम भट्टराईको चर्चित र विवादास्पद लेख नयाँ कोतपर्वलाई मान्यता दिनु हुँदैन' को प्रसंग पनि कोट्याए उनले । तर ज्यादा विस्तारमा जाँदा भट्टराई, दाहाल र समग्र माओवादीकै लागि घातक हुन सक्ने भएकाले खासै अगाडि बढाएनन् । माओवादीको आधिकारिक धारणा मानिएको त्यो लेखमा दरबार हत्याकाण्ड अमेरिकी गुप्तचर संस्था सीआईए र भारतीय संस्था रअ' को योजनामा नेपाललाई भुटानीकरण हुँदै सिक्किमीकरणतर्फ लैजान राजा ज्ञानेन्द्र र गिरिजाप्रसाद कोइरालाले ती संस्थाहरूको कठपुतलीको भूमिका खेलेको दाबी गरिएको थियो । त्यसको चार वर्षपछि कोइराला तिनै भट्टराई र दाहाल दुवैका महान्' नेता बन्न पुगेका थिए । त्यो आरोप रणनीतिक रूपमा दुवैको मस्तिष्क पटलबाट मेटिएको बहाना गर्नु दुवैको राजनीतिक बाध्यता थियो । भट्टराईद्वारा आरोपित कोइराला चोखिए र राजा ज्ञानेन्द्रलाई रणनीतिक रूपमा एक्ल्याउँदै गद्दीच्युत त गरियो नै, माओवादीले भन्ने गरेका राजाका नोकर दलहरू' र तिनका नेताले पनि माओवादीको त्यो अभिव्यक्तिमा ताली बजाउन थाले । माओवादी सशस्त्र विद्रोहको भौतिक कारबाहीको पहिलो निशाना बनेका नेपाली कांग्रस र एमालेसमेतले माओवादी एजेन्डा स्वीकार गर्ने, अर्कोतिर राजसंस्थालाई जनताको भूमिकाबिना समाप्त गर्ने तयारीमा लागेपछि एमाले र कांग्रेसलाई जनताले भन्दा बढी उनीहरूकै इतिहासले प्रश्न सोधिरहेको छ अहिले । उता विजयी मुद्रामा माओवादी नेतृत्व त्यही रणनीतिअन्तर्गत ज्ञानेन्द्रलाई सत्तोसराप गरिरहेको छ अझै पनि जबकि ज्ञानेन्द्रले दरबार छोड्दा दरबार हत्याकाण्डमा छानबिन गर्न दिएको चुनौतीलाई कुनै पनि सरकारले अहिलेसम्म स्विकारेका छैनन् । किनकि त्यस्ता छानबिन आयोगले भट्टराईलगायतसँग बृहत् षड्यन्त्रको पाटोबारे जवाफदेहीपूर्ण जानकारी माग्नुपर्ने हुन्छ । दाहालले बाबुरामकै भाषा नदोहोर्याए पनि राजा वीरेन्द्रसँग वार्ता हुने तयारी भइरहेको बेला दरबार हत्याकाण्ड भएको प्रसंग कोट्याएर त्यसमा अन्तर्राष्ट्रिय चलखेल भएको पार्टीको धारणालाई फेरि अनुमोदन गरेको सन्देश दिएका छन् । के माओवादी फेरि वर्तमान अवस्थाको जिम्मेवारी अन्यत्रै तोक्ने रणनीतिमा त छैन ? राजा ज्ञानेन्द्रले के माओवादीसँगको वार्तामा गम्भीरता नदेखाएका हुन् त ? माओवादीलाई राजनीतिक मूलधारमा ल्याउन भारतको सकारात्मक भूमिकाको अपेक्षा गर्दै असोज ४ (२०५९) को प्रयोगपछि दरबारका बफादार मानिएका लोकेन्द्रबहादुर चन्दलाई हटाई उनले सूर्यबहादुर थापालाई प्रधानमन्त्री बनाए । चन्दको समयमा वार्ताको लागि रमेशनाथ पाण्डे र नारायणसिंह पुनलाई खटाए भने थापाकालमा प्रकाशचन्द्र लोहनी र कमल थापालाई त्यो जिम्मेवारी दिइयो । कमल थापाले पत्रकारहरूसँगको खुला छलफलमा राजा ज्ञानेन्द्र संविधानसभासम्मको मागमा पनि लचिलै रहेको जानकारी दिएका थिए । दोरम्बा घटना नै हापुरेबाट माओवादी जंगल पस्नुको कारण थियो या अरू केही तत्काल स्पष्टसँग भन्न सकिन्न । तर गिरिजाप्रसाद कोइरालाको राजीनामालगत्तै वार्ताका पक्षधर शेरबहादुर देउवाले प्रधानमन्त्री पद सम्हालेपछि वार्ताको स्थिति बन्ने सम्भावना बढेको बेला माओवादीले बझाङ हत्याकाण्ड रचेको थियो असोज काण्डपछि मात्र राजाका हातमा शासन आएको थियो, यद्यपि प्रधानमन्त्रीको व्यवस्था थियो त्यसमा । नेपालीहरूले दिएको हैसियतमा नेपालमै बस्ने घोषणासँगै नेपाली जनताको नासो श्रीपेच र राजदण्ड' उनीहरूकै सुरक्षित अभिभावकत्वमा सुम्पिए । यसमा उनले कुनै स्पष्टीकरण दिनुपरेन र पर्दैन किनकि त्यहाँ उनको कर्ममा राजसंस्थाको प्रतिनिधिका रूपमा मुलुकप्रतिको दायित्व प्रतिबिम्बित छ । त्यस्तै वार्ताको प्रसंगलाई विचलित गर्दै माओवादीले देउवाकै कार्यकालमा दाङमा सेना ब्यारेकमाथि आक्रमण पनि गरेको थियो । राजा वीरेन्द्र र पछि ज्ञानेन्द्र दुवैले माओवादी नेपाली नै भएकाले उनीहरूविरुद्ध सेना परिचालन गर्न नहुने अडान राख्दै आए पनि दाङ आक्रमणपछि सम्भवतः वीरेन्द्र र ज्ञानेन्द्र दुवै पराजित रूपमा चित्रित हुन पुगे । सम्भवतः मध्यस्थता गर्न तम्सिएका बाह्य शक्तिहरूको लागि माओवादीको सामथ्र्यबारे आश्वस्त हुन योभन्दा गतिलो अर्को प्रमाण उपलब्ध हुने सम्भावना थिएन । ज्ञानेन्द्र माघ १९ को कदमबाट आलोचित बने । माओवादीले उनकै नोकर' भन्दै आएका दलहरू र माओवादीसँग बराबरको दूरी अपनाए उनले । प्रचलित संविधानले राजालाई अभिभावकीय भूमिकामा राखी सत्तालाई राम्रो काममा प्रोत्साहित र नराम्रोमा चेतावनी दिने दायित्व सुम्पिए पनि सत्ता नै हातमा लिन बाटो नखोलेको मान्नेहरू धेरै थिए । उनी स्वयंले माघ १९ गतेको कदम उचित नभएको स्वीकार गरिसकेका छन् । पुस्तक लोकार्पण कार्यक्रममा दाहालले आफ्नो आन्दोलन र शान्ति प्रक्रियाको सम्बन्ध नेपाली माटो र हितसँग प्रगाढ रूपमा रहेको दाबी गरे पनि आगामी दिनमा त्यसले बढी विवाद र चर्चा कमाउनेछ । स्पष्टीकरण मागिनेछ । राजा ज्ञानेन्द्रले असंवैधानिक र षड्यन्त्रपूर्ण तरिकाले राजसंस्था हटाइँदा पनि त्यसलाई सम्मान मात्र गरेनन्, नेपाली माटा पनि छोडेनन् । नेपालीहरूले दिएको हैसियतमा नेपालमै बस्ने घोषणासँगै नेपाली जनताको नासो श्रीपेच र राजदण्ड' उनीहरूकै सुरक्षित अभिभावकत्वमा सुम्पिए । यसमा उनले कुनै स्पष्टीकरण दिनुपरेन र पर्दैन किनकि त्यहाँ उनको कर्ममा राजसंस्थाको प्रतिनिधिका रूपमा मुलुकप्रतिको दायित्व प्रतिबिम्बित छ । तर दाहालको हालैको अभिव्यक्तिपछि प्रक्रियामा संलग्न धेरैले जबाफ दिनुपर्ने देखिन्छ । ०६३ पूर्वको सशस्त्र आन्दोलन र त्यसपछिको परिवर्तनको औचित्य अनि चरणमा नेपाल असफल सपनाको व्यापारको पराजय सुनिश्चित भएपछि स्वाभिमान र स्वतन्त्र हैसियतसँगै जनताको संलग्नतामा भावी राजनीतिक नक्सा कसरी कोर्ने त्यसबारे अगाडि बढ्नु अबको सबैको दायित्व बनेको छ । अहिलेको असफलता र व्यापक जनअसन्तुष्टिको लागि दोषी कसलाई मान्छन् नेपाली जनता, त्यसबारे कसैमा कुनै द्विविधा छैन यता आएर । खालि अगाडिको बाटोमा पहिलो कदम कसले र कहिले चाल्छ, त्यो अहिलेको चासो हो ।"
राजनीतिभित्रको अर्थशास्त्र,"पूर्वीय सभ्यताका आलोचकहरूले यसको प्राचीनतामा जत्तिकै शंका गरे पनि महाभारत ग्रन्थलाई पाँच हजार वर्ष पुरानो मानेका छन् । सनातनको दाबी पनि करिब यस्तै हुन आउँछ । महाभारत द्वापर युगको अन्त्यतिरको घटना भन्ने मान्यता हो । अनि द्वापर सकिएर कलि लागेको बाउन्नौं शताब्दी हो वर्तमान । यसलाई सनातन काल्पनिक हो भन्नेहरूले पनि विरोध गर्न सकेका छैनन् । यसरी हेर्दा यो सभ्यता विश्वको सबैभन्दा पुरानो जीवित मानिन्छ । कठिन लाग्ने तर परिस्कृत संस्कृतमा पनि अझ छन्दोबद्ध कवितामा लेखिएका कुराले गरेको संकेत के हो भने यो ग्रन्थ रचना हुनुभन्दा कयौं शताब्दी पहिलेदेखि नै सनातनी समाज उत्कर्षमा थियो । सनातनी सभ्यताको प्राचीनता यो आलेखको विषयवस्तु होइन, तैपनि यसको प्राचीनताको कुरा उठान गर्नुपर्ने कारण उठान गर्न खोजिएको विषय यही सभ्यताको हिस्सा हो भन्ने स्थापित गर्नु हो । यो विषयमा आपू पुरानो भएको भनेर पाश्चात्य सभ्यताले गर्न सक्ने सम्भावित दाबीलाई चुनौती हो । विश्वका कुनै कुनामा भएका उल्लेख्य कुरा आफूले पेटेन्ट गरेर कब्जा गर्ने हैकम देखाउने गरेको विदितै छ । सनातनी सभ्यताको दर्शनले प्रतिपादन गरेको अर्थशास्त्र नै धर्मशास्त्रभित्र रहेर अन्य सबैलाई नियन्त्रण गर्ने प्रमुख कुरा हो । यसको व्याख्या महाभारतमा पनि छ । अन्य चिन्तकहरूले राजनीतिलाई प्रमुख भनेका छन, अपवादको रूपमा कार्लमाक्र्स र उनले प्रतिपादन गरेको साम्यवादले मात्र अर्थशास्त्रलाई राजनीतिशास्त्रको समकक्षमा राखेको छ । सम्पूर्ण सिद्धान्तको आधार नै आर्थिक असमानता र त्यसले पैदा गरेको विभेदमा अडेको छ । तैपनि अर्थतन्त्रअन्तर्गत राजनीति पर्छ भन्ने कुरा खुलेर स्वीकार गरिएको छैन । पूरा सिद्धान्त आर्थिक आधारमा भए पनि त्यसलाई प्रयोगमा ल्याउँदा राजनीतिक वर्चस्व रहेकाहरूमा अर्थतन्त्र राख्ने प्रयास भएको छ । सम्भवतः साम्यवादले आफूलाई रूपान्तरण गर्दै लैजानुपरेको र पारम्पारिक साम्यवाद त्यही रूपमा रहन कठिन भएको हुन सक्छ । यो आकलन ठीक नहुन पनि सक्छ, तर साम्यवादले पनि राजनीतिभित्र अर्थशास्त्र पर्छ भन्ने मान्यता मानेको भने हो । धर्मको अन्तर्गत अर्थ हुन्छ र अर्थले नै जीवन तथा सभ्यताका हरेक कुरा नियन्त्रण गर्छ भन्ने पूर्वीय शास्त्रीय मान्यता हो । यहाँ प्रयोग भएको धर्म शब्दको अर्थ पुजापाठ र ईश्वर उपासना आदि होइन । कमोबेस यसलाई नैतिकताको अर्थमा लिन सकिन्छ । अर्थको अर्थ यहाँ सम्पत्ति, वस्तु, मुद्रा, कमाइ, खर्च आदि नै हो । जुन र जसरी गरेको कमाइ र जे मन लाग्यो त्यसरी खर्च गर्ने कुरा पनि ठीक हैन भन्ने मान्यता स्थापित गराउन धर्म शब्द प्रयोग भएको छ । राजनीतिले चाहेजस्तो गरेर अर्थनीति चलाउने हैन, अर्थनीतिले निर्देश गरेजस्तो राजनीति हुनुपर्छ । अर्थनीति नैतिकताको कसीमा सही हुनुपर्छ । राजनीतिभित्र अर्थशास्त्र नभई जीवनका सबै क्षेत्रहरू अर्थशास्त्रले नियन्त्रित हुन्छन् । यो नै पूर्वीय दर्शनको मान्यता हो अनि शाश्वत सत्य पनि । प्रजातान्त्रिक, लोकतान्त्रिक वा यस्तै नामले पुकारिने विश्वको सबैभन्दा राम्रो भनिने राजनीतिक प्रणाली भरसक आर्थिक कुरामा निरपेक्ष रहने प्रयत्न गर्छ भने त्यसको प्रतिद्वन्द्वीको रूपमा आएको साम्यवादले आर्थिक कुराको महत्व बुझेको छ । सर्वसाधारणको आधारभूत आवश्यकता पूरा गर्न आवश्यक पर्ने सम्पत्तिबाहेक हरेक सम्पत्ति तथा उत्पादनका साधनमा शासनको नै प्रभुत्व रहनुपर्नेमा जोड दिन्छ । राजनीतिलाई नै अन्तिम सत्य मान्ने तर तेस्रो विश्वको अभावग्रस्त समाजमा आर्थिक कुराबिना जान नसकिने अवस्थालाई सम्बोधन गर्न साम्यवादी समाजवादको केही कुरा र प्रजातान्त्रिक दर्शनको स्वतन्त्रताबाट केही कुरा लिएर आएको प्रजातान्त्रिक समाजवादले कमसेकम आर्थिक मामिला छोडेर राजनीति नचल्ने रहेछ भन्ने तत्वबोध गरेको कुराको रूपमा लिन सकिन्छ । मानव सभ्यताको सुरुदेखि र हरेक सभ्यतामा अर्थले नै निर्देशित गरेको हुन्छ, राजनीतिशास्त्रभित्र अर्थशास्त्र पर्ने नभई अर्थशास्त्रको एक हिस्सा राजनीतिशास्त्र हो । भूतलमा आफूलाई स्वर्गकै रूपमा धेरैको मनमा स्थापना हुन सफल संयुक्त राज्य अमेरिकालाई सबैले प्रजातान्त्रिक व्यवस्थाको उच्चतम उदाहरण मान्छन् । तर हालसालै त्यहींबाट पैलिएर झन्डै विश्वलाई नै तहसनहस बनाएको आर्थिक मन्दीलाई साम्यवादीहरूले अर्थतन्त्रमा शासनको नियन्त्रण चाहिन्छ भन्ने उदाहरण दिएको सबैलाई चित्त नबुझे पनि राजनीतिलाई आर्थिक कुराले नियन्त्रण गरेको स्पष्ट उदाहरण भने पक्कै हो । साम्यवादीहरूले धनको महत्व अरूले भन्दा धेरै बुझेका हुन्छन् र धन कमाउने प्रसंगमा (मुलुककै अर्थतन्त्र भने पनि) अत्यन्तै संवेदनशील हुन्छन् भन्ने कुराको उदाहरण नेपालमा प्रशस्त पाइन्छ । अहिलेका प्रमुख भएका वामपन्थी दलका नेताहरूको सम्पत्ति सञ्चय तथा विलासितापूर्ण जीवनप्रतिको मोह यसको राम्रो उदाहरण हो । स्थानीय स्तरमा हुने हरेक काममा जहाँ पनि कम्युनिस्ट विचारधाराका मानिस प्रभावशाली हुन्छन्, त्यहाँ उनीहरूले शोषक, सामन्ती वा यस्तै नामले विभूषित गर्ने गरेको वर्गका प्रतिनिधिहरू पुजित भएको सबैले देखेका हुन्, तर यसतर्प सबैको ध्यान नगएको हुन सक्छ । कसैले साम्यवादीहरूको यो धन, मोह औंल्याइहाल्यो भने स्थायी जवाफ हुने गर्छ, यो सुरुको अवस्थाको क्रान्ति हो, समाजवादबाट साम्यवादमा गएपछि मात्र यो सबै आफैं ठीक भएर जान्छ । साम्यवादको अवस्था आउन युगौं लाग्न सक्छ, तसर्थ अहिले यसको वकालत गर्ने नेताले विलासितापूर्ण जीवनयापन गर्न पाउनुपर्छ भन्नेजस्तो अर्थ लाग्ने यस्तो व्यवहार भने सर्वसाधारणलाई मूर्ख बनाएर दुनो सोझ्याउने चाल नै हो भन्न नेपालका सर्वेसर्वा नेताको लाखौं रुपैयाँ महिनाको भाडा (? ) को बासस्थान र मुलुकको अहिलेको संविधानले व्यवस्था गरेको सबैभन्दा उच्च मान्यताक्रमको व्यक्तिभन्दा ठूलो हुँ भन्ने अहंकारले प्रस्ट गर्छ । सनातन समाजले अपनाएको शासन प्रणालीमा अर्थतन्त्रलाई प्रमुख माने पनि त्यसलाई शासनले नियन्त्रण गर्ने कुरा थिएन । जसरी व्यक्तिको महत्व शासनमा धेरै छ, तर ऊ स्वतन्त्र रहनुपर्छ भन्ने मान्यतालाई उच्च व्यवस्था मानिन्छ । त्यसै गरेर अर्थतन्त्रका सबै क्षेत्रमा नियन्त्रकको भूमिका हुन्छ र यो सर्वसाधारणको हातमा स्वतन्त्र हुनुपर्छ । यसो भनिरहँदा स्वतन्त्रताको नाममा जे पनि गर्न छुट भन्नेचाहिँ होइन, आपराधिक कुरा रोक्नु र अन्याय हुन नदिनु शासनको प्रमुख र धेरैजसो अवस्थामा एक मात्र कर्तव्य हो । चाणक्यले लेखेको प्रख्यात राजनीतिशास्त्रको पुस्तकको नाम नै कौटिल्यको अर्थशस्त्र छ । सनातनमा राजा (शासन) ले गर्नुपर्ने काममा अन्याय अत्याचार हुन नदिनु, अपराधीलाई दण्ड दिनुपछिको महत्वपूर्ण काम नै उत्पादन प्रणालीलाई सुचारु राख्नु थियो । अर्थशास्त्रले अझ नैतिक बन्धनमा रहेको अर्थशास्त्रले नियन्त्रण गरेको समाजको प्रारूप कल्पना यस्तो हुन जान्छ । परोक्ष करहरूको उन्मूलन र प्रत्यक्ष कर प्रणाली, ताकि जनताले राजस्व आफ्नो कमाइबाट जम्मा हुन्छ भन्ने बुझून् । व्यावसायिक मिलेमतोजन्य एकाधिकार निषेध, ताकि कुनै पनि पेसामा ठालुहरूको थिचोमिचो नरहोस् । आफ्नो सेवा वा व्यवसायको मूल्य आफैंले गर्न पाउने अधिकारको स्थापना, ताकि दबाबमा भोकै रहनुपर्ने स्थितिमा पनि अरूको हितको निमित्त आफू समाप्त हुन नपरोस् । बोलीमा मात्र हैन, व्यवहारमा पनि ल्याउन सकिने सिद्धान्तबाहेकका सिद्धान्तको समाप्ति, ताकि आजको कमाइ खान नपाई अनिश्चित भविष्य हेरेर समाप्त हुन नपरोस् । वित्तीय कारोबारको नियमन र व्यक्तिले पनि नियमअन्तर्गत कारोबार गर्न पाउने स्वतन्त्रता, ताकि गर्जो टार्न एकले अर्काको सहायता गर्न सकून् । कामदारको उद्यमी र उद्यमीको कामदार छान्न पाउने व्यवस्था, ताकि एकपटकको रोजाइ गलत भएमा सही रोजाइ गर्न सकियोस् र सही टिम बनोस् । योग्यता र क्षमताका आधारमा पारि श्रमिक निर्धारण गर्ने स्वतन्त्रता, ताकि काम गर्ने र नगर्नेलाई अलग व्यवहार हुन सकोस् । पेसा वा व्यवसाय बदल्न पाउने स्वतन्त्रता, ताकि रोजाइको अवसर रहोस् । चाहे शासनले होस् वा पुँजीपतिले उत्पादनका साधन, स्रोत र सम्पत्तिमा एकाधिकार जमाएमा त्यहाँ आर्थिक दुर्घटना अवश्यम्भावी हुन्छ । यस्तो दुर्घटनाले सम्पूर्ण पद्धति नै तहसनहस पार्छ । त्यसैले राजनीतिभित्र अर्थशास्त्र नभई जीवनका सबै क्षेत्रहरू अर्थशास्त्रले नियन्त्रित हुन्छन् । यो नै पूर्वीय दर्शनको मान्यता हो । अनि यो शाश्वत सत्य पनि हो । जबसम्म यसलाई स्वीकार गरिन्न समाज, राजनीति, अर्थनीति सबैमा प्रदूषण पैलिनै रहन्छ । आज एक सफा गर्यो भोलि अर्को नयाँ प्रदूषण ।"
एसियन क्लब क्रिकेटः नेपाल स्ट्रोर्मको लगातार दोस्रो जित,"काठमाडौं: एसियन क्लब प्रिमियर लिग (एसिपिएल) क्रिकेट प्रतियोगितामा नेपाल स्ट्रोमले श्रीलङ्कन लायन्सलाई एक विकेटले पराजित गर्दै विजयी भएको छ । कीर्तिपुरस्थित त्रिवि क्रिकेट मैदानमा आज भएको खेलमा टस जितेर पहिले ब्याटिङ गरेको श्रीलङ्कन लायन्सले निर्धारित २० ओभरमा आठ विकेट गुमाएर १४८ रनको योगफल बनायो । लायन्सका लागि उत्सव चन्द्रले अविजित रहँदै सर्वाधिक ४० रन बनाए । उनले ३० बल खेल्दै तीन चौका र दुई छक्का प्रहार गरे । यस्तै, निखिल नमदेवले २६ तथा करण वालियाले १९ रन बनाए । नेपाल स्ट्रोमका आशिष विष्ट, कप्तान हसिब हमजाद र गौरव बारबाडेले दुई दुई विकेट लिए । श्रीलङ्कन लायन्सले दिएको १४९ रनको लक्ष्य पछ्याएको नेपाल स्ट्रोमले अन्तिम ओभरमा नौ विकेट गुमाएर पूरा गयो । नेपालको जितमा दिशान्त यादवले अर्धशतकीय पाली खेले । सुरुदेखि नै आक्रामक ब्याटिङ गरेका यादवले ४२ बलमा ५० रन बनाए । यस्तै, जितेन्दर शर्माले आक्रामक पाली खेल्दै अविजित ३३ रनको महत्वपूर्ण योगदान दिए । उनले १३ बलमा ३३ रनको महत्वपूर्ण पाली खेले । श्रीलङ्कन लायन्सका निशासन सामाराकोड्डीले दुई विकेट लिए । यस्तै, बैभव अरोरा र उत्सव चन्द्रले समान एक एक विकेट लिए । विभिन्न छ टोली सहभागी उक्त प्रतियोगितामा नेपाल स्ट्रोम आफूले खेलेका दुवै खेलमा जित हात पार्दै चार अङ्कका साथ शीर्ष स्थानमा छ । एक खेल खेलेको दुवई वारियर्स दुई अङ्कका साथ दोस्रो र अफगानिस्तान बुल्स तेस्रो स्थानमा छ । यसैगरी, तीन खेल खेलेको श्रीलङ्कन लायन्सले दुई खेलमा हार र एक खेलमा जित हात पार्दै दुई अङ्क जोडेको छ । लिगमा दुई खेलमा एक खेल जितेको बङ्गलादेश टाइगर्स पाँचौं र आफूले खेलेका दुवै खेलमा हार बेहोरेको इन्डियन स्टारर्स अन्तिम स्थानमा छ । शनिबार बङ्गलादेश टाइगर्स र दुवई वारियर्सबीच खेल हुनेछ । रासस"
फिफा कन्फिडेरेशन कप : जर्मनी हारबाट जोगियो,काठमाडौं : रुसमा जारी फिफा कन्फिडेरेशन कप फुटबलका बिहीबार रातिका खेलमा अस्ट्रेलिया र क्यामरुनबिचको खेल ११को बराबरीमा सकिएयो भने अर्को खेलमा चिली र जर्मनी बीचको खेल पनि बराबरीमै टुङ्गिएको छ । अस्ट्रेलिया र क्यामरुनबिचको खेलमा क्यामरुनले पहिलो हाफको इन्जुरी समयमा गोल गर्दै अग्रता लिएको थियो । अष्ट्रेलियाले ६० औँ मिनेटमा पेनाल्टीमार्फत बराबरी गोल फर्कायो । त्यसपछि कुनै टोलीले गोल गर्न नसक्दा खेल बराबरीमै सकियो त्यसैगरी समूह 'बी' कै अर्को खेलमा मा कोपा अमेरिकाको विजेता टोली चिली र विश्व विजेता टोली जर्मनीबिचको खेलमा चिलीले छैटौं मिनेटमा गोल गरी अग्रता बनाएको थियो । जर्मनीले ४१ औँ मिनेटमा बराबरी गर्न सफल हुँदा खेल ११ को बराबरीमा टुङ्गियो । समूह 'बी' मा ४ अंकसहित चिलि शीर्ष स्थानमा छ । समान ४ अंक रहेको जर्मनी गोल अन्तरका आधारमा दोस्रोमा रहेको छ । एक एक अंक रहेको अष्ट्रेलिया तेस्रोमा र क्यामरुन चौथो स्थानमा रहेका छन् ।
