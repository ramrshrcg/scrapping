शीर्षक,विवरण
प्रदेश बलियो बनाउने हो भने,"विश्वमा प्रयोग हुने संघीय प्रणालीमध्ये नेपालले केन्द्रीकृत संघीय शासन प्रणाली अवलम्बन गरेको छ। संघीय शासन पद्धतिमा शक्तिको बाँडफाँटमा संघ र प्रदेश गरी द्वैधपद्धति अपनाउने गरिन्छ, तर संविधानको धारा ५६ अनुसार संघीय लोकतान्त्रिक गणतन्त्र नेपालको संघ, प्रदेश र स्थानीय तह गरी तीन तह छ। यो विश्वमा थोरै प्रयोग हुने संघीयताको मोडालिटी हो। संविधानले राज्यशक्तिको बाँडफाँटमा संघलाई ३५ पूर्ण अधिकार, प्रदेशलाई २१ पूर्ण अधिकार र स्थानीयलाई २२ पूर्ण अधिकार दिएको छ। संघीय सरकार शक्तिशाली हुने संवैधानिक व्यवस्थाका कारण अधिकार प्रयोगमा संघीय सरकारको निर्णयकारी भूमिका हुनेछ। स्थानीय सरकारले जनताका दैनिक काम गर्दा आवश्यक पर्ने कानुन संघीय सरकारको सहयोगमा आफैं निर्णय गरी अधिकार प्रयोग गर्ने भएकाले प्रादेशिक सरकारको अस्तित्व संकटमा देखिन्छ। विगतका संविधान एकात्मक राज्यप्रणालीअन्तर्गत रहँदा केन्द्रीय सरकारबाट भएको जातीय, क्षेत्रीय, भाषिक र धार्मिक असन्तुष्टि चरम विन्दुमा पुगेकाले जनताले बुझीनबुझी र जानीनजानी साथै स्वेच्छिक र बाध्यात्मक ढंगबाट संघीयता स्वीकार गरेका छन्। नेपालको संघीयता हेर्दा प्रदेशलाई संवैधानिक, कानुनी, र आर्थिक अधिकार सीमित छ। केन्द्रीकृत संघीयतामा केन्द्रीय सरकारले प्रदेश तथा स्थानीय सरकारलाई आफ्नो नियन्त्रणमा प्रत्यक्ष वा परोक्षरूपमा राखिरहनेछ। संविधानको धारा ५८, ५९ (२), ६० अविशिष्ट अधिकार, आर्थिक अधिकार र राजस्व स्रोतको बाँडफाँटमा केन्द्रीय सरकारको तजविजी अधिकार सुरक्षित गरिएको छ। सीमित संवैधानिक अधिकार र आर्थिक नीतिले प्रदेश सरकारले चाहेर पनि जनतामुखी कार्यक्रम ल्याउन सक्दैन, त्यो प्रदेश सरकारका लागि निल्नु न ओकल्नु हुनेछ। प्रदेशसभामा मुख्यमन्त्री र मन्त्रिपरिषद्को शक्ति असीमित छ, तर अधिकार क्षेत्र सीमित छ। प्रदेशसभा एक सदनात्मक भएकाले र संसदीय शासन पद्धति अवलम्बन गर्ने संवैधानिक व्यवस्थाका कारण प्रदेशसभामा मुख्यमन्त्री र मन्त्रिपरिषद्को बोलवाला चल्ने निश्चितप्रायः छ। प्रदेशसभाबाट बन्ने कानुन रिभ्यु गर्ने अर्को संवैधानिक निकायको परिकल्पना गरिएको छैन। संविधानले कम अधिकारको सुनिश्चितता गर्नु तर प्रयोगका हिसाबले कार्यकारी शक्तिशाली बनाउनुले प्रदेश सरकारलाई आफ्नो अधिकारको हद कति भन्ने एकिन गर्न कठिन हुनेछ। आफ्नो कार्यसञ्चालनमार्फत केन्द्रीय सरकारलाई अधिकार विनियोजन गर्न बाध्य पार्नु प्रदेश सरकारको पहिलो जिम्मेवारी हुनुपर्छ। अन्यथा प्रदेशको संरचना नै नेपालमा पहिलो र अन्तिम संरचना बन्नेछ। अहिलेको संरचना एउटै पार्टी संघीय र प्रदेश सरकारमा निर्वाचित भई आए पनि राज्य संरचनालाई संस्थागत गर्ने विषय पार्टीको जिम्मेवारीभन्दा फरक हो। प्रदेशप्रमुखले संविधानको व्यवस्थाबमोजिमको प्रदेशको अधिकारलाई अक्षुण्य राख्न, नेपालमा तीन तहको सरकारसहितको संघीयताको अवधारणा स्थापित गर्न आफैं समर्थित पार्टीको नेतृत्वमा सरकार गठन भए पनि त्यो सरकारसँग अधिकारको लडाइँ लड्न तयार हुनुपर्छ। अन्यथा तिनै पार्टीले लिएको अडानको आधारमा स्थापित संघीयता तिनै पार्टीको कमजोरीका कारण विघटनतिर जानेछ। संविधानको धारा १६८ ले प्रदेशसभाले प्रदेशसभाका सदस्यमध्येबाट समावेशी सिद्धान्तबमोजिम २० प्रतिशतसम्मको प्रदेश मन्त्रिपरिषद् गठन गर्न सक्नेछ। हाल संघीय संसद्मा कम संख्या भएकाले धेरै केन्द्रीय नेता पनि प्रदेश सांसद निर्वाचित भएका छन्। अर्कोतिर धेरै युवा र नयाँ जोस जाँगरसहित निर्वाचित व्यक्ति प्रदेशसभामा निर्वाचित भई आएका छन्। त्यसैले सानो आकारको मन्त्रिमण्डल बनाउन मुख्यमन्त्रीलाई निकै कठिन हुनेछ। संविधानले दिएको प्रदेशसभाका अधिकारबमोजिम मन्त्री बनाउन प्रदेशप्रमुख बाध्य हुनेछन्, जसले प्रदेशको आर्थिक खर्च धानी नसक्नु हुनेछ। त्यो केन्द्रीय सरकारले दिएको निश्चित बजेटबाट खर्च व्यवस्थापन चुनौतीपूर्ण छ। तर प्रदेश सरकार मितव्ययी नबन्ने हो र संविधानले दिएको अधिकार पूरा गर्ने नाममा प्रदेश मन्त्रिपरिषद् ठूलो बनाउने हो भने यसले राज्यलाई ठूलो आर्थिक भार पार्छ। नेपालको संघीयता आर्थिक कारणले असफल हुनेछ भन्ने आमविश्वासलाई यसले मलजल गर्नेछ। प्रदेश मन्त्रिपरिषद्ले प्रदेशसभाले बनाएको कानुन लागू गर्ने कार्य नेपालको हकमा नौलो अभ्यास हो। जुन एकात्मक प्रणालीअनुरूपकै संसदीय शासन व्यवस्थामा आधारित छ। पटकपटक सरकार सञ्चालन गरेका पार्टीले र तिनका केन्द्रीय नेताले प्रदेश सरकारको नेतृत्व गर्ने भएकाले नयाँ ढंगले देशको विकास भइहाल्छ भन्नेमा विश्वास गर्न कठिन छ। त्यसै पनि यो पहिलो पाँच वर्ष प्रदेशको कानुन निर्माण, संरचना निर्माण, दैनिक कार्यसञ्चालनमा प्रदेशसभाले समय खर्च गर्नेछ। तर जनताका दैनिक सरोकारका विषय धेरै मात्रामा सम्बोधन हुँदैनन्। पहिले कार्यकालमा गरिने कानुन र संरचना निर्माण तथा विकासको पूर्वाधारको योजना आदि कार्यले प्रदेशको आवश्यकता र भविष्यको निर्धारण हुनेछ। कानुन निर्माणमा प्रदेशसभाले विज्ञ, टेक्निकल एक्सपर्ट, पारदर्शिता, समयको पावन्दीलाई विशेष ध्यान दिनुपर्छ। अन्यथा संघीय सरकारको साहरामा कानुन निर्माण गर्ने हो भने प्रदेशको अस्तित्व संकटमा पर्नेछ। त्यसले प्रदेशसभा अटोनमस र इन्डिपेन्डेन्ट नभई संघीयतामा पनि केन्द्रको सहयोगी मात्र हुनेछ। अन्त्यमा, प्रदेशसभाले संघीय तथा र स्थानीय सरकारबीचको पुलको रूपमा काम गर्ने, कम भन्दा कम मन्त्रालय बनाउने, करलाई आन्तरिक रूपमा नियन्त्रणमुखी बनाउने र सांसद, मन्त्रीबाट हुने दुरुपयोग रोक्ने, प्रदेशको नामकरण गर्ने र राजधानी तोक्ने विषयमा सावधानीपूर्वक काम गर्ने र खर्चमा मितव्ययी बन्नु आवश्यक छ। प्रदेशले संघीय नियन्त्रण भन्दा बाहिर रहने गरी कानुन निर्माणमा जुट्नुपर्छ, जसले संविधानले कल्पना गरेको संघीयता कार्यान्ययनको कार्यभार पूरा हुनेछ। नेपाल अधिवक्ता हुन्।"
आयुर्वेद अध्ययन संस्थान स्थापना किन ?,"नेपालमा युगौंदेखि आयुर्वेदको अध्ययनअध्यापन गुरुकुल परम्पराअनुसार चल्दै आएको हो। रोगको उपचारका लागि आवश्यक औषधी निर्माणको क्षेत्रमा संस्थागत प्रयासको आरम्भ प्रताप मल्लले विसं १७०० तिर हनुमानढोका दरबारमा वैद्यखाना स्थापना गरेपछि भएको हो। समय र परिस्थितिले औषधि निर्माण प्रक्रिया सुरु भएपछि चिकित्सालय एवं आयुर्वेद शिक्षाका लागि अलग्गै व्यवस्था गर्ने उद्देश्यले विसं १९७४ सालमा ४ शैय्या रहेको आयुर्वेद चिकित्सालयको व्यवस्था हुनुको साथै आयुर्वेद अध्ययनको पनि व्यवस्था भएको थियो। संस्थागत हिसाबमा विसं १९८५ सालदेखि वर्तमान अवस्थामा रहेको आयुर्वेद क्याम्पस सञ्चालन हुँदै आएकोमा ०२९ सालसम्म आयुर्वेदाचार्यसम्मको पठनपाठन भएको थियो। चिकित्साशास्त्र अध्ययन संस्थान बनाउने कार्यक्रममा आयुर्वेदाचार्यसम्म पठनपाठन भएको आयुर्वेदको शैक्षिक कार्यक्रमलाई पीसीएल (आयुर्वेद) लेभलमा झारियो। उक्त अध्ययन संस्थानले आफ्नो विधालाई मात्र बढाउने काम गयो र आजका दिनसम्ममा पनि आयुर्वेदको विकासमा चिकित्साशास्त्र अध्ययन संस्थानसँग सम्बद्ध हँुदा बीएएमएस र एउटा विषयमा मात्र एमडी सञ्चालनमा छ। आयुर्वेद विधामा पनि २२ वटा विषयमा स्नातकोत्तर अध्यापनको व्यवस्था छिमेकी मुलुक भारत तथा श्रीलंकामा छ। आयुर्वेद अध्ययन संस्थानको स्थापना भएमा हामीले पनि यी विषयमा स्नातकोत्तर चलाउन सक्छौं। नेपालको स्वास्थ्य क्षेत्रमा लामो इतिहास बोकेको आयुर्वेद स्वास्थ्य विज्ञानको अवस्था अहिले पनि नाजुक छ। बदलिँदो विश्वको परिवेशमा समयको मागले पारेको दबाबका कारण सुधार र विकासका लागि सकारात्मक सोचसहित केही पहल विशेष गरी नीति र योजना निर्माणमा देखिएको छ, तर भएका नीति र कार्यक्रम कार्यान्वयन हुन नसक्दा आयुर्वेदको स्थिति अझै पनि दयनीय छ। नेपाल सरकारका आयुर्वेदसम्बन्धी विभिन्न नीति तथा योजना र यसमै आधारित भएर अनुमान गर्दा आगामी वर्षमा आयुर्वेद विशेषज्ञको आवश्यकता पर्ने देखिन्छ। दक्ष जनशक्ति अभावका कारण आयुर्वेदको स्तरीय सेवाबाट नेपाली जनता वन्चित हुन पुगेका छन्। विसं २०६३ मा स्वास्थ्य मन्त्रालयले गरेको अध्ययनअनुसार झन्डै पाँच सयको हाराहारीमा आयुर्वेद क्षेत्रका लागि दक्ष जनशक्तिको आवश्यकता रहेको उल्लेख भए पनि बितेका एघार वर्षमा उल्लिखित संख्यामा दक्ष जनशक्तिको उत्पादन भने हुन सकेको छैन। मुलुकले अपनाउन गइरहेको संघीय संरचना एवं सरकारी, गैरसरकारी र निजीस्तरबाट आयुर्वेद क्षेत्रमा हुने लगानीका आधारमा आगामी दश वर्षमा हाम्रो अध्ययनमा थप पाँच सय गरी एक हजार दक्ष आयुर्वेद जनशक्तिको आवश्यकता पर्ने देखिन्छ। आगामी दश वर्षमा आयुर्वेद जनशक्तिको मागको अनुपातमा हालको स्रोत र साधनमा आधारित शैक्षिक संस्थाको उत्पादनले (देश तथा विदेशमा गरी प्रतिवर्ष १२ जना) सो मागको आंशिक मात्रामा मात्र पूर्ति गर्न सक्ने देखिन्छ। अपुग जनशक्ति उत्पादन गर्न लगानीमा अत्यधिक जोड दिएर सातै प्रान्तमा एकएक वटा आयुर्वेद अध्ययन संस्थान स्थापना गरी मागको पूर्ति गर्नुपर्ने देखिन्छ। वर्तमान समयमा प्रदेश नं ३ को लागि स्नातकोत्तर (एमडीएमएस आयू) तथा विद्यावारिधि (पीएचडी) सम्मको अध्ययन अध्यापन गराउने त्रिवि आयुर्वेद अध्ययन संस्थान स्थापना गरेमा मात्र समग्र आयुर्वेद क्षेत्रको विकास र गुणस्तरीय सेवाप्रवाह हुन सक्छ। यसका लागि त्रिविपरिसर कीर्तिपुरमा सञ्चालित आयुर्वेद क्याम्पस र राष्ट्रिय आयुर्वेद अनुसन्धान तथा तालिम केन्द्र तथा सिंहदरबार वैद्यखाना र नरदेवी आयुर्वेद चिकित्सालयको स्रोत र साधनको उपयोग गर्नुपर्छ। यसरी सुरुवात गर्दा हाललाई आर्थिक दायित्व पनि कम हुने र निश्चित समयभित्र स्नातकोत्तर कार्यक्रम सुरु गर्न सकिन्छ। नेपाल सरकारद्वारा विसं १९८५ मा ४ शैय्यायुक्त आयुर्वेद चिकित्सालयसहितको आयुर्वेद क्याम्पस स्थापना भएको हो। ०२९ सालमा सो विद्यालयलाई त्रिविमा समाविष्ट गरिएको र चिकित्सा शास्त्र अध्ययन संस्थानको स्थापनापश्चात सो संस्थानअन्तर्गत सञ्चालित छ। ०३१ सालमा नयाँ शिक्षा नीति लागू भएपश्चात आयुर्वेद एवं आधुनिक चिकित्सामा प्रविणता प्रमाण पत्र तहको अध्ययनअध्यापन भई आएकोमा ०४४ सालदेखि आयुर्वेद स्नातक तहको अध्ययन अध्यापन सुरु भई २०४७ सालमा बन्द भयो। पुनः विसं०५३ सालदेखि आयुर्वेद स्नातक तह (बीएएमएस ) को अध्ययनअध्यापन निरन्तर भइरहेको छ। हाल त्रिवि चिकित्सा शास्त्र अध्ययन संस्थान आयुर्वेद क्याम्पसमा आयुर्वेद चिकित्सा विषयको स्नातक (बीएएमएस) र एमडी कायचिकित्सा कार्यक्रम सञ्चालित हुँदै आएको छ। आयुर्वेद अध्ययन संस्थान स्थापना भएमा यसले अनुसन्धानमूलक ज्ञान, प्रविधिको विकास तथा उच्च गुणस्तरको जनशक्ति उत्पादन गरी विश्वबजारमा मुलुकको प्रतिस्पर्धात्मक क्षमता बढाउने छ। राष्ट्रिय आयुर्वेद स्वास्थ्य नीति २०५२ मा बुँदा नं ६ मा आयुर्वेद शिक्षा तथा जनशक्ति विकासअन्तर्गत राष्ट्रिय आयुर्वेद अध्ययन संस्थान स्थापना तत्कालै त्रिविअन्तर्गत गरिने छ भन्ने निर्णय स्वास्थ्य मन्त्रालयद्वारा नीतिगत रूपमा स्वीकृत भएको छ। २०५५ को उच्चस्तरीय राष्ट्रिय शिक्षा आयोगको प्रतिवेदनले समेत बुँदा नं१२ मा स्पष्ट रूपमा त्रिविअन्तर्गत आयुर्वेद अध्ययन संस्थान स्थापनाका लागि सिफारिस गरेको छ। आयुर्वेद चिकित्सामा स्नातकोत्तर अध्ययन स्वदेशमै प्रारम्भ गर्नुपर्ने अनिवार्य देखिएको सन्दर्भमा यस चिकित्सा शास्त्र अध्ययन संस्थानको प्राज्ञिक परिषद्बाट आयुर्वेद चिकित्सा विधाका तीन विषयमा स्नातकोत्तर कार्यक्रम शैक्षिक सत्र २०६९ सालबाटै सञ्चालन गर्ने भनिए पनि कायचिकित्सा विषयमा मात्र स्नातकोत्तर कार्यक्रम सञ्चालन गरियो। ०६९ सालमा नै द्रव्यगुण विज्ञान र रसशास्त्र विषयको पाठ्यक्रम तयार हुँदा आजका मितिसम्ममा पनि चिकित्सा शास्त्र अध्ययन संस्थानले सञ्चालन गर्न दिएको छैन। ०७३ सालमा रसशास्त्र विभागको मागअनुसार आयुर्वेद क्याम्पसले सञ्चालन अनुमतिका लागि अनुरोध गर्दा पनि स्वीकृति नदिएको अवस्था छ। ०७४ देखि सञ्चालनका लागि पुनः अनुरोध गर्दा पनि अनुमति दिइएको छैन। आयुर्वेद अध्ययन संस्थान त्रिविअन्तर्गत स्थापना हुन नसकेपछि नेपाल संस्कृत विश्वविद्यालयअन्तर्गत ०६७ सालमा स्थापना भयो। दक्ष जनशक्ति अभावका कारण उक्त संस्थानले २०६९ सालदेखि स्नातकअन्तर्गत वार्षिक रूपमा २१ विद्यार्थी अध्यापन गराउँदै आएको भए पनि स्नातकोत्तर कार्यक्रम भने सञ्चालन गर्न सकेको छैन। दक्ष जनशक्ति अभावले नेपालमा वनस्पति सम्पदाको अध्ययनअध्यापन हुन नसक्दा पूर्व क्षेत्रमा भएका जडिबुटी बिहार राज्यको पटना तथा पश्चिम क्षेत्रमा भएका जडिबुटी पुरानो दिल्लीको खारीबोलीमा भारत सरकारले संग्रहित गरेर राखी औषधि कम्पनीलाई वितरणको व्यवस्था मिलाएको छ। पंक्तिकारले ०५२५३ सालमा अवलोकन भ्रमणमा श्रीलंका जाँदा त्यहाँका सरकारी औषधि निर्माण कम्पनीहरूले प्रयोग गर्ने जडिबुटी भारत हुँदै नेपालबाट आएको भन्ने जानकारी पाएको थियो। यसरी विदेशी औषधि निर्माण कम्पनीहरूले जडिबुटी सस्तो मूल्यमा आयात गरी औषधि निर्माण गरी नेपाललाई नै निर्यात गर्दै आएका छन्। जसको कारणले हामी नेपालीले महँगो मूल्य तिरी आफ्नै स्रोतद्वारा निर्मित औषधि खरिद गरी खानुपर्ने बाध्यता छ। आयुर्वेद क्याम्पस, सिंहदरबार वैद्यखाना विकास समिति, नरदेवी आयुर्वेद चिकित्सालय विकास समिति, आयुर्वेद विभाग, स्वास्थ्य मन्त्रालय (आयुर्वेद महाशाखा) का बीच सबैखाले सहयोगका लागि आपसी समन्वय र सहकार्य नै आयुर्वेद अध्ययन संस्थान स्थापनाको बलियो आधार हो। आयुर्वेदमा एमडी तहको अध्ययन गराउने भारतीय शिक्षण संस्थाको अध्ययन गर्दा झन्डै २२ वटा विषयमा विशेषज्ञता हासिल गर्न सकिने देखिन्छ। सीमित स्रोत र साधनमा भर परेर सञ्चालन गर्नुपर्ने भएकाले यी सबै विषयमा तुरुन्तै स्नातकोत्तर कार्यक्रम सञ्चालन गर्न सम्भव नदेखिए पनि क्रमबद्ध रूपमा सञ्चालन गर्न सकिन्छ। आयुर्वेद अध्ययन संस्थानका रूपमा विकास गर्न चुनौतीमध्ये व्यवस्थित प्रशासन, दिगो वित्तीय व्यवस्थापन र उत्कृष्ट प्राध्यापक एवं विद्यार्थी आकर्षण गर्न आवश्यक व्यवस्थापकीय चुनौती छन्। अध्ययन संस्थानको स्थापना भएमा यसले अनुसन्धानमूलक ज्ञान, प्रविधिको विकास तथा उच्च गुणस्तरको जनशक्ति उत्पादन गरी विश्वबजारमा मुलुकको प्रतिस्पर्धात्मक क्षमता बढाउने अपेक्षा गर्न सकिन्छ। आयुर्वेद संस्थानको अभ्यासबाट मुलुकभित्र रहेका अन्य उच्चशिक्षाका संस्थाहरूलाई आवश्यक पर्ने आयुर्वेद एवं वनस्पति सम्बन्धित ज्ञानको सहयोग मात्र उपलब्ध हुने छैन अन्तर्राष्ट्रिय जगत्को आकर्षणको विन्दु पनि बन्ने छ। हाम्रो देशमा विद्यमान विशिष्ट प्राकृतिक, वानस्पतिक, जैविक विविधता एवं छोटो दूरीभित्रै पाइने भौगोलिक तथा मौसमी विविधता, जलस्रोत, कृषि उत्पादन तथा उपलब्ध जडिबुटी र अन्य स्रोतसाधनको विशेष उपयोगका लागि आफूले गर्ने आविस्कार एवं नव प्रवर्धन राष्ट्रिय विकास तथा अन्तर्राष्ट्रिय ज्ञान भण्डारमा योगदान पुयाउन सक्ने आयुर्वेद अध्ययन संस्थान स्थापना त्रिविको हाताभित्र गर्ने पर्याप्त आधार छन्। कस्तुरी मृगले आफ्नो सुवास आफैंले थाहा नपाएर जंगलजंगल दौडिए जस्तै, हामी र हाम्रो देश भएको छ। आयुर्वेदको माध्यमबाट आन्तरिक स्रोत (जडिबुटी, जल र कृषि) लाई परिचालन गर्ने हो भने, मुलुक समृद्ध बनाउन धेरै समय लाग्ने छैन। सापकोटा आयुर्वेद अध्ययन संस्थान स्थापनार्थ सुझाव दिन हालै गठित समितिका संयोजक हुन्।"
हवाई दुर्घटना उद्धारको यो कोण,"कुनै पनि वायुयान धरतीमा हुन्जेल, अत्यन्तै बलियो हुन्छ। फलामजस्तो, चट्टानजस्तो, ईस्पातजस्तोतर जब वायुयानले धरती छोड्छ, तब यो अन्डाको बोक्राजस्तो संवेदनशील भइदिन्छ, एक विमान चालक मित्रका शब्द हुन् यी। वायुयान मान्छेको त्यस्तो अचम्मलाग्दो आविष्कार हो, जो गुरुत्वाकर्षणको प्राकृतिक नियमविपरित छ। चराचुरुंगीझैं यो पनि उड्न सक्छ। मान्छे र मोटर आकासमा बस्न सक्दैनन्, वायुयान सक्छ। यो विशेष गुण एक ठूलो कला हो। त्यसैले त अंग्रेजीमा यसलाइ एयरक्राफ्ट भनिन्छ। क्राफ्ट अर्थात कला, सीप, दक्षता। वायुयानका अविष्कारक अमेरिकी दाजुभाइ राइट ब्रदर्स हुन्। उनीहरूलाई आफ्नो आविष्कारको जोखिम र संवेदनशीलताको पूरा ज्ञान थियो। कान्छाभाइ अरविल राइटले भनेका थिए, विमान आकासमा बस्छ, किनभने यसलाई खस्नको निम्ति समय हुँदैन ! विमान भनेको रत्तिभर हेलचेक्र्याँइ, गल्ती र जोखिम लिन बनेको यन्त्र नै होइन। हुन त, सबै पेशाकर्मीको काम आआफ्नो क्षेत्रमा महत्वपूर्ण हुन्छ तर संसारमा केही काम यस्ता छन्, जहाँ गल्तीको प्रायश्चित गर्ने सुविधा हुँदैन। विमानको चालन त्यस्तैखाले एक अत्यन्तै संवेदनशील विधा हो, जहाँ पत्रकारितामाझैँ भोलिपल्ट क्षमा याचना गरेर गल्ती सुधार्ने सुविधा हुँदैन। जीवनमा दोस्रोपटक गल्ती गर्ने मौका नमिल्न पनि सक्छ। जहाज उडाउने कुरा गर्दा बुझ्नुपर्छ, विमानलाई आकाशमा पाइलटले मात्र उडाइराखेको हुँदैन। खास भन्ने हो भने विमानलाई आकाशमा रहेको पाइलटले जति उडाइरहेको हुन्छ, त्यतिकै महत्वपूर्ण भूमिका हुन्छ, धरतीमा रहेको एयर ट्राफिक कन्ट्रोलरको। तर बिडम्बना, गल्ती जसको भए पनि, मूल्यचाहिँ प्रायः यात्रु, पाइलट र उनका स्वजनले चुकाउँछन्। अक्षम्य गल्ती गरिहालेको अवस्थामा पनि कुनै एयर ट्राफिक कन्ट्रोलरको ज्यान जाँदैन। युएस बंगला विमान दुर्घटना हुनेबित्तिकै बजारमा धेरैथरि सूचना प्रवाहित भएका छन्। नेपालका केही सरकारी अधिकारीले जुन हतारोका साथ प्रेसलाई दुर्घटनाको कारणबारे फैसला सुनाउन हतारो गरे, त्यो गैरजिम्मेवार र अशोभनीय कृत्य हो। सरकारी ओहदावालहरू पनि, यदि हामी पत्रकारको ब्रेकिङ न्युजजस्तै दौडमा सामेल हुने लोभबाट मुक्त नरहने हो भने त्यसका परिणाम समाजका निम्ति नकारात्मक हुनेछन्। हल्लाबजारका न्यायाधीशमध्ये एकथरिले विमान चालकलाई तत्काल दोषी घोषित गरे भने अर्काथरि हवाई न्यायमूर्तिहरूले एयर ट्राफिक कन्ट्रोलरमाथि दोषको लाहा छाप ठोके। आफ्नो कामबाहेक सबैको काम जान्ने समाजमा यस्तोखाले ठोक लाह छाप प्रतियोगीको संख्या धेरै हुनु स्वाभिकै हो। तर, सरकारी अधिकारीहरूले नै यस्तो प्रतियोगितामा भाग लिनुचाहिँ न स्वस्थकर हो, न शोभनीय। दुर्घटना जाँचबुझ समितिको रिपोर्ट आएपछि यस विषयमा स्थिति प्रस्ट होला। दुर्घटनाग्रस्त त्यो विमान, सबैभन्दा पहिला जलेको देख्नेमध्ये पंक्तिकार पनि हो। विमानस्थलका दमकलले जलिरहेको विमानमा छेउछेउबाट पानी र अग्नि निरोधक फोम प्रदार्थ छ्यापिरहेको बेला मेरो मन विमानभित्र फसेका यात्रुमा थियो। अन्नपूर्ण पोस्ट्को छानाबाट जीवनमृत्युको त्यो दृश्य देखिरहँदा मेरो हतारिएको मन सोच्दै थियो अग्नि निरोधक प्रदार्थ विमानको छेउछेउबाट मात्र नछ्यापेर, माथिबाट पनि झ्याप्पै एकैपटक खन्याउन पाए आगो अलि चाँडै निभ्थ्यो कि ? मान्छे अलि बढी बाँच्थे कि ? जानिफकारहरू र विशेष गरिकन हवाइ उद्धारका निम्ति जिम्मेवार पदाधिकारीहरू र भर्खरै नवनियुक्त पर्यटनमन्त्री रवीन्द्र अधिकारीज्यूलाई मेरो एक जिज्ञासा, यस्तै दुर्घटना यदि ढाका, दिल्ली, बेइजिङ वा न्यूयोर्कमा भएको भए काठमाडौंमा जीवितै उद्धार भएको तुलनामा कति बढी यात्रु बेला छँदै विमानबाट निकालिन्थे ? त्रिभुवन अन्र्तराष्ट्रिय विमानस्थलमा हेलिकप्टर वा अन्य विमानमा जडान गर्न सकिने हवाइ बकेट अग्नी नियन्त्रण यन्त्र भित्र्याउन अब कति अरु दुर्घटनाको प्रतिक्षा गर्ने ? एक यस्तो प्रणाली, जसले जलिरहेको विमानको माथिबाट समेत अग्नि निरोधक प्रदार्थ फ्याँकेर आगोलाई तीव्र गतिमा नियन्त्रण गर्न सघाउ पुर्याउँछ। यो दुर्घटना त एयरपोर्टभित्रै भयो, दमकल कम्पाउन्डभित्रै थिए। तर, याद छ ? केही वर्षअघि सीता एयरको विमान दुर्घटना, जहाँ जलिरहेको विमान भित्रबाट यात्रु चिच्चाउँदै थिए, त्रिविवि एयरपोर्टबाट थोरै मात्र टाढा पेप्सीकोलाको फाँटमा। त्यहाँ बेलैमा अग्नी नियन्त्रण साधन भएको भए स्थिति फरक पर्ने थियो। युएसबंगला विमान दुर्घटनामा दोष कसको थियो ? जाँचबुझ समितिको रिपोर्ट पर्खौं। तर, के त्यसअघि नै नेपालमा हवाई दुर्घटना उद्धारका निम्ति केही ठोस निर्णय गर्न सकिन्न र ? तत्काल केही नयाँ उपकरण थप्न सकिन्न र ? उहिलेका राजाको नामको एयरपोर्ट हो भन्दैमा, त्यसलाई अत्याधुनिक उद्धार उपकरणले सुसज्जित गर्न हामीलाई कसैले छेकेको त छैन होला। याद छ, अलिवर राइट जसले वायुयानको आविष्कार गरे, उनले के भनेका थिए ? उनले भनेका थिए, विमान आकाशमा बस्छ किनभने यसलाई खस्नको निम्ति समय हुँदैन ! तर, आज जमाना राइट ब्रदर्सको युगभन्दा धेरै अगाडि आइसक्यो। प्रविधिका हिसाबले र मानवीय दक्षताको दृष्टिकोणले विमान यात्रा संसारको सबैभन्दा सुरक्षित यात्रा माध्यम हो भन्ने पनि हामीले बिर्सनु हुँदैन। नवनियुक्त पर्यटनमन्त्री रवीन्द्र अधिकारीबाट धेरैलाई आशा छ, समग्र पर्यटन क्षेत्रको विकासका लागि। हवाइ सुरक्षा त्यसको एक अभिन्न अंग हो। यो एक निरन्तर विकसित हुने प्रक्रिया हो। त्यसका लागि अबेर नगराँै। त्यो नै दिवंगतका प्रति नेपालको सच्चा श्रद्धान्जलि हुनेछ।"
विकासका लागि स्थायी सरकार,"मुलुकको स्थिर विकासका लागि स्थायी प्रकृतिको सरकार जरुरी हुन्छ। जब देशमा राजनीतिक अस्थिरता सिर्जना हुन्छ, तब मुलुकमा विभिन्न विषम प्रकृतिका अवस्था देखा पर्छन्। हाम्रो मुलुक पनि वर्षौंदेखि यही पीडाबाट ग्रसित छ। ०४६ सालको परिवर्तनपछिको पहिलो स्थायी सरकार पूर्ण बहुमतको थियो। उक्त सरकारले समुचित नीति तथा कार्यक्रम ल्याएर कम्तिमा पाँच वर्ष मात्र राज्य सञ्चालन गरेको भए पनि मुलुक यति सारो अस्थिर हुने थिएन। पञ्चायतको अन्त्यसँगै जनताले विश्वास गरेको सबैभन्दा ठूलो दल नेपाली कांग्रेसले सामान्य बहुमतभन्दा पनि बढी स्थान सदनमा जितेको थियो। हरेक क्षेत्रमा अनावश्यक राजनीतीकरण भयो। जनविश्वासप्राप्त दललाई सत्ताउन्मादले उमालेपछि आफ्नो बहुमतको सरकार समयावधि पूरा नहुँदै अविश्वासको प्रस्ताव ल्याएर विफल गराई मध्यावधि निर्वाचनसम्म पुर्याएको थियो। त्यस निर्वाचनमा जनताले नेकपा एमालेलाई सबैभन्दा ठूलो दलको रूपमा स्थापित गरे, तर बहुमत भने दिएनन्। तापनि नेपालमा कम्युनिस्ट शासन व्यवस्थाको सुरुवात गर्ने ऐतिहासिक अवसर भने प्रदान गरायो। संसदीयरूपमै भए पनि नेपालको इतिहासमा कम्युनिस्ट पार्टीको सरकार बन्यो। त्यस समयलाई आधुनिक युगको स्वर्णकालको रूपमा चिनिन्छ। संसद्को सबैभन्दा ठूलो दलको हैसियतले नेकपा एमालेले साझा समर्थनको सरकार बनायो। सरकारमा त गैरकम्युनिस्टहरूले समर्थन दिए, तर प्रतिनिधिसभा सभामुखको चुनावमा कम्युनिस्टइतर एक भएर एमालेलाई वन्चित गरे। एमालेको प्रगतिशील र जनमुखी कार्यक्रम देखेर विपक्षीले उसलाई सत्ताच्युत गर्न अविश्वासको प्रस्ताव दर्ता गरे। त्यसो गरेपछि प्रधानमन्त्रीले संसद् विघटन गरी निर्वाचन घोषणा गरे तर सर्वोच्च अदालतको बहुमत न्यायाधीशको निर्णयबाट नेपालमा अस्थिरताको विजारोपण गरियो। २०५२ भदौ १२ गतेको सर्वोच्च अदालतको फैसलाले जननिर्वाचित प्रधानमन्त्रीको अधिकारलाई मोलमोलाइ गर्न र सत्तालिप्सालाई प्राथमिकता दिँदै आफू आसिन ओहोदाको अख्तियारको दुरुपयोग गर्दै देशलाई सदाका निम्ति अस्थिरतामा धकेलिदियो भने तत्कालिन समयमा संसारकै उत्कृष्ट मानिएको नेपाल अधिराज्यको संविधान २०४७ लाई क्यान्सर लगाइदियो। त्यसबेला लागेको क्यान्सरले एकदशकको अन्तरालमा त्यो संविधान पूर्णरूपले मृत्युको मुखमा पुग्यो। फलस्वरुपः मुलुक द्वन्द्वमा फस्न पुग्यो। अस्थिरताको विजारोपणपश्चात भएको गठबन्धनले प्रगतिशील जनआवाजलाई बेवास्ता गर्दा नेपाली जनताका चौध हजारभन्दा बढी छोराछोरीले विनाकारण ज्यान गुमाए। गरिब जनताका छोराछोरीलाई आपसमा भिडाएर रमिते बन्नेहरू पनि सबैले उत्तिकै मात्रामा लाभ ग्रहण गर्न सकेनन्। कोही सत्तामा पुगे भने कोही बाहिरिए। दश वर्षसम्म सर्वसाधारण जनताका सन्तानलाई आपसमा भिडाइयो, धेरैले ज्यान गुमाए, कयौं अपांग बनाइए भने हजारौं बेपत्ता पारिए। जसरी जे गरिएको भए पनि ती सबै जनताका छोराछोरी थिए। उच्च ओहोदाको कुनै मानिस सहिद बनेनन् केवल गरिब किसान, मजदुर तथा समाजमा यो वा त्यो भनी पछाडि पारिएका वर्गका जनता मात्र सहिद बने। घाइते बनाइए, बलात्कृत भए र बेपत्ता पारिए। धेरैको सम्पत्ति लुटियो पनि। राजनीतिक अस्थिरतालाई देखाएर कयौंले पदको दुरुपयोग गरी ब्रम्हलुट गरे भने कयौंले सर्वसाधारण जनताको ढाड सेके। धमिलो पानीमा माछा मार्नेहरूको कमी रहेन। निम्न मध्यम र मध्यम वर्गका जनता सबैभन्दा धेरै मारमा परे। यसै अस्थिर मौकाको फाइदा उठाई मुलुकको प्रजातन्त्रमाथि कुठाराघात गरियो। विचारको धु्रवीकरण हुँदै जाँदा दरबार र माओवादीका नामबाट सर्वसाधारण जनता मारमा पारिएकाले समग्र मुलुक हतियारको दोहोरो चपेटामा पर्यो। अदालतमा मुद्दा मामिला दर्ता निकै कम हुन थाले। समानान्तर राज्यसत्ता स्वघोषित रूपमा चलाइयो। आम सर्वसाधारण जनता दोहोरो र जबर्जस्ती कर तिर्न बाध्य पारिए। अवान्छित चन्दा धम्कीका भरमा असुल हुने र प्रतिकार गर्नेलाई भौतिक कार्बाही हुने भन्ने सामान्य व्यवहारका रूपमा स्थापित भए। सत्तापक्षले व्यारेक जोगाउन सकेन भने विद्रोहीहरू विचार जोगाउन असफल भए। दण्डहीनताले चरम सीमा नाघ्यो। मुलुकमा दोहोरो हतियारको लडाइँ भयो र निशस्त्र नागरिक दोहोरै मारमा परे। २०६१ माघ १९ गते कमजोर राज्य व्यवस्था भएको मौका छोपी दरबारले प्रजातन्त्रको सद्गत गर्यो र राजाको अध्यक्षतामा मन्त्रिमण्डल बनाई देशलाई पञ्चायत भन्दा कठोर अराजक निरंकुशतामा बदलियो। पाँचदशक पुराना पञ्च नेतालाई साथ लिई दरवारका मतियारको सल्लाहमा राजा सक्रिय र निरंकुश मात्र होइन आँखामा पट्टि बाँधी गोली चलाउने अवस्थामा पुगे। न्यायिक निकायबाट कानुनबमोजिम गरिने दण्डसजायबाहेक अन्य कसैलाई कुनै पनि सजायको व्यवस्था गरिनु हुँदैन। यस्ता कुरा गरिए भने राज्यमा स्थायी शान्ति र दिगो विकास हुनेछ। सर्वसाधारण विधिको शासन र कानुनी राज्यको चाहना गर्न खोजे पनि प्राप्त गर्न असफल नै भए। त्यसैले मुलुकमा सुशासन र विधिको शासनका लागि निःशस्त्र जनताले आम जनआन्दोलनको घोषणा गरे जसमा माओवादी पनि निःशस्त्र रूपमा सहभागी भई मैदानमा उत्रे र दलहरूको आन्दोलनमा सहभागी बने। १९ दिन लगातार आन्दोलन भयो कयौं सर्वसाधारण सहिद भए। कयौं टुहुरा र असहाय बन्न पुगे। यस्तै परिस्थितिमा पनि जनताको आन्दोलन रोकिएन। दरबारबाट ०६३ वैशाख ८ गते दललाई ललिपप देखाउने प्रयास भयो तर जनता झुक्किएनन्, बरू दरबारलाई ११ वैशाखका दिन जनचाहनाअनुसार राजाले सत्ता जनताका हातमा सुम्पन बाध्य भए। अपहरणमा परेको प्रतिनिधिसभा जनताका हातमा फिर्ता भयो। जनताबाट निर्वाचित विधायिकाले जनप्रतिनिधिको प्रतिनिधिसभा घोषणा जारी गरी दरबारका दारा फुकालिदियो। ०४७ सालको संविधान पूर्णरूपले निस्क्रिय भयो र तत्पश्चात अन्तरिम संविधान बनाइयो। त्यसले राज्यमा भएको पुरानो विधायिकामा केही सदस्य थप गरी ठूलो आकारको बनाइयो। सत्तापक्ष र विद्रोही दुवै पक्षका हतियार वि श्राम दिँदै विस्तृत शान्ति सम्झौता भयो। हतियारको निगरानी संयुक्त राष्ट्र संघले राख्यो। पटकपटक पछि सारेरै भए पनि २०६४ सालको अन्त्यमा संविधानसभा निर्वाचन भयो। विद्रोही पक्ष सबैभन्दा ठूलो दलको रूपमा स्थापित भयो भने चौथो शक्तिको रूपमा मधेस आन्दोलनबाट जन्मेको शक्तिको उदय भयो। जनआन्दोलनदेखि संविधानसभा निर्वाचनसम्म भइआएको सहमतीय प्रणालीको अन्त्य भई फेरि बहुमतीय प्रणालीबाट राज्यसञ्चालन हुन थाल्यो। १५ जेठ २०६५ संविधानसभाको पहिलो बैठकबाट वर्षौंदेखि चलिआएको राजतन्त्रको अन्त्य गरी नेपाललाई गणतन्त्र घोषणा गरियो। गणतन्त्र नेपालको पहिलो सरकारको नेतृत्व माओवादीले गर्यो। यससँगै पक्षविपक्ष र अस्थिरताको खेती व्यापक हुँदै गयो। पवित्रअपवित्र गठबन्धन र हुनेनहुने सबै राजनीतिक अभ्यास मुलुकले गर्दै गयो। व्यापक अराजकता दण्डहीनता बढ्दै गए। संविधानसभा निर्वाचन र स्थापनापछि शान्ति र समृद्धि जनाकांक्षा निरशामा बदलियो। ६०१ जना जनप्रतिनिधिको भार जनतालाई बोकाइयो। आश्वासनबाहेक जनताले केही पाएको महसुस गर्न सकिएन। त्यतिले मात्र पुगेन संविधान निर्माणका लागि गठित संविधानसभा विघटन मात्र भएन राजनीतिक दलहरूको नेतृत्वमा नभई तत्कालीन प्रधानन्यायधीश खिलराज रेग्मीको हातमा सत्ता सुम्पेर डा बाबुराम भट्टराइले राजनीतिक दलहरूबाट राज्यसत्ता कर्मचारी प्रशासनको हातमा सुम्पिदिए। खिलराज सरकारले दोस्रो संविधानसभा निर्वाचन गरायो। दोस्रो संविधानसभाले अन्ततः ०७२ असोज ३ गतेका दिन नेपालको संविधान २०७२ जारी गर्यो। भारतको कूटनीतिक मर्यादाविपरीतको ठाडो हस्तक्षेपविरुद्ध जारी गरिएको संविधानले जन्मिँदै आन्दोलन र नाकाबन्दी बेहोर्नुपर्यो। व्यापक भारतीय हस्तक्षेपलाई बेवास्ता गर्दै नयाँ संविधान नेपाली जनताका माझ ल्याउन सफल भए नेपालका राजनीतिक दलहरू। ठूलो भूकम्पीय क्षतिले ग्रस्त नेपालीलाई भारतले अघोषित रूपमा नाकाबन्दी गरी असल छिमेकीको रूपमा ठूलै गुन लगाउन खोज्यो, तर संविधान जारीपछिको सरकारले लिएको राष्ट्रवादी अडानका सामु भारत निरीह बन्नु पर्यो। तत्कालिन प्रधानमन्त्री केपी ओलीको राष्ट्रवादी अडान र आम जनताको समर्थनले विदेशी हस्तक्षेपलाई चुनौती दियो। यस्ता परिस्थितिहरूबाट तर्सेका विदेशी शक्ति र नेपालका राजनीतिक दलहरूले एमालेविरुद्ध फेरि एउटा चाल चाले। एमालेमाओवादी गठबन्धन फुटाई प्रचण्डलाई प्रधानमन्त्री बनाउने प्रस्ताव राखे सो प्रस्तावमा प्रचण्ड दोस्रोपटक प्रधानमन्त्री भए। ओली सरकारका सपनालाई धज्जी उडाउने काम भयो। यसैबीच प्रचण्ड सरकारले कांग्रेससँग गठबन्धन गरी स्थानीय तहको पहिलो चरणको निर्वाचन गराई कांग्रेसलाई दोस्रो चरणको चुनाव गराउने जिम्मासहित सत्ता हस्तान्तरण गर्यो। मुलुकभर कांग्रेसमाओवादी गठबन्धनलाई पछि पार्दै एमाले पहिलो शक्तिको रूपमा स्थापित भयो स्थानीय तहको नेतृत्वमा। त्यसपछि फेरि प्रतिनिधिसभा र प्रदेशसभा निर्वाचनमा एमालेमाओवादी गठबन्धन सशक्त रूपमा पार्टी एकीकरणसम्मको दूरदर्शिता साथ चुनावी मैदानमा उत्रिए र दुईतिहाइसम्मको सफलता पनि प्राप्त भयो। राष्ट्रिय राजनीतिमा प्राकृतिक र स्वाभाविकै रूपमा लिइएको भए पनि अन्तर्राष्ट्रिय राजनीतिमा यसले ठूलै तरंग उठायो। कसैलाई सामान्य र स्वाभाविक लाग्ने कुरा कसैलाई फरक लाग्नु पनि स्वभाविक हो। नेपाली राजनीतिलाई अस्थिर राखेर आफ्नो अभीष्ट पूरा गर्न खोज्नेहरूलाई बाहेक मुलुकमा स्थिरता चाहनेहरूलाई भने यो कुरा राम्रै लागेको छ। वाम एकता एक प्राकृतिक स्वभावको हुने हुनाले गैरवामपन्थीहरूमा विचलन आउनु पनि वैचारिक पक्षबाट हेर्दा अस्वभाविक लाग्दैन। चाहे जे जसरी होस् मुलुकमा दिगो शान्ति र स्थिर विकास चाहनेहरूले संक्रमणकालको अन्त्य चाहिरहेका छन्। राजनीतिक आँखाले हेर्दा देश विकासका लागि सरकार स्थिर प्रकृतिको हुनु जरुरी छ। सरकार स्थिर हुन जनता सचेत हुनु आवश्यक छ। राजनीतिमा नैतिकता इमान्दारी, जवाफदेही र पारदर्शी हुन जति जरुरी छ, त्यति नै उत्तरदायित्व वहन गर्न सक्ने त्यागी नेतृत्वको खाँचो छ मुलुकमा। हुन त एकजना व्यक्तिले निश्पक्ष र दृढतापूर्ण प्रतिबद्धता जाहेर गरेमा नहुने भन्ने केही छैन। हिजोको विहार र आजको विहार यसको उदाहरण हो। ऊर्जा क्षेत्रमा नेपाले हालै गरेको प्रगति र सुधार पनि यसको अर्को नमुनाको रूपमा लिन सकिन्छ। त्यतिमात्र होइन नाकाबन्दीको बेला राज्यको नेतृत्वले देखाएको अडान यसको पुष्टि गर्ने अर्को बलियो आधार हो। त्यसैले आफू भित्रैदेखि लागेर केही गरिन्छ भने त्यो सम्भव छ। तर सत्ता गठबन्धनका लागि अपराधीलाई आम माफी दिने र दण्डहीनतालाई नजानिँदो रूपमा प्र श्रय दिने कार्य भने जनविरोधी हुन्छ। मुलुकमा विधिको शासन हुनुपर्छ। कानुनबमोजिम मात्र दण्डसजाय र पुरस्कारको व्यवस्था हुनुपर्छ। हरेक क्षेत्र र निकायमा सुशासन र पारदर्शिता हुनुपर्छ। हातहतियार सैनिकबाहेक अरू कसैले पनि प्रयोग गर्न पाउनु हुँदैन। हतियार र फौज राज्यसँग मात्र हुनुपर्छ। न्याय निरूपण र दण्डसजाय कानुनबमोजिम अदालत वा न्यायिक निकायबाट मात्र गरिनुपर्छ। न्यायिक निकायबाट कानुनबमोजिम गरिने दण्डसजायबाहेक अन्य कसैलाई कुनै पनि सजायको व्यवस्था गरिनु हुँदैन। यस्ता कुरा गरिए भने राज्यमा स्थायी शान्ति र दिगो विकास हुनेछ। हाम्रो मुलुकले पनि विधिको शासन र कानुनी राज्यको उपयोग गर्न पाउनेछ र सुशासन कायम हुनेछ र सबै निकाय पारदर्शी हुनेछन्। जनता कर्तव्यनिष्ठ र राज्य उत्तरदायी भई जवाफदेही बन्ने संस्कार विकास हुनेछ।"
कांग्रेस पराजय अपेक्षित थिएन र ?,"स्थानीय तह, प्रतिनिधिसभा र प्रदेशसभा निर्वाचनमा कांग्रेसको पराजयले मुलुकभर चासो र चिन्ता छाएको छ। अझ कांग्रेसका शुभचिन्तकमा ठूलो कम्पन गएको छ। नेपालको राजनीतिक इतिहासमा गौरवशाली स्थान ओगटेको कांग्रेसले एक सय चारवर्षे राणाशासन अन्त्य गर्यो। निरंकुश पञ्चायती व्यवस्थाविरुद्ध प्रतिरोध आन्दोलन गर्यो, जसका कारण जनमतसंग्रहको वातावरण बन्यो। ०४२ मा पञ्चायती व्यवस्थाविरुद्ध देशव्यापी सत्याग्रह गर्यो, जसले ०४६ को जनआन्दोलनको नेतृत्व गर्यो र राजाले पञ्चायती व्यवस्था विघटन गरे र बहुदलीय शासन व्यवस्था घोषणा गरे। कांग्रेस सभापति कृष्णप्रसाद भट्टराईको नेतृत्वमा गठित सरकारले तेह्र महिनामै संविधान जारी गरी आम निर्वाचन सम्पन्न गर्यो। ०६१ माघ १९ गते राजाले प्रत्यक्ष शासन सुरु गरेको विरोधमा कांग्रेसका सभापति गिरिजप्रसाद कोइरालाकै नेतृत्वमा दोस्रो जनआन्दोलन सफल भयो। फलतः प्रतिनिधिसभा पुनस्र्थापना भयो। आधुनिक नेपाल निर्माण गर्न प्रजातन्त्र स्थापनाका लागि अनेकौं आरोहअवरोहमा सधैं कांग्रेसको नेतृत्वदायी भूमिका रह्यो। ०७० को दोस्रो संविधानसभा निर्वाचनपछि कांग्रेसका सभापति सुशील कोइरालाको नेतृत्वमा गठित सरकारले आन्तरिक एवं बाह्य प्रभाव र दबाब हुँदाहुँदै पनि संविधान जारी गर्यो। यसले नेपाली आफ्नो राष्ट्रिय हितमा निर्णय गर्न सक्षम छन् भन्ने सन्देश प्रवाह गर्यो। राष्ट्रिय दलहरूबीच अभूतपूर्व एकता प्रदर्शन गर्यो। उल्लिखित ऐतिहासिक पृष्ठभूमिमा उभिएर कांग्रेस पराजयको सन्दर्भमा लेखाजोखा हुनुपर्छ। भावावेशमा एकआपसमा आरोपप्रत्यारोपमा नेताकार्यकर्ता उत्रनु दुःखद् पक्ष हो। आवधिक निर्वाचनमा भएको पराजयबारे वस्तुनिष्ठ भएर कांग्रेसीजनहरूले आत्मसमीक्षा गर्नुपर्छ। एकअर्कामाथि दोषारोपण गरी पानीमाथि ओभानो बन्न खोज्नु आत्माघाती हुनेछ। पदीय दायित्वका आधारमा कमोवेश सबैले पराजयको नैतिक जिम्मेवारी लिनुपर्छ। केन्द्रीय र संसदीय बोर्डका सदस्यहरूले पराजयको जिम्मेवारी लिनुपर्छ। केन्द्रीय नेतृत्व र संसदीय बोर्डका सदस्यले पराजयको नैतिक जिम्मेवारी नलिनु रहस्यमय हो। पहिलो, ०६२६३ को जनआन्दोलनबाट पुनस्र्थापित संसद् भंग गरी भागबन्डाका आधारमा सिट निर्धारण गर्दा दुईतिहाइ वामपन्थी दलहरूको अन्तरिम संसद्मा वर्चस्व हुनु। दोस्रो, शान्ति स्थापनार्थ कांग्रेस हारेर पनि मुलुकले जिन्छ भन्ने मान्यता राखेर बन्दुकको छाया र बारुदको धुवाँबीच ०६४ को संविधानसभा निर्वाचन सम्पन्न गर्नु। तेस्रो, कांग्रेस नेतृत्वको सरकारले संविधान घोषणा गरेपछि सहमतिअनुसार सरकारको नेतृत्व एमालेलाई, राष्ट्रपति पद कांग्रेसलाई दिने सहमति थियो। सो नगरी प्रधानमन्त्री पदमा सुशील कोइरालाले प्रतिस्पर्धा गर्नु र पराजय भोग्नु। चौथो, उहाँकै कार्यकालमा भारतीय नाकाबन्दी हुनु र अन्तर्राष्ट्रिय मूल्यमान्यताअनुसार भारतेली नाकाबन्दी भन्न नसक्नु र असहज स्थिति मात्र भन्नु। नेपाली जनताको संवेदनशील राष्ट्रिय भावनाको धड्कन बुझ्न नसक्नु र एमाले नेतृत्वका सरकारका प्रधानमन्त्री केपी ओलीले भारतीय नाकाबन्दीको विरोधमा स्पष्ट रूपले अभिव्यक्ति दिएर नेपाली मन जित्नु चुनाव पराजयको प्रमुख कारण हो। राष्ट्रपति पद एउटा शक्ति केन्द्र हो, छोड्दा कति ठूलो गल्ती भएछ, सरकारले पेस गरेको अध्यादेश राष्ट्रपतिकहाँ अड्किएर उत्पन्न राजनीतिक गतिरोधको प्रमुख कारण बन्न पुगेको छ। पाँचौं, एमाले र माओवादीको सरकार बन्नु। आलोपालो सरकारको नेतृत्व गर्ने सहमति प्रधानमन्त्री ओलीले तोडेको आरोप लगाएर माओवादी सरकारबाट हट्नु, एमाले सरकारविरुद्ध कांग्रेससँग मिलेर अविश्वासको प्रस्ताव सदनमा दर्ता गर्नु, ओलीको राजीनामापछि माओवादी केन्द्र र कांग्रेसबीच आलोपालो सरकारको नेतृत्व गर्ने निर्णय हुनु, दृश्य अदृश्यरूपमा यो गठबन्धन हुनुमा बाह्यशक्तिको हात रहेको सञ्चारमाध्यममा सम्प्रेषित हुनु कांग्रेस पराजयको कारण बन्यो। छैटौं, पहिलो चरणको स्थानीय तह निर्वाचनमा माओवादी केन्द्र र कांग्रेसबीच चुनावी तालमेल हुनु, भरतपुर नगरपालिकाका मेयर पदमा कांग्रेसी उम्मेदवारको उम्मेदावरी रद्द गराई प्रचण्डपुत्रीको भोट माग्नु कांग्रेस पराजयको अर्को कारण बन्न पुग्यो। सातौं, चुनावको संघारमा प्रधानन्यायाधीशविरुद्ध महाभियोगको प्रस्ताव दर्ता हुनु, पछि फिर्ता हुनु पनि कांग्रेसका लागि प्रत्युपादक हुन पुग्यो। आईजीपी नियुक्तिप्रकरणमा सर्वोच्चबाट बदर हुनु, राजदूत नियुक्तिप्रकरणले बौद्धिक मतदातामा यसले कांग्रेसको छविमा ह्रास आउनु, यसको असर काठमाडौं महानगरपालिकामा विवेकशील र साझा पार्टीको उल्लेख्यरूपमा कांग्रेसको भोट काटिनु, अन्य महानगरपालिका र उपमहानगरपालिकामा यिनै कारण कांग्रेस नराम्ररी पराजित हुन पुगेको हो। प्रमुख कारण कांग्रेसले विश्वव्यापी राष्ट्रियताको लहरको पदचाप थाहा पाउन नसक्नु हो। अमेरिकामा अमेरिका अमेरिकनका लागि हो, बाहिरबाट प्रवेश गर्नेका लागि हैन भन्ने घोषणाका साथ रिपब्लिकन पार्टीका राष्ट्रपतीय उम्मेदवार डोनाल्ड ट्रम्पको अनपेक्षित विजय, बेलायतमा युरोपेली युनियनबाट अलग रहने जनमतसंग्रहको निर्णय, रुसमा भ्यादिमिर पुटिनको उदय, चीनमा सी जिनपिङ अध्यक्ष माओत्सेतुङपछि सर्वाधिक शक्तिशाली हुनु, फ्रान्समा दक्षिणपन्थी इम्यानुयल म्याक्रों राष्ट्रपति पदमा अप्रत्याशित विजय विश्वमा दूरगामी प्रभाव पार्ने घटनाक्रमहरू हुनु। हाम्रै दक्षिण छिमेकी भारतमा भारतीय जनता पार्टीका नरेन्द्र मोदीको हिन्दु राष्ट्रवाद नारामा लोकसभा र प्रान्तीय विधानसभामा प्रचण्ड बहुमत साथ विजय हुनु अर्को महत्वपूर्ण परिघटना हो। यस विषयमा हामीले कहिल्यै पनि सुक्ष्म विश्लेषण गर्न आवश्यक ठानेनौं। नेपालमा भारतीय नाकाबन्दीपछि राष्ट्रियताको सवालमा ओलीको चट्टानी अडान सम्पन्न निर्वाचनमा वामपन्थीको जितमा सहायक बन्यो। ऊर्जाशील पुस्ता जसले पार्टीमा सम्भावना देख्दैन, अवसर पाउँदैन भने पार्टी भनेर कति समय बसिरहन सक्छ ? प्रतिनिधिसभा र प्रदेशसभा निर्वाचनमा वाम गठबन्धनले स्थिर सरकार र समृद्धिको नारा दियो। नेपालमा ६९ महिनाको अन्तरालमा सरकार परिवर्तन भइरहने परिस्थितिबाट उन्मुक्ति पाउने जनताको चाहनालाई वाम गठबन्धनले मूर्तरुप दियो। विपक्षीको आक्रामक चुनाव शैलीलाई कांग्रेसले प्रतिकार गर्न सकेन। बरु लोकतान्त्रिक गठबन्धनका नाममा राप्रपा, राप्रपा (प्रजातान्त्रिक), र जनशक्ति पार्टीजस्ता अग्रदक्षिणपन्थी र उग्रवामपन्थीसँग चुनावी तालमेल गर्न पुग्यौं यो हाम्रो सैद्धान्तिक विचलन थियो। दुई नं प्रदेशका जनताका उचित माग सम्बोधन गर्ने वचनबद्धता जनायौं। तर सो प्रदेश जुन कांग्रेसको भोट बैंक थियो। मात्र ६ सिटमा खुम्चन वाध्य भयौं। यो गठबन्धन कांग्रेसका लागि प्रत्युत्पादक बन्यो। कांग्रेसको राष्ट्रियता र समाजवादको मुद्दा एमालेको पोल्टामा गयो। हिन्दु राष्ट्रको नारा राप्रपाको घन्कायो। चुनावको मुखमा सत्ता टिकाउने उद्देश्यले ६४ सदस्यीय जम्बो मन्त्रिपरिषद्ले पनि जनतामा व्यापक असन्तोष देखियो। फलस्वरूप हिमाल, पहाड, तराई उपत्यका सबै क्षेत्रमा कांग्रेसले खुट्टासम्म राख्न सकेन। आफ्नै पहलमा बनेको २०४७ को उत्कृष्ट संविधानको दाहसंस्कार गर्यौं। आयातित एजेन्डा बोक्न पुग्यौं। कांग्रेसले करिब चार सय कांग्रेसका पूर्वमन्त्री र सांसदहरूलाई निर्वाचन अभियानमा परिचालन गर्न आवश्यक ठानेन। मुलुकको राजनीतिमा स्थापित व्यक्तित्वको भूमिकालाई किन नजरआन्दाज गरियो। अबको बाटो आवधिक निर्वाचन प्रजातन्त्रको सुन्दर पक्ष हो। कांगे्रसजस्तो प्रजातान्त्रिक पार्टीले जनादेशको सम्मान गर्दै शालीनताका साथ पराजय स्वीकार गर्नुपर्छ। आगामी पाँच वर्षका लागि रचनात्मक प्रतिपक्षको भूमिका निर्वाह गर्नुपर्छ। पराजयलाई शक्तिसञ्चयमा बदल्नुपर्छ। अब पार्टी सुदृढीकरणतर्फको यात्रा तय गर्नुपर्छ। नेतृत्वप्रतिको आक्रोश र नेतृत्व परिवर्तन तत्काल गर्नुपर्छ भनेर मात्र पार्टी सवल नभई थप कमजोर बन्न पुग्छ। सर्वप्रथम महासमिति बैठक बोलाएर देशभरका साथीहरूसँग राय, सल्लाह र सुझाव लिनुपर्छ। आउँदा पाँच वर्षभित्र स्थानीय तहदेखि नै जनताका बीचमा हामी कसरी पुग्न सक्छौं ? उनीहरूको सुख, दुःखमा सरिक हुने कार्यक्रम बन्नुपर्छ। पाँच वर्ष हैन, पार्टीको महाधिवेशन एकडेढ वर्षपछि गर्नुपर्छ। जसले नयाँ नेतृत्व चुन्न सकोस्। मुलुकको नयाँ संरचनाअनुसार पार्टी संगठन गर्न अब ढिलाइ गर्न हुँदैन। अब नयाँ पुस्तालाई नेतृत्व हस्तान्तरण गर्नुपर्छ र क्रियाशील अभिभावकत्व प्रदान गर्नुपर्छ। एउटा व्यक्ति, चारपाँचछ पटकसम्म उम्मेदवारमै रहने प्रवृत्ति हट्नुपर्छ, ताकि नयाँ पुस्ताका लागि मार्गप्रशस्त हुन सकोस्। ऊर्जाशील पुस्ता जसले पार्टीमा सम्भावना देख्दैन, अवसर पाउँदैन भने पार्टी भनेर कति समय रहिरहन सक्छ ? आफ्नो क्षमता, योग्यता देखाउनका लागि दुई कार्यकाल पर्याप्त हुन्छ, महत्वपूर्ण यो होइन कि को कति वर्ष सत्तामा बस्यो ? जनताले सम्झनलायक काम कति गर्यो ? सायद नेपालको इतिहासमा थोरै कार्यकाल (अठार महिना) शासन गर्ने व्यक्ति बीपी कोइराला हुनुहुन्छ, त्यसैलाई स्वर्णिम कार्यकाल मानिन्छ। नेपालको संविधान समावेशी छ। अवसरबाट वञ्चित वर्ग, समुदायलाई समानुपातिक प्रणालीबाट प्रतिनिधित्व गराउने संवैधानिक व्यवस्था छ। यसमा पनि कांग्रेसले पुनर्विचार गर्नुपर्छ। विडम्बना, उही व्यक्तिलाई पटकपटक अवसर दिइन्छ भने अर्काको पालो कहिले आउँछ ? समानुपातिक सिटमा एकपल्ट मौका दिनुपर्छ, ताकि अर्कोपटक अर्को व्यक्तिले मौका पाउन सकोस्। नेतृत्व तहमा रहेकाहरूको पति,पत्नी, दाजु, भाइ, भतिज, नातागोताभित्रका व्यक्ति प्रत्यक्ष र समानुपातिक उम्मेदवार बनिरहने, त्यो भन्दा बढी त्यागतपस्या गरेको कार्यकर्ताले कहिल्यै पनि अवसर नपाउने हो भने, होनहार कार्यकर्ताले रगतपसिना भिजाएको पार्टीमा आफ्नो कुनै भविष्य देख्दैन भने ऊ किन रहन्छ ? धनवाद र डनवादको खतरनाक प्रवृत्ति हरेक राजनीतिक दलमा मौलाउँदो छ। यसमा कांग्रेस अछुतो छैन। उम्मेदवारी चयन गर्दा पार्टीमा उसको लगानी, निष्ठा र लोकप्रियताभन्दा आर्थिक हैसियत मानक बन्न थालेको छ। यसले राजनीतिक दलहरू प्रदूषित हुन थालेका छन्। खर्चिलो र भड्किलो चुनावी प्रतिस्पर्धाले प्रभावित जनमतले कतै प्रजातन्त्र समाप्त त हुँदैन ? सबै दलहरूले यसखाले प्रवृत्तिलाई कसरी निरुत्साहित गर्ने हो ? समयमै विचार पुर्याउनु जरुरी छ। जहाँसम्म कांग्रेसको प्रश्न छ, डनवाद र धनवाद पराजित भएका छन्। सदावहार चुनावमा उम्मेदवार हुने हस्तीहरू पराजित भएका छन्। व्यक्ति र प्रवृत्तिलाई जनताले अस्वीकार गरेका छन्। समानुपातिकतर्फ जनताले कांग्रेसलाई सम्मानजनक मत दिएका छन्। पार्टीको लोकप्रिय मत घटेको छैन। कांग्रेसलाई जनताले सवक सिकाएका छन्। आउँदा दिनहरूमा कांग्रेस समाजवादी कार्यक्रम लिएर आओस्। वृद्ध, निमुखा, गरिब, दुःखीहरूको सामाजिक सुरक्षा गर्दै समृद्ध नेपालको कार्यक्रम लिएर आओस् भन्ने सन्देश दिएका छन्। कांग्रेसको भविष्य तरुण पुस्ताको हातमा छ। नयाँ भिजन नयाँ उत्साहका साथ कांग्रेसको धरोहर समाल्नुपर्छ। कुनै नेता तथा गुटविशेषको प्रवक्ता हैन, सिंगो कांग्रेसको नेतृत्व समाल्नुपर्छ। तरुण पुस्ताबाटै कांग्रेसको भविष्य छ। कांग्रेसको भविष्य भए मात्र तरुण पुस्ताको भविष्य हुने हो। कांग्रेस संघर्ष संघर्षको नाम हो। अथक, वि श्रामहीन यात्राको नाम हो। कांग्रेस एक आन्दोलन हो, प्रजातन्त्रको पर्यायवाची हो। हिमाल, पहाड, तराईका झुपडी र छाप्राहरूमा कांग्रेस पुग्नुपर्छ। कांग्रेसले टेकेकै हुनुपर्छ र नै कांग्रेस मजबुत हुन्छ। अब नयाँ पुस्तालाई नेतृत्व हस्तान्तरण गर्नुपर्छ र क्रियाशील अभिभावकत्व प्रदान गर्नुपर्छ। एउटा व्यक्ति, चारपाँचछ पटकसम्म उम्मेदवारमै रहने प्रवृत्ति हट्नुपर्छ, ताकि नयाँ पुस्ताका लागि मार्गप्रशस्त हुन सकोस्। ऊर्जाशील पुस्ता जसले पार्टीमा सम्भावना देख्दैन, अवसर पाउँदैन भने पार्टी भनेर कति समय रहिरहन सक्छ ?"
विराटनगरमा डेनाइट फुटबल खेलाइने,"विराटनगर : मोफसलकै सर्वाधिक पुरस्कार राशिको विराट गोल्डकप फुटबल प्रतियोगिता दिवा र रात्रिकालीन (डेनाइट) हुने भएको छ । चैत १७ देखि २६ गतेसम्म सञ्चालन हुने पाँचौं संस्करणको प्रतियोगिता पहिलो पटक दिवा र रात्रिकालीन समयमा खेल खेलाइन लागेको हो । मोफसलमा पहिलो पटक रात्रिकालीन फुटबल आयोजनाको अभ्यास विराटनगरमा हुन लागेको आयोजक समितिले आइतबार पत्रकार सम्मेलन गर्दै जानकारी दिएको हो । गोल्डकप आयोजक समितिका अध्यक्ष नवीन रिजालले रात्रिकालीन समयमा फ्लडलाइटमा खेल खेलाएर मुलुकको प्रतिष्ठा एवं विराटनगरको इतिहास र गौरवसँग जोडिएको गोल्डकपलाई निरन्तरता दिन लागिएको बताए । चैतको गर्मी र हावाहुरीलाई छल्नका लागि रात्रिकालीन म्याच खेलाउन लागिएको हो । राति खेलाउँदा दर्शकबाट पनि साथ पाउने अपेक्षा गरिएको छ रिजालले भने दिउँसो मात्रै सम्भव नहुने भएका कारण रात्रिकालीन समयमा प्रतियोगिता आयोजना गर्न लागिएको हो । प्रतियोगिताका लागि आयोजनास्थल सहिद रंगशाला परिसरमा ६ वटा फ्डलाइट जडान गरिने भएको छ । गोल्डकप आयोजक समितिले प्रतियोगिता उद्घाटन ५ः३० र त्यसपछि प्रत्येक दिन ६ बजेपछि खेल खेलाइने जानकारी दिएको छ । दिवाकालीन रूपमा मात्रै प्रतियोगिता आयोजना गर्दा दर्शकको साथ नपाइएको विगत सम्झँदै रिजालले ठूलो धनराशि खर्च गर्दै दर्शक आकर्षित गर्न रात्रिकालीन समयमा आयोजना तयारी गरिएको बताए । विद्यार्थी, कर्मचारी, व्यवसायीलगायत सबै पेसाकर्मीलाई समय व्यवस्थापन गर्न सजिलो होस् र प्रतियोगिता रोमाञ्चक बनोस् भनेर डेनाइट खेल आयोजनाको जमर्को गरिएको हो रिजालले भने । जिल्ला खेलकुद विकास समितिले मैदान उपलब्ध नगराएपछि गत वर्ष भने प्रतियोगिता हुन सकेन । यस वर्ष विराटनगरको साथ, फुटबलको विकास भन्ने मूल नाराका साथमा गोल्डकप हुन लागेको हो । गोल्डकपलाई व्यवस्थित रूपमा आयोजना गर्नका लागि विभिन्न २६ वटा उपसमिति गठन गरिएको छ । प्रतियोगितामा नेपाल, भारत, बंगलादेश र भुटानका १० टोलीको सहभागिता रहने जानकारी रिजालले दिए । प्रतियोगितामा नेपालका सात र विदेशका तीन टोलीले सहभागिता जनाउनेछन् । भुटानको थिम्पु फुटबल क्लब र बंगलादेशको बंगलादेश स्पोर्टिङ क्लबले गोल्डकपमा भाग लिनेछन् । भारतको सिक्किम युनाइटेड वा मोहमडन स्पोर्टिङ क्लबमध्ये एकले सहभागिता जनाउनेछ । नेपालका मनाङ मस्र्याङदी, सशस्त्र प्रहरी वलको एपीएफ, थ्रीस्टार, नेपाल पुलिस क्लब, नेपाल आर्मी, झापा११ र आयोजक मोरङ ११ ले प्रतिस्पर्धा गर्नेछन् । प्रतियोगिताको विजेताले १२ लाख ७१ हजार र उपविजेताले पाँच लाख ५१ हजार रुपैयाँ नगद पुरस्कार प्राप्त गर्नेछन् । प्रत्येक खेलको म्यान अफ दी म्याचले १० हजार रुपैयाँ पाउनेछन् ।"
"गिरोनामाथि रियलको गोल वर्षा, रोनाल्डोको मात्रै ४ गोल","काडमाडौं : स्पेनिस ला लिगा अन्तरगत आइतबारको खेलमा रियल मड्रिडले गिरोनामाथि सानदार जित निकालेको छ। रोनाल्डो चम्किएको खेलमा रियल मड्रिडले गिरोनामाथि ६३ को जित निकाल्न सफल भयो। रियल मड्रिडको घरेलु मैदानमा भएको खेलमा क्रिस्टियानो रोनाल्डो एक्लैले ४ गोल गरे भने बेल र लुकासले ११ गोल गरे। ला लिगाको यस सिजनमा मेसीको तुलनामा खासै गोल गर्न नसकेका रोनाल्डो गिरोनामाथि खेलको ११ औं, ४७ औं र ६४ औं मिनेटमा गोल गरी ह्याट्रिक गरेका हुन भने एक गोल ९० मिनेटपछिको अतिरिक्त समयमा गरेका हुन्। लुकासले ६८ औं मिनेटमा र बेलले ८६ मिनेटमा गोल गर्दा रियल मड्रिड ६३ को रवाफिलो जित निकाल्न सफल भयो। गिरोनाका लागि क्रिस्टियन स्टुनीले २९ औं र ६७ औं मिनेटमा गोरे भने डिफेन्डर रामिरेज लोपेजले ८८ औं मिनेटमा गोल गरे। जितपछि २९ खेलबाट ६० अंक बनाएको रियल मड्रिड अंक तालिकाको तेस्रो स्थानमा रहेको छ।"
"बार्सिलोना अपराजित, उपाधि होडमा बलियो बन्दै","काडमाडौं : स्पेनिस ला लिगाको यस सिजनमा अपराजित रहेको बार्सिलोना उपाधि होडमा बलियो बन्दै गएको छ । आइतबारको खेलमा यथ्लेटिक बिल्बाओलाई २० ले पराजित गरेको बार्सिलोनाले दोस्रो स्थानको यथ्लेटिको मड्रिडभन्दा ११ अंकको अग्रता कायम गरेको छ । आइतबार नै भएको खेलमा यथ्लेटिको मड्रिड भिल्लारियलसँग २१ ले पराजित भई बार्सिलोनामाथि दबाब कामय गर्नबाट चुकेको छ । बार्सिलोनाको घरेलु मैदानमा भएको खेलमा बार्सिलोनाका लागि पाको अल्कासर ८ औं र मेसीले ३० औ मिनेटमा गोल गरे। खेलको दोस्रो हाफमा भने कुनै गोल हुन सकेन । यो जितसँगै अंक तालिकाको शीर्ष स्थानमा रहेको बार्सिलोनाले २९ खेलबाट ७५ अंक बनाएको छ। समान खेल खेलेका यथ्लेटिको मड्रिड ६४ अंकसहित दोस्रो, ६० अंक रहेको रियल मड्रिड तेस्रो, ५९ अंक रहेको भ्यालेन्सिया चौथो स्थानमा रहेका छन् ।"
क्रिकेटर घर फर्किँदा क्यानविरुद्ध विमानस्थलमा नाराबाजी,"काठमाडौँ: अन्तर्राष्ट्रिय क्रिकेटमा ऐतिहासिक उपलब्धि हासिल गरेर नेपाली क्रिकेट टोली सोमबार साँझ स्वदेश फर्किँदा क्रिकेट प्रेमी एकातिर खुसी थिए भने अर्कातिर नेपालको खेल क्षेत्रको बेथितिविरुद्ध उत्तिकै आक्रोश पनि । नेपाली क्रिकेट खेलाडीहरुले देशमा पूर्वाधार अभाव र आधारभूत सुविधाको अभावमा पनि आफ्नो क्षमता देखाएर वान डे इन्टरनेशनलसम्मको मान्यता पाइरहँदा नेपाल क्रिकेट संघ (क्यान) र उसको लापरबाही र गैह्रजिमम्मेवारपूर्ण व्यवहारविरुद्ध विमानस्थलमै नाराबाजी भएको हो । विमानस्थलमा राष्ट्रिय झण्डासहित पुगेका नेपाली क्रिकेट प्रेमीहरुले क्यानमा देखिएको विवाद तत्काल समाधान गर्नुपर्ने माग जोडदाररुपमा गरेका थिए । त्यसैगरी दशकदेखि अल्झिएको मुलपानी क्रिकेट मैदान छिटो निर्माण सक्नु्पर्ने र खेलाडीहरुलाई सुविधा दिनुपर्नेसहितका मागसहित नारावाजी गरेका हुन् । पढ्नुस्: बसन्त रेग्मी भन्छन्ः १० वर्षमा टेस्ट मान्यता पाउँछौँ सयौँ क्रिकेट प्रेमीहरुले नेपालमा एउटा गतिलो क्रिकेट मैदान पनि नभएको भन्दै खेलाडीको मेहनतले मात्रै देशको शीर उँचो भइरहेको भन्दै खेल संस्थासँग आक्रोश पोखेका हुन् । वान डे इन्टरनेशनल मान्यता पाए पनि अब क्रिकेट खेल्ने मैदान नभएकालले टुँडिखेलको भर पर्नुपर्ने बाध्यता रहेको गुनासो गरेका थिए । विमानस्थलमा नाराबाजी गर्दै उनीहरुले टुँडिखेलमा खेलेर मात्रै नेपाली क्रिकेट उँभो नलाग्ने बताउँदै खेल मैदान बनाउन सरकारसँग जोडदार माग गरे । नेपाली क्रिकेटप्रेमीले क्यान विवाद तत्काल समाधान गर्नुपर्ने, मुलपानी क्रिकेट मैदान छिटो बनाउनुपर्ने र खेलाडीलाई सुविधा दिनुपर्नेलगायत मागसहित विमानस्थलभित्रै केही समय नाराबाजी गर्दा माहोल अर्कै बनेको थियो । पढ्नुस्: पारस भन्छन्ः खेलाडीले जिम्मेवारी पुरा गरे, अब पूर्वाधार चाहियो"
बसन्त रेग्मी भन्छन्ः १० वर्षमा टेस्ट मान्यता पाउँछौँ,"काठमाडौँः नेपाली राष्ट्रिय क्रिकेट टिमका सिनियर खेलाडी बसन्त रेग्मीले सरकारले राम्रो पूर्वाधार र खेलाडीमा लगानी गरे अबको ८ देखि १० वर्षमा नेपालले टेस्ट मान्यता पाउने बताएका छन् । जिम्बाब्वेमा विश्वकप छनोट खेलेर फर्किएपछि त्रिभुवन विमानस्थलमा प्रतिक्रिया दिँदै रेग्मीले अब क्रिकेटसहितका खेल पूर्वाधारमा लगानी गर्नुको विकल्प नरहेको बताए । खेलाडीले पूर्वाधार अभावमा पनि खेलिरहेका छौँ, हाम्रो निरन्तरको मेहनतले वान डे इन्टरनेशनल मान्यता पनि पाएका छौँ, रेग्मीले भने, तर अघि बढ्न अहिलेको पूर्वाधारले पुग्दैन, धेरै लगानी गर्नु जरुरी छ । त्यसैगरी नेपाली टिमका युवा खेलाडी ललित राजवंशी वान डे इन्टरनेशनल मान्यताबाट खुसी मिलेको बताउँदै अब यसलाई टिकाएर अझै अघि बढ्न खेलाडी र खेल क्षेत्रमा विशेष लगानी चाहिनेमा जोड दिए ।"
"पारस भन्छन्ः खेलाडीले जिम्मेवारी पुरा गरे, अब पूर्वाधार चाहियो","काठमाडौँः नेपाली क्रिकेट टिमका कप्तान पारस खड्काले खेलाडीहरुले आफ्नो जिम्मेवारी पुरा गरिरहेको बताएका छन् । जिम्बाब्वेमा भएको विश्वप छनोट प्रतियोगितामा सहभागी भएर सोमबार काठमाडौँ ओर्लेपछि पारसले पुर्वाधार र सुविधाको अभावबीच पनि खेलाडीहरुले देशका लागि सक्दो मेहनत गरेर खेलेको बताएका हुन् । हामीले पूर्वाधार र सुविधाको कमी हुँदा हुँदै पनि नेपाली क्रिकेट इतिहासकै सबैभन्दा ठुलो उपलब्धि वान डे इन्टरनेशनल मान्यता पाउन सकेका छौँ, पारसले भने, अब सरकार र खेलका जिम्मेवार पक्षले पूवार्धार खेलाडीको हेरचाहमा ध्यान दिनुपर्छ । वान डे इन्टरनेशनल मान्यता पाएपछि फन्डिङदेखि सबैका कुरामा नेपाललाई फाइदा हुने बताउँदै पारसले धेरै वर्षदेखिको सपना पुरा हुँदा आफ्नो टिमका सदस्यदेखि क्रिकेट प्रेमी पनि हर्षित भएको उल्लेख गरे । धेरै वर्षदेखिको सपना पुरा भएको छ । नेपाली क्रिकेट टोलीका लागि खुसीको क्षण हो, पारसले भने, अझै राम्रो प्रदर्शन गरेर हामी टेस्ट मान्यता पनि लिन चाहन्छौँ, त्यसका लागि राज्यले क्रिकेटलाई विशेष लगानी गर्नुपर्छ । पारसले अझै काम गर्नुपर्ने धेरै रहेको बताउँदै राम्रो योजना बनाएर अघि बढ्ने हो भने अझै धेरै सफलताको स्वाद चाख्न सकिने बताए । अब टी२० विश्वकको छनोट आउँदैछ, उनले भने, हामीमाथि अब चुनौती पनि बढेका छन्, त्यसका लागि सबै पक्ष तयार हुनुपर्छ । कप्तान पारसले क्रिकेट संघ र खेल क्षेत्रमा रहेको विवादतर्फ लक्षित गर्दै मैदान बाहिरको नराम्रो पक्षलाई सुधार्नुपर्नेमा जोड दिए । मैदान बाहिरको नराम्रो पक्षलाई सुधार गर्नुपर्छ, उनले भने, सफलतालाई जोगाइराख्नु सबैभन्दा चुनौती हो, अब हामीमाथि नयाँ अभिभारा थपिएको छ ।"
"आइपुग्यो क्रिकेट टोली, विमानस्थलमा भब्य स्वागत","काठमाडौँः अन्तर्राष्ट्रिय क्रिकेटमा ऐतिहासिक उपलब्धि हासिल गरेको नेपाली क्रिकेट टोली आज साँझ स्वदेश फर्केको छ । त्रिभुवन अन्तर्राष्ट्रिय विमानस्थलमा नवनियुक्त युवा तथा खेलकुदमन्त्री जगतबहादुर सुनुवार विश्वकर्मासहित खेलकुद मन्त्रालयका पदाधिकारी तथा क्रिकेटप्रेमीलगायतले सो टोलीलाई भव्य स्वागत गरेका थिए । जिम्बाब्वेमा सम्पन्न आइसिसी विश्वकप छनोट प्रतियोगितामा नेपालले प्लेअफ खेलमा पपुवा न्यूगिनीलाई पराजित गर्दै पहिलो पटक आगामी चार वर्षका लागि एक दिवसीय मान्यता प्राप्त गरेको थियो । नेपालको विश्वकप खेल्ने सपना सकिएसँगै सातौँ स्थानका लागि भएको प्लेअफ खेलमा नेपालले पपुवा न्युगिनीलाई ६ विकेटले पराजित र अर्को खेलमा नेदरल्यान्ड्सले हङकङलाई हराएपछि नेपालले एक दिवसीय मान्यता पाउने पक्का भएको थियो । दश देशको सहभागिता रहेको विश्वकप छनोट प्रतियोगितामा दुई खेल जितेको नेपाल आठौँ स्थानमा रह्यो । नेपाली टोलीका कप्तान पारस खड्काले सबैको मेहनतले एक दिवसीय मान्याता पाउन सफल भएको उल्लेख गर्दै अबको सपना विश्वकप रहेको बताउनुभयो । नेपाली क्रिकेटप्रेमीले क्यान विवाद तत्काल समाधान गर्नुपर्ने, मुलपानी क्रिकेट मैदान छिटो बनाउनुपर्ने, खेलाडीलाई सुविधा दिनुपर्नेलगायत माग राख्दै विमानस्थलभित्रै केही समय नाराबाजीसमेत गरेका थिए ।"
