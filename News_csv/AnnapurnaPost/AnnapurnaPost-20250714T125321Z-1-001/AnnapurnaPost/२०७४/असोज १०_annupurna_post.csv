शीर्षक,विवरण
संसद् विघटनपछि राष्ट्रिय सहमतिको सकार,"संविधानसभा व्यवस्थापिका संसद्मा रूपान्तरण भएपछि यसको दुई तरिकाबाट विघटन हुने नेपालको संविधानले परिकल्पना गरेको छ । पहिलो, संविधानले नै कार्यकाल २०७४ माघ ७ गतेसम्म कायम रहनेछ भनेकाले माघ ८ गते स्वतः खारेज हुनेछ । दोस्रो, संविधानबमोजिम प्रतिनिधिसभा निर्वाचन हुने भएमा त्यस्तो निर्वाचनका लागि उम्मेदवारको मनोनयनपत्र दाखिला गर्ने अघिल्लो दिनसम्म व्यवस्थापिका संसद् कायम रहनेछ भन्ने संवैधानिक व्यवस्था छ । निर्वाचन आयोगले मंसिर १० र २१ गते हुने प्रतिनिधिसभा सदस्य र प्रदेशसभा सदस्य निर्वाचन कार्यक्रम सार्वजनिक गरी पहिलो चरणको प्रत्यक्षतर्फको उम्मेदवारको मनोनयन दर्ता कात्तिक ५ गते हुने भएपछि सार्वजनिक गरेपछि निर्वाचनका लागि उम्मेदवारको मनोनयनपत्र दाखिला गर्ने अघिल्लो दिनसम्म व्यवस्थापिका संसद् कायम रहने देखिन्छ । सिद्धान्ततः विघटित संसद्को बहुमतप्राप्त सरकारको वैधानिकता पनि समाप्त हुने भएकाले राजनीतिक तथा संवैधानिक वैधता समेत प्राप्त गर्न सक्दैन । त्यसको लागि वैधानिक सरकारले मात्र लोकतान्त्रिक निर्वाचन गराउन सक्छ भन्ने परिकल्पना गरिन्छ । प्रधानमन्त्री पदमुक्त संविधानको धारा २९८(३) बमोजिम हालको सरकार व्यवस्थापिका संसद्को तत्काल कायम सम्पूर्ण सदस्य संख्याको बहुमतको आधारमा शेरबहादुर देउवा प्रधानमन्त्री बन्नु भएको हो । नेपालको संविधानको धारा २९८(८) को (ग) बमोजिम सहमतिका आधारमा निर्वाचित वा बहुमतका आधारमा व्यवस्थापिका संसद्को सदस्य नरहेमा दुवै तरिकाले निर्वाचित प्रधानमन्त्री पदमुक्त हुने संवैधानिक व्यवस्था देखिन्छ । अर्कोतर्फ राष्ट्रपतिसमक्ष लिखित राजीनामा दिएमा, निजको विरुद्ध अविश्वासको प्रस्ताव पारित भएमा वा विश्वासको प्रस्ताव पारित हुन नसकेमा वा निजको मृत्यु भएमा समेत निर्वाचित प्रधानमन्त्री पदमुक्त हुनेछन् । अहिलेको अवस्था भनेको कात्तिक ४ गते संसद् कायम नरही विघटन हुने हुँदा संसद्बाट निर्वाचित प्रधानमन्त्री देउवासहित ६०१ सांसदको पद नरहने भएकाले सरकार स्वतः कामचलाउ हुने संवैधानिक वाध्यता देखिन्छ । कामचलाउ सरकारको हैसियत संविधानको धारा २९८ को (१०) बमोजिम प्रधानमन्त्री आफ्नो पदबाट स्वतः मुक्त भए पनि अर्को मन्त्रपरिषद् गठन नभएसम्म सोही मन्त्रिपरिषद्ले कार्य सञ्चालन गरिरहने देखिन्छ । त्यसैले देउवा सरकारको आयु धारा २९८ (२) बमोजिम राजनीतिक सहमतिका आधारमा अर्को मन्त्रिपरिषद् गठन नभएसम्म मात्र रहनेछ । संसद् विघटन भएपछिको प्रधानमन्त्री, राजीनामा स्वीकृत भएको, विश्वासको मत पारित हुन नसकेको वा अविश्वासको मत पारित भएको प्रधानमन्त्रीको हैसियत केवल कामचलाउ हुन्छ । त्यसैले यथाशीघ्र अर्को मन्त्रिपरिषद् गठन गर्नु संवैधानिक अनिवार्यता हो । त्यसैले संवैधानिक व्यवस्थालाई कुनै पनि कारण देखाएर निस्तेज गर्न मिल्दैन । सबै राजनीतिक दलहरू बसेर यही सरकारलाई चुनावी सरकारमा परिणत गर्ने, त्यो हुन नसके अर्को अन्तरिम चुनावी सरकार गठन गरी सोही सरकारले दुई तहका संसद्को निर्वाचन गर्नु नै संवैधानिक तथा राजनीतिक गतिरोध अन्त्य गरी उक्त निर्वाचनले मात्र संवैधानिक वैधता प्राप्त गर्छ । कामचलाउ वा राजीनामा गरेका प्रधानमन्त्रीले संसद् विघटन गर्न नसक्ने र संसद्को समेत निर्वाचन गर्न सक्ने जनादेश गुमाइसकेको हुने भनी तत्कालिन प्रधानमन्त्री मनमोहन अधिकारीको मुद्दामा सम्मानित सर्वोच्च अदालतले २०५२ भदौ १२ गते फैसला समेत गरेको थियो । त्यस्तै सूर्यबहादुर थापा, शेरबहादुर देउवा र डा बाबुराम भट्टराईले संविधानसभा विघटन गर्दाको अवस्थामा समेत अर्को सहमतिको वा चुनावी सरकार गठन गर्नैपर्ने सर्वोच्च अदालतको व्याख्या देखिन्छ । माधव नेपालले प्रधानमन्त्री पदबाट राजीनामा गरे पनि महिनासम्म कामचलाउका रूपमा कायम रहेको उदाहरण पनि छ । उनले बजेटसमेत कामचलाउ ल्याउनु परेको थियो । उपर्युक्त संवैधानिक प्रक्रिया अवलम्बन गरी अर्को दलीय सहमतिको निर्वाचनका लागि अन्तरिम सरकार गठन गर्नु राष्ट्रपतिको संवैधानिक दायित्व तथा संवैधानिक कर्तव्य हुन्छ । दैनिक प्रशासन चलाउने सरकार विघटित संसद्पछिको प्रधानमन्त्रीको हैसियत दैनिक प्रशासन चलाउने सरकारको रूपमा रहन्छ । दीर्घकालीन असर गर्ने तथा निर्वाचनका काम गर्ने संवैधानिक हैसियत कामचलाउ सरकारलाई हुँदैन । संसद् कायम नरहेपछि वा विघटन भएपछि कामचलाउ प्रधानमन्त्रीले प्रतिनिधिसभा तथा प्रादेशिकसभाको लागि हुने मंसिर १० र २१ को निर्वाचन गर्ने कार्यादेशकै लागि गर्छ भन्ने कुनै निश्चित नियम नभएको र सधैं कामचलाउ सरकारले निर्वाचन नै गरेर नयाँ जनादेश लिन सक्छ भन्ने हुँदैन । संसदीय प्रणाली भएको बेलायत, क्यानाडा र अस्ट्रेलिया जस्ता मुलुकमा संसद् नभएमा वा विघटन भएको अवस्थामा त्यहाँका राष्ट्राध्यक्षलाई संविधानको संरक्षक र पालकसमेत भएकाले एकपछि अर्को विभिन्न विकल्प प्राप्त हुने भएकाले कामचलाउ सरकारको विकल्पमा अर्को मन्त्रिपरिषद् गठन हुनै नसक्ने स्थितिको सिर्जना नै हुन नहुने सन्दर्भमा ती देशमा विकसित भएका सान्दर्भिक अवधारणालाई आत्मसात् गर्नुपर्ने हुन्छ । कामचलाउ सरकारको विकल्प अर्को राजनीतिक दलहरूको सहमतिको राष्ट्रिय चुनावी सरकार नै हो । यसको आधार संविधानको २६९ बमोजिम निर्वाचन आयोगमा दर्ता भएका राजनीतिक दलहरूबाटै धारा २९८ (२) को आधारमा राष्ट्रिय सहमतिको सरकार गठन गर्न सकिने हुन्छ । राष्ट्रिय सहमतिको चुनावी सरकार चुनावी सरकार गठन राजनीतिक तथा संवैधानिक गतिरोध अन्त्यका लागि गरिन्छ । आवश्यकताको सिद्धान्तबमोजिम असाधारण र असहज परिस्थितिमा राष्ट्रलाई जोगाउन राज्यका कामकारबाही सञ्चालन गरिनु सर्वमान्य सिद्धान्त हो । सरकारबाट सम्पादन गरिने काम संविधानले सामान्य अवस्थाका लागि निर्धारण गरेको प्रावधानअनुकूल नभए पनि यो संवैधानिक प्रावधानविपरीत हुँदैन भने सिद्धान्तअनुसार त्यस्ता कामकारबाहीले संवैधानिक वैधता प्राप्त गर्छ । विगतमा तत्कालिन संविधानसभा स्वतः विघटन भई व्यवस्थापिका संसद्समेत कायम नरहेकाले बाबुराम भट्टराईको सरकार कामचलाउमा परिणत भएपछि तत्कालिन राष्ट्रपति रामवरण यादवले दैनिक प्रशासन चलाउने काम मात्र गर्नु भन्ने पत्र काटेका थिए । त्यसपछि राज्य सञ्चालनमा गम्भीर राजनीतिक तथा संवैधानिक गतिरोध उत्पन्न भएको बहाना गर्दै संवैधानिक प्रक्रिया सुचारु गर्न विभिन्न प्रयास हुँदाहुँदै अन्य विकल्पमा राजनीतिक सहमति जुट्न नसकेको विषम परिस्थिति भनी आवश्यकताको सिद्धान्त प्रयोग गरिएकै हो । त्यसमा संविधानसभा निर्वाचन सुनिश्चित गर्दै राजनीतिक गतिरोध अन्त्य गर्न भनी तत्कालीन सर्वोच्च अदालतका वहालवाला प्रधानन्यायाधीश खिलराज रेग्मीको पदाधिकार कायम राख्दै निजको अध्यक्षतामा धारा ३८ (१) को चुनावी मन्त्रिपरिषद् गठन गर्न अन्तरिम संविधानको धारा १५८ बमोजिम बाधा अड्काउ फुकाउने आदेश जारी गरिएको थियो । त्यसपछि मात्र २०७० मंसिर ४ गते दोस्रो संविधानसभा निर्वाचन गरिएको अभ्यास छ । पंक्तिकारले त्यसविरुद्ध सम्मानित सर्वोच्च अदालतमा रिट निवेदन लिई जाँदा सर्वोच्च अदालतको संवैधानिक इजलासको बहुमतले उक्त कार्यलाई वैधता प्रदान गरेको नजिर सिद्धान्त रहेको छ । अतः व्यवस्थापिका संसद् कायम नरहेपछि संवैधानिक प्रवाधानबमोजिम व्यवस्थापिका संसद् स्वतः विघटन हुने, प्रधानमन्त्री स्वतः संसद्को सदस्य कायम नरहने, प्रधानमन्त्री स्वतः पदमुक्त हुने, सरकार स्वतः कामचलाउ हुनेगरी संविधान निर्माण गर्नु संविधान निर्माताले संविधानका निम्नतम् सिद्धान्तको समेत ज्ञान नभएको देखिन आयो । जसले निर्वाचन घोषणा गरेको छ, उसले निर्वाचन गराउने पहिलो मान्यता हुँदाहँदै पनि संसद् कायम नरहँदा प्रधानमन्त्री संसद् सदस्य नरहने र सरकार कामचलाउमा परिणत हुने संवैधानिक व्यवस्था संविधान निर्मातामा दुरदर्शिता देखिएन । प्रधानमन्त्री पदमुक्त हुनु भनेको कामचलाउ सरकारमा परिणत हुने संसारकै संवैधानिक सिद्धान्त देखिन्छ । कामचलाउ सरकारको प्रतिस्थापन अर्को सहमतीय अन्तरिम चुनावी सरकारले गर्नुपर्ने संवैधानिक वाध्यता देखिन्छ । त्यसैले सबै राजनीतिक दलहरू बसेर यही सरकारलाई चुनावी सरकारमा परिणत गर्ने, त्यो हुन नसके अर्को अन्तरिम चुनावी सरकार गठन गरी सोही सरकारले दुई तहका संसद्को निर्वाचन गर्नु नै संवैधानिक तथा राजनीतिक गतिरोध अन्त्य गरी उक्त निर्वाचनले मात्र संवैधानिक वैधता प्राप्त गर्छ । ज्ञवाली वरिष्ठ अधिवक्ता हुन् ।"
हिन्दुको मात्रै होइन दसैं,"मानव समुदाय र समाजका लागि सभ्यता र संस्कृति शब्दको प्रयोग गर्ने गरिन्छ । सभ्यता शब्दको प्रयोग समाजको विकासको अति उच्च स्तरको अवस्थालाई गर्ने गरिन्छ भने संस्कृति भन्नाले समुदाय र समाजका लागि गर्ने गरिन्छ । सभ्यता र संस्कृतिको न जन्म हुन्छ न त मृत्यु नै । यो परिवर्तित हुन्छ अथवा अन्य सभ्यता र संस्कृतिमा समाहित भएर विलय हुन्छ । भारत वर्ष र चीनमा विकसित प्राचीन सभ्यताबाहेक अन्य प्राचीन सभ्यता र संस्कृति विलय भए । यस आलेखमा यही आलोकमा नेपालीले धुमधामपूर्वक मनाउने दसैंको बारेमा छलफल गरिएको छ । पूजा परम्परा भारतबर्षमा दसैं शरद आश्विन शुक्ल एवं वसन्त चैत्र शुक्ल गरी वर्षमा दुई पटक मनाइन्छ । आश्विन शुक्लको दसैं विशेष धुमधामले मनाउने गरिन्छ । देवी महात्म्यमा विष्णु ,शिव र अग्नि तथा अन्य देवताको तेजबाट देवी उत्पन्न भएको वर्णन पाइन्छ । यी देवीले शिवबाट त्रिशूल, विष्णुबाट चक्र, इन्द्रबाट बज्र प्राप्त गरिन् तथा महिषासुर, चण्ड, मुण्ड, शुम्भ एवं निशुम्भ नामक दानवको बध गरी विजय प्राप्त गरिन् । घटस्थापना गर्ने, चन्दनलेप, त्रिफला ,काइयो, रेशमिवस्त्र, शृंगारका सामान, सिन्दुर, ऐना, गाजल आभूषणद्वारा यथासक्य पूजा गर्ने प्रचलनले यो पर्वलाइ सर्वसुलभ बनाएको छ । पशुवलि दिने नदिने आफ्नो परम्परा र क्षमताअनुसार निर्भर हुने कुराले पूजा सहज पद्धतिमा आधारित रहेको स्पष्ट हुन्छ । नवमीसम्म देवी पूजा गरी दशमीका दिन हर्षोल्लास गर्दै टीका लगाउने र विजय उत्सव मनाउँदै देवी दुर्गालाई बिसर्जन गर्ने गरिन्छ । नवरात्रीमा कुमारी, काली, कपाली, कपिला, भद्रकाली, महाकाली, कात्यायनी, कौशिकी र उमाको पूजा गरिन्छ । सिंह र महिषमा टेकेर उभिएकी देवी दुर्गाले महिषासुर बध गरिरहेको प्रतिमा वा चित्रलाई पूजा गर्ने गरिन्छ । यसप्रकारको प्रतिमा ईश्वीको प्रथम शताब्दीतिर बन्ने गरेको कुषाण राजा कनिष्कको मुद्राहरूबाट प्रष्ट हुन्छ । पाँच हजार वर्षको इतिहास सम्पूर्ण भारतवर्षमा आश्विन शुक्ल पक्षको प्रथम तिथिदेखि नवमीसम्म मातृशक्तिहरूको पूजा गरिन्छ । मुख्य मातृशक्तिको रूपमा देवी दुर्गालाई पूजा गरिने हुनाले यसलाई दुर्गापूजा उत्सव वा नवरात्र पूजा पनि भन्ने गरिन्छ । दसौं दिनलाई शक्तिकी देवी दुर्गाले दानवमाथि विजय प्राप्त गरेको उपलक्ष्यमा हर्षोल्लास गर्दै आआफ्नो प्रचलन, मान्यता र तरिकाले यो उत्सव र पर्वलाई विजया दशमीको रूपमा मनाउने प्रचलन रहेको छ । नेपालका मातृका देवीहरूको पूजा गर्ने, दुर्गादेवीको पूजा गर्ने अथवा दसैं मान्ने प्रचलन कुनै जाति विशेष, धर्म विशेष, राजनीतिक विशेषले ल्याएको परम्परा होइन । यो कुनै राजतन्त्रले स्थापित गरेको परम्परा पनि होइन । यो प्राचीनकालदेखि यस क्षेत्रमा बसोबास गर्ने मानव समुदायहरूको परम्परामा आधारित सांस्कृतिक पर्व हो । कतिपय क्षेत्रहरूमा यसलाई हतियार पूजाका रूपमा पनि मनाउने गरिन्छ । सम्पूर्ण भारतवर्षमा यस उत्सव, पर्व र पूजाबाट सिद्धि प्राप्त हुने, यक्षको लाभ हुने, राज्य र सम्पत्ति प्राप्त हुने, सन्तान सुख प्राप्त हुने, शौभाग्य र धानलाभ हुने भन्ने विश्वास रहेको छ । यस पूजाले वर्षभरी आनन्द प्राप्ति हुने, भूतप्रेत आदि दुष्ट आत्माबाट मुक्त हुने र स्वप्रसन्नता प्राप्त हुने भन्ने धारणा पनि रहेको छ । यो पर्वलाई यस क्षेत्रमा चार वर्णका अतिरिक्त यहाँ बसोबास गर्ने विभिन्न जातजाति वा समुदायहरूका नरनारीले मनाउनुपर्छ भन्ने कुराको उल्लेख विभिन्न धार्मिक ग्रन्थहरूले गरेका छन् । बौद्ध, जैन, शैव आदि विविध धार्मिक आस्था भएका समुदायहरूमा पनि यो पर्व विभिन्न रूपले प्रसिद्ध छ । भारत वर्षमा यो पर्वलाई लगभग पाँच हजार वर्षअघि देखि आआफ्नो कुल, परम्परा, समुदायहरूको मान्यताअनुरूप कुनै न कुनै रूपले मनाउँदै आएको पाइन्छ । नारी शक्तिको पूजा मानिसले ढुंगे युगदेखि नै नारी शक्तिलाई पूजा गरेको प्रशस्त प्रमाणहरू पाइएको छन् । यसै पूजालाई मातृका पुजाको रूपमा प्राचीन सभ्यताहरूमा ग्रहण गरियो । आजभन्दा लगभग पाँच हजार वर्ष अघिको यस क्षेत्रको प्रसिद्ध सिन्धु सभ्यताका निवासीहरूले पनि मातृका पूजा गर्दथे । सिन्धु नदीको किनारामा विकसित सभ्यतालाई पर्सियनहरूले स लाई ह भनी उच्चारण गर्ने भएकोले यस सभ्यताको नामकरण हिन्दु हुन गएको हो । सिन्धु नदी पश्चिमको विशाल भूभागमा राज्य गरेका पर्शियन राजाहरू दारा तथा जेक्र्सेजले ईसापूर्व पाँचौं शताब्दीमा सर्वप्रथम यस सभ्यतालाई हिन्दु भनि सम्बोधन गरेको देखिन्छ । ईसापूर्व प्रथम शताब्दीतिर सिन्धु नदीदेखिपूर्व बंगालाको खाडीसम्मको भूभागलाई भारत वर्ष भनिन थालियो । तसर्थ, प्राचिन समयदेखि सिन्धु नदी उपत्यका आसपासका क्षेत्रदेखि बंगालको खाडीसम्म बसोबास गर्ने मानिसहरू तथा उनीहरूको प्रचलन, धर्म, समाज र संस्कृतिलाई हिन्दु भनी सम्बोधन गर्न थालियो । यस क्षेत्रमा गरिने मातृका पूजालाई पनि हिन्दुहरूको मातृका पूजा भनियो । तसर्थ हिन्दु शब्दले पश्चिमी विद्वानहरूले भन्ने गरेको रिलिजन (धर्म) लाई सम्बोधन गर्दैन । हिन्दु धर्म होइन,संस्कृति हो तसर्थ यस क्षेत्रमा गरिने मातृका पूजालाई पनि कुनै धर्मसँग सम्बन्धित नभएर सांस्कृतिक चाड, पर्व र उत्सवको रूपमा हेर्नु पर्दछ । यो पर्व आआफ्नो रीतिरिवाज, धर्म, प्रचलन र मान्यताको आधारमा जसले जसरी मनाए पनि हुने प्राचीन सांस्कृतिक परम्परा हो । मातृका पूजा परम्परा यस क्षेत्रमा प्रचलित प्राचीन मातृका पूजा परम्पराले ऋग्वेद सम्पूर्ण पृथ्वी धारण गर्ने, स्वर्गमा निवास गर्ने शक्तिको रूप लियो । उपनिषद्मा हेमवती उमाको र महाभारतमा कृष्णकी बहिनीको रूपमा मातृका वा शक्ति पूजाले स्थान पायो । शैवहरूले शिवकी पत्नीको रूपमा शक्ति पूजा गर्न थाले भने रामायणमा रामकी पत्नीको रूपमा शक्ति उपासनाले स्थान पायो । पुराणहरूमा चण्डीको रूपमा, मातृका देवी वा शक्ति देवीले प्रसिद्धि पाएको छ । यस प्रकार स्त्री शक्तिप्रतिको आदर भाव र दैविय माताको प्रकृतिको रूपमा विजया दशमीलाई उत्सव र पर्वको रूपमा मनाउने परम्परा कायम भएको हो। मातृका पूजाको यस परम्परामा आआफ्नो समुदाय र धर्म परम्परालाई गाँसेर मनाउने प्रचलनले गर्दा यस क्षेत्रमा महिषासुर बध, रावण वध, हतियार पुजा, युद्धको तयारी कृषिको उन्नति, विजय, सम्पन्नता, भूतप्रेत र रोग व्याधिको उन्मुलनसँग गाँसेर पूजा गर्ने प्रचलनले व्यापकता पायो । नयाँ अन्नको हवि दिने, ढोकामा धानको हरियो वा नपाकेको बालाहरू झुण्ड्याउने तथा गहुँ, जौ आदिका अंकुरलाई दुवै कानमा, टाउकोमा वा टोपीमा धारण गर्ने, चामलको टीका लगाउने आदि प्रचलनले यो पर्वलाई कृषि उत्सव वा पर्वसँग जोडेको छ । यसैगरी हात हतियारहरूको पूजाले वर्षाको समाप्तिपछि नदीहरूको बाढी थामिएको अवस्थामा युद्धमा जाने तयारी, सैनिकलाई चुस्त दुरुस्त राख्ने परम्परा, विजयको कामना गर्दै दुर्गाको पूजा गर्ने परम्पराले यस पर्वलाई रणयात्राको द्योतकको रूपमा स्थापित गरेको देखिन्छ । नेपालमा मातृका पूजा भारतवर्षमा प्रचलित मातृका पूजा परम्परालाई नेपाली, समाज र संस्कृतिले पनि निरन्तरता प्रदान गरेको छ । नेपालका हाँडीगाउँ, बल्खु, चावहिल, कीर्तिपुर, पाटन तथा वराह क्षेत्रमा प्राप्त प्राचीन मातृका मूर्तिहरूले नेपालमा लगभग दुई हजार वर्षअघिदेखि नै मातृका पूजा परम्परा रहेको स्पष्ट पारेको छ । यसै परम्परामा लिच्छबीकालमा महिषासुर मर्दिनी दुर्गाको पूजा गर्ने परम्परा नक्साल भगवती, पलाञ्चोक भगवती, नाला भगवती र शोभा भगवतीका मूर्तिहरूले प्रमणित गरेका हुन् । यद्यपि मातृका पूजा परम्परा यसकालमा निरन्तर थियो भन्ने चाँगुमा रहेका छिन्नमस्ता मन्दिरका प्राचीन मातृका मूर्तिहरूले स्पष्ट पारेको छन् । लिच्छबीकालमा बालबालिकाहरूको सुरक्षा र रोगव्याधिबाट मुक्तिका लागि हारती मातृकाको पूजा गर्ने परम्पराले पनि व्यापकता पाएको थियो । लिच्छबीकालकै सामाजिक र सांस्कृतिक निरन्तरतामा आधारित भएर र मध्यकालीन नेपाली समाजमा तन्त्रमन्त्र पद्धतिअनुसार पूजा गर्ने परम्पराले यस मातृका पूजा परम्परामा अझ थप पक्षहरू र पूजाको विविधता समेटिन पुग्यो । सिम्रौनगढमा मुसलमानी, आक्रमणपछि त्यहाँबाट पलायन भएका राजा हरिसिंहदेव र देवलदेवी रानीद्वारा ल्याइएकी तलेजु भवानी (महिषासुर मर्दिनी) देवी चौधौं शताब्दी ईश्वीमा भक्तपुर दरबारमा स्थापित भइन् । यिनै देवी पछि गएर मल्ल राजाहरूकी कुलदेवी भई त्यसबेलाका उपत्यकाका तिनै राज्यमा स्थापित भइन् । यिनको पूजा परम्पराले प्रसिद्धि पायो र यिनै देवी पछि उपत्यकाका बाहिरका बाईसे र चौबीसे राज्य तथा उदयपुर चौदण्डी र विजयपुरमा प्रसिद्ध देवी हुन पुगिन् । यसप्रकार नेपालका मातृका देवीहरूको पूजा गर्ने, दुर्गादेवीको पूजा गर्ने अथवा दसैं मान्ने प्रचलन कुनै जाति विशेष, धर्म विशेष, राजनीतिक विशेषले ल्याएको परम्परा होइन । यो कुनै राजतन्त्रले स्थापित गरेको परम्परा पनि होइन । यो प्राचीनकालदेखि यस क्षेत्रमा बसोबास गर्ने मानव समुदायहरूको परम्परामा आधारित सांस्कृतिक पर्व हो । धर्मका अनेकौं सिद्धान्तहरू, विचारहरू, सबै समुदायहरूका आआफ्नै आवश्यकता अनुसारका अभिव्यक्तिहरू एवं विश्वासहरूको सहिष्णुतामा यो पर्वले अनेकतामा एकता स्थापित गर्ने दायित्वलाई निरन्तरता दिएको छ । यस पर्वलाई मनाउने नमनाउने, कसरी मनाउने अािद कुराहरूमा व्यक्ति तथा समुदायहरू स्वतन्त्र भएको हुनाले आआफ्ना रीतिरिवाज, प्रचलन मान्यता, धर्मअनुसार यो पर्व सम्पूर्ण भारत वर्षमा कुनै न कुनै रूपमा मनाउने गरेको देखिन्छ। रिमाल नेपाली इतिहास, संस्कृति तथा पुरातत्व केन्द्रीय विभाग त्रिभुवन विश्वविद्यालयका सहप्राध्यापक हुन् ।"
प्रजातन्त्र र समृद्धिको भूगोल,"पोर्चुगलको उपनिवेश रहेको भारतीय भूभागमा सन् १५०० देखि १५१६ सम्म कार्यरत पोर्चुगिज अधिकारी डुवार्टे बार्बोसाको पुस्तक दी बुक अफ डुवार्टेलाई उद्धृत गर्दै न्युजिल्यान्डका प्राध्यापक ग्रेग क्लाइडस्डेलले आफ्नो पुस्तक वेभ्ज अफ प्रस्परिटीमा उल्लेख गरेअनुसार ठूलाठूला सहर र अनेकौं बन्दरगाहहरू भएको गुजरातमा दुनियाँकै बडेबडे व्यापारीहरू रहन्थे । उनीहरूको व्यापार दिग दिगन्तसम्म फैलिएको थियो । क्लाइडस्डेलअनुसार तत्कालीन भारत विकसित र समृद्ध मुलुक थियो। त्यतिखेर अर्थात सत्रौं शताब्दीमा गुजरातमा वीरजी बोहरा नामका एक प्रसिद्ध उद्यमी र व्यापारी थिए । त्यतिखेरका पोर्चुगिज प्रशासक, फ्रेन्च यात्री र इस्ट इन्डिया कम्पनीका अभिलेखहरूको आधारमा मकरन्द मेहताको भारतीय उद्यमी र व्यापारीहरूबारे लेखिएको पुस्तक र क्लाइडस्डेलको पूर्वोक्त पुस्तकअनुसार बोहरा त्यतिखेर विश्वकै सबैभन्दा धनी व्यक्ति थिए । त्यतिखेरको हिसाबमा उनको सम्पत्ति ८० लाख रुपैयाँ थियो । ब्रिटिस स्वामित्वको इस्ट इन्डिया कम्पनीले उनीसँग लाखौं रुपैयाँ ऋण लिएको थियो र कम्पनीलाई बर्माको यात्रा गर्ने खर्च समेत बोहराले नै दिएका थिए । समस्त भारत, दक्षिण पूर्व एसिया र युरोपसम्म उनको व्यापारिक साम्राज्य विस्तार भएको थियो । डच र अंग्रेज व्यापारीहरू बोहरासँग व्यापारिक सम्बन्ध स्थापना गर्न लालायित हुने गर्दथे र त्यसका लागि उनीहरूमाझ तीव्र प्रतिष्पर्धा हुन्थ्यो । इटालीको सहर भेनिसका व्यापारी तथा अन्वेषणकर्ता मार्कोपोलोले सन् १२७१ १२९५ सम्म युरोपका विभिन्न मुलुक हुँदै एसियाको भ्रमण गरेका थिए । त्यस अवधिमा १७ वर्ष त उनले चीनमै बिताए । जतिखेर मार्कोपोलो चीनमा थिए त्यतिखेर चीन संसारको सबैभन्दा धनी मुलुक थियो । कृषि प्रणाली सबैभन्दा उन्नत र उत्पादक थियो । उच्चतम प्रविधि उपयोग भएका श्रेष्ठतम् वस्तुहरू उत्पादन गर्ने गर्दथ्यो । विज्ञान र प्रविधिको क्षेत्रमा ऊ विश्वको अग्रणी मुलुक थियो । जनताको जीवनस्तर उन्नत र श्रेष्ठ थियो । विख्यात ब्रिटिस वैज्ञानिक, दार्शनिक र राजनेता फ्रान्सिस बेकनका अनुसार संसारका सबैभन्दा महान् आविष्कारहरूमा कम्पास, छापाखाना र बारूद हुन् । युरोपको शक्ति र श्रेष्ठताको प्रमुख साधनको रूपमा रहेका यी तीनवटै वस्तुको आविष्कार चिनियाँहरूले गरेका थिए । शक्ति र समृद्धिको आधार भनेको उन्नत ज्ञानविज्ञान र प्रविधिमार्फत ठूलो परिमाणमा मूल्य थपिएका श्रेष्ठ आविष्कार र उत्पादन र तिनको विश्वव्यापी व्यापार हो । राज्यको सुरक्षा, संरक्षण र प्रोत्साहनमा आफ्नो भौगोलिक अवस्थितिको अत्यधिक लाभ उठाएर वस्तु तथा सामानहरूको उत्पादन र बिक्रीवितरण र अन्तर्राष्ट्रिय व्यापारमा प्राप्त सफलताले भारत र चीनलाई विश्वको समृद्ध राष्ट्रको गौरव प्राप्त भएको थियो । लिच्छवीकालमा नेपाल पनि शक्ति र समृद्धिको शिखरमा पुगेको थियो । सिद्धान्त र सारमा पश्चिमा प्रजातन्त्र त्रुटिपूर्ण छैन । आधुनिक निर्वाचन प्रणाली पश्चिमको देन हो । सरकारलाई नियमितरूपमा जन अनुमोदनबिना शासनमा बस्ने कसैको अधिकारलाई स्वीकार गर्न आजको विश्वले सक्दैन । ब्रिटेन र चीन जस्ता संसारका सबैभन्दा ठूला साम्राज्यहरू विरुद्ध युद्ध लड्ने इच्छा शक्ति र सामथ्र्य पनि कुनै बेला नेपालले प्रदर्शन गर्नसकेको थियो । पछि नेपाल, भारत र चीन दुनियाँका अत्यन्त कमजोर र निर्धनतम राष्ट्रको हैसियतमा पुगे ।बीसौं शताब्दीको अन्तिम दशकदेखि चीन र एक्काईसौं शताब्दीको पहिलो दशकदेखि भारत आफ्ना पुराना गौरवलाई पुनःआर्जन गर्दै छ । इन्डोनेसिया पनि तीव्र गतिमा अघि बढिरहेको छ । राष्ट्रको आर्थिक सामथ्र्य उसको राजनीतिक, कूटनीतिक र सैनिक शक्तिमा स्वाभाविकरूपमा रूपान्तरण हुन्छ । उसको आर्थिक हितहरूको रक्षाका लागि पनि त्यो आवश्यक हुन्छ । भूगोल र जनसंख्या दुवै आधारमा विश्वका यी तीन ठूला र अत्यन्त ठूलो सामरिक भूगोलमा अवस्थित चीन, भारत र इन्डोनेसिया जस्ता मुलुकहरूको आर्थिक, राजनीतिक र सैनिक सामथ्र्यमा आएको विस्तारले पश्चिमा राष्ट्रहरूको आर्थिक र सैनिक सामथ्र्यलाई मात्र नभएर उनीहरूका राजनीतिक र सांस्कृतिक मूल्य प्रणालीमाथि पनि झनझन् चुनौती थप्दै गएको छ । साम्यवादको पतनपछिका अवधिमा प्रजातन्त्र, व्यक्तिगत स्वतन्त्रता, मानव अधिकार र कानुनको शासनको पक्षमा विश्वव्यापी रूपमा शक्तिशाली जनसमर्थनको लहर निर्माण भएको थियो । त्यसले मानव समुदायलाई विश्वको इतिहासले कहिल्यै अनुभव नगरेको असाधारण विकास र समृद्धि प्रदान गरेको थियो । विश्व समानरूपमा समृद्ध हुने अपेक्षा र विश्वास पनि गरियो । प्रजातन्त्र र नागरिक स्वतन्त्रतालाई उपभोग गर्दै लामो र कठिन आन्तरिक र बाह्य युद्ध बेहोरेका मुलुकहरूले विश्वको सुन्दर र सुखद भविष्यलाई संकेत गरे । तर ठूला र शक्तिशाली मुलुकहरूले आफूहरूले उपभोग गरिरहेको शान्ति, स्वतन्त्रता र समृद्धिमा साझेदारी गरेर विश्वभरका मानव समुदायका लागि ती मूल्यहरूमा स्वामित्व स्थापना गर्न सघाएर स्वतन्त्रता र समृद्धिमाथि विश्व समुदायको स्वामित्व निर्माण गर्न सक्दथे । तर त्यसो भएन र विश्वमा प्रजातन्त्र संकुचित हुँदै गयो । किन अलोकप्रिय र असफल छ प्रजातन्त्र ? जोन हप्किन्स विश्वविद्यालयको जर्नल अफ डेमोक्रेसीमा ल्यारी डाइमन्डले उल्लेख गरेअनुसार १९७५ देखि २००५ सम्म विश्वमा प्रजातान्त्रिक शासन अत्यधिक लोकप्रिय भयो । यो अवधि एक किसिमले प्रजातान्त्रिक शासन र नागरिक स्वतन्त्रताहरूका लागि स्वर्णकाल नै रह्यो । तर २००६ देखि विश्वमा नागरिक स्वतन्त्रता र प्रजातन्त्र निरन्तर संकुचित र स्खलित हुँदै आएको छ । फ्रिडम हाउसको २०१७ को प्रतिवेदनअनुसार २०१६ मा संसारका ६७ मुलुकहरूमा प्रजातन्त्र र नागरिक स्वतन्त्रताका सबै सूचकहरूमा स्खलन आएको र ३६ मुलुकहरूमा मात्र केही सुधार भएको छ । फ्रिडम हाउसका अनुसार गएको ११ वर्षदेखि विश्वमा प्रजातन्त्र र नागरिक स्वतन्त्रताको समग्र अवस्थामा निरन्तर ह्रास आइरहेको छ । यो अवधिमा निरंकुश र अधिनायकवादी शासनहरू झन् कठोर हुँदै आएका छन् । विष्मयको कुरा के रहेको छ भने प्रजातन्त्र र स्वतन्त्रता स्खलित भएका ६७ मुलुकहरूमा एक चौथाइ प्रजातन्त्रको मूल भूमि मानिने युरोपमै छन् । नेपाल जस्ता मुलुकको कुरै भएन । राजनीतिक व्यवस्था र आर्थिक विकासका सम्बन्धमा अमेरिकी राजनीतिशास्त्री एडम प्रेजेवोर्सकी र ब्रिटिस अर्थशास्त्री पल कोल्लियर लगायतकाले गरेका गहन शोधअनुसार निश्चित आयस्तर हासिल नगरेका निर्धन मुलुकहरूका कमजोर राज्य संरचनाहरूले प्रजातन्त्रले निर्माण गर्ने दबाब र जनताका उर्लंदा चाहना, आकांक्षा र आवश्यकताहरूबीच सन्तुलन कायम राख्न सक्दैनन् । उनीहरूको भनाइ छप्रजातन्त्र र आर्थिक विकासका माग र दबाबलाई व्यवस्थापन गर्न सक्षम गतिला नेताहरूलाई त्यस्ता निर्धन मुलुकले निर्माण गर्ने प्रजातान्त्रिक विकृतिले टिक्नै दिँदैनन् । खराव नेताहरूले प्रजातन्त्रका विकृतिहरूलाई झन् विरूप बनाइदिएर आफ्ना लागि सुरक्षित अवसर बनाउने क्रममा गतिला लखेटिने गर्दछन् । स्वभावैले शक्तिले निरन्तर वृद्धि र विस्तार माग्दछ । नेपालका दुईतिरका ठूला छिमेकीहरू निरन्तर आफ्नो शक्ति र प्रभावमा विस्तार गरेर क्षेत्रमा विभिन्न स्वरूपमा आफ्ना शक्ति संरचनाहरू विकास र विस्तार गरिरहेका छन् । तर शक्तिशालीहरूको बीचमा बाँच्न पनि न्यूनतम शक्ति आवश्यक पर्दछ । तर नेपाली राजनीति र अर्थतन्त्र आफूभित्र कुनै जीवन शक्ति अनुभव गराउन सकिरहेको छैन । लाग्दछ, एउटा स्वतन्त्र राष्ट्रको रूपमा बाँच्न र सफल हुन कुनै जरमरसम्म गरिरहेको छैन । निष्ठाहीन, मूल्यहीन र भ्रष्ट राजनीतिक नेतृत्वका कारण प्रजातान्त्रिक प्रणालीमाथि जनताले विश्वासको जोहो गर्न सकिरहेका छैनन् । दोस्रो विश्व युद्धपछि अर्को मुलुकको भूभागमाथि नियन्त्रण गरेर त्यहाँ आफ्ना राजनीतिक र आर्थिक प्रभुत्व स्थापना गरिरहन सम्भव भएन । तर ती मुलुकमा उपलब्ध प्राकृतिक स्रोत तथा आर्थिक अवसर र भूरणनीतिक अवस्थितिमा आफ्नो नियन्त्रण जमाउन ती मुलुकको राजनीतिक व्यवस्था र नेतृत्वमाथि प्रभाव तथा नियन्त्रण जमाउन शक्तिशाली मुलुकहरूबीच कडा प्रतिष्पर्धा सुरु भयो । त्यसका लागि ती मुलुकमा निरन्तर राजनीतिक अन्यौल र अराजकताको वातावरण सिर्जना गरेर उनीहरूलाई स्वतन्त्र गन्तव्य चयन गर्नमा सधैं अवरोध सिर्जना गरिदिएका उदाहरण विश्व समुदाय माझ बाक्लै छन् । संक्षेपमा उपनिवेशको स्वरूपमा परिवर्तन भयो तर सारमा झन् खतरनाक चरित्रसहित उपस्थित हुन थाल्यो ।उत्तरदायी प्रजातान्त्रिक शासनअन्तर्गत मुलुकहरूको विकास र समृद्धि छिटो हुन्छ भन्ने मान्यतालाई पनि अनुभवले पराजित गर्दै गएको देखिन्छ । उदाहरणको लागि औद्योगिकरण पछिका वर्षहरूमा आफ्नो राष्ट्रिय आयमा दोब्बर वृद्धि गर्न बेलायतलाई ५८ वर्ष लाग्यो, अमेरिकालाई ५० वर्ष लाग्यो, जापान तथा दक्षिण कोरिया जस्ता मुलुकहरूले त्यसलाई साढे सात वर्षमै प्राप्त गरे । तर चीन पाँच वर्षमै आफ्नो आयमा दोब्बर वृद्धि गर्न समर्थ भयो । १९५०१९९० को अवधिमा भारतलाई आफ्नो आयमा दोब्बर वृद्धि गर्न २० वर्ष भन्दा बढी लागेको थियो तर १९९१ मा सुधारका चरणहरूमा प्रवेश गरेपछि उसले त्यो वृद्धिलाई १० वर्षमा प्राप्त गर्न सक्यो । अनि सावित भयोसमृद्धिको मूल कारण आर्थिक नीति र जनतालाई उपलब्ध निर्वाध आर्थिक स्वतन्त्रताका अवसर हुन् । अमेरिकाले एसिया प्रशान्त क्षेत्रका जापान र कोरिया लगायतका मुलुकहरूलाई ठूलो व्यापार घाटा सहेर पनि निर्वाध निर्यातको सुविधा दियो । बाह्य आक्रमण र दबाबविरुद्ध सुरक्षा उपलब्ध गरायो । त्यसले उनीहरूलाई ढुक्क भएर आफ्नो विकास र समृद्धिका कार्यक्रम सञ्चालन गर्ने अवसर प्राप्त भइरह्यो । परिणाममा ती मुलुकहरूले हासिल गरेको आर्थिक समृद्धिले त्यहाँको प्रजातन्त्रलाई स्थिर र सफल बनायो । प्रजातन्त्रले नागरिकहरूलाई प्राकृतिक प्रकोप, राजनीतिक र आर्थिक संकट, उथलपुथल र बाह्य दबाब र असुरक्षाविरुद्ध भर र सुरक्षा दिन्छ भन्ने विश्वास गरिन्छ । राम्रो प्रजातन्त्रले त्यो दिने पनि गरेको छ । तर नेपाल जस्ता मुलुकका ढोंगी प्रजातन्त्रहरूले स्वाभाविक रूपमा त्यस्तो सामथ्र्य प्रदर्शन गरिरहेका छैनन् । जसरी पनि निर्वाचन जित्नैपर्ने मूल्यविहीन राजनीतिक संस्कृति बोकेको प्रजातन्त्रले राष्ट्रमा हिंसा र असन्तोष बढाउने गरेको छ । नियन्त्रण र सन्तुलनका सबै विधि र संरचना भत्काएर राज्यसञ्चालनलाई दायित्वविहीन र वैधताविहीन बनाउने गर्दछ । खेल संस्कृतिबाट अलग जीवनमरणको संघर्ष बन्न पुगेका निर्वाचनहरूले शक्ति प्राप्तिका वैध उपायलाई अतिवादी संघर्ष र षड्यन्त्रमा रूपान्तरण गरिदिने गरेका छन् । चुनाव धाक धम्की, भय त्रास,जातीय विद्वेष, साम्प्रदायिक लगाव मतदाताको किनबेचमा रुपान्तर हुन पुग्ने गर्दा राजनीतिक नेताहरूलाई राम्रो गर्ने प्रेरणा र प्रोत्साहनको अभाव हुँदै जाँदा परिणाम झन् त्रासद बनेका छन् । प्रजातन्त्र र समृद्धिको मौलिक भूगोलको अपरिहार्यता सारमा प्रजातन्त्रले जातीय र साम्प्रदायिक पहिचानको ठाउँमा राष्ट्रिय पहिचान स्थापना गर्दछ, सकारात्मक शक्तिहरूको स्रोत बन्ने गर्दछ । स्वरूपमा मात्रै प्रजातन्त्र देखिएका खराब शासनले जनतामा जातीय भावना भड्काएर स्वयं प्रजातन्त्र, विकास र समृद्धिका सबै सम्भावनाहरूलाई निर्मूल गरेका उदाहरणहरू बाक्लै छन् । तर गतिहीन राजनीतिक, सामाजिक र आर्थिक जीवनको कारण समाप्तप्राय भएका साम्यवादी र समाजवादी राज्य प्रणालीका प्रति पनि गएको चौथाइ शताब्दीदेखि दुनियाँभर कहींकतै कुनै आकर्षण वा विश्वास देखिएको छैन । कुनै शासन व्यवस्थाले जनताको न्यूनतम आर्थिक हित सरोकारहरूलाई सुरक्षा दिन र प्रवर्धन गर्नसकेको छैन तथा व्यवस्था उल्टिदा जनतासँग गुमाउने कुरा खासै बाँकी रहन दिएको छैन भने प्रणाली वा सरकारको स्थिरतामा जनताको रुचि र सरोकार रहँदैन । अनि प्रजातन्त्र कमजोर हुँदै र प्रजातन्त्रविरुद्ध जनमत निर्माण हुँदै जाने गर्दछ । पश्चिमी मुलुकहरूले प्रजातन्त्रलाई निर्वाचनको प्रक्रियाको रूपमा प्राथमिकता दिने गरेका तर सारभूत रूपमा एउटा उत्तरदायी, सफल, सुरक्षित र स्थिर प्रजातन्त्रको विकासमा उनीहरूको रुचि नदेखिएको कोल्लियरले बताएका छन् । गरिबी, गतिहीनता र कच्चा प्राकृतिक स्रोतमा आधारित अर्थतन्त्रले समाजमा हिँसा, द्वन्द्व र उथलपुथल आमन्त्रण गरिरहेको हुन्छ । मुलुकमा प्राकृतिक स्रोत प्रचुर छ तर सरकार र राज्य प्रणाली कमजोर र असक्षम छ भने तिनै प्राकृतिक साधन र स्रोतमा आधिपत्य जमाउन शक्तिशाली छिमेकीहरूले आफ्नो पक्षको सरकार गठन गराउन पनि त्यस्तो मुलुकमा अस्थिरता, हिंसा र द्वन्द्व मच्चाउन सघाइरहेका हुन्छन् । कोल्लियरका अनुसार झन् त्यस्तो मुलुक भूपरिवेष्टित पनि छ भने त त्यो मुलुक त्यस्तो दुर्दशाबाट उम्किन नै सकिरहेको हुन्न । शक्तिशाली छिमेकी र अन्य शक्ति राष्ट्रहरूले त्यस्तो भौगोलिक असुविधालाई दोहन र शोषण गरेर मुलुकमा निरन्तर विद्रोह, आन्दोलन र राजनीतिक अस्थिरताको भिरुंगी सल्काइदिने र आफ्नो रणनीतिक लाभ सुनिश्चित गराउने गर्दछन् । संसारका हरेक मुलुकहरूसँग आफ्नो हजारौं वर्षको इतिहासमा उन्नति, प्रगति र सफलताका कालखण्डहरू छन् । उन्नत, सक्षम, सवल र उत्तरदायी सरकार र राज्य प्रणालीको अभ्यासको अनुभव संसारका हरेक मुलुकसँग छ । सुरुमा गुजरात र चीनको सन्दर्भ उठाइयो । जति समय बेलायत, अमेरिका, जर्मनी र फ्रान्सहरूले राम्रो प्रजातान्त्रिक र उत्तरदायी शासनको अभ्यास गरे त्यो भन्दा धेरै लामो समय त्यस्तो शासनको अभ्यास गरेका मुलुक पनि छन्। पछि कुनै कालखण्डमा आएर पतन र पराजय भोगेका र प्रतक्ष वा परोक्ष औपनिवेशिक शासनअन्तर्गत रहँदा उनीहरूको राष्ट्रिय मनोबल र इतिहास चिन्तनमा आएको ह्रासले आफ्नो समाज र संस्कृतिमा भिजेको तथा सफल र गौरवशाली अतीतका अंग बनेको राज्य व्यवस्थाबारे जान्ने, बुझ्ने, अध्यययन गर्ने र तिनलाई आधुनिक मूल्य र संस्कृतिसँग समायोजन गरेर एउटा संगत र उन्नत राजनीतिक प्रणालीलाई विकास र अवलम्बन गर्न कुनै चासो देखाएनन् । त्यसको साटो पश्चिमी मुलुकहरूको शासन प्रणालीको बाहिरी कलेबरको सजिलो तर भद्दा अनुशरण गर्न पुगे । तर सिद्धान्त र सारमा पश्चिमा प्रजातन्त्र त्रुटिपूर्ण छैन । आधुनिक निर्वाचन प्रणाली पश्चिमको देन हो । सरकारलाई नियमितरूपमा जन अनुमोदनबिना शासनमा बस्ने कसैको अधिकारलाई स्वीकार गर्न आजको विश्वले सक्दैन । हरेक मुलुकका स्थानीय अभ्यासका प्रजातान्त्रिक मूल्य र स्वरूपलाई आधुनिक निर्वाचन प्रणालीका मर्म र प्रक्रियासँग जोड्ने सवालमा हाम्रा जस्ता देशहरूले धेरै गल्ती गरे र गरिरहेका छन् । त्यो हुन्जेल हामी हाम्रो शान्ति, स्थिरता, विकास र समृद्धिलाई सुनिश्चित गराउन र उपलब्ध सम्भावनालाई दोहन गर्न सक्ने अवस्थामा पुग्दैनैाँ । स्पष्ट छ, जुनजुन मुलुकले आफ्नो वस्तुगत आवश्यकता अनुसार आफ्नो प्रजातन्त्र र समृद्धिको आफ्नै भूगोल निर्माण गरे ती मात्र निर्विवादरूपमा सफल र सवल हुन सकेका छन् । नेपाल शिक्षक संघका पूर्व अध्यक्ष भट्टराई नेपाल इन्स्टिच्युट फर स्ट्र्याटिजिक स्टडिज (निस)सँग सम्बद्ध छन् ।"
राष्ट्रिय टोलीमा छनोट : सपनाको आधा यात्रा,"काठमाडौं : अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग च्याम्पियनसिप (डब्ल्यूसीएलसी) अन्तर्गत नेपालले अर्को महिना हङकङविरुद्ध उसकै मैदानमा खेल्दै छ । सो खेलका लागि नेपालले हालै राष्ट्रिय टोलीको घोषणा गर्दा दुई नयाँ अनुहारले पनि अवसर पाए, ललित भण्डारी र सुशील कँडेल । यू१९ राष्ट्रिय टोलीबाट यसअघि नै नेपालको प्रतिनिधित्व गरिसकेका ललित र सुशील सिनियर राष्ट्रिय टोलीमा पहिलो पटक परेका हुन् । प्रतियोगिताका लागि अन्तिम १४ खेलाडीको नाम सोमबारमात्र सार्वजनिक गरिए पनि क्याम्पभित्र भने त्यसको ६ दिनअघि नै जानकारी गराइएको थियो । प्रशिक्षक जगत टमाटाले खेलाडीलाई अभ्यास खेलका लागि भारत जानुअघि त्रिवि क्रिकेट मैदानको अन्तिम अभ्यास खेलमा अघिल्लो मंगलबार नै हङकङ जाने अन्तिम १४ खेलाडीको नाम सुनाएका थिए । प्रशिक्षक टमाटाले हङकङविरुद्धको प्रतियोगिताका लागि आफ्नो नाम पनि सुनाउँदा यी दुवै बलरले अन्नपूर्ण पोस्ट्सँग भनेका थिए, 'आधा सपना पूरा भयो ।' आधा सपना सिनियर राष्ट्रिय टोलीबाट उत्कृष्ट प्रदर्शन गर्दै देशलाई जित दिलाएर पूरा गर्ने योजना बनाएका यी दुई युवाबलर ललित र सुशीलले आफ्नो क्रिकेट करिअरबारे पनि अन्नपूर्ण पोस्ट्लाई बताएका छन् : 'सेल्फ मेड' क्रिकेटर ललित भण्डारी (२१ वर्ष) बायाँहाते मिडियम पेसर सन् २०१२, नेपालबाहिर भारतमा हुर्किएका ललित एसएलसी परीक्षा दिएपछिको फुर्सद समय बिताउन आफ्नो घर महेन्द्रनगर झलारी आएका थिए । उनले त्यसबेलासम्म क्रिकेट हेरेको त थिए, खेलेका थिएनन् । महेन्द्रनगरमा साथीहरूले क्रिकेट खेलेको देखेपछि उनले पनि रमाइलोका लागि ब्याट र बल उठाए । ब्याटिङमा जमेनन् तर बलिङमा भने दुईचार दिनमै निकै राम्रो गर्न थाले । लाइन र लेन्थ राम्रोसँग बुझ्न थाले । उनी बायाँहातले बलिङ गर्थे । नेपाली क्रिकेटमा तुलनात्मक रूपमा मध्यमगतिका बलर कमै पाइन्छन्, त्यसमाथि बायाँहाते त अझ कम । त्यसैले सिनियर खेलाडीहरूले पनि निरन्तर मेहनत गर्न उनलाई हौंस्याए । एसएलसी दिएपछिको तीन महिनाको छुट्टी मनाउन घर फर्किएका उनी क्रिकेटर बनेर फर्किए । एसएलसीको नतिजामा सफल त भए तर, उनी पढाइभन्दा पनि क्रिकेटमै मेहनत गर्ने सोचसहित फेरी नेपाल फर्किए । सन् २०१२ तिर नेपालमा क्रिकेट क्रेज निकै बढ्दो थियो । नेपाली क्रिकेटको 'क्रेजी' मध्ये उनी पनि एक थिए । 'एसएलसी दिएपछि तीन महिनाको छुट्टी मनाउन झलारी आउँदा साथीहरूसँग पहिलो पटक क्रिकेट खेलेको थिएँ । त्यसपछि त क्रिकेटको भूत यस्तो चढ्यो कि मैले क्रिकेटलाई नै निरन्तरता दिने निर्णय गरेँ', उनी भन्छन्, 'बायाँहाते मध्यमगतिका बलर भएकाले अन्य दाइहरूले पनि मेहनत गर्न हौंस्याउनु भयो । मैले पनि मेहनत गर्दै गएँ ।' उनले त्यही वर्षबाट यू१९ र सिनियर टोलीबाट क्षेत्र नम्बर ९ को प्रतिनिधित्व गर्दै राष्ट्रिय प्रतियोगिता खेल्न थाले । ती प्रतियोगितामा उत्कृष्ट प्रदर्शन पनि गर्दै गए । उनी झन्डै पछिल्लो डेढ वर्षयता भने विभागीय टोली नेपाल पुलिस क्लबबाट खेल्दै आइरहेका छन् । पुलिस क्लबको मध्यमगतिको बलिङ उनकै काँधमा छ । उनले पुलिस क्लबबाट रुस्लान कपको दुवै संस्करण, सातौं राष्ट्रिय खेलकुद प्रतियोगिता, धनगढी प्रिमियर लिग, प्रधानमन्त्री कपलगायत प्रतियोगिता खेलेका छन् । उनले यी सबै प्रतियोगितामा उत्कृष्ट प्रदर्शन गर्दै टोलीलाई विजयीमात्रै बनाएनन्, त्यस क्रममा गत पुसमा पूर्वाञ्चलमा भएको सातौं राष्ट्रिय प्रतियोगितामा त उनी सर्वाधिक विकेट लिने खेलाडी नै बने । त्यसपछि भएको प्रधानमन्त्री कपको प्रदर्शनले उनी राष्ट्रिय टोलीको क्याम्पमा पर्न सफल भए । क्याम्पमा प्रदर्शनमा अझ निखार ल्याएपछि कप्तान पारस खड्का र प्रशिक्षक टमाटाको नजरमा उनी अन्तिम १४ भित्र पर्नैपर्ने खेलाडीमा दरिए । 'क्रिकेट खेल्न सुरु गरेपछि जसको पनि सपना राष्ट्रिय टोलीबाट खेल्ने नै हुन्छ । मेरो पनि त्यही सपना थियो', ललित भन्छन्, 'आधा सपना पूरा भएको छ । अब मैदानमा मेहनत गरेर देशलाई विजयी गराएपछि बाँकी आधा सपना पनि पूरा गर्नेछु ।' टोलीमा उनीसँगै अन्य दुई मध्यमगतिका बलर पनि छन्, सोमपाल कामी र करण केसी । सोमपाल र करण दुवै दायाँहाते बलर हुन् । भेट्रान अलराउन्डर मेहबुब आलम अन्तिम १४ भित्र नरहेकाले ललित टोलीमा एक्लो बायाँहाते मध्यमगतिका बलर हुन् । त्यसैले हङकङविरुद्ध उनले 'डेब्यु' गर्ने सम्भावना पनि रहेको छ । त्यो अवसर पाए उनले बाँकी सपना पनि पूरा गर्ने योजना बनाएका छन् । 'सिचुएसन हेरेर टोलीमा पर्ने नपर्ने हुन्छ । अन्तिम ११ भित्र परेको अवस्थामा टोलीलाई कसरी जिताउने भन्ने उद्देश्य हुन्छ', उनी भन्छन्, 'त्यो अवसर पाएँ भने जिम्मेवारी पूरा गर्न शतप्रतिशत क्षमताले खेल्नेछु ।' ललित आफ्नै मेहनतले बनेका क्रिकेटर हुन् । वसिम अकरम, वकार युनिस, जहिर खानजस्ता बायाँहाते बलरको प्रदर्शन हेरेर क्रिकेट सिकेका उनले कुनै ट्रेनिङ सेन्टर धाएनन् । 'महेन्द्रनगरको खुला मञ्चमा सिमेन्टको पिच थियो, हामी त्यही नेट लगाएर अभ्यास गथ्र्याैं । त्यसबाहेक विभिन्न प्रतियोगिताका क्रममा प्रशिक्षकहरूले पनि सिकाउनु भयो । अहिले पनि सिनियर दाइहरूले सिकाइरहनु भएको छ', ललित सुनाउँछन्, 'मैले अन्य राम्रा विदेशी बलरहरूको बलिङ हेरेर पनि धेरै सिकेको छु ।' उचाइमा समेत औसत नेपाली खेलाडीभन्दा अग्ला ललितलाई नेपाली क्रिकेटमा बायाँहाते बलरको नयाँ आयामको रूपमा लिइएको छ । उनी आफ्नो उचाइको समेत प्रयोग गर्दै बललाई स्विङ गराउन सक्ने क्षमता राख्छन् । यू१९ को अन्तर्राष्ट्रिय प्रतियोगिता र घरेलु क्रिकेटमा सशक्त प्रदर्शन गरिसकेका ललितले अवसर पाए भने सिनियर टोलीबाट समेत त्यस्तै प्रदर्शनलाई निरन्तरता दिन सक्ने प्रशस्त सम्भावना छ । उमेर समुहमा खारिएका स्पिनर सुशील कँडेल (२० वर्ष ) बायाँहाते स्पिनर नेपाली क्रिकेट स्पिन बलिङमा उर्वर मानिन्छ । नेपाली क्रिकेटको अन्तर्राष्ट्रिय सफलतामा स्पिनरको मुख्य भूमिका रहँदै आएको छ, विशेषगरी बायाँहाते स्पिनरको । बायाँहाते स्पिनरद्वय शक्ति गौचन र वसन्त रेग्मी झन्डै पछिल्लो एक दशकयता नेपाली टोलीको सफलतामा मुख्य हतियारका रूपमा रहँदै आएका छन् । हङकङविरुद्धको खेलका लागि स्वास्थ्य अवस्थाका कारण शक्ति टोलीमा अनुपस्थित हुँदा नेपाली टोलीले अर्को बायाँहाते स्पिनर सुशीललाई पाएको छ, जसबाट त्यस्तै प्रदर्शनको अपेक्षासमेत गरिएको छ । सन् २०१५ को सेप्टेम्बरमा मलेसियामा भएको एसियाली क्रिकेट काउन्सिल (एसीसी) यु१९ प्रिमियर क्रिकेटमा साउदी अमेरिबियाविरुद्ध लगातार नौ ओभर मेडन फ्याकेका सुशील निकै खारिएका बलर मानिन्छन् । यू१९ मा एसीसीको दुई र विश्व कपसहित आईसीसीको दुई प्रतियोगिता खेलेका सुशील तेस्रो पटकको प्रयासमा सिनियर टोलीमा पर्न सफल भएका हुन् । नवलपरासी गैंडाकोटका सुशील यसअघि पनि दुईपटक राष्ट्रिय टोलीको क्याम्पमा परेका थिए । डब्ल्यूसिएलसीअन्तर्गत नामिबिया र केन्याविरुद्धको खेलका लागि राखिएको बन्द प्रशिक्षणमा उनी पनि थिए । यद्यपि त्यसबेला अन्तिम १४ मा भने उनको नाम अटाएन । त्यसैले यसपटक उनको नाम अन्तिम १४ मा समेटिँदा उनी कम्ती खुसी छैनन् । खुसीसँगै उनले आफ्नो चुनौती पनि राम्ररी बुझेका छन् । 'क्रिकेट बल समात्न सुरु गरेदेखिकै इच्छा हो, राष्ट्रिय टोलीबाट खेल्ने । पहिलो पटक राष्ट्रिय टोलीको अन्तिम १४ मा परेको छु, निकै खुसी छु', उनी भन्छन्, 'तर यससँगै चुनौती पनि थपिएको छ । अब टोलीका लागि राम्रो प्रदर्शन गर्न सक्नुपर्छ । राष्ट्रिय टोलीमा पछिल्लो समय निकै प्रतिस्पर्धा भएको छ । राम्रो प्रदर्शन गर्न सकिएन भने खुसी धेरै टिक्दैन ।' सुशीलको क्रिकेटसँग जोडीएका कथाहरू पनि निकै रोचक छन् । उनी सुमा प्रारम्भिक ब्याट्सम्यान थिए । अनि मिडियम पेस बलिङ गर्थे । स्पिन बलिङको बारेमा उनले सोचेका पनि थिएनन् । यू१९ राष्ट्रिय प्रतियोगिताको अन्तिम तयारी हुँदै थियो । क्षेत्र नम्बर ८ पोखराबाट खेल्न लागेका उनी अभ्यासमा थिए । टोलीमा सबै खेलाडी थिए, तर स्पिनर थिएनन् । टोलीका उपकप्तान अमृत श्रेष्ठले सुशीललाई स्पिन बलिङ गर्न भने, त्यतिबेलासम्म सुशीलले एक बल पनि स्पिन गरेका थिएनन्। उनले नेटमा एकदुई ओभर स्पिन बल फ्याँके । त्यसपछिको पहिलो खेलमा वीरगन्जका हासिम अन्सारी एकदमै राम्रो ब्याटिङ गरिरहेका थिए । सुशीलको हातमा बल आइपुग्यो । उनको बलिङमा हासिम आउट भए । स्पिन बलिङ गरेको पहिलो प्रतियोगितामै उनले हासिमसहित पाँच विकेट लिए । अर्काे खेलमा तीन विकेट लिए । सो प्रतियोगितापछि जब उनी फर्केर चितवन पुगे, उनको प्रशिक्षक तथा नेपाली टोलीका पूर्वकप्तान राजु खड्काले उनलाई स्पिन बलिङ नै गर्न सुझाव दिए । त्यसपछि उनले ब्याटिङ र मध्यमगतिको बलिङ दुवै छाडिदिए । स्पिन बलिङको कलामा मात्र ध्यान दिन सुरु गरे । आज त्यही कलाले उनलाई राष्ट्रिय टोलीबाट खेल्ने सपना नजिक पुर्याएको छ । 'मेरो क्रिकेट करीअरमा राजु (खड्का) सरको भूमिका महत्वपूर्ण छ । म आज उहाँकै कारण राष्ट्रिय टोलीमा पर्न सफल भएको छु', सुशील आफ्ना प्रशिक्षकलाई सम्झन्छन्, 'उहाँको प्रशिक्षण नपाएको भए म यो स्थानमा आइपुग्दिन थिए होला ।' सुशीलले राजुको चितवन क्रिकेट एकेडेमीमा क्रिकेट सिकेका हुन् । उनी क्रिकेट सिक्नकै लागि नवलपरासी गैंडाकोटबाट दैनिक १३ किलोमिटर गाडीमा धाएर चितवन आइपुग्थे । त्यतिबेलैबाट मेहनत गर्न सिकेका उनी सफलता नजिक पुग्दै छन् । उनले मेहनतका बाबजुद सफलताबाट बञ्चित हुनु परेको अनुभव पनि बुटलेका छन् । दुबईमा भएको सन् २०१४ को एसिया कपका लागि उनी छनोट भएका थिए । प्रतियोगिताका लागि टोली दुबई प्रस्थान गर्न एक साता पनि बाँकी थिएन । होटेलमा बसिरहेका सुशीलको घाटीमा चकलेट अड्कियो । होटेलका कर्मचारीले चकलेट निकाल्न उनको घाटीमा पछाडिबाट हल्का धक्का दिएका थिए । चकलेट त निस्कियो तर, घाटीको हड्डी पनि 'फ्याक्चर' भयो । उनी अस्पताल भर्ना भए । चोट ठीक भएपछि उनी फेरि क्रिकेटमै मेहनत गर्न थाले । पछिल्लो समय विभागीय टोली नेपाल पुलिसबाट खेल्दै आइरहेका उनी पछिल्लो प्रतियोगितामा गरेको प्रदर्शनका आधारमा राष्ट्रिय टोलीको बन्द प्रशिक्षण हँदै अन्तिम १४ मा परेका छन् । अन्तिम १४ बाट अन्तिम ११ पर्दा सायद उनले नेपाली टोलीलाई आफ्नो प्रदर्शनमार्फत जित पनि दिलाउन सक्नेछन् ।"
