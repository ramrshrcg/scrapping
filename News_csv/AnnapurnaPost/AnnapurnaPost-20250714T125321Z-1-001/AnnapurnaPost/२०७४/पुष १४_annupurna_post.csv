शीर्षक,विवरण
"कठिन छ, समृद्धिको यात्रा","दलहरूले घोषणापत्रमार्फत गरिबीको अन्त्य, दुई अंकको आर्थिक वृद्धि, सामाजिक सुरक्षा भत्तामा वृद्धि, १० वर्षमा १५ हजार मेगावाट विद्युत्, १० वर्षमा प्रतिव्यक्ति आय पाँच हजार अमेरिकी डलर, पाँच वर्षभित्र चक्रपथमा रेललगायतका कोरा सपना देखाएर निर्वाचन जिते। अर्कोतर्फ राजनीतिक लडाइँ सकिएको र समृद्धिको यात्रा सुरु गर्ने प्रतिबद्धता गरे। उही व्यक्ति र प्रवृत्ति कायम रहेको परिवेशमा थोरै परिवर्तन हुँदा देशको समृद्धिको यात्रा चुनौतीपूर्ण छ। देशले दैनिक कार्य सञ्चालन गर्न चाहिने चालू खर्चसमेत वैदेशिक सहायता र आन्तरिक ऋणबाट चलाउनुपर्ने हालको अवस्थालाई अर्थतन्त्रमा जोखिमपूर्ण मानिन्छ। यस्तो अवस्थामा समृद्धिको यात्रा तय गर्दा देशको विद्यमान अवस्थाको गहन अध्ययन गरेर अगाडि बढ्नु आजको आवश्यकता हो। नेपालको विकासको स्तर अति कम विकसित राष्ट्र नेपालको वार्षिक प्रतिव्यक्ति आय ७६६ अमेरिक डलर छ। समग्र सुशासन र विकासको महत्वपूर्ण सूचकमध्ये मानव विकास सूचकांकमा नेपाल ०५६ का साथ विश्वको १४५ औं स्थानमा छ, जसले न्यून मानव विकासको स्तरलाई जनाउँछ। विगतका केही वर्षमा आर्थिक वृद्धिदर प्रतिवर्ष चार प्रतिशतका दरले बढेको छ। एक रुपैयाँको निर्यात हुँदा १३ रुपैयाँको आयात हुने स्थितिमा मुलुक पुगिसकेको छ। हाल आएर वैदेशिक रोजगारमा जाने व्यक्तिहरूको संख्यामा तीन प्रतिशतको हाराहारी घट्दा विप्रेषण आप्रवाह वृद्धिदरको क्रम विस्तारै कमजोर हुँदैछ। तथापि मुलुकको भुक्तानी सन्तुलनलाई त्यही रेमिट्यान्सले धानिरहेको छ। कुल गार्हस्थ उत्पादनको झन्डै २२ प्रतिशत राजस्व उठ्ने गरेको छ। यो दक्षिण एसियाकै बढी हो। तर समस्या के छ भने कुल राजस्वको झन्डै ५० प्रतिशत हिस्सा आयातमा आधारित छ। दातामुखी विकास मोडेल र परनिर्भरताका कारण हाल गरिबी २१६ प्रतिशत छ। गरिबीको रेखामुनि रहेकामध्ये करिब १५ प्रतिशतले मात्र सरकारी अस्पतालसम्म पहुँच राख्छन्। शिक्षाधारीमध्ये करिब ९३ प्रतिशत साधारण शिक्षा त सात प्रतिशत प्राविधिक शिक्षाका छन्। हाम्रो दुई डलरभन्दा कम प्रतिव्यक्ति लगानी भइरहेको छ। जबकि अब भारतको वृद्धि हुँदै गएर ५५ डलर प्रतिव्यक्ति लगानी पुगिसकेको छ। यसरी माथिका केही झलकबाट हाम्रो सार्वजनिक सेवा र वर्तमान अवस्था प्रस्ट हुन्छ। अर्कोतर्फ रेमिटेन्सको अढाइ प्रतिशत मात्र पूर्वाधारमा खर्च भएको र ८० प्रतिशत उपयोगमा खर्च हुँदा वैदेशिक व्यापार घाटा बढेको छ। प्रतिव्यक्ति नेपालीको भागमा २२ हजारभन्दा बढी ऋण छ। जलसम्पदाको धनी देशमा २५ प्रतिशत विद्युत् चुहावट छ। विश्वका मध्यम आय भएका मुलुकमा विद्युत् चुहावट १० प्रतिशतभन्दा कम छ। देशको राजधानीमा ट्राफिक जामको समस्या भयावह छ। बागमती अञ्चलमा मात्र दर्ता भएका संख्या साढे नौ लाख सवारी उपत्यकामा रहेको करिब १६ सय किलोमिटर सडक गुड्छन्, जहाँ एउटा ट्राफिकले ८५० सवारीको चेकजाँच गर्नुपर्ने देखिन्छ। देशको राजधानीको वातावरण दिनप्रति बिग्रदै छ। बर्सेनि अख्तियारमा २० हजारको हाराहारीमा उजुरीहरू पर्छन्। नेपाल बढी भ्रष्टाचार हुने मुलुकमा पर्छ। तराईमा ४० लाखभन्दा बढी नागरिकता पाउन योग्य भनिएका व्यक्तिहरू नागरिकताविहीन रहेको मधेसी दलको दाबी छ। यी माथिका केही उदाहरणले हाम्रो आर्थिक, राजनीतिक, सामाजिक मात्रा हैन, हाम्रो व्यवस्थापकीय क्षमतालाई समेत दर्शाउँछ। महत्वाकांक्षी विकास लक्ष्य दिगो विकासको लक्ष्य पूरा गर्न सन् २०३० सम्म चरम गरिबी घटाएर पाँच प्रतिशतभन्दा तल ल्याउने, गरिबीको दूरी २८ प्रतिशतसम्म घटाउने, प्रतिव्यक्ति आय हालको ७७२ अमेरिकी डलरबाट २५०० गराउने, राष्ट्रिय गरिबी घटाएर पाँच प्रतिशतभन्दा तल गराउने, स्रोत र साधनमाथिको आधिपत्य २० प्रतिशतबाट १२ प्रतिशतमा ल्याउने, राष्ट्रिय बजेटमा सामाजिक सुरक्षा खर्चमा वृद्धि गरी १५ प्रतिशत पुर्याउने साथै आर्थिक समस्याको सूचकांकलाई २४६ प्रतिशतबाट १८९ प्रतिशत बनाउने प्रस्ताव गरेको छ। अर्कोतर्फ सन् २०२२ सम्ममा नेपाललाई विकासशील मुलुकमा स्तरोन्नति गर्ने, सन् २०१७ सम्म आधारभूत खानेपानी तथा सरसफाइ शतप्रतिशत बनाउने र चौधौं योजनाको समग्र आर्थिक वृद्धिदर ७२ प्रतिशत पुर्याेउने राष्ट्रिय लक्ष्य छ। संघीयतामा क्षमता विकास र विविधता व्यवस्थापन संघीयता कार्यान्वयनको चरणमा रहेको नेपालले विश्वमा संघीयतामार्फत राज्य पुनर्संरचना गरेका मुलुकको अवस्थालाई पनि अध्ययन गर्नुपर्ने हुन्छ। विश्वका २८ देशले मात्र संघीयता अपनाएका छन्। संघीयताको स्थापनामा गठन भएका प्रान्तहरू बढ्ने क्रम नरोकिएला भन्न सकिन्न। उदाहरणका लागि भारतमा १२ प्रान्तबाट हाल २९ प्रान्त, नाइजेरिया तीनबाट ३६, सुडान तीनबाट २६ भएको इतिहास हाम्रासामु छ। हाम्रोजस्तो विविधता भएको मुलुकमा संघीयतामार्फत भाषिक, जातीय, धार्मिक, सांस्कृतिक, पर्यावरणीय, भौगोलिक, लैंगिक समावेशीतालाई कानुनमार्फत कार्यान्वयन गर्न जटिल छ। स्थानीय तहमा कर्मचारीको अपुग तथा स्थानीय जनप्रतिनिधिहरूको क्षमता विकास नहुँदा स्वच्छेचारी निर्णयहरू बढ्ने क्रम सुरु भएको छ, जसले राज्यको समृद्धिको यात्रालाई अवरोध नपुर्यारउला भन्न सकिन्न। देशभर अधिकतम १३५ जना मन्त्रीसहित प्रदेश र स्थानीय संरचना व्यवस्थापन गर्न वार्षिक करिब तीन खर्ब ५० अर्बको बजेट आवश्यक रहेको अर्थ मन्त्रालयको तथ्यांक हेर्दा चालू खर्च बढी भई विकास निर्माणमा ज्यादै न्यून खर्च हुने निश्चित छ। विश्वका देशमा मुख्य कर्मचारीको संख्या सामान्यतया कुल जनसंख्याको एक प्रतिशतको हाराहारीमा छ। तर नेपालमा ०३ प्रतिशत मात्र छ भने सेनाको संख्या निजामतीको भन्दा कम हुनुपर्नेमा बढी छ। त्यस्तै कुल निजामती कर्मचारीमध्ये २६ प्रतिशत कार्यालय सहयोगी छन् भने ५३ प्रतिशत अधिकृतभन्दा तल्लो स्तरका छन्। यसैले अधिकृतमुखी प्रशासन आजको आवश्यकता हो। अनावश्यक तल्लोस्तरका कर्मचारीलाई कटौती गरी विद्युतीय शासन प्रणाली अपनाउने, भ्रष्टाचार घटाउन उत्पादकत्वमा आधारित इन्सेन्टिभ दिने कार्यलाई समयानुकूल परिर्वतन गर्नुपर्छ। एउटा प्राइभेट बैंकको प्रमुख कार्यकारी अधिकृतले १५ लाखभन्दा बढी मासिक तलब खाँदा नेपाल सरकारको मुख्य सचिवको तलब ५५ हजार खाने स्थितिबाट सुधार हुनुपर्छ। कृषिमा व्यवसायीकरण कृषि प्रधान देश भनेर चिनिने देशमा कुल बजेटको तीनदेखि चार प्रतिशतसम्म मात्र कृषिमा लगानी छ। कुल ग्रार्हस्थ उत्पादनमा ३१ प्रतिशत कृषिको योगदान छ। ७१ प्रतिशत किसानको मुख्य पेसा कृषि हो, विडम्बना ६० प्रतिशत कृषि पेसामा लागेकाको आफ्नो उत्पादनले खान पुग्दैन। २३ प्रतिशत किसानको आफ्नो जमिन छैन्। दिनप्रतिदिन जमिनको खण्डीकरण र बाँझो राख्ने प्रवृत्ति बढ्दैछ। राष्ट्र बैंकले वाणिज्य बैंकहरूलाई निर्देशित गरेको कुल लगानीमध्ये २० प्रतिशत कृषिमा लगानी गर्नुपर्ने कार्य प्रभावकारी हुन सकेको छैन। वार्षिक देशमा न्यूनतम पाँच लाख मेट्रिक टन रासायनिक मल आवश्यक भए पनि तीन लाख मेट्रिक टन मात्र आपूर्ति हुन्छ। पढेकाले थलो र नपढेकाले हलो छोड्नाले कृषि पेसा अपहेलनामा परेको छ। नौ प्रतिशत धनीसँग ४७ प्रतिशत जमिन छ भने खेती गर्न मिल्ने सात प्रतिशत जमिन पनि बाँझै छ। यस्तो अवस्थामा देशमा समृद्धिको यात्राको सुरु गर्नु चुनौतीपूर्ण छ। पूर्वाधारमा लगानी बढाउने समग्र आर्थिक विकासको मेरुदण्ड पूर्वाधार विकास भएको दुईमत छैन, जसले ठूलो संख्यामा रोजगार मात्र सिर्जना गर्ने होइन, बहुसंख्यक आर्थिक स्थितिलाई चलायमान गराई अवसरको वितरण पनि गर्छ। विकासले राजस्वको आकार पनि बढाउँछ, तर पूर्वाधारको स्थिति हेर्दा विश्वका १४८ देशमध्ये नेपाल १४४ औं देशमा अवस्थित हुनुले हाम्रो विकासको स्तर जनाउँछ। राजनीतिक नेतृत्व तहबाट सदाचार नैतिक जीवनको अवलम्बन गरौं, जसको प्रभाव समग्र कर्मचारीतन्त्र मात्र हैन, देशभक्त नागरिकमा पनि अधिकार माग्दा कर्तव्यको पनि पालना गर्नुपर्ने शिक्षा प्राप्त भई राष्ट्रको समृद्धि सम्भव हुनेछ। आधुनिक विकास व्यवस्थापनका सिद्धान्तहरूलाई अवलम्बन गर्दै गुणस्तर, लागत र समयको उचित प्रबन्धबाट विकास कार्य अगाडि बढाउँदा दुई अंकको आर्थिक वृद्धिदर प्राप्त भई समृद्धिको ढोका खुल्नेछ। भेरी बबई बहुद्देश्यीय आयोजनामा प्रयोग भएको उच्च सुरुङ खन्ने प्रविधि (टनेल बोरिङ मेसिन), प्रिफ्याब्रिकेसन जस्ता आधुनिक प्रविधि प्रयोग गर्दा तोकिएको समयभन्दा अगाडि आयोजना सम्पन्न गर्न सक्ने देखिएकाले यस्तो व्यवस्थापनको अन्य राष्ट्रिय गौरवका आयोजना पनि लागू गर्न ढिला गर्नु हुन्न। राष्ट्रिय योजना आयोगमा थिंक ट्यांक समूहको गठन गरी परियोजना बैंकको अवधारणामार्फत वैदेशिक लगानीसहित सरकारी निजी साझेदारीमा आयोजना अगाडि बढाउँदा अर्थतन्त्रको आकार बढ्ने सुनिश्चित छ, जसले समृद्धिको यात्रा सरल बनाउनेछ। हाल प्राप्त वैदेशिक लगानीमध्ये ७४ प्रतिशत रातो किताबमार्फत लगानी हुन्छ, जसको नियमन जरुरी छ। अर्कोतर्फ गैरसरकारी संस्थाको प्रशासनिक खर्चलाई २० प्रतिशतभन्दा तल झार्नुपर्छ। हालको वैदेशिक लगानीको उपयोग ५६ प्रतिशतको हाराहारीबाट ८० प्रतिशत पुर्या उनुपर्छ। असारे विकास मोडेल जहाँ वार्षिक बजेटको ४८ प्रतिशत असारमा मात्र खर्च हुन्छ। यस्तो अवस्थाको नियन्त्रण अति जरुरी छ। मानव संसाधनको भरपूर प्रयोग हाल २१ प्रतिशत रहेको गरिबी भूकम्पपछि दुईदेखि तीन प्रतिशतले बढ्ने प्रक्षेपण गरिए पनि पुनर्निर्माण र नवनिर्माणमा भित्रिएको पुँजीले यो अवस्थाबाट सुरुकै अवस्थामा फर्कन सुरु भइसकेको छ। बर्सेनि चार लाख ५० हजार र हालसम्म ३६ लाख व्यक्ति वैदेशिक रोजगारमा विदेशमा छन्। अर्कोतर्फ कुल जनसंख्याको १५ देखि ५९ वर्ष उमेर समूह जसलाई उत्पादक जनसंख्या भनिन्छ त्यस्तो मानव पुँजीलाई राष्ट्र निर्माणमा लगाउन पुनर्निर्माण र राष्ट्रिय गौरवका आयोजनालगायतका विकास निर्माणमा खपत गर्ने मार्गचित्र तत्काल बनाउनुपर्ने देखिन्छ। त्यस्तै देशमा रहेका ३७ वटा सार्वजनिक संस्थानलाई छाता ऐनमार्फत व्यवस्थापन करार मोडेलमा अगाडि बढाउनुपर्छ। ३७ मध्ये १४ वटा घाटामा र तीनवटा आर्थिक विवरणसमेत अद्यावधिक नगरेकाले आवश्यक सुदृढीकरण गर्नुपर्छ। अबको बाटो कृषिमा व्यवसायीककरण र विविधीकरण गर्ने, उद्योगमा लगानी आकर्षित गर्ने, ऊर्जामा लगानी वृद्धि गरी वैदेशिक निर्यात गर्ने, पर्यटन व्यवसायको वस्तुगत र प्रादेशिक विविधीकरण गर्ने, पूर्वाधारमा लगानी बढाउने, मानव संसाधनको भरपूर प्रयोग गर्ने, वैदेशिक रोजगारलाई सुरक्षित र मर्यादित गराउने, भूपरिवेष्ठित तथा अल्पविकसित देशले पाउने अधिकारका लागि लबिङ गर्ने आदिबाट मात्र समृद्धिको यात्रा तय गर्नुपर्ने देखिन्छ। संघीयता कार्यान्वयनमा तीन तहको सरकारको क्षमता विकास गरी राज्य पुनर्संरचना गर्दा विविधिता व्यवस्थापनमा उचित ध्यान दिनुपर्छ। संघीयता दोबाटोमा हराएको बालक जस्तो नबनोस्। समृद्धिको सूचक भौतिक विकास मात्र हैन, आध्यात्मिक विकास पनि हो। त्यसैले राज्यको राजनीतिक नेतृत्व तहबाट सदाचार नैतिक जीवनको अवलम्बन गरौं, जसको प्रभाव समग्र कर्मचारीतन्त्र मात्र हैन, देशभक्त नागरिकमा पनि अधिकार माग्दा कर्तव्यको पनि पालना गर्नुपर्ने शिक्षा प्राप्त भई राष्ट्रको समृद्धि सम्भव हुनेछ। भोलि हैन आजैबाट सुरु गरौं। सके सपारौं नसके नबिगारौं।"
पानीविना उपवास नबस्नु,"पूर्वीय साहित्य र दर्शनमा उपवासको ठूलो महत्व छ। पछिल्लो समय योग, उपवास र साधनाले पश्चिमा समाजलाई बढी आकर्षित गरेको छ। पश्चिमा समाजमा पछिल्लो समय पानी नखाई व्रत बस्ने सनक' प्रचलित छ। ग्रेगोरियन क्यालन्डरको नयाँ साल आउनै लाग्दा कतिपय व्यक्तिले नयाँ वर्षको संकल्पका रूपमा पनि उपवास बस्ने चल बढ्दै गएको छ। उपवासका अनेक तरिका छन् र त्यसमध्ये पानी पनि नखाई उपवास बस्ने एउटा तरिका हो। विगतका वर्षमा अनेक खालका अविश्वसनीय उपवासका तरिका हामीले देख्यौं र सुन्यौं पनि। त्यसमध्ये सबैभन्दा डरलाग्दो उपवास हो पानीसमेत नखाई गरिने उपवास। कतिपयका लागि यो खतरापूर्ण त छँदैछ, यसले उपवास बस्नेको तौल धेरै घटाउनेछ र हाडै देखिने गरी व्यक्तिलाई पातलोसमेत बनाउनेछ। वाटर फास्टिङ' का रूपमा प्रचलित यो तरिका खासमा उपवास होइन। यसमा कैयौं दिन र हप्तासम्म अरू केही खाइन्न, केवल पानी मात्रै पिउने गरिन्छ। यो पूर्णरूपमा भोकमरीको अवस्था हो। बेलाबेलामा खाना खाने र भोको बस्ने समयको अवधि बढाउँदै जाने उपवासको तरिका वैज्ञानिक रूपमा नै प्रमाणित छ र त्यस्तो उपवासले भने शरीरमा अनेक खालका शक्ति बढाउँछ। तर पानीउपवासले कुनै फाइदा गर्दैन। पानी आफैंमा क्यालोरी र भिटामिन तत्व हुँदैन। यसमा थोरै मात्र खनिज पदार्थ हुन्छ। २४ घन्टा अथवा सोभन्दा कम समयसम्म क्यालोरीयुक्त तत्व नखाँदा डाइट गर्ने कतिपय व्यक्ति आफ्नो प्राकृतिक भोकमा फर्किएको महसुस गर्नेछन्। २४ घन्टासम्म त व्यक्तिले उति बेचैनीको महसुससमेत गर्न पाउँदैन। किनभने शरीरको ऊर्जा भण्डारमा सञ्चित रहेको शक्तिले काम गरिरहेकै हुन्छ। तर उपवासको प्रारम्भतिर हुने यो सफलता धेरै बेर टिक्दैन। २४४८ घन्टासम्म शरीरमा क्यालोरी नहुँदा शरीरको मांसपेशीमा हुने ग्लाइकोजेनको इन्धन भण्डारण मात्रै घट्दैन, बरु विस्तारै शरीर सञ्चालनको क्रम घटेर इन्धन सञ्चालनमै सहयोग गर्न छोड्छ। यही कारण डाइट गर्ने व्यक्तिले कडा खालको उपवास बस्दा प्रारम्भिक चरणमा हलुका र रमाइलो मान्न सक्छ, तर समयक्रमसँगै यो अनुभवलाई थकान, भोक र ध्यान केन्द्रित गर्न नसक्ने अवस्था र आलस्यले विस्थापन गर्छ। प्रोटिन, भिटामिनविनै थोरै खनिजको मात्र उपभोग गरिएकाले सीधा इन्धन र मुख्य पोषकतत्व चाहिने शरीर प्रणाली र अंग सञ्चित इन्धनमा मात्र आ िश्रत हुन्छन्। यस्तो अवस्थामा शरीर सञ्चालनको रफ्तार झनै तल झर्छ तर पनि ऊ काम गर्न बाध्य हुन्छ। पाचन शक्ति पनि विस्तारै चल्न थाल्छ र शरीरका कोष र अंगले आफूलाई चाहिने ऊर्जाविनै काम गर्नुपर्ने अवस्था आउँदा तिनमा उल्टै तनाव बढ्छ। बेलाबेलामा खाना खाने र भोको बस्ने समयको अवधि बढाउँदै जाने उपवासको तरिका वैज्ञानिक रूपमा नै प्रमाणित छ। यस्तो खालको आहार व्यवस्था रगत र ग्लुकोजको नियमिततासम्बन्धी समस्या (जस्तो कि टाइप २ डायबिटिज, इन्सुलिन अवरोध, हाइपोग्लेकेमिया, बिग्रेको ग्लुकोजको सहनशीलता र विशेष प्रकारका औषधि चलाइएका बिरामी) भएकालाई खतरापूर्ण हुन्छ। यसले बेहोस पार्ने, मुटुको अनियमित धड्कन सिर्जना गर्ने, वाकवाकी लाग्ने र भ्रान्ति हुन सक्छ। यही कारणले जुनसुकै खालको भोजन व्यवस्था थाल्नुअघि चिकित्सक र पोषणको ज्ञान भएका व्यक्तिको सल्लाह लिनु आवश्यक ठानिन्छ। अझ कुनै रोग या समस्यामा औषधि खाइरहेको छ या कुनै शारीरिक समस्या भएको व्यक्ति छ भने त त्यस्तो व्यक्तिले हचुवामै उपवासको निर्णय गर्नु उचित हुँदैन। पानीमात्रै खाएर उपवास बस्नुको विषय खासगरी शरीर र सबै अंग सञ्चालनको दरसँग जोडिएको छ। यस्तो खालको उपवासले लामो समयसम्म मोटोपना घटाउनसक्ने कुरो छ। तर सीधा भन्ने हो भने हाम्रो उमेर बढेसँगै हामीले हाम्रो शरीरको क्यालोरी बर्न' गर्ने क्षमता घट्छ। शरीरका मांसपेशी घट्नु र हाम्रा कोषहरू कम प्रभावकारी हुनाले त्यस्तो भएको हो। यही कारणले तौल उचाल्नेलगायतका वेट बेयरिङ गतिविधि' लाई शरीर सञ्चालनको दर बढाउने साधनका रूपमा चर्चा गरिन्छ। यस्ता शारीरिक क्रियाकलाप गर्दा थप मांसपेशी कोष बन्छन्। शरीरलाई भोकको कष्ट दिएर तौल घटाउने प्रयास गरेपछि शरीरका थुपै्र मांसपेशी विस्तारैविस्तारै टुक्रेर शरीरको लागि इन्धनका रूपमा प्रयोग हुन थाल्छन्। तत्कालै शरीरको मासु घटाउनुपर्ने मोटा मान्छेले शरीर सञ्चालनको दरमा परेको नकारात्मक असरबारे तत्कालै थाहा पाउँदैनन्। किनभने त्यस्ता मान्छेसँग शरीरमा धेरै टिस्यु' हुन्छन्। तर अर्कोतर्फ तुलनात्मक रूपमा कम तौल घटाउनुपर्नेका लागि (मानौं कि ५१० किलो) भने भोकको कष्टद्वारा तौल घटाउने उपायले उचित लक्ष दिन सक्दैन। किनभने विस्तारै सबै आवश्यक पोषणका तत्व नै शरीरले प्राप्त गर्दैन र शरीरको तन्दरुस्ती प्रणालीले नै काम गर्दैन। प्रारम्भमा केही किलो तौल घटे पनि पछि डाइट गर्दै जाँदा पनि तौल घट्ने प्रक्रिया धीमा हुन जान्छ। शरीर सञ्चालन प्रक्रियाको ढिलाइले यस्तो हुन गएको हो। यसैबाट प्रस्ट हुन्छ कि प्रारम्भिक दिनमा यस्ता खालका कडा भोजन व्यवस्थाका कारण तौल घटे पनि त्यो जारी रहँदैन। पश्चिमी समाजमा तौल घटाउने विषय सबैभन्दा बढी उधृत गरिएको र चासोको विषय हो। धेरैलाई यो विषयले सताउने गरेकाले त्यहाँ प्रायः व्यक्ति आफ्नो तौल घटाउन चाहन्छन्। तर त्यसमध्ये थोरैले मात्र यो लक्ष्य प्राप्त गर्न सक्छन्। तौल घटाउन कठिन हुने भएकैले कतिले यो लक्ष्यलाई दीर्घकालीन लक्षका रूपमा राख्ने गर्छन्। यसो हुनाका केही कारण छन्, तौल घटाउने विषय कठिन छ र यसले लामो समय लिन्छ। तर एकदमै कठिन र लामो समय नटिक्ने खालका भोजन तरिका' अपनाउँदा पनि त्यस्तो हुन जान्छ। अन्य खालका डाइट योजना' प्रायः राम्रै हुन्छन्, तर पानी मात्रै खाएर उपवास बस्ने कुरो खराबमध्येको खराब हो र यसबाट टाढै बस्नुस्। (न्युजडटकमडटएयूबाट)"
शिखरको सपना,"चुनाव भर्खर सकिएको छ। चुनावमा दलहरूले जेजस्ता लीला' गरे, त्यसको पनि समय सकिएको छ। अब विजयको उन्मादमा खादा, माला र अबीर लगाई उफ्रिबस्ने कि गम्भीर हुने ? विजेतालाई यो प्रश्न। अब पराजयको निराशामा षड्यन्त्रको तानाबाना बुन्ने कि भविष्य सोच्ने ? हार्नेहरूलाई यो प्रश्न। केही मान्छेहरू भन्छन्, चुनावले विकास, समृद्धि र स्थायित्वको मतादेश दियो।' चुनावमा सामाजिक न्याय र सीमान्त अधिकारको मसिनो स्वर पनि सुनिन्थ्यो। यसको अर्थ जनता सामाजिक न्याय, समृद्धि र स्थायित्वको शिखर चढ्न चाहन्छन्। मतदाता बेथितिको यो किनारबाट सुशासनको त्यो किनार पुग्न चाहन्छन्। आखिर तर्ने परिवर्तनको समुद्र हो। मिलेर तरौं। तर मिल्ने कसरी ? सरकार र विपक्षीहरू मिल्ने कसरी ? नागरिक र सरकारले सहकार्य गर्ने कसरी ? के विरोध गर्नै हँुदैन त ? कसैलाई लाग्ला, अब थोरै विरोध पनि अवाञ्छित हुन्छ। कुरा त्यस्तो होइन। रचनात्मक विरोधले नै त लोकतन्त्रलाई जीवित बनाउँछ। यहाँ मिल्नु भनेको सम्पूर्ण रूपमा एकअर्कामा विलय हुनु होइन। आलोचनाको अर्थ सम्पूर्ण ध्वंस पनि हुँदैन। मिल्नु भनेको सबैले आआफ्नो भूमिकालाई रचनात्मक बनाउनु हो। मिल्नु भनेको अझ आलोचनात्मक हुनु हो। आगामी सरकाले प्रभावकारी काम गरोस्। विपक्षीहरूले सकारात्मक खबरदारी गरून्। नागरिकले सबैलाई निगरानीमा राखून्। बस् यति भयो भने कुरा मिल्यो। अन्यथा पुरानै अहंकार, पूर्वाग्रह, सत्तालिप्सा र कुशासनले न समृद्धि आउँछ न स्थायित्व। पुरानै शाही ठाँट र शैलीले न सामाजिक न्याय मिल्छ र न शान्ति। पुरानै भागबन्डाको बाटो हिँडेर त पुगिने निराशातिरै हो। त्यसैले निराशाबाट बच्न तीनवटा काम गरौं। पहिलो दलहरूले निर्वाचनमा जेजस्ता वाचा गरे, त्यसको निगरानी गरौं। दोस्रो न्याय, समृद्धि र सुशासनका लागि निरन्तर बोलौं। तेस्रो आफूलाई सीमान्तहरूका पक्षमा राखौं। विकासविद्हरूको धारणा छ, विकासको नियम हुन्छ।' यो नियम अग्लो सिँढी चढेजस्तै हो। यो शिखरको यात्रा' हो। जहाँ टेक्ने ठाउँमा समायो भने पनि लडिन्छ। समाउने ठाउँमा टेक्यो भने पनि लडिन्छ। फटकिन खोज्यो भने पनि लडिन्छ। त्यसैले ठीक ठाउँमा समाउनुपर्छ। ठीक ठाउँमा टेक्नुपर्छ। टेक्ने र समाउने यो विधि सरकारमा मात्र लागू हुँदैन। विपक्षी दलले पनि त्यही गर्नुपर्छ। नागरिक समाजले पनि त्यही गर्नुपर्छ। हाम्रो सन्दर्भमा विकासको पहिलो शिखर हो अल्पविकसितबाट विकासशील राष्ट्रको यात्रा हो। दोस्रो चरणमा हामी एसियाली विकास स्तरमा पुग्नुपर्छ। तेस्रो चरणमा हामीले विश्वस्तरको समृद्धि प्राप्त गर्नुपर्छ। यद्यपि प्रश्न आउँछ, कसको विकास, कसको समृद्धि ? यो प्रश्नमा न्याय खोज्नु आवश्यक छ। नभुलौं, जो चर्को बोल्न सक्दैनन् र सबैभन्दा किनारामा छन् उनीहरू समृद्धिको पहिलो हकदार हुन् , अन्यथा विभेदहरूलाई प्रोत्साहित गर्ने विकासको काम छैन ? आगामी सरकारले गर्नुपर्ने कामको सानो सूची बनाऔं। अहिलेलाई मूलतः तीनवटा कामले प्राथमिकता पाउनुपर्छ। पहिलो, राजनीतिक सुधार र सुशासन। दोस्रो, रणनीतिक क्षेत्रमा लगानी र उत्पादन वृद्धि। तेस्रो, आधारभूत सेवा सुविधाको न्यायपूर्ण वितरण। यी तीनवटै काम सामाजिक न्याय र समृद्धिका सर्त हुन्। राजनीति सुधार भनेको पार्टीहरूको सुधार मात्र होइन। यो राज्य सञ्चालनका नीति र प्रवृत्तिहरूको सुधार हो। खतरा यहींनेर छ कि आगामी सरकार ले आवेगमा' काम गर्छ या नीतिगत' सुधारका लागि हिम्मत देखाउँछ ? आगामी सरकार ठालूहरूका' पक्षमा उभिन्छ कि निर्धाहरूको' ? राज्य व्यवस्थामा जनमुखी सुधार र सुशासन असम्भव छैन। तर सरकारले कोसँग साँठगाँठ र सौदाबाजी' गर्छ ? परिणाम त्यसैले निर्धारण गर्छ। जगजाहेर छ, पुरानो कर्मचारी प्रशासनले समृद्धि र सुशासनको भाषा बुझ्दैन। योसँग न उत्साह छ, न जनमुखी चेतना। न्याय र सुशासनको नवीन चेतना भएका युवाहरू सेवा प्रवाहमा संलग्न नभएसम्म सुल्टो परिणाम आउँदैन। त्यसो त कर्मचारी संघ, संगठनको खारेजी सुशासनको आधारभूत सर्त हो। के वाम सरकारले आफैंबाट पोसित कर्मचारी संगठनहरू खारेज गर्ने हिम्मत जुटाउला ? के अनौपचारिक क्षेत्रका कामदारको अधिकार र सुरक्षाका लागि आगामी सरकारले ध्यान देला ? सरकारको चरित्र निर्धारण गर्ने महत्वपूर्ण कुरा नै उसको चेतना हो। यहींनेर राजनीतिक दल, संघसंगठन र कार्यकर्ताले बुझ्नुपर्छ पार्टी भनेको सरकार होइन। पार्टीलाई नै सरकार बुझ्ने राजनीतिक समूहको निगरानी' जनताले गर्नुपर्छ, अन्यथा दलतन्त्र आउँछ, लोकतन्त्र सकिन्छ। जब राजनीतिक सुधार हुन्छ, स्वभावतः उत्पादनमुखी वातावरण बन्छ। यसलाई थप सुदृढ गर्न विपक्षी दल, सडक आन्दोलनका लागि उत्साही जमात र नागरिकलाई विश्वासमा लिनु सरकारको कर्तव्य हुन जान्छ। दलहरूले बन्द हडताललाई निरुत्साहित गर्नुपर्छ। सेवाप्रदायक संस्थाहरूको राजनीतीकरण र सिन्डिकेट खारेज गर्नुपर्छ। हामीसँग यथेष्ट स्रोत छ। मुख्य कुरा स्रोतको परिचालन हो, सुशासन हो, सामाजिक न्याय हो। समृद्धिको जुनुन' हो। गैरआवासीय नेपालीहरू भन्छन्, लगानी गर्न आतुर छौं।' राजनीतिक वातावरण राम्रो भए सर्तरहित वैदेशिक लगानीका अवसर पनि आउलान्। सरकारले उदारतासाथ' लगानी भित्याउने र कडाइका साथ' परिणाम हेर्ने नीति लिनुपर्छ। खासगरी निजी सम्पत्तिको सुरक्षा, स्वतन्त्रता र प्रतिस्पर्धा उत्पादन वृद्धि र पुँजी आमन्त्रणका उत्प्रेरक तत्व हुन्। हामीले अहिलेसम्म श्रमिकको कुरा गर्यौं। कम्युनिस्टहरूले सदैव मजदुरको हकहितलाई प्रोत्साहित गरे। तर उत्पादनका लागि पुँजी र श्रम दुवैको महत्व स्वीकार नगरी कसैले लगानी गर्दैन। यद्यपि सबैखाले लगानीको लक्ष्य हुनुपर्छ सामाजिक न्याय, रोजगार सिर्जना र गरिबीको अन्त्य'। विज्ञहरू भन्छन्, समृद्धि' सम्भव छ। तर सुरुआत ठीक हुनुपर्यो। पुरानै बाटोमा हिँडेर नयाँ गन्तव्यमा पुगिँदैन। युवा अभियन्ताहरूको भनाइ छ, गरिबी घटाउन वार्षिक थप १० लाख युवालाई रोजगार दिनुपर्छ।' यो युवालाई न्याय दिने विषय हो। विज्ञहरू भन्छन्, कृषि, पर्यटन, पूर्वाधार विकास र औद्योगीकरण रोजगारका स्रोत हुन्।' वार्षिक १० लाख रोजगार थप्ने हो भने १० वर्षमा सय लाख रोजगार प्राप्त हुन्छ। यसैगरी भूमिसुधारका माध्यमबाट ५० लाख गरिब किसानलाई सम्बोधन गर्न सकिन्छ। भूमिसुधारले कृषि उत्पादन वृद्धि, रोजगार सिर्जना र ग्रामीण क्षेत्रका शोषणहरूको एकैपटक अन्त्य गर्नेछ। यसो गर्दा १० वर्षमा १५० लाख जनतालाई धनी बन्न सहयोग मिल्छ, जसले हामीलाई मध्यम एसियाली विकासको स्तरमा लैजानेछ। यो हाम्रो विकासको पहिलो शिखर हो। यसपछि हामी दोस्रोे शिखर चढ्नुपर्छ, जसले हामीलाई अर्को १० वर्षमा एसियाको उन्नत देशको सूचीमा पुर्याउनेछ। तेस्रो शिखर भने नेपालको समृद्धिलाई विश्वस्तरमा पुर्याउनु हो। यति गर्न हामीलाई थप १० वर्ष चाहियला। यसरी २५ वर्षमा हामीले सामाजिक न्यायसहितको समृद्धि प्राप्त गर्ने छौं। ज्ञान र विज्ञानको तीव्र प्रसारणले हिजो ५० वर्षमा हासिल भएका लक्ष्यहरू अब २५ वर्षमा हासिल हुन सम्भव छ, अन्यथा हामीसँग एक जीवन छ र पर्खिनका लागि बाँकी विकल्पहरू छैनन्। यहींनेर भूराजनीतिको कुरा आउँछ। हामीले हाम्रो राष्ट्र फेरि पनि भनौं कि सामाजिक न्यायविनाको विकासले विभेद घटाउँदैन। अतः हाम्रो लक्ष्य सामाजिक न्यायसहितको विकास हो। उद्योग व्यवसायमा बिमा कार्यक्रम, वृद्ध, असहाय र ज्येष्ठ नागरिकलाई निवृत्तिभरण र क्षतिपूर्ति। औषधोपचार, शिक्षा र सुरक्षा। यी सामाजिक न्यायसँग सम्बन्धित विषय हुन्। हाम्रोजस्तो गरिब देशले जनताको खाद्य सम्प्रभुता र पोषणमा ध्यान दिनैपर्छ। मान्छेहरू ठान्छन् युरोपको विकासमा असीमित स्वतन्त्रताले काम गरेको छ। तर हैन, उनीहरू यति बलियो प्रणालीमा काम गर्छन्, जसले जनताको हरेक सुःख, दुःखको निगरानी गर्दछ। हामीले पनि जनतालाई निगरानी गर्ने र जोखिममा सघाउने नीति लिनुुपर्छ। समृद्धि सम्भव छ। हामीले हाम्रै जीवनमा समृद्धि प्राप्त गर्ने हो। यो कुनै सपनाको बात' होइन। निश्चय नै आगामी २५ वर्षमा हामी त्यो शिखरमा पुग्न सक्छौं, जहाँ कोरिया, मलेसिया, चीन, भारत, सिंगापुर र अरू छन्। यसका लागि सबैले आआफ्नो हिस्साको काम गरौं। सरकारले प्रभावकारी सरकार चलाओस्। विपक्षीहरूले आलोचनात्मक खबरदारी गरून्। नागरिकले सबैलाई निगरानी गरौं। निगरानी गरौं कि कसैले पनि चुनावमा गरेका वाचाहरू नभुलून्, अन्यथा फेरि चुनाव हुन्छ, फेरि सरकार बन्छ र ढल्छ। सायद अर्को चुनावमा फेरि कसैले बहुमत ल्याउला र स्थिरता पनि देला। तर विकास ? तर न्याय ? किनभने सबै स्थिरताले विकास दिँदैनन्। सबै स्थिरताले न्याय पनि दिँदैनन्। त्यसैले स्थिरता, विकास र न्याय सँगसँगै मागौं, अन्यथा सपनामा शिखर छुनुको' प्रयोजन रहँदैन।"
विवाहहेत्तर सम्बन्ध र स्वतन्त्रता,"दम्पतीले आफ्ना श्रीमान् वा श्रीमतीभन्दा बाहिर जोसुकै व्यक्तिसँग गर्ने लुकिछिपी शारीरिक र भावनात्मक सम्बन्धलाई कतिपय विवाहहेत्तर सम्बन्ध भन्छन्। हाम्रो समाज मात्रै होइन, खुला मानिने पश्चिमा समाजले पनि यस्तो सम्बन्धलाई अनैतिक सम्बन्ध नै मान्दछ। प्राचीनकालदेखि नै चलिआएको तर पनि समाजमा लुप्त रहेको यो सम्बन्ध हिजो, आज र भोलिका पनि विषय हुन्, किनभने मान्छेका भावना र चाहना सर्वकालिक हुन्छन्। तर आधुनिकता, प्रविधि र विश्वव्यापीकरणको बढ्दो प्रभावले विवाह' को परिभाषा, ढाँचा र स्वरूपमै परिवर्तन आइरहेको देखिन्छ। राजा त्रिभुवनकी एउटी रानी थिइन्। उनको नाम थियो सरला। नेवार समुदायकी उनलाई त्रिभुवनले यति धेरै मन पराए कि उनलाई पत्नीको रूपमा स्विकारे र रानीको दर्जा दिए। आज पनि नारायणीभित्रको बम्बई चोक दरबारमा गुमनाम जीवन बिताइरहेकी सरलाको उदाहरणले हामी सरल रूपमा के बुझ्छौं भने सहज अवस्थामा मान्छे बहुप्रेम रुचाउँछ। रामेको स्वास्नी श्यामेसँग गई रे, कालेकी जोई सेतेसँग पोइल गई रे' हामीले नेपाली सामाजका ग्रामीण भेगमा सुन्ने गरेको कथन हो यो। अहिले पनि सार्वजनिक स्थल या कार्यालयतिर हामीले फलानो पुरुष फलानो स्त्रीसँग हिमचिममा छ रे। फलानो र तिलानो फलानो ठाउँमा कुम जोड्दै हिँडे रे' भन्ने सुनेका छौं। अर्कैसँग लाग्यो रे, अर्कैको लोग्ने ताकी रे,' जस्ता विषय अचेल उति नौलो लाग्नै छोडिसके। सम्बन्धको विषय संवेदनशील हुने गरेकाले होला, मान्छेहरूले यस्ता विषयलाई अरे' जोड्ने गरेको। आफूसँग सर्वगुणसम्पन्न रानी हुँदाहुँदै राजा त्रिभुवन जस्ता व्यक्तिले किन एक्स्ट्रा म्यारिटल अफेयर' राख्न पुगे त ? राजाले चाहिँ मन पर्नेबित्तिकै रानीमाथि सौता थपेर उपमहारानी राख्न किन पाएका होलान् ? कसरी पाएका होलान् ? संसारभर धनी र सम्पन्नले धेरै स्त्रीसँग सम्बन्ध राखेको उदाहरण छन्। नेपाली समाजकै कुरा गर्ने हो भने पचास वर्षअघिसम्म पनि दुईचारवटा श्रीमती राख्ने थुप्रै व्यक्ति समाजमा थिए। अहिले पनि एकाध बूढा बाजेहरू जिउँदै छन् दुईचार स्त्री वैधानिक रूपमै बिहे गरेका, भोगेका। समाजमा यस्तो प्रचलन नै थियो पहिले। मर्दका दसोटी' भन्ने त उखानै बन्यो। कसैको सन्तान नभएर, कसैको श्रीमती रोगी भएर अनि कसैले भने घरमा श्रीमती हुँदाहुँदै पनि अर्की रूपवती भएर थेग्न नसक्दा' बहुविवाह' गर्ने चलन थियो। तर यो चलन अचेल हट्दै आएको छ। सरकारले बहुविवाहलाई दण्डनीय बनाएको छ। त्यसो हुँदाहुँदै पनि एक्स्ट्रा म्यारिटल अफेयर' को प्रभाव समाजमा आज पनि उत्तिकै छ। कतिपय अवस्थामा यो बढेको समेत देखिन्छ। विवाहहेत्तर सम्बन्धको जरो नियाल्दा यो राजादेखि जोगीसम्म पुगेको अनुमान गर्न सकिन्छ। हफिङ्टन पोस्टले विवाहहेत्तर सम्बन्ध किन कायम रहन्छ भन्नेबारे केही कारण खुलाएको छ। अन्जानमै कलिलो विवाह, पारिवारिक दबाबमा विवाह, जोडीप्रतिको आविश्वास, शारीरिक असन्तुष्टि र व्यक्तिको इच्छामा फरकपनजस्ता कारणले यस्तो हुने गर्छ। उसो त दक्षिण एसियाका धेरैजसो घरमा अचेल वैदेशिक रोजगारका कारण पनि यस्तो अवस्था निम्तेको छ। यसले हत्या, डिभोर्स र अनिच्छुक गर्भधारणसमेत बढिरहेको छ। समाजले जुनसुकै गल्तीमा महिलालाई टार्गेट' गर्ने प्रचलन पुरानै हो। हुर्केका स्त्रीको मनोभावना र शारीरिक आवश्यकताका कुराहरू नजरअन्दाज गरिनु हाम्रो समाजमा स्वाभाविक हो। तर विवाहहेत्तर सम्बन्धले महिला र पुरुष दुवै पीडित छन्। अनेक परिबन्द, सामाजिक र शारीरिक चाहनाले उत्पन्न गरेको विवाहहेत्तर सम्बन्धले ल्याएका अनेक समस्याको जालोमा आज पनि पुरुषभन्दा महिला नै बढी परेका छन्। कार्यालयमा काम गर्न जाँदा या घरबाहिर केही दिन मात्र महिला जाने अवस्था आइपरेमा महिलाले धेरै प्रश्नको सामना गर्नुपर्छ। महिलाको विवेक र निर्णय क्षमतामा धेरैजसो प्रश्न गरिन्छ। तर एउटै आमाको कोखबाट जन्मेको पुरुषले त्यस्तो केही सामना गर्नु पर्दैन। महिलाले कुनै विषयको प्रतिरोध गरिन् भने उनका विरुद्ध अनेक प्रश्न र शंकाका शृंखला बन्छन्। उसले गल्ती गरेकै भएर ऊ यतिसम्म आक्रोशित भएको त होला' भन्ने हल्का र सस्ता टिप्पणी गरिन्छन्। सतीप्रथाका नाममा मारिएका मेरा हजुरआमाका संगीहरू तिनै महिला जाति थिए। छाउपडी र देउकी प्रथाको पीडा भोग्नुपर्ने जाति पनि यही मातृ जाति हुन्। अनेक परिबन्द, सामाजिक र शारीरिक चाहनाले उत्पन्न गरेको विवाहहेत्तर सम्बन्धले ल्याएका अनेक समस्याको जालोमा आज पनि पुरुषभन्दा महिला नै बढी परेका छन्। कसैका लोग्ने विदेशमा छन् भने महिलालाई सचेत गराइन्छ ख्याल गर्नू, नाक नकाट्नू, इज्जत जोगाउनू। त्यसबाट महिलालाई एक खालको मानसिक त्रास रहन्छ। म कोसँग बोलूँ कि नबोलूँ ? कसैसँग हाँसू कि नहाँसू ? कसैसँग हितैषी सम्बन्ध राख्न पनि विवाह' नामको संस्थाले महिलालाई यसरी अवरोध गरिदिन्छ। विदेशमा कमाउन' गएका कतिपय लोग्नेका श्रीमतीहरू घरमै थन्किनुका अनेक कारणमध्ये यो पनि एक हो। यसले त उल्टै महिलाले घरबाहिर गएर आफ्नो सीप प्रयोग गर्ने आधिकारबाटै वञ्चित हुने अवस्था पो उत्पन्न गराएको छ। कतिपय युवतीमा डिप्रेसन' ल्याएको छ। हाम्रा व्यक्तिगत तथा सामाजिक जीवनमा असर पर्ने एक्स्ट्रा म्यारिटल अफेयर' को नकारात्मक असरबारे सबैजना सचेत भएर त्यसलाई निमिट्यान्न पार्न लाग्नुपर्छ। पति र पत्नीले एकअर्काको भावना बुझ्नु र मानसिकशारीरिक भावनाको कदर गर्नु यसको सबैभन्दा उचित औषधि हो। यसो हुँदा यस्तो अनुचित सम्बन्धले ल्याउने विनाशको अन्त्य हुने थियो। विश्वव्यापीकरणले आज एक देशबाट अर्को देशमा गएर अवसर खोज्न पाउने अवस्था उत्पन्न भएको छ। राम्रा अवसर पाउँदा छोरा मान्छेले सहजै घर छोड्न पाउने तर छोरी मान्छेले नपाउने विषय नाजायज हो। महिलाको निर्णय क्षमतामा विश्वास गरी उसलाई पनि जहाँसुकै उड्न' दिइनुपर्छ। स्वतन्त्रताले मान्छेलाई जिम्मेवार बनाउँछ ।"
'राप्रपा विलयको बाटोमा ',"काठमाडौं : राप्रपाका वरिष्ठ नेता एवं पूर्वप्रधानमन्त्री लोकेन्द्रबहादुर चन्दले पार्टी विलयको बाटोमा गएको भन्दै चिन्ता व्यक्त गरेका छन्। राप्रपाका संस्थापक नेतासमेत रहेका चन्दले नेताहरूमा सत्ता र स्वार्थ हाबी भएकाले पार्टीको भविष्य चुनौतीपूर्ण रहेको बताए। उनले भने, विभाजित स्थितिमा राप्रपाको भविष्य म देख्दिन। अहिले तीन चिरामा विभाजित पार्टीबीच एकता नभए राप्रपा विलयको बाटोमा जाने निश्चित छ।' अन्नपूर्णसँगको विशेष कुराकानीमा बिहीबार उनले भने, राप्रपा सैद्धान्तिकभन्दा केही नेताको सत्ता लोलुपताले विभाजित भयो। नेताहरूमा पछिल्लो समय सत्तामा कसरी पुग्ने प्रतिस्पर्धा र पार्टी नेतृत्वमा निरन्तरता दिइरहने प्रवृत्ति मात्र रह्यो। फलस्वरूप जानि नजानी पार्टी एकता र अनेकताको शृंखला चल्यो।' राप्रपा वैकल्पिक राष्ट्रवादी शक्तिका रूपमा स्थापित भइरहेका बेला चुनावको संघारमा पार्टी विभाजन हुनु बिडम्बना भएको चन्दको भनाइ थियो। देशको चौथो दलका रुपमा स्थापित भइसकेको राप्रपा आज अस्तित्वबिहिन अवस्थामा पुग्यो उनले भने, तर चुनावको मुखमा पार्टी विभाजित हुँदा स्वभाविक रुपमा कमजोर हुने नै भयो।' उनले कांग्रेससँग चुनावी गठबन्धन गर्दासमेत कमजोरी भएको बताए। उनले देशभर दुवै राप्रपाले प्रतिनिधिसिभामा ४४ सिटमा मात्र उम्मेदवारी दिएकाले उम्मेदवार नभएपछि समानुपातिकमा थोरै मत आएको बताए। विभाजनपछि आफू कुनै पनि पार्टीमा आबद्ध नरहेको उनले बताए। उनले फेरि पार्टी एकता गर्नसमेत सुझाव दिए। राप्रपा एजेन्डामा पनि कमजोर देखियो। अब पार्टी एकतासँगै हिन्दु राज्यको एजेन्डा उठाउन सके मात्र राप्रपाले फेरि जनमत पाउन सक्छ', उनले भने, राप्रपाले हिन्दु राज्यको माग छाडेको हो कि भन्ने भ्रम जनतामा परेको छ।' उनले राष्ट्रपतिलाई विवादमा ल्याउन नहुनेमा जोड दिए। उनले सहमतिमै अध्यादेश विवाद टुंग्याउनु उचित हुने भन्दै यथाशक्य राजनीतिक गतिरोध टुंग्याउन दलहरूसँग आग्रह गरे। वाम गठबन्धनका पक्षमा स्पष्ट बहुमत आइसकेपछि प्रधानमन्त्रीले राजीनामा नदिएर कुर्सीमोह देखाएको आरोप पनि चन्दको थियो।"
"पद्म, स्प्रिङ्डेल र सैनिक क्वार्टरफाइनलमा","भक्तपुर : आयोजक पद्म माध्यमिक विद्यालय, स्प्रिङ्डेल इंगलिस स्कुल र सैनिक आवासीय महाविद्यालय भक्तपुरमा जारी पाँचौं पद्म कप जिल्लाव्यापी मावि स्तरीय भलिबल प्रतियोगिताको क्वार्टरफाइनलमा पुगेका छन् । पद्म माविको ९४ औं र पद्म कलेजको आठौं वार्षिकोत्सवको अवसरमा आयोजित प्रतियोगिता अन्तर्गत शुक्रबार भएका खेलमा जीत हात पार्दै पद्म, स्प्रिङ्डेल र सैनिक स्कुल क्वार्टरफाइनलमा पुगेका हुन् । प्रतियोगिताको उद्घाटन खेलमा आयोजक पद्मले अरनिको माविलाई २५२१ र २५२१ को सोझो सेटमा हराएको थियो । त्यस्तै समूह चरणको अर्को खेलमा एजे स्कुललाई २५२२, २५२७ र २५१८ को सेटमा हराउँदै पद्मले अन्तिम आठमा स्थान पक्का गरेको हो ।त्यस्तै स्प्रिङ्डेलले पहिलो खेलमा एजे स्कुलाई २५१६ र २५११ तथा दोस्रो खेलमा अरनिको माविलाई २५१० र २५२२ को सोझो सेटमा पन्छाउँदै क्वार्टरफाइनलको यात्रा तय गरेको हो । यसैगरी सैनिक आवासीय माविले पहिलो खेलमा ख्वप माविलाई २५२० र २५२२ तथा दोस्रो खेलमा विद्यार्थी निकेतन माविलाई २५११ र २५१८ को सोझो सेटमा हराउँदै अन्तिम आठमा स्थान सुनिश्चित गरेको हो ।भक्तपुरका सातवटा माध्यमिक विद्यालयहरुको सहभागिता रहेको प्रतियोगिताको विजेताले उपाधिसँगै १२ हजार नगद पुरस्कार हात पार्ने विद्यालयका प्रधानाध्यापक राम हाडाले जानकारी दिए । उनका अनुसार उपविजेताले सात हजार र तेस्रो हुनेले चार हजार रुपैयाँ नगद पुरस्कार प्राप्त गर्नेछन् ।त्यस्तै व्यक्तिगततर्फ उत्कृष्ट खेलाडीसँगै उत्कृष्ट स्पाइकर, उत्कृष्ट ब्लकर र उत्कृष्ट सेटरले पुरस्कृत गरिने उनले बताए ।खेल हुनुअघि एक समारोहबीच भक्तपुर नगरपालिकाका प्रमुख सुनिल प्रजापतिले उक्त प्रतियोगिताको उद्घाटन गरेका थिए । उक्त अवसरमा प्रमुख प्रजापतिले नपाले सम्पदा संरक्षणसँगै शिक्षा र खेलकुद क्षेत्रमा बढी लगानी गर्दै आएको जानकारी दिए ।सम्पदा संरक्षणमा काठमाडौंस्थित रानीपोखरीको पुनर्निर्माणको विवादले जनताबीच जनप्रतिनिधिहरुको बद्नाम भएको धारणा राखे । भक्तपुर नगरपालिका वडा नं १ का वडा अध्यक्ष एवं युवा तथा खेलकुद समितिका संयोजक श्यामकृष्ण खत्रीले भक्तपुर नपाले आउँदो फागुन ८ गतेदेखि अन्तरनगर भलिबल प्रतियोगिता गर्ने जानकारी दिए ।"
मैत्रीपूर्ण फुटबल : विजेतालार्इ बाेका उपहार,"दमौली : दमौलीमा सञ्चालित मैत्रीपूर्ण फुटबल प्रतियोगितामा आयोजक लायन्स क्लब अफ तनहुँ भानुभक्त र पत्रकार महासंघ तनहुँबीच बराबरी भएको छ । लायन्स क्लब अफ तनहुँलाई ३० ले हराएर फाइनल पुगेको पत्रकार महासंघ र लायन्स क्लब अफ तनहुँ व्यास सिटीलाई १० ले हराएको लायन्स क्लब अफ तनहुँ भानुभक्तबीच निर्धारित समयमा ११ को बराबरी भए पछि दुवै टिमलाई विजेता घोषणा गरिएको हो । लायन्स क्लबका रिजन चियरपर्शन चुडामणि दाहालले दुवै विजेतालाई उपहार स्वरुप संयुक्त रुपमा बोका प्रदान गरे । आयोजक क्लबका अध्यक्ष कविराज श्रेष्ठको अध्यक्षतामा भएको पुरस्कार वितरण कार्यक्रममा पत्रकार महासंघ तनहुँका अध्यक्ष ओमकार आचार्य, पूर्व अध्यक्ष प्रदीप काफ्ले, आयोजक क्लबका पूर्व अध्यक्ष विश्वेश्वर खनाल, क्लबका उपाध्यक्ष विष्णु पराजुलीलगायतले बोलेका थिए । कार्यक्रम सकिए पछि अकला मन्दिरमा सामूहिक भोज आयोजना गरिएको थियो ।"
