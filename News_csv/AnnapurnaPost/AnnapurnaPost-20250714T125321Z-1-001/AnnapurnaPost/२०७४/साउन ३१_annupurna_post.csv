शीर्षक,विवरण
कति हुनुपर्छ कानुन बनाउने सांसदको योग्यता ?,"संसद् वा सर्वोच्च विधायिका जसले देशको कानुन बनाउँछ, त्यसमा निर्वाचित हुन चाहने व्यक्तिको के योग्यता हुनुपर्छ, त्यसको लागि न्यूनतम योग्यता तोकिनुपर्छ कि पर्दैन भन्ने विवाद अहिले संसारका धेरै भागतिर उठ्न थालेको छ । यसको पक्ष र विपक्ष दुवैतर्फ गर्न मिल्ने वा गरिने गरेका तर्कहरू पनि प्रशस्तै छन् । यो मुद्दाले नेपालमा पनि अहिले आएर प्रवेश पाएको छ । यो योग्यताको कुराले कुनै स्कुल, कलेजले दिने स्कुल पास वा कलेज पासको मात्रै कुरा गरेको चाहिँ हैन । नेपालको संविधानअनुसार सर्वोच्च अदालतको प्रधानन्यायाधीशदेखि लिएर सबै संवैधानिक निकायका प्रमुख हुनसमेत प्रायः सामान्य स्नातक पास भए पुग्ने व्यवस्था गरिएको छ । यसको मतलब यो होइन कि जोकोही स्नातक गरेको व्यक्तिले जानेजतिको कुरा जानेपछि ती पद सम्हाल्ने योग्यता पुग्छ । त्यस्ता पदहरूको लागि त्यस्तो तोकिएको शैक्षिक योग्यताको अतिरिक्त अन्य व्यावसायिक अनुभव, योग्यता र दक्षताको प्रावधान पनि राखिएको हुन्छ । त्यसो भन्नुको मतलब कुनै स्कुल पास वा कलेज पासको प्रावधानले मात्र यहाँ उठान गरेको समस्यालाई पूर्णरूपले सम्बोधन गर्दैन । अरू देशमा के होला, तर अब विस्तारै नेपालमा स्कुल वा कलेज पाससम्म पनि नभएका त सायद कमै हुनेछन्, संसद्को लागि आकांक्षीहरू । यो विषयमा छलफल हुँदा खाली स्नातक, स्नातकोत्तरजस्ता उपाधिको खोस्टो मात्रको कुरा गरिएको होइन भन्नेमा सबैले प्रस्ट हुन जरुरी छ । यो विषयमा भारतको संविधान जारी गर्दैका समयमा त्यहाँका राष्ट्रपति डा राजेन्द्र प्रसादले एउटा घतलाग्दो विश्लेषण गरेका थिए । डा प्रसादको भनाइ थियो कि उनी व्यक्तिगत रूपले त विधायकहरूको न्यूनतम शैक्षिक योग्यता तोकिनुपर्छ भन्ने पक्षमा थिए । विधायकहरूले कानुन निर्माणको विषयवस्तु बुझ्नुपर्छ, कानुनी प्रक्रिया र शब्दावलीसँग परिचित हुनुपर्छ, कुनै कानुनको आवश्यकताको विश्लेषण गर्न सक्नुपर्छ र प्रस्तावित कानुन बन्दा र नबन्दा पर्न सक्ने सामाजिक आर्थिक प्रभावको सम्यक विश्लेषण गर्न सक्ने हुनुपर्छ । उनको तर्क थियो कि बनेको नीति वा कानुन लागू गर्ने प्रशासक हुन शैक्षिक योग्यता चाहिने तर स्वयं कानुन बनाउनेमा योग्यता नचाहिने कुरा मिल्दो भएन । यो दिशामा अफ्रिकी मुलुकहरूमा त हलचल नै भयो र अझै भइरहेको छ । कतिपय अफ्रिकी देशहरूले त त्यस्ता केही प्रावधान लागू पनि गराएका छन् र त्यसको परिणाम सकारात्मक भएको बताउने गरिएको छ । हुन पनि १२ दशक अघिसम्म निकै पछि रहेका केही अफ्रिकी मुलुक घाना, केन्या, युगान्डा, जाम्बिया र अहिले आएर रुवान्डा, तान्जानिया, मोजाम्बिक, इथियोपियालगायत देशहरू आशालाग्दो भविष्यतिर उन्मुख भइराखेका छन् । युगान्डाले अरू कुराको अतिरिक्त संसद् सदस्य हुनको लागि कानुनद्वारा नै केही न्यूनतम शैक्षिक योग्यताको प्रावधान लागू गरेको छ । कुनै न कुनै रूपमा त्यस्तो व्यवस्था अन्य मुलुकहरू तान्जानिया, केन्या, नाइजेरियामा समेत लागू भएको छ । केन्यामा राष्ट्रपति तथा उपराष्ट्रपति हुनको लागि कमसेकम स्नातक गरेको हुनुपर्छ । यी कदम अफ्रिकी जनताले लामो समयसम्म भोगेको विगतको गरिबी, भोकमरी, अन्याय, असमानताप्रतिको 'रिस्पोन्स' हो भनेर बुझ्न उपयुक्त हुन्छ । संसद् सदस्य हुन वा विधायक बन्नको लागि कुनै न्यूनतम योग्यताको प्रावधान हुनुपर्छ भन्नेमा सायद चर्को विमति नहोला, तर यहाँनेर मुख्य प्रश्न के हो भने त्यस्तो प्रावधान सामान्य कलेज पास वा स्नातक पास भनेर राख्ने कि त्यसमा अरू अनुभव र क्षमताको विषय पनि संलग्न हुनु आवश्यक पर्छ भन्ने हो । विधायकहरूले कानुन निर्माणको विषयवस्तु बुझ्नुपर्छ, कानुनी प्रक्रिया र शब्दावलीसँग परिचित हुनुपर्छ, कुनै कानुनको आवश्यकताको विश्लेषण गर्न सक्नुपर्छ र प्रस्तावित कानुन बन्दा र नबन्दा पर्न सक्ने सामाजिक आर्थिक प्रभावको सम्यक विश्लेषण गर्न सक्ने हुनुपर्छ । योग्यताको प्रावधान चाहिन्छ भन्नेहरू भन्छन्, विषयवस्तुलाई स्वतन्त्र ढंगले हेर्न र व्यक्त धारणामाथि सन्तुलित दृष्टिकोण राख्नसमेत शैक्षिक एवं अनुभवजन्य योग्यताको अहं महत्व हुन्छ । यसैको अभावमा वा सम्भवत त्यस्तो ज्ञान र क्षमताको अभावमा हाम्रो संसद्का सिट प्रायः खाली हुने वा 'स्लिपिङ चेयर' को रूपमा देखिने गरेको हुन सक्छ । यस्तो योग्यताको कानुनी प्रावधान अहिलेसम्म नहुनुमा के कुराले भूमिका निर्वाह गरेको होला ? त्यो जे भए पनि प्रस्ट के हो भने, विधायकहरूमा शैक्षिक र अनुभवजन्य व्यावसायिक दक्षताको अभावमा तिनबाट समाजले खोजेजस्तो कानुन बन्दैन र बन्छ कुनै न कुनै रूपले लागू गर्ने नसकिने, अस्पष्ट समाजले स्वीकार नगर्ने खालको कानुनको खोस्टो। अनि त्यसबाट सुरुदेखि नै कार्यान्वयनमा झमेला आउन थाल्छ र कानुन मिचेर जानु आवश्यकताजस्तै बन्न थाल्छ । यसरी यहाँदेखि नै अपारदर्शिता, भ्रष्टाचार एवं मनोमानीको आरम्भ हुन्छ । तसर्थ समाजका ती मूल कानुनी र प्रशासनिक चुनौती निर्मूल गर्न सम्भवतः यहाँ उठाइएको विषय एउटा उपयुक्त आरम्भ बन्न सक्छ । यो कुराको आवश्यकता खासमा हाम्रो देशको सन्दर्भमा संघीय संसद्को लागि मात्र चाहिएको होइन । उस्तै आवश्यकता त प्रदेश गठन हुने बेला प्रदेशसभाको लागि र स्थानीय तहको लागि पहिलेदेखि नै थियो । स्थानीय तहका प्रमुख र उपप्रमुखका लागि उम्मेदवार मनोनयन गर्दा पार्टीहरूले कस्तो योग्यता खोज्ने र कस्ता व्यक्तिलाई मनोनयन गर्न उपयुक्त हुन्छ भन्ने विषयमा ४ अप्रिल २०१७ को अन्नपूर्ण पोस्ट् दैनिकमा पंक्तिकारको आलेख प्रकाशित थियो । पार्टीहरूको निर्णायक तहमा बस्नेहरूले त्यता आँखा पुराए वा पुर्याएनन् वा त्यसको मनन गरे वा गरेनन् त्यो त यसै भन्न सकिएन । बेलायत, युरोपेली मुलुक एवं उत्तर अमेरिकातिर पार्टीहरूले चुनावमा समाजको विभिन्न क्षेत्रका व्यक्तिहरूको प्रतिनिधित्व हुने गरी उम्मेदवार बनाउने प्रचलन छ । कुनै आयआर्जनको प्रस्ट पेसा, व्यवसाय वा स्रोत नभएको व्यक्तिलाई त न पार्टीले टिकट दिन्छ, न दिइहाले पनि त्यस्तालाई जनताले भोट नै दिन्छन् । मतदाताले पहिला सोध्छन्, 'तिम्रो पेसा के हो ।' हाम्रो यहाँ झैं 'मेरो पेसा राजनीति हो' भनेर भोट पाउने गुन्जायस त्यहाँ छैन । अस्ट्रेलियाको वर्तमान संसद्को संरचनाबारे एउटा रिपोर्ट पढेको थिएँ, जसबाट थाहा लाग्यो कि अहिलेको संसद्मा २५ प्रतिशत भन्दा बढी व्यापार वा उद्योगका कार्यकारी वा व्यवस्थापक र त्यसैअनुरूप अरू पेसागत क्षेत्रका मानिसको प्रतिनिधित्व त्यहाँ रहेको देखियो । तर हाम्रो नेपालमा स्थानीय तहमा निर्वाचित प्रमुख र उपप्रमुखको समेत दक्षता र अनुभव भनेको विद्यार्थीलगायत पार्टीका भ्रातृ संगठनमा राजनीति गरेको भन्नेबाहेक अरू केही देखिएन । अब संघीय र प्रदेश सभाका उम्मेदवारका हकमा त्यस्तो शैक्षिक योग्यताको प्रावधान आवश्यक छ छैन ? छ भने त्यो के कसरी लागू गर्ने हो सार्वजनिक रूपमा छलफल प्रारम्भ हुनु आवश्यक छ ।"
दलित र गरिबका बलदेव,"विसं २०६१ पुसमा भूमि अधिकारबाट वञ्चित किसानहरूको पहिलो राष्ट्रिय सम्मेलनको लागि कलंकी लिन पुगें । एक काँधे झोला, कछाड र लीलो सर्टमा साधारण किसान भेटें । सम्मेलनमा सहभागी हुन सँगै गौशाला धर्मशाला हानियौं । मैले प्रश्न गरें, 'के भूमिअधिकार आन्दोलन सफल होला ? ' उनले भने, 'यो समाज स्वार्थी छ । आफू अघाएपछि अरूले खानुपर्छ भन्नेमा हेक्का राख्दैन । यही पेट र सम्मानपूर्वक बाँच्नको लागि हो यो संघर्ष ।' उनले त्यतिबेला गरेका पहिचान, समानता र सामाजिक न्यायका कुराले बलदेव बौद्धिक मान्छे रहेछन् भन्ने लाग्यो । सम्मेलनमा उनको विचार नियाल्थें । उनलाई पछ्याउने कोसिस गर्थें । अनि ममा प्रश्न उब्जिन्थ्यो यी को हुन् ? यिनको विगत के हो ? कसरी पलायो यिनमा यस्ता गम्भीर विचार ? राष्ट्रिय भूमि अधिकार मञ्चको पहिलो सम्मेलनबाट बलदेव अध्यक्ष भए । त्यसपछि भूमि अधिकार आन्दोलनमासँगै गाँसिने मौका पाइयो । भूमि अधिकार प्राप्तिका हरेक आन्दोलनमा सँगै हुँदा बलदेवका विचारले अभियानमा लाग्न थप हौसला मिल्थ्यो । कहिलेकाहीं आन्दोलनमा निराशा हुँदा उत्साहित बनाउनेमध्येका बलदेव पनि एक थिए । बलदेवका विचार र लगावले निरन्तर अहिंसात्मक तवरले भूमि अधिकार आन्दोलनमा लाग्ने हौसला र आँट बढ्थ्यो । बलदेवरामको स्वार्थ भनेको दलित र गरिबले सम्मानपूर्वक बाँच्नको लागि भूमिमा किसानको अधिकार भइदिएमा सबैलाई राम्रो हुन्थ्यो भन्ने थियो । बलदेवको घर मधुपट्टि जाने अवसर पाएँ । सानो झुपडी । त्यतिबेला दुःख दिनेहरू बलदेवका कुरा सुन्न आउँथे । उनले गरेका हरेक कुरा तर्कसंगत हुन्थ्यो । बलदेवमा यतिको ज्ञानको भण्डार कसरी सिर्जना हुन्थ्यो ? कहिलेकाहीं यिनका कुरा सुनेर अचम्म लाग्थ्यो । सयौं वाक्य हुने शब्द बोल्थे । दलित र भूमिहीन परिवारमा जन्मेका उनी गरिबको पक्षमा विचार राख्थे । हरेक विचारमा तथ्य हुन्थ्यो । बलदेवलाई पढ्न र बुझ्न दुई रात सँगै बसियो गौशाला धर्मशालामा । उनले गीता र रामायणबाट कुरा सुरु गरे । इतिहास पल्टाउँदा पनि दलित र गरिबलाई बाँच्न कठिन भएको प्रसंग निकाले । मान्छेमा रिस हुनुपर्छ । त्यो रिसलाई अहिंसात्मक शक्तिमा बदल्यो भने मात्र जित सम्भव छ । त्यस्तै रिसको शक्तिले २०५६ सालको सिनो आन्दोलन सफल भएको बताए । एक त सधैं जमिनदारको खेतमा काम गर्नुपर्ने । उसैको घरमा मरेको सिनु हामीले उठाउनुपर्ने । त्योभन्दा ठूलो रिस के होला हाम्रो लागि ? बलदेवका ती विचारमा पनि आक्रोश थियो । लाग्थ्यो त्यो रिस अझै मरेको छैन । त्यसैले भूमि अधिकारबाट वञ्चित किसानलाई संगठित गरी समानताको आन्दोलनमा लागे । उनी भन्ने गर्थे, 'जहाँ दमन शोषण हुन्छ, त्यहाँ शक्तिको जन्म हुन्छ । त्यसले हिंसात्मक वा अहिंसात्मक गति लिन्छ ।' यो ऐतिहासिक नियम हो । जुन संसारका कुनै पनि मुलुकमा लागू हुन्छ र भइरहेको छ । तर हामीले अहिंसात्मक तवरले अन्यायविरुद्ध संघर्ष जारी राख्नुपर्छ । बलदेव राम खैनीका अम्मल लाग्थ्यो । सँगै बसेको दिनदेखि उनको अम्मल त अध्ययन लाग्यो । बलदेवले आन्दोलन र इतिहासका कुरा गरे । उनले भोगेका र गरेका संघर्षहरू भन्दै एक काँधे झोलाबाट महात्मा गान्धी जीवनी और जीवन दर्शन पढ्न थाले । भूमि अधिकारकर्मी जगत देउजा भन्थे, 'हरेक भूमि अधिकार अभियानकर्मीको झेलामा पाँच केजी बराबरको अध्ययन सामग्री हुनुपर्छ ।' तर बलदेवको झोलामा त्योभन्दा बढी पुस्तक थिए । केही हिन्दी र नेपाली साथै कानुनी पुस्तकदेखि भूमिसम्बन्धी आयोगका प्रतिवेदन । बिहान चार नबज्दै पुस्तकका पाना पल्टाउन थाले । मैले भने जाडो छ, सुत्नोस् । उनले भने आयोगको बैठकमा छलफल छ, तयारी गर्छु । २०५१ सालमा बनेको बडाल आयोगको प्रतिवेदनबाट टिपोट गर्न थाले । हरेक कार्यक्रममा तयारी गरेर तर्क र तथ्यसहित कुरा राख्ने बलदेवको बानीले उनको कुरालाई कसैले काट्न सक्दैनथ्यो । साधारण जीवनमा रमाउन चाहने बलदेवलाई धेरैले बोलेपश्चात् चिन्दथे । खाली खुट्टाले सिंहदरबारदेखि सरकारी अड्डा धाउँथे । हरिबोल गजुरेलको अध्यक्षतामा गठित उच्चस्तीय वैज्ञानिक भूमिसुधार आयोगका सदस्य हुँदा मैले प्रश्न गरेको थिएँ । बलदेव दाइ, अब त कपडा फेर्नुस् । तपाईं सरकारी मान्छे हैन ? उनको जवाफ थियो म दलितको मान्छे । भूमिहीनको मान्छे । मेरो कपडा फेरिएर दलित भूमिहीनको जिन्दगी फेरिन्छ ? म सरकारी जागिर खान गाएको हैन । मैले त्यहाँ पनि संघर्ष गर्नु छ । गरिब दलित परिवारका साधारण लेखाइपढाइ गरेका उनी विचारका धनी थिए । हरेक दिन राजनीतिक अवस्था नियाल्थे । चिन्ता गर्थे, आक्रोश पोख्थे । सधैं भागबन्डाको सरकार देखेर बलदेव भन्थे, 'भूमि समस्या राजनीतिक समस्या हो । उनीहरू सरकारी भागबन्डामै व्यस्त छन् । गरिबका काम गर्ने फुर्सद कहाँबाट हुने । धेरैपटकको आन्दोलन र संघर्षले बल्ल भूमि समस्या समाधान गर्ने आयोग बनायो ।' सरकार परिवर्तनसँगै आयोग विघटन हुन्थ्यो । उनी आफैं सदस्य भएको वैज्ञानिक भूमिसुधार आयोग पनि सरकार फेरिएसँगै विघटन भयो । त्यसैले सरकारको घुमाउरो खेलप्रति उनी आक्रोशित हुन्थे । बलदेवले आफ्ना लागि मात्र काम गरेनन् । मोही हुँदा जमिनदारको, चेतना र अधिकारको लागि दलित, हरुवा, चरुवा, भूमिहीनको लागि आवाज उठाए । हठी स्वभावका बलदेवको स्वार्थ भनेको दलित र गरिबले सम्मानपूर्वक बाँच्नको लागि भूमिमा किसानको अधिकार भइदिएमा सबैलाई राम्रो हुन्थ्यो भन्ने थियो । कौवा जहाँको भए पनि कालै हुन्छ । त्यसैले मधेसले पहाड र पहाडले मधेसको विरोध गर्ने हैन । जहाँको भए पनि सामन्ती व्यवस्था, शोषण र भ्रष्टाचारको विरोध गर्नुपर्ने उहाँको विचार थियो । आज हाम्रोसामु बलदेव छैनन् । तर उनका विचार, सिद्धान्त र उनले सिकाएका अनुभव र उनका सकरात्मक सोच, परिकल्पना छन् । त्यसैले बलदेवले बोकेका सपनाअनुसार दलित तथा भूमिहीनको समस्या समाधान गर्न तदारुकता देखाएर हरेकको जीवन मर्यादित बनाउन सके बलदेव रामको आत्माले शान्ति पाउनेछ ।"
न्यायमा ठूलै फड्को आशा,"देशको मूल कानुनको रूपमा रहेको संविधान हालसम्म सातपटक फेरिइसकेको छ । २००४ सालमा राणाशासकले जनतालाई केही अधिकार दिएजस्तो देखाउन निर्माण गरिएको 'नेपाल अन्तरिम शासन विधान २००४' ले निर्माण भएकै आधारमा पहिलो संविधानको दर्जा त पायो, तर त्यसको कार्यान्वयन पक्ष भने शून्य सावित भयो । त्यसपछि राजनीतिक व्यवस्था परिवर्तनपछि नयाँ संविधान बन्ने क्रम अघि बढेसँगै संविधानसभाद्वारा निर्मित नेपालको संविधान २०७२ जारी हुँदासम्म नेपालमा सातवटा संविधान निर्माण भएका छन् । २००४ देखि २०७२ को ६८ बर्से अवधिमा देशको मूल कानुन सातपटक फेरिँदा सर्वसाधारणको न्यायिक सवाललाई प्रभाव पार्ने महत्र्वपूर्ण कानुन फेरिन भने १६४ वर्ष लागेको छ । जनताको न्यायिक पक्षलाई व्यवस्थित बनाउन पहिलो कानुनको रूपमा जारी भएको मुलुकी ऐनका प्रावधानलाई समयानुकूल व्यवस्थित र परिमार्जन गर्न व्यवस्थापिकासंसद्द्वारा गत साता मुलुकी ऐन सम्बन्धित छुट्टाछुट्टै विधेयकमध्ये केही पारित भएपछि कानुन फेरिने क्रमको सुरुआत भएको हो ।सरकारले २०६७ सालमै मुलुकी ऐन प्रतिस्थापनसम्बन्धी अलगअलग विधेयकहरू संसद्मा पेस गरेकोमा सात वर्षको छलफलपश्चात् अहिले पारित हुने क्रम सुरु भएपछि न्याय प्रक्रियामा नयाँ आशा पलाएको हो । नेपालको पहिलो लिखित कानुनको रूपमा 'मानव न्यायशास्त्र' लाई लिने गरिन्छ । चौधौं शताब्दीताका मल्ल शासनकालमा राजा महिन्द्र मल्लद्वारा उक्त शास्त्र जारी गरिएको इतिहासमा उल्लेख छ । तत्कालीन अवस्थामा समाजभित्र न्याय र अनुशासन कायमको लागि धर्मशास्त्रमा आधारित भएर बनाइएको उक्त कानुनी दस्ताबेज प्रस्तावनासहित पाँच भागमा विभाजित थियो । सिंगो नेपाल एकीकरण हुनुअघि टुक्राटुक्रामा विभाजित राज्य भएको बेला बनाइएको कानुन भएर होला सायद धेरैजसो कानुनविद्हरू उक्त शास्त्रलाई नेपालको पहिलो लिखित कानुनको दर्जा दिन तयार देखिँदैनन्। व्यवस्थित कानुनको अभावको ठाउँ पूरा हुँदै जाने क्रम अहिले जसरी देखिएको छ त्यसैगरी कानुन कार्यान्वयनको पाटोलाई पनि सोहीबमोजिम मजबुत बनाउँदै लैजाने सरकारको प्रतिबद्धता थपिएमा जनताको न्यायिक सवालले पक्कै पूर्णता पाउनेछ । त्यसैले राणाशासनको प्रार्दुभावपछि १९१० सालमा बनेको मुलुकी ऐनलाई नै नेपालको पहिलो लिखित कानुन मान्ने गरिएको बुझिन्छ । राणा प्रधानमन्त्री जंगबहादुर राणा युरोप भ्रमणमा निस्केपछि त्यहाँको विकास, प्रगति र समृद्ध जीवनबाट मात्र हैन, संहिताबद्ध कानुनले बाँधेको सभ्य समाज र अनुशासित चरित्रबाट पनि निकै प्रभावित भए र त्यहाँको कानुन बुझ्न गहिरो अभिरुचि देखाए । फलस्वरूप स्वदेश फिर्तालगत्तै उनको निर्देशनमा एकीकृत नेपालको पहिलो कानुन बन्ने क्रम सुरु भयो । धर्मशास्त्र, प्रथा तथा स्मृतिको आधारमा निर्माण भएको तथा राजा सुरेन्द्र वीरविक्रम शाहबाट देशभर लागू भएको त्यही कानुन थियो मुलुकी ऐन १९१० । ऐनमा भएका प्रावधान समयक्रमसँगै परिमार्जित हँदै आइरहेकै थिए, तर २००७ सालमा राणाशासनको पतनपछि फेरिएको परिवेश सुहाउँदो कानुन निर्माण प्रक्रियामा राजा महेन्द्रको शासनकालमा मुलुकी ऐन २०२० जारी भयो । १९१० को ऐनलाई प्रतिस्थापन गर्न मुलुकी ऐन २०२० ल्याइए पनि पुरानै ऐनका मूलभूत प्रावधान यथावत् रहँदा २०२० को मुलुकी ऐन पनि रूपमा फरक तर सारमा भिन्न हुन सकेन । यसरी हेर्दा १६४ वर्षअघि बनेको मुलुकी ऐनले अहिलेसम्मको जनताको न्यायसम्बन्धी अधिकार धानेको थियो त भन्ने प्रश्न उठ्न सक्छ । मूलभूत कानुन उही भए पनि त्यसका प्रावधानहरूमा समयअनुसार परिवर्तन र संशोधन भने हुँदै आइरहेको थियो । समयक्रमसँगै विकसित हुँदै आएको मानवअधिकारको चेतना र यही चेतनासँग अभिवृद्धि हँदै जाने जनताको न्यायिक हकलाई सम्बोधन गर्न संशोधन अपरिहार्य त छँदै थियो, यसका साथै विकास र प्रविधिसँगै फेरिने र बढ्ने अपराध कर्मलाई परिभाषित तथा दण्डित गर्न पनि संशोधनकै सहारामा समय गुज्रिरहेको अवस्था थियो । संशोधनकै प्रक्रियाबाट समेत मुलुकी ऐनले प्रभावकारी आयाम तय गर्दै आइरहेको थियो । उदाहरणको रूपमा महिला अधिकारलाई फेरिएको समयबमोजिम स्थापित गर्न मुलुकी ऐनको एघारौं संशोधन कोसेढुंगा नै सावित भएको थियो । यसबाहेक केही नेपाल ऐन संशोधनमा समेटिएका विभिन्न कानुनहरूका दफालगायत अरू कतिपय संशोधनले पनि नयाँ कानुन निर्माणको रिक्त स्थानलाई पूरा गरेकै आभास दिलाउन सफल देखिन्थ्यो । तर देवानी तथा फौजदारीसम्बन्धी व्यवस्था, सजाय, कार्यविधि एकै ठाउँमा संगृहित रहँदा गन्जागोलको अवस्था थियो भने विश्वव्यापी रूपमा न्यायप्रणालीमा विकसित भएका नवीनतम अवधारणालाई सम्बोधन गर्नसमेत थुप्रै समस्या महसुस गरिएको थियो । २०४६ सालमा जनआन्दोलनको सफलतापछि निर्माण भएका प्रजातान्त्रिक सरकारहरूले संयुक्त राष्ट्रसंघद्वारा जारी विभिन्न मानवअधिकारसम्बन्धी अभिसन्धिहरूलाई अनुमोदन गर्दै पक्षराष्ट्र बन्ने क्रममा तीव्र वृद्धि भइरहेको थियो । तर अन्तर्राष्ट्रिय जगत्मा जनाएको प्रतिबद्धतालाई घरेलुकरण गर्न भने अभिसन्धि अनुकूलको स्थानीय कानुनको अभाव सबैभन्दा उल्लेखनीय रह्यो । त्यससँगै अन्तर्राष्ट्रिय प्रतिबद्धताका लागि अगाडि हुने तर कार्यान्वयनको पाटोलाई मजबुत बनाउन नसक्ने ठूलै समस्या नेपालले अहिले पनि खेपिरहेको छ । आफूले जनाएका नागरिक तथा राजनीतिक अनुबन्ध, आर्थिक, सामाजिक तथा सांस्कृतिक अनुबन्ध, महिलाविरुद्ध हुने सबैखाले भेदभाव उन्मूलन विषयक अनुबन्ध, बालअधिकार महासन्धिलगायतका दर्जनौं मानवअधिकार सम्बद्ध अभिसन्धिलाई कार्यान्वयनमा लैजान पहिलो नम्बरमा अभिसन्धिकै भावना समेटिएका कानुनहरूको आवश्यकता थियो भने दोस्रोमा कानुन कार्यान्वयनप्रति पूर्ण प्रतिबद्धताको तत्परता । कानुन अभावको क्रम अब अन्त्य हँदै जाने संकेत देखिएको छ, त्यसैले अब अन्तर्राष्ट्रिय प्रतिबद्धतालाई साँचो अर्थमा कार्यान्वयनमा लैजाने इच्छाशक्ति र तत्परताले मात्र बनेका कानुनमा प्राण भरिने अवस्था रहन्छ । गत साता संसद्ले मुलुकी ऐनलाई प्रतिस्थापन गर्ने देवानी र फौजदारी छुट्टाछुट्टै विधेयकमध्ये अपराध संहिता, फौजदारी कार्यविधि संहिता र फौजदारी कसुर सजाय निर्धारण तथा कार्यान्वयन विधेयक पारित गरेको छ । देवानी संहिता, देवानी कार्यविधि र केही नेपाल ऐन संशोधनमा समेटिएका विभिन्न कानुनका दफाहरूको संशोधन प्रक्रिया पूरा गरेपछि भने मुलुकी ऐन पूरै प्रतिस्थापन हुने अवस्था रहन्छ। संसद्को विधायन समितिबाट पारित भइसकेका ती विधेयकहरू पनि अब चाँडै पारित हुनेमा शंका गर्नुपर्ने ठाउँ देखिँदैन । पारित फौजदारी विधेयकले जन्मकैदको बुझाइ, मान्यता र सजायलाई स्पष्ट गरेको छ । जन्मकैद भनेपछि आम मान्छेले बुझ्ने जीवनभर कैदको साटो प्रचलित कानुनले २० बर्से कैद सजायलाई मात्र बुझाउने गरेको थियो, तर अहिले विभिन्न ६ प्रकारका जघन्य अपराधका कसुरदारले जन्मकैदको अर्थ स्पष्ट हुने किसिमबाटै जेल अवधि भुक्तान गर्नुपर्ने प्रावधान समेटिएको छ । विवाह, सम्बन्धविच्छेदजस्ता पारिवारिक पक्षहरू देवानी संहिताका विषय भए पनि बहुविवाहलाई अपराधको रूपमा फौजदारी संहिताभित्र राखिएको छ । पारित विधेयकको सकारात्मक पक्ष भनेको सरकारले मस्यौदामा समेट्न नसकेका कतिपय नयाँ विषयममा विधायन समिति आफैंले दण्डात्मक कानुन बनाएको छ र अन्य थुप्रैमा संशोधन गरेको छ । जस्तो छाउपडी प्रथालाई दण्डनीय बनाउने विषय सरकारको मस्यौदामा समेटिएको थिएन । छाउ प्रथामार्फत किशोरी तथा महिलामाथि भइरहेको अमानवीय व्यवहार मात्र हैन, यस क्रममा भइरहेका मानवीय क्षति तथा समाजमा पारेको विकराल प्रभावको आधारमा समिति आफैंले उक्त सवालका कसुरदारलाई कैद तथा जरिवाना दुवै हुने गरी कानुन बनाएको हो । छाउप्रथा कायम रहेका नेपालका ती भूभाग जहाँ नगद जरिवानाकै मात्र सजाय हुने प्रावधानको प्रचारप्रसार भयो भने पनि समस्या धेरै छिटो हट्ने आशा गर्न सकिन्छ । त्यस्तै फैसला गर्दा कसुर र सजाय घटबढ गराउन सक्ने न्यायाधीशको अधिकारलाई समेत खुम्च्याइनु विधेयकको अर्को सकारात्मक पाटो हो, जसको लागि कसुरको न्यूनतम र अधिकतम सजायबीचको दूरी कम गरिएको छ । धेरै सकारात्मक पक्षहरूसँगै विधेयक पूरै आलोचनामुक्त भने हुन सकेको छैन । अपराधको प्रकृतिको आधारमा सजायका प्रावधानलाई अझ सशक्त बनाइएको छैन भने कार्यान्वयन पक्षमा गरिएका व्यवस्थामा पनि केही आशंका गर्ने ठाउँहरू देखिन्छ । तर यी सवाल समयक्रममा सुधार्दै लैजान सकिने विषयहरू हुन् । त्यसैले व्यवस्थित कानुनको अभावको ठाउँ पूरा हुँदै जाने क्रम अहिले जसरी देखिएको छ, त्यसैगरी कानुन कार्यान्वयनको पाटोलाई पनि सोहीबमोजिम मजबुत बनाउँदै लैजाने सरकारको प्रतिबद्धता थपिएमा जनताको न्यायिक सवालले पक्कै पूर्णता पाउनेछ ।"
"भारत, चीन, लद्दाख र डोक्लाम","'२ नोभेम्बर १९६१ मा भारतीय प्रधानमन्त्रीको कार्यालयमा अन्य महत्र्वपूर्ण उपस्थितिसहित रक्षामन्त्री, विदेश सचिव, सेना प्रमुख र इन्टेलिजेन्स ब्युरो प्रमुखहरूको एउटा बैठक बसेको थियो । बैठकमा इन्टेलिजेन्स ब्युरो प्रमुखले विवादित तर चीनको नियन्त्रणमा रहेको क्षेत्रमा भारतले नयाँ सैनिक पोस्ट स्थापना गर्ने हो भने चिनियाँहरूले कुनै प्रतिक्रिया जनाउँदैनन् र प्रतिकार गर्ने अवस्थामा रहे पनि भारतीय सैनिक पोस्टविरुद्ध कुनै सैन्य बल प्रयोग गर्ने छैनन्' 'तर इन्टेलिजेन्स ब्युरोको यो मूल्यांकनविपरीत सैनिक मुख्यालयको वार्षिक इन्टेलिजेन्स प्रतिवेदनले भने चीननियन्त्रित भूभागमा भारतको त्यस्तो सैन्य हस्तक्षेपविरुद्ध चीनले कडा प्रतिकार गर्ने उल्लेख गरिएको थियो ।' १९६२ को भारत र चीनबीचको युद्धमा भएको पराजयपछि भारतीय सेनाका प्रमुख जनरल जयन्तनाथ चौधरीले सो युद्धमा भएको पराजयको कारणबारे अध्ययन गरी प्रतिवेदन पेस गर्न लेफ्टिनेन्ट जनरल हेन्डरसन् ब्रुक्स र ब्रिगेडियर जनरल प्रेमिन्द्र सिंह भगतलाई जिम्मा दिएका थिए । हालसम्म भारत सरकारले अत्यन्त गोप्य भनेर सार्वजनिक नगरेको उक्त प्रतिवेदनको पहिलो भागको पृष्ठ ८ मा माथिको उद्धरण समावेश छ । तर भारतीय सेना प्रमुख जनरल प्राणनाथ थापरले इन्टेलिजेन्स ब्युरोका प्रमुख मल्लिकले चीननियन्त्रित भूभागमा सेना परिचालन गर्ने विचार व्यक्त गरिरहँदा आफ्नो सैनिक इन्टेलिजेन्स विभागको प्रतिवेदनबारे बैठकलाई केही नबताएर मौन बसेकोलाई लिएर विश्लेषकहरूले आश्चर्य व्यक्त गरेका थिए। सन् १९६२ को युद्धताका लन्डनबाट प्रकाशित दी टाइम्सका दक्षिण एसिया संवाददाता नेभिल्ले म्याक्सवेलको बहुचर्चित पुस्तक इन्डियाज चाइना वारमा नेहरूको अध्यक्षतामा बसेको उक्त बैठकमा रक्षामन्त्री कृष्ण मेनन, विदेश सचिव एमजे देसाई, इन्टेलिजेन्स ब्युरो प्रमुख बीएन मल्लिक र सेना प्रमुख थापर आदि थिए । मल्लिकले जस्तै देसाईले पनि सो बैठकमा जुन स्थानसम्म चिनियाँ सैनिक पोस्ट छैन त्यो स्थानसम्म अगाडि बढ्न सकिने र चिनियाँ सैनिकबाट कुनै प्रतिकार नहुने भएकाले सेनाले अघि बढ्नुपर्ने राय राखेका थिए । नेहरूका नातेदार तथा रक्षामन्त्री कृष्ण मेननका अति विश्वासपात्र लेफ्टिनेन्ट जनरल बीएम कौल पनि सैन्य अभियानकै पक्षमा थिए । नेहरू र मेननसँगको निकटताका कारण सेनामा विशेष हैसियत राख्दै आएका कौल, मल्लिक र देसाईहरूका प्रभावमा रहेका नेहरूले सम्भव भएसम्म चीननियन्त्रित र भारतद्वारा दाबी गरिएका भूभागमा अघि बढ्दै जाने र नियन्त्रणमा आएका भूभागमा सैनिक पोस्ट खडा गर्ने आदेश दिए । नेहरूको यही आदेशलाई फरवार्ड पलिसी भनेर बुझिन्छ । म्याक्सवेलको माथि उल्लिखित पुस्तक लामो समयसम्म भारतमा प्रतिबन्धित थियो । उनलाई भारत घृणक र चीनसमर्थक व्यक्तिको रूपमा भारतीय राजनीति, प्राज्ञिक र प्रेस जगत्ले उल्लेख गरिरह्यो । तर २०१४ मा म्याक्सवेलले नै हेन्डरसन ब्रुक्सभगत प्रतिवेदनको पहिलो खण्डका अधिकांश भागलाई सार्वजनिक गरिदिए । त्यसको प्रकाशनले भारतीय बौद्धिक समुदायलाई स्तब्ध बनाइदियो । सैन्यनीति र युद्ध रणनीतिमा विज्ञ भारतीय सैनिक अधिकारीहरू नेहरूको फरवार्ड पलिसीसँग सहमत थिएनन् । सेनाले त्यस्तो युद्धको लागि तालिम, हतियार तथा बन्दोबस्तीका सामान नभएको बताएकोबारे धेरैले लेखेका छन् । भारतीय सैनिक इतिहासका मर्मज्ञ शिवकुणाल बर्माले आफ्नो पुस्तक '१९६२ दी वार द्याट वाज नट' मा सोबारे विस्तारमा वर्णन गरेका छन् । प्रश्न उठ्न थालेको छ कतै मोदीका सहयोगीहरू नेहरूका जस्तै त छैनन् ? डोक्लाम तनाव अर्को १९६२ मा रूपान्तरण हुने त होइन ? नरेन्द्र मोदीले कतै नेहरूकै जस्तो नियति त भोग्दैनन्? तर जतिसुकै सैन्यरणनीति र युद्धनीति विपरीतको भए पनि नेहरूको फरवार्ड पलिसीको पालना गर्न भारतीय सेना बाध्य थियो ।सेप्टेम्बर १९६२ मा लद्दाख पर्वत शृंखलाको उत्तरपूर्वको अक्साई चीनबाट भारतले आक्रामक अभियान सुरु गर्यो । चिनियाँहरूले भारतीय सेनालाई अघि बढ्न दिएनन् । त्यसपछि नेहरूले पूर्वमा अरुणाचल क्षेत्रमा पनि फरवार्ड पलिसी अख्तियार गर्ने आदेश दिए । म्याक्सवेलले दिएको विवरणअनुसार ११ अक्टोबर १९६२ मा श्रीलंका भ्रमणमा जाँदै गर्दा विमानस्थलमा नेहरूले भारतीय भूभागलाई चिनियाँ नियन्त्रणबाट मुक्त गर्न सेनालाई आदेश दिएको बताए । स्वाभाविकरूपमा नेहरूको उक्त घोषणालाई चीनले आक्रमणको घोषणाको रूपमा बुझ्यो । आक्रमणको तयारी गर्यो । चिनियाँ विदेशमन्त्री मार्सल चेन यीले एउटा उच्चस्तरीय वार्तामा त्यस्तो घोषणापछि कतिखेर भारतले आएर छुरी रोप्ला भनेर मृत्युको प्रतीक्षा गरेर बस्न नसकिने बताएका थिए । आफ्ना प्रशंसकहरूबाट घेरिएर बस्न रुचाउने र आफूलाई प्रिय लाग्ने कुरा मात्र सुन्नमा अभ्यस्त नेहरूले गलत सल्लाह ग्रहण गरेर त्यस्तो निर्णय गरेको म्याक्सवेल, बर्मालगायतका लेखकहरूले स्वीकार गरेका छन् । १९६२ को युद्धको वस्तुगत सन्दर्भ प्रसिद्ध भारतीय लेखक तथा विश्लेषक एजी नुरानीको भारत र चीनबीचको सिमाना सम्बन्धमा गहन अध्ययन र अनुसन्धानमा आधारित एउटा पुस्तक सन् २०११ मा अक्सफोर्ड युनिभर्सिटी प्रेसबाट प्रकाशित भएको छ । नोभेम्बर १७, ३०, २०१२ मा भारतीय पाक्षिक फ्रन्टलाइनमा पनि सो सम्बन्धमा नुरानीको विस्तृत लेख प्रकाशित छ । नुरानीका अनुसार ब्रिटेनले तिब्बतलाई सिमलामा सीमा सम्झौतामा सहमत हुन बाध्य पारेको थियो । चीनले उक्त वार्तालाई बहिष्कार गरेको थियो । सम्झौतामा सीमा क्षेत्र निर्धारण भएको थियो, तर सीमारेखा भने निर्धारण भएको थिएन । सीमा क्षेत्र निर्धारण भएको सहमति पत्र दुई पक्षबीच आदानप्रदान भएको र तिब्बतले त्यसलाई अनुमोदन दुवै गरेको थिएन । ब्रिटेनले नै चेप्टो निव भएको एउटा कलमले निकै मोटो रातो रेखा कोरिदिएको थियो । पछि नेहरूले १ जुलाई १९५४ मा नयाँ र स्पष्ट नक्सा बनाएर अक्साई चीन भारतको भागमा पारेको देखाउने आदेश दिए । त्यसअघि २० नोभेम्बर १९५० मा लोकसभालाई सम्बोधन गर्दै प्रधानमन्त्री नेहरूले भनेका थिए नक्सा भए पनि नभए पनि म्याकमोहन रेखा भारतको सीमा हो । ४ सेप्टेम्बर १९५९ मा लोकसभामा स्वयं नेहरूले नै लद्दाख र तिब्बतको सीमा स्पष्ट नछुट्टिएको, ब्रिटिस अधिकारीहरूले उचित अध्ययनविना नै सर्भेक्षण भएको समेत बताएका थिए । नुरानीका अनुसार लद्दाखतिब्बत सीमा निर्धारण नभएको मात्रै होइन, ब्रिटेनले उक्त सीमालाई घरि यता घरि उता गर्ने गरेको थियो । जुन क्षेत्रमा चीनले सडक निर्माण गरेको थियो, त्यो प्राचीन रेसम मार्गको भाग थियो र चीनले त्यही प्राचीन रेसम मार्गलाई सुधार मात्रै गरेको थियो र ६ अक्टोबर १९५७ मा उक्त सडक निर्माण तथा सुधार सम्पन्न भएको थियो । १४ डिसेम्बर १९५८ मा नेहरूले १९५४ र १९५६ का वार्ताका पुराना अभिलेखहरूलाई स्मरण गराउँदै म्याकमोहन रेखालाई स्वीकृति दिन चिनियाँ प्रधानमन्त्रीलाई आग्रह गरेका थिए । जवाफमा २३ जनवरी १९५९ मा चाउ एन लाईले एउटा पत्र नेहरूलाई पठाए, जसमा उनले चीनभारत सीमा कहिल्यै औपचारिक रूपमा निधारित नभएको, चीन सरकार र भारत सरकारबीच कुनै सीमा सन्धि वा सम्झौता नभएको र विवादित अक्साइ चीनको भूमि चीनको सिन्जियाङ्उइघुर स्वायत्त प्रदेशको दक्षिणी भाग भएको बताएका थिए । म्याक्सवेलले टाइम्स अफ इन्डियामा उल्लेख गरेअनुसार सन् १९३० को दशकमा हाल अरुणाचल प्रदेश भनिने गरिएको भूभागलाई अंग्रेजहरूले बलपूर्वक कब्जामा लिएर त्यसलाई नेफा नाम दिएका थिए । चीन सरकार सिमला सन्धिले तय गरेको म्याकमोहन रेखाले कायम गरेको सीमालाई स्वीकार गर्न तयार थियो, तर एकतर्फी रूपमा कर, छल र बलपूर्वक ब्रिटेनले थोपरिदिएको सीमालाई यथावत् स्वीकार गर्नुभन्दा नयाँ सम्झौता गर्ने र त्यही सीमारेखालाई स्वीकार गर्ने उसको अडान थियो । तर ब्रिटिस अधिकारीहरूको उक्साहटमा नेहरू त्यसको लागि तयार भएनन् । म्याक्सवेलअनुसार लद्दाख क्षेत्रको अक्साई चीनमाथि त ब्रिटिस सरकारले कहिल्यै दाबी पनि गरेको थिएन र उक्त भूभाग कम्तीमा एक सय वर्षदेखि चिनियाँहरूको अधीनमा थियो । मूलतः अक्साई चीनमाथिको भारतको दाबीले एउटा लामो सीमा विवादलाई जन्म दियो । टाइम्स अफ इन्डियाले १९ मार्च २०१४ मा एउटा अर्को आलेखमा उल्लेख गरेअनुसार नेहरू सरकारको अदूरदर्शी र गलत नीतिकै कारण २० अक्टोबर १९६२ मा चीनले भारतमाथि आक्रमण गरेको थियो ।भारतले फरवार्ड पलिसी अवलम्बन गर्नुमा मूलतः तीन कारण देखिन्छ पहिलो, तेस्रो विश्वको प्रखर प्रवक्ता रहेका र अन्तर्राष्ट्रिय समुदायमाझ प्रतिष्ठित मानिने जवाहरलाल नेहरूको व्यक्तित्वसामु अन्तर्राष्ट्रिय समुदायबाट एक्लिएको र अमेरिकासँग शत्रुतापूर्ण सम्बन्ध खेपिआएको चीनको सोभियत संघसँगको सम्बन्ध पनि तीक्त हुँदै गएपछि दुवै मुलुक त्यस्तो सैन्य कारबाहीको भारतको निर्णयको समर्थनमा आउने अपेक्षा । दोस्रो, सो परिप्रेक्षमा भारतसम्बन्धी नीति तथा लक्षप्रति चीनको राजनीतिक दृढताको स्तर परीक्षण गर्दै म्याक्मोहन सीमा रेखामा चीनको अनुमोदन गराउनु र तेस्रो, म्याकमोहन रेखाले नछोएको र नसमेटेको लद्दाख र अक्साई चीन क्षेत्रमा आफ्नो रणनीतिक हितअनुरूप सीमा कायम गराउन चीनमाथि दबाब निर्माण गर्नु । विगत सन्दर्भमा नरेन्द्र मोदी प्रश्न र नरेन्द्र मोदी उत्तर सोभियत नेता निकिता खु्रस्चेभको माओत्से तुङसँगको मतभेद बढ्दै गएको र सीआईएको प्रेरणा र संरक्षणमा दलाई लामाको भारत निर्वासन र भारतसँग मिलेर सीआईएले तिब्बतमा विद्रोही गतिविधि सञ्चालन गरिरहेको सन्दर्भले भारतलाई चीनविरुद्ध आक्रामक रणनीति अवलम्बन गर्न प्रेरित गरेको देखिन्छ । त्यसबारे सीआईएको उच्च तहमा रहेर चार अमेरिकी राष्ट्रपतिहरूको कार्यकालसम्म कार्यरत ब्रुस रिडेलले जेएफकेज् फर्गटन क्राइसिसमा पनि उल्लेख गरेका छन् ।स्मरणीय छ, १९५९ मा दलाई लामाले भारतमा शरण लिएपछि भारत र अमेरिकाले संयुक्त रूपमा विद्रोही तिब्बतीहरूलाई चीनविरोधी गतिविधिको लागि सहयोग र संरक्षण गर्ने रणनीति अवलम्बन गरेका थिए । १६ जेठ २०७४ मा 'दलाई लामा, भारत र अमेरिका' शीर्षकमा अन्नपूर्ण पोस्टमा सोबारे विस्तारमा उल्लेख गरिएको छ । अढाई हजार वर्षअघिका विश्वविख्यात चिनियाँ सेनापति तथा युद्धशास्त्री सुन त्सुले संसारको पहिलो युद्ध विज्ञान र कलासम्बन्धी पुस्तक भनेर उल्लेख गर्ने गरिएको 'दी आर्ट अफ वार' मा लेखेका छन् आफूलाई र आफ्नो शत्रुलाई राम्रोसँग चिन्न सक्यो भने सयवटा युद्ध पनि जित्न सकिन्छ । यसलाई मध्यनजर गरेर चीनले आफ्नो आन्तरिक तयारीलाई सघन बनाएको थियो । त्यसमाथि नेहरूले दुई मुलुकबीच सीमा क्षेत्रका जनताबीच हुने आपसी व्यापारलाई समेत रोक्ने आदेश दिएको अवस्थाले स्थितिलाई जटिल बनाएको थियो । चीनले कोरिया युद्धमा खारिएका चिनिया सैनिक र अधिकारीहरूमध्येबाट छानेर भारतचीन सीमामा तैनाथ गरेको विश्लेषकहरूले बताएका छन् । १९६२ को युद्धमा सात महिनासम्म चिनियाँहरूबाट बन्दी बनाइएका ब्रिगेडियर जोनपी डल्भीले हिमालयन ब्लन्डर नामक पुस्तकमा उल्लेख गरेअनुसार रणनीतिक रूपमा तयार र कुशल, लक्ष निर्दिष्ट, अभिप्रेरित, एकताबद्ध र अनुशासित चिनियाँहरूसँग विभाजित र दिशाहीन, राजनीतिक, सैनिक र प्रशासनिक नेतृत्वले युद्धको सामना गर्न सकेन । भगवान्को अवतारको रूपमा आँखा चिम्लेर प्रधानमन्त्री नेहरूमाथि अति विश्वास गर्ने भारतीय समाजका विभिन्न पंक्तिमाझ युद्ध गम्भीर रणनीतिको सवाल बनेन, एउटा लोकप्रिय र आकर्षक राजनीतिक नारामात्रै बन्न पुगेको थियो । हेन्डरसन ब्रुक भगत प्रतिवेदन सार्वजनिक भएपछि भारतले अवाञ्छित व्यक्तिको रूपमा चित्रण गर्दै आएको म्याक्सवेल र चीनप्रति हाल आएर अधिकांश भारतीय बौद्धिकहरूको दृष्टिकोण फेरिएको छ । टाइम्स अफ इन्डिया, इन्डियन एक्सप्रेसलगायतका प्रमुख भारतीय समाचारपत्रहरूले म्याक्सवेलबारे सकारात्मक भएर लेख्न थालेका छन् । टाइम्स अफ इन्डियाले म्याक्सवेलसँग लिएको चर्चित अन्तर्वार्ता ७ अप्रिल २०१४ मा प्रकाशित पनि थियो । इन्डियन एक्सप्रेसका प्रधान सम्पादक शेखर गुप्ताले २२ मार्च २०१४ मा लेखेअनुसार राजनीतिक प्रचारबाजी र सैनिक किम्बदन्तीले ब्रेनवास्ड गरिएका भारतीयहरूका दुई पुस्ताले भारत सरकार र राजनीतिक नेतृत्वले जे भन्यो, त्यसैलाई ब्रह्मवाक्य मानिरहे । गुप्ताका अनुसार एकातिर भारत सरकार आफू भने आफ्नै जनताबाट सत्य लुकाएर बसिरहेको छ, ऊता सत्य के हो सोबारे दुनियाँलाई बताउन अहोरात्र कृतसंकल्पित ८८ वर्षको उमेर काटेका पत्रकार र प्राज्ञ म्याक्सवेलप्रति भारत कृतज्ञ हुनुपर्नेमा निरन्तर उनीविरुद्ध चरम घृणा छ्यापेर बसिरह्यो । भारत कतिसम्म स्वैरकल्पनामा मग्न थियो भने रक्षामन्त्री भीके कृष्णमेननले भारतको पूर्वी कमानका कमान्डर लेफ्टिनेन्ट जनरल एलपी सेनलाई हालको अरुणाचल प्रदेशको सीमा क्षेत्रबाट चीनलाई खेद्ने आदेश दिएका थिए । सेनले आफ्नो सेनासँग आवश्यक प्रशिक्षण र बन्दोबस्तीको सामान नभएकोबारे बताउँदा मेजर जनरल जेएस ढिल्लोनले सेनलाई आश्वस्त पार्दै भनेका थिए बन्दुक पड्काइदेऊ चिनियाँहरू थर्थर काम्दै भाग्नेछन् । सन् १५१० देखि पोर्चुगलको उपनिवेशको रूपमा रहेको गोवालाई २१ डिसेम्बर १९६१ मा सैनिक हस्तक्षेप गरेर भारतले आफूमा मिलाएको थियो । कुनै शक्तिराष्ट्रले भारतको यो कदमको विरोध गरेनन् । यसबाट प्रेरित भएर ४ फेब्रुअरी १९६२ मा भारतका गृहमन्त्री लालबहादुर शास्त्रीले गोवाबाट पोर्चुगललाई धपाएजस्तै गरेर चीनलाई पनि विवादित क्षेत्रबाट भगाउने चेतावनी दिएका थिए। टाइम्स अफ इन्डियाले १७ नोभेम्बर २०१२ मा उल्लेख गरेअनुसार तिब्बतअन्तर्गत रहेको वर्तमान अरुणाचल प्रदेश र तत्कालीन नर्थ इस्ट फ्रन्टियर एजेन्सी (नेफा) मा केन्द्र सरकारको अनुमतिविना नै आसामका राज्यपाल जयरमदास दौलतरामले ब्रिटिसभारतीय सेनाका एक नागा मेजर र पछि मणिपुरको प्रशासनिक सेवाका अधिकारी रालेङ्नाओ खाथिङलाई बोलाए र नेफालाई भारतको नियन्त्रणमा ल्याउन एउटा गोप्य आदेशसहितको फाइल दिए। जनवरी १९५१ मा कप्तान हेमबहादुर लिम्बूसहित आसाम राइफल्सका दुई सय सैनिकहरूको नेतृत्व गरेर खाथिङ नेफा हान्न गए । त्यहाँको प्रसिद्ध तवाङ गुम्बा नियन्त्रणमा लिए र सामान्य सुरक्षा प्रबन्धसहितको तिब्बत सरकारको स्थानीय शासकलाई त्यहाँबाट खेदे । फेबु्रअरी १२ मा गुम्बामा भारतीय नियन्त्रण कायम भयो । भारतीय सेनाको एउटा सैनिक पोस्ट त्यहाँ स्थापना गरियो । त्यसको केही महिनापछि ल्हासामा चिनियाँ फौज आइपुगेको थियो ।यिनै यस्तै परिवेशभित्रका घातप्रतिघातहरूले अन्ततः १९६२ को भारतचीन युद्ध गराए । भारत नराम्रोसँग पराजित भयो । सन् १९६२ को युद्धले भारतको अन्तर्राष्ट्रिय प्रभाव र नेहरूको विराट् राजनीतिक व्यक्तित्वलाई खण्डित मात्रै गरेन, युद्धमा भएको पराजयका कारण नेहरूको शारीरिक र मानसिक स्वास्थ्यमा परेको दबाबबाट उनी उठ्नै सकेनन् ।नरेन्द्र मोदी विलक्षण प्रतिभा र भविष्य दृष्टिका राजनेताको व्यक्तित्व निर्माण गरिरहेका छन् । भारत पनि भविष्यको असीमित सम्भावना बोकेर अघि बढिरहेको छ । बीचमा कुनै खण्डखाद्य परेन भने १९१९ मा उनी अर्को पाँचबर्से कार्यकालको लागि पनि निर्वाचित हुने लगभग निश्चित छ । उनको कार्यकालले भारतको लागि राजनीतिक, आर्थिक र कूटनीतिक क्षेत्रहरूमा असाधारण अवसरहरूको ढोका खोल्ने सम्भावना प्रदर्शन गरिरहेको छ । तर प्रश्न उठ्न थालेको छ कतै मोदीका सहयोगीहरू नेहरूका जस्तै त छैनन् ? डोक्लाम तनाव अर्को १९६२ मा रूपान्तरण हुने त होइन ? नरेन्द्र मोदीले कतै नेहरूकै जस्तो नियति त भोग्दैनन् ? प्रश्नहरू धेरै छन्, तर उत्तर सम्भवतः मोदी र उनीनिकट सहयोगीहरूसँग मात्रै छ । भट्टराई नेपाल इन्स्टिच्युट फर स्ट्राटेजिक स्टडिज (निस) सँग सम्बद्ध छन् ।"
केसीको रक्षामा एमालेको जिम्मेवारी,"चिकित्सा शिक्षा सुधारका खातिर जीवनोत्सर्गमा उद्यत् डा गोविन्द केसीको जीवनरक्षाको सवाल गम्भीर बन्न पुगेको छ । तर सम्बद्ध पक्ष जिम्मेवार, गम्भीर र उदार बनिदिए यसको निरूपण असम्भव छैन । केही गरी केसीको ज्यान गए पैदा हुने स्थिति जति भयावह हुने सम्भावना छ, त्यत्तिकै दुर्भाग्य चिकित्सा शिक्षा क्षेत्रको लागि हुनेछ । भविष्यमा अर्का केसी नजन्मिन सक्छन्, जसले चिकित्सा शिक्षा क्षेत्रको सुधारमा आफूलाई समर्पण गरून् । परिणाम चिकित्सा शिक्षाका क्षेत्रमा हालसम्म हासिल भएका उपलब्धि धराशायी बन्नेछन् । त्यसैले निजी मेडिकल कलेजका इमानदार सञ्चालक केसीको जीवन रक्षाप्रति संवेदनशील छन् । आवश्यक संशोधनको गुन्जायस रहेको चिकित्सा शिक्षा ऐन संसद्बाट पारित हुने सर्तमा अनसन स्थगित गर्न गरिएको अनुरोध उनले अस्वीकार गरिदिँदा स्थिति झनै गम्भीर बनेको हो । तर अन्य माग सम्बोधन गरी उच्च राजनीतिक स्तरबाट नै प्रस्तुत भएमा उनको अनसन तोडिन सक्छ कि ? नेपाल चिकित्सक संघले उनको चिकित्सा ऐन र अन्य जायज माग स्वामित्वमा लिई आवश्यक आन्दोलनसहितका आवश्यक कदम चाल्ने प्रतिबद्धता जाहेर गरिसकेको छ । उनको जीवन रक्षार्थ सम्बन्धित निकाय र संस्थालाई व्यापक दबाब दिन स्थगित गरिएको सेवा बन्दको कार्यक्रम ल्याउन नेपाल चिकित्सक संघ फेरि पनि बाध्य हुन सक्छ । चिकित्सक साथीहरूलाई आग्रह छ जनताप्रतिको हाम्रो दायित्वलाई आत्मसात गर्दै अति आवश्यक चिकित्सा सेवा पनि प्रवाह गर्दै दबाबपूर्ण कार्यक्रम सञ्चालन गर्दै जाऊँ ।निजी एवं सरकारी सबै क्षेत्रका चिकित्साकर्मी गोलबन्द हुनुपर्ने आवश्यकता छ । अब चिकित्साकर्मी मात्रै होइन, नागरिक समाज, सबै तप्काका जनसमुदायको सहयोग र समर्थनको खाँचो छ । बरु माफिया जस्ता शब्द प्रयोग नगरौं । अनसन लम्बिँदै जाँदा प्राप्त उपलब्धि जगेर्ना गर्न र भविष्यमा संशोधनको गुन्जायस रहेको चिकित्सा ऐन नै पारित हुन नसके पनि त्यो दुर्भाग्यपूर्ण हुनेछ । आयोगसम्बन्धी रहेका विवादास्पद बुँदाको संशोधन गर्न सकिन्छ । उदाहरण स्वास्थ्य सेवा ऐन नै छ, जुन २०५२ मा पारित भएपछि पटकपटक संशोधित भएको छ, जसको लागि अनसन गर्नै परेन । अब डा केसी पूर्ण सचेत रहेकै अवस्थामै उनको मागको सम्बोधन गर्ने प्रक्रियामा संलग्नसम्बद्ध महानुभावले (जोप्रति केसीको विश्वास र भरोसा छ), सरकारका जिम्मेवार, वार्ता कमिटीका सदस्य र राजनीतिक पार्टीका नेताहरू गम्भीर हुनुपर्ने देखिन्छ । उहाँहरूलाई अनुरोध छ यो सम्बन्धमा बस्ने गरिएका बैठक सिंहदरबारमा होइन, त्रिभुवन विश्वविद्यालय चिकित्साशास्त्र अध्ययन संस्थान शिक्षण अस्पतालमा नै आयोजित होऊन् । विभिन्न विकल्पहरू प्रस्तुत हुँदै जाँदा गाँठो खुल्न सक्छ । आखिर ती पनि राज्यकै संस्थाहरू हुन् । सबै चिकित्सा शिक्षा ऐन या केसीको मागसँग मात्रै होइन, उनको जीवनरक्षाको सवालसँग गाँसिएको प्रमुख राजनीतिक पार्टी एमाले पनि गम्भीर बनोस् । जसरी विषयवस्तु उठेको छ, ऊ आबद्ध प्रस्तावित मेडिकल कलेज नै समस्या समाधानमा तगारो बनेको प्रतीत हुन्छ । त्यसैले उसको नेतृत्व गम्भीर हुनुपर्ने आवश्यकता छ । उसले सोच्नुपर्छ चुनावको मुखमा कस्तो सन्देश प्रवाहित भइरहेको छ ? आवश्यकता छ, औचित्यता छ, वैज्ञानिक आधार छन् भने राज्यले ऐन संशोधन गरी भविष्यमा मेडिकल कलेजको स्वीकृति दिन सक्छ । प्रदेश र संघको निर्वाचनपश्चात् गठन हुने सरकार पनि यस सम्बन्धमा निर्णय गर्न स्वतन्त्र हुन सक्छ । त्यसैले चुनावअघि नै ऐन र आयोगको टुंगो लगाउन आवश्यक रहेको यथार्थलाई आत्मसात गराउनु माथेमा आयोगका सदस्यलगायत वार्ता कमिटी र सरकारको दायित्व हो ।पटकपटक छलिएको, घात र धोका पाएको घाइते झैं बनेका छन् डा केसी । राज्यका सबै पक्षहरू गम्भीर बनून् । इतिहास अभिशप्त नबनोस् ।"
डेब्यु खेलम चम्किए नेमार,पेरिस: कीर्तिमानी रकममा बार्सिलोनाबाट फ्रान्सेली क्लब पेरिस सेन्ट जर्मन (पीएसजी) मा आबद्ध भएका ब्राजिलियन खेलाडी नेमारले पीएसजीका लागि डेब्यु खेलमै आफूलाई सफल सावित गरेका छन्। फ्रेन्च लिगअन्तर्गत आइतबार राति भएको खेलमा पीएसजीले गुइनगाम्पलाई ३० गोलले हरायो। एकपक्षीय खेलमा पीएसजीका लागि नेमारले एक गोल गरे। उनले अर्को गोलमा पनि सहयोग गरेका थिए। एक गोल भने गुइनगाम्पको तर्फबाट आत्मघाती रूपमा भएको थियो। पीएसजीले तीनवटै गोल दोस्रो हाफमा गरेको थियो। ५२औं मिनेटमा गुइनगाम्पका जोर्डन आइकोकोबाट आत्मघाती गोल भएको थियो । नेमारको प्रहार बचाउने क्रममा जोर्डनबाट आत्मघाती गोल भएको थियो। ६२औं मिनेटमा एडिन्सन काभानीले पीएसजीका लागि दोस्रो गोल गरे। उनले नेमारको पासमा गोल गरेका हुन्। नेमारले ८२औं मिनेटमा पीएसजीका लागि तेस्रो गोल गरे। उनले डीबक्सभित्र काभानीले दिएका पासमा गोल गरेका थिए। डेब्यु खेलमै आक्रामक देखिएका नेमारलाई रोक्न विपक्षीको रक्षापंक्तिलाई हम्मेहम्मे परको थियो। लिगमा लगातार दोस्रो जित हात पारेको पीएसजीले तालिकाका ६ अंक बनाएको छ। २५ वर्षीय नेमारको क्लब स्थानान्तरणको विषयमा कागजी झमेला उत्पन्न भएपछि उनले पीएसजीमा लिगको पहिलो खेल गुमाएका थिए। पीएसजीले अघिल्लो शनिबार नेमारको अनुपस्थितिमै एमिन्सलाई २० गोलले हराएको थियो। नेमार अघिल्लो साता स्पेनिस क्लब बार्सिलोनाबाट २२ करोड २० लाख युरोमा पीएसजीमा आबद्ध भएका हुन्। उनको अनुबन्ध रकम अहिलेसम्मकै ठूलो हो। लिगकै अर्को खेलमा मोनाकोले डिनोजलाई ४१ गोलले हरायो। मोनाकोको जितमा राडामेल फाल्काओले ह्याट्रिक गरे। खेल सुरु भएको तेस्रा मिनेटमै खाता खोलेका फाल्काओले ३७औं र ५१औं मिनेटमा गोल थप्दै ह्याट्रिक पूरा गरेका थिए। अर्को गोल जेमर्सनले २५औं मिनेटमा गरे। डिनोजका लागि ४३औं मिनेटमा वेस्ली सेडले सान्त्वना गोल गरेका थिए। लगातार दोस्रो जित हात पारेको मोनाकोले पनि तालिकामा ६ अंक बनाएको छ।
बार्सिलोनालाई खड्कियो नेमारको अभाव,म्याड्रिड : आफ्ना मुख्य स्ट्राइकर क्रिस्टियानो रोनाल्डो दोस्रो हाफमा मैदानमा प्रवेश गरेर गोल गरेको केही समयमै रातो कार्ड पाउँदै मैदानबाट बाहिरिए पनि रियल म्याड्रिडले चिरप्रतिद्वन्द्वी बार्सिलोनाविरुद्घको खेलमा जित हात पारेको छ। रियलले सोमबार खेलिएको स्पेनिस सुपर कपको पहिलो लेग खेलमा बलियो प्रतिद्वन्द्वी बार्सिलोनालाई उसैको मैदानमा ३१ गोलले हराएको हो। रोनाल्डो खेलको ५८औं मिनेटमा मैदानमा छिरेका थिए। ८०औं मिनेटमा उत्कृष्ट गोल गर्दै रोनाल्डोले रियललाई २१ गोलको अग्रता दिलाएका थिए। त्यसअघि दुवै टोली ११ को बराबरीमा थिए। मैदानको मध्यभागभन्दा केहीअघि इस्कोले दिएको बललाई डीबक्स कर्नर बाहिर पुरयाएपछि लामो प्रहारमा गोल गर्दै रोनाल्डोले टोलीलाई जिततर्फ अग्रसर गराएका थिए। गोल गरेपछि रोनाल्डोले आफ्नो जर्सी खोलेर खुसी मनाएका थिए। जर्सी खोलेका कारण पहिलो पहेँलो कार्ड पाएका रोनाल्डो त्यसको दुई मिनेटपछि नै दोस्रो पहेँलो कार्ड पाउँदै मैदानबाट बाहिरिएका थिए। बलअघि बढाइरहेका बार्सिलोनाको डीबक्सभित्र अल्झिएर लडेका रोनाल्डोलाई रेफ्रीले जानाजान लडेको आरोपसहित दोस्रो पहेँलो कार्ड देखाएका थिए। पेनाल्टीको अवसरको माग गरिरहेका बेला दोस्रो पहेँलो कार्ड पाएपछि आक्रोशित बनेका रोनाल्डोले रेफ्रीलाई हल्का धक्का दिएको दृश्य देखिएको थियो। सो घटनामा समेत रोनाल्डोमाथि थप कारबाही हुन सक्ने समाचारमा जनाइएको छ। यद्यपि स्पेनिस फुटबल महासंघले यस विषयमा कुनै निर्णय सार्वजनिक गरिसकेको छैन। रियलले भने दोस्रो पहेँलो कार्डको विषयमा पुनरावेदन गर्ने संकेत दिएको छ। टेलिभिजन फुटेजमा बार्सिलोनाका रक्षक सामुइल अमटिटीसँग ठोक्किएपछि रोनाल्डो मैदानमा लडेको देखिएको थियो। खेलको ९०औं मिनेटमा युवा स्ट्राइकर मार्काे असेन्सियोले गोल गर्दै रियलको जित ३१ ले पक्का बनाए। त्यसअघि रियल खेलको ५०औं मिनेटमा आत्मघाती गोलमार्फत १० ले अघि बढेको थियो। मार्सेलोले क्रस गरेको बललाई क्लियर गर्ने प्रयासमा बार्सिलोनाका रक्षक जेरार्ड पिकेले आफ्नै पोस्टमा बल छिराएका थिए। त्यसपछि लियोनल मेसीले ७७औं मिनेटमा पेनाल्टीमार्फत बार्सिलोनालाई ११ को बराबरीमा फर्काएका थिए।
