शीर्षक,विवरण
तीनै तहको निर्वाचन सीमारेखा,"संक्रमणकालको अन्त्य गरी संविधानको पूर्ण कार्यान्वयनको कडी संघीय संसद्, प्रदेश संसद् र स्थानीय सभाको निर्वाचन २०७४ माघ ७ गतेभित्रै सम्पन्न गरिनु सरकारको संवैधानिक एवं अदालती बाध्यता छ । तीनै तहको संसद्को निर्वाचनपछि मात्र तिनै तहको सरकार गठन गरिसकेपछि संक्रमणकाल अन्त्य भई संविधान कार्यान्वयन हुनेछ । अन्यथा संक्रमणकाल रहिरहने र संविधानको पूर्ण कार्यान्वयन नभई संविधान नै कोल्याप्स' गराउन लागिपरेका शक्ति अगाडि आई मुलुकमा राजनीतिक अस्थिरता अझ बढाउन लागिपर्नेछन् । प्रधानमन्त्री पुष्पकमल दाहालले मधेसकेन्द्रितलगायतका दल निर्वाचनमा सहभागी हुने भए तोकिएको मितिमा अप्ठेरो पर्ने भएकाले मोर्चा आए दुई चरणमा निर्वाचन गर्न सकिने संकेत पाँच दललाई दिइसकेका छन् । यसो भयो भने मधेसी मोर्चाको निर्वाचनमा जाने असल नियत भए मधेसका १२ जिल्लामा दोस्रो चरणमा गर्न सकिने हुन्छ, अन्यथा आजसम्मको मधेसी मोर्चाको माग हेर्ने हो भने पहिले संघीय संसद्को निर्वाचन गर्नुपर्ने, स्थानीय तहको अधिकार कटौती गरेर प्रदेशलाई शक्तिशाली बनाउनुपर्ने छन् । मधेसी मोर्चाको मागलाई मात्र आधार मानेर वैशाख ३१ गतेको निर्वाचन सार्ने हो भने पुनः दल दर्ताको माग आउने, मतदाता नामावली संकलन गर्नुपर्ने र छापिसकेको मतपत्र पुनः छाप्नुपर्ने हुँदा निर्वाचनको लागि अर्को तीन महिना कुर्नु मात्र पर्ने छैन, करोडांै रुपैयाँ खर्चसमेत हुनेछ । वर्षात्मा निर्वाचन हुन नसक्ने र अन्य संघीय र प्रदेश सभाको समेत २०७४ माघ ७ गतेभित्र निर्वाचन गर्नुपर्ने संवैधानिक एवं अदालती बाध्यता हुँदा स्थानीय तहको निर्वाचन त्यत्तिकै टरेर जान सक्ने खतरा देखिन्छ । त्यसैले स्थानीय तहको निर्वाचन २०७४ वैशाख ३१ मै गरी पहिलो चरणमा सम्पन्न गर्नु राजनीतिक, संवैधानिक एवं अदालती आदेशबमोजिम अनुकूल हुनेछ । १२ जिल्लामा हुनै सकेन भने जेठ १५ भित्रै सम्पन्न गर्नु संवैधानिक बाध्यता छ । सर्वोच्च अदालतको आदेश र निर्वाचनको सीमाबारे पंक्तिकारसमेतको रिट निवेदनको फैसलामा सर्वोच्च अदालतको आदेशमा भनिएको छ, नेपालको संविधानको पूर्ण कार्यान्यवयनको लागि २०७४ माघ ७ गतेसम्ममा संघ, प्रदेश र स्थानीय तह गरी तीनवटै तहका निर्वाचन सम्पन्न गरिसक्नुपर्ने अनिवार्यता छ । स्थानीय तहको निर्वाचन नभई केन्द्रीय तहको निर्वाचनका लागि निर्वाचकमण्डलले पूर्णता नपाउने अवस्था रहने भएकाले पहिलो प्राथमिकता स्थानीय तहको निर्वाचन थप अपरिहार्य बनेको छ । त्यस्तै संविधानको धारा २९६(१) मा रहेको प्रावधानको दृष्टिले हेर्दासमेत २०७४ माघ ७ गतेभित्रमा संक्रमणकाल अन्त्य गरी संविधानको पूर्ण कार्यान्वयन सुनिश्चित गरिनुपर्ने संवैधानिक दायित्व सरकारको छ । यसबाहेक अन्यथा कुनै परिकल्पना गरियो र रूपान्तरित संसद्को कार्यकाल संविधान संशोधन गरी थपियो भने त्यो संविधानप्रतिको जालझेल र बेइमानी हुनेछ' भन्ने सर्वोच्चको आदेशमा छ । अहिलेको सन्दर्भमा संविधानद्वारा निर्धारित समयभित्र सबै तहको निर्वाचन सम्पन्न गर्न सघन र सार्थक प्रयास अगाडि बढाउने कुरा नै सर्वाधिक प्राथमिकताको विषय बन्नुपर्ने संवैधानिक जिम्मेवारी कुनै हालतमा पूरा गरिनुपर्नेसमेत उल्लेख छ । त्यस्तै अर्को प्रदेश र संघीय संसद्को समेत निर्वाचन गरिपाऊँ भन्ने अर्को पंक्तिकारद्वारा दायर अर्को रिटमा समेत निर्वाचन क्षेत्र निर्धारण आयोग, निर्वाचन माघ ७ गतेभित्र गर्ने कार्ययोजना र निर्वाचनसम्बन्धी कानुन बनाइएको छ वा छैन, भन्नेसमेतको आदेशले सरकार संवैधानिक तथा अदालती आदेशबाट २०७४ माघ ७ गतेभित्र तिनै तहका संसद्को निर्वाचन गर्नु र गराउनु सरकारको संवैधानिक तथा राजनीतिक बाध्यता देखिन्छ । संविधानको नवीनतम सिद्धान्त जहाँ निश्चित समय र कार्य संविधानले तोक्छ भने त्यसपछि कुनै पनि संवैधानिक अंगको आफ्नो आयु आफैं बढाई त्यसपछि मात्र संवैधानिक कार्य गर्छु भन्न पाउँदैन । रूपान्तरित संसद्ले नै संविधान संशोधन गरी आफ्नो आयु बढाउन सक्दैन । आगामी माघ ७ भित्र तीनै तहको निर्वाचन सम्पन्न गर्न पनि दोस्रोपटक प्रस्तावित संविधान संशोधनलाई थाती राख्दै वैशाख ३१ मै स्थानीय तहको निर्वाचन एकै चरण सम्पन्न गर्नु सरकारको राजनीतिक एवं संवैधानिक दायित्व रहन्छ । समय बढाउनुपरे जनमत लिनुपर्छ । जनमतबिना संविधान संशोधनको बाटो अँगालेमा जनतामा रहेको सार्वभौमसत्ताको घोर उल्लंघन हुनेछ । त्यसैले २०७४ माघ ७ गतेभित्रै केन्द्रीय प्रतिनिधिसभा, प्रदेशसभा र स्थानीय तहको निर्वाचन गर्नु सरकारको संवैधानिक दायित्व तथा अदालती बाध्यता र जिम्मेवारी पनि हो । स्थानीय तहको निर्वाचन नभई केन्द्रीय तहको निर्वाचनको लागि निर्वाचकमण्डलले पूर्णता नपाउने भएपछि स्थानीय तहको निर्वाचन थप अपरिहार्य बनेको अदालतको आदेशमा उल्लेख छ । नेपालको संविधानले स्थानीय तहको व्यवस्था सम्बन्धमा स्थानीय तहअन्तर्गत गाउँपालिका, नगरपालिका र जिल्लासभा रहनेछन् भन्ने व्यवस्था, स्थानीय तहको सरकार निर्माण हुने गाउँपालिका, नगरपालिका तथा विशेष, संरक्षित वा स्वायत्त क्षेत्रको संख्या र सीमा निर्धारण गर्न स्थानीय तहको पुनर्संरचना गर्न आयोगको प्रतिवेदनबमोजिम ७४४ स्थानीय तहका सरकार रहने गरी संवैधानिक मान्यतासमेत प्राप्त गरिसकेको अवस्था छ । सोहीबमोजिम ४८१ गाउँपालिका, २४६ नगरपालिका, १३ उपमहानगरपालिका र चार महानगरपालिकासमेत ७४४ गाउँपालिका र नगरपालिकाको संख्या, सिमाना तथा वडाको सिमाना कायम भएको छ । गाउँपालिका र नगरपालिकाको निर्वाचन सम्पन्न भएपछि सम्बन्धित गाउँसभा वा नगरसभाले निर्णय गरेबमोजिम हुने गरी हाललाई त्यस्तो गाउँपालिका, नगरपालिका, उपमहानगरपालिका तथा महानगरपालिकाको केन्द्रसमेत कायम भएको पाइन्छ । स्थानीय तहमा ७४४ संख्या र सिमाना तोकेकाले उक्त तहमा जम्मा ३७,३१४ प्रतिनिधि हुने कानुनी प्रत्याभूति देखिन्छ । महिला १३,५८५ र दलित वा अल्पसंख्यक १,८२६ प्रतिनिधि निर्वाचित हुनेछन् । गाउँ कार्यपालिका, सभा र नगरकार्यपालिका र सभा तथा जिल्ला समन्वय सभामा समेत दलित वा अल्पसंख्यक अनिवार्य गरिएकाले १८२६ पहिलोपटक स्थानीय तहमा दलित वा अल्पसंख्यकको समावेशी प्रतिनिधित्व हुन सक्ने देखिन्छ । गाउँपालिकाका प्रमुख तथा उपप्रमुख, नगरपालिकाका प्रमुखउपप्रमुखमध्ये एकजना महिला उम्मेदवार हुनैपर्ने कानुनी व्यवस्थाले ७४४ महिला प्रमुख वा उपप्रमुख हुनेछन् । स्थानीय तहमा ३३ प्रतिशतभन्दा बढी महिला निर्वाचित हुने देखिन्छ, जसले गर्दा संविधानको परिकल्पनाबमोजिम एकतिहाइ महिला स्थानीय तहमा सुनिश्चित हुने निश्चितप्रायः छ । । ७४४ स्थानीय तहमा चार महानगरपालिका, १३ उपमहानगरपालिका र २४६ नगरपालिकाबाट २६३ प्रमुख र उपप्रमुख गरी ७२६ जना निर्वाचित हुन सक्ने आधार छ । ४८१ गाउँपालिकाबाट अध्यक्ष तथा उपाध्यक्ष ९६२ जना निर्वाचित हुनेछन् । गाउँपालिका र नगरपालिकाका ६,६८० वडाबाट ६,६८० वडाध्यक्ष निर्वाचित हुनेछन् । यति ठूलो संख्याको प्रतिनिधित्व भई निर्वाचित भएर आउने जनप्रतिनिधिको उपस्थितिपछि लोकतन्त्रको वास्तविक अभ्यास हुनेछ । भूकम्पपछि गठित पुनर्निर्माण प्राधिकरणले समेत स्थानीय तहको निर्वाचन नगर्ने हो भने पुनर्निर्माण असम्भव रहेको बताइसकेको छ । स्थानीय तहको संरचना नहुँदा दातृराष्ट्रले प्रतिबद्धता गरेको खर्बौं रुपैयाँ फिर्ता गर्ने सार्वजनिकसमेत गरेका छन् । त्यसैले यस किसिमको प्रतिनिधित्व निर्वाचनमार्फत हुनु लोकतन्त्रमा अपरिहार्य पनि हो । अतः २०७४ माघ ७ गतेसम्म तिनै तहका संसद्को निर्वाचन गर्नुभन्दा दोस्रोपटक प्रस्तावित संविधान संशोधनलाई थाती राख्दै २०७४ वैशाख ३१ मै स्थानीय तहको निर्वाचन एकै चरणमा सम्पन्न गर्नु सरकारको राजनीतिक एवं संवैधानिक दायित्व रहन्छ । अर्कोतर्फ संघीय प्रतिनिधिसभाको निर्वाचन र प्रदेशसभाका सदस्यको निर्वाचन गर्ने प्रयोजनको लागि निर्वाचन क्षेत्र निर्धारण आयोग र प्रदेशको सीमांकनसम्बन्धी विषयमा सुझाव दिन संघीय आयोगसमेत गठन गरी निर्वाचनसम्बन्धी आवश्यक कानुनसमेत १२० दिनअगावै निर्माण गरी निर्वाचन आयोगलाई दिलाउनु सरकारको संवैेधानिक दायित्व हो । संघीय प्रतिनिधिसभाको निर्वाचन र प्रदेशसभाको निर्वाचनको तिथि तथा मिति घोषणा गर्नु पनि अपरिहार्य देखिन्छ ।"
राष्ट्रपतिको भारत भ्रमण,"राष्ट्रपति विद्यादेवी भण्डारीको भारत यात्रामा दुई प्रवृत्तिहरू देखा परे । भारतीय सञ्चारमाध्यम र सामाजिक सञ्जाल प्रायः मौन रहे यस भ्रमणबारे भने नेपालमा बढी नै आक्रोश र तरंग देखा परे । कतिपयले भारतमा राष्ट्रपतिको अपमान' भएको भन्दै भ्रमण छोट्ट्याएर नेपाल फर्कन आग्रह पनि गरे उनलाई ।भण्डारीभन्दा दुई दिन पहिले स्वदेश फर्केका परराष्ट्रमन्त्रीले भ्रमण अत्यन्त सफल भएको अपेक्षित र आधिकारिक प्रतिक्रिया दिए, विमानस्थलबाटै । त्यही प्रकृति र दाबीसहितको वक्तव्य भारतीय दूतावासले जारी गरेको थियो । नेपालतर्फबाट हुने प्रायः सबै उच्चस्तरीय यात्रापछि आउने नियमित र स्वाभाविक प्रतिक्रिया हो यो र त्यस अर्थमा भण्डारी राजकीय यात्रा फरक रहेन । तर त्यो स्तर औपचारिक दाबीपछि नेपालमा सायदै कहिल्यै भ्रमणका पोस्टमार्टम' हुने गरेका छन् । हरेक भ्रमण यति सफल' भइसकेपछि पनि किन नेपाल र भारत सम्बन्धले आफ्नो सम्भाव्यता र अपेक्षित सहसमृद्धि हासिल गर्न सकेका छैनन् ? नेपाल र भारत पक्षले सधैं सभ्यता, साझा मूल्य, मान्यता र संस्कृति अनि तिनमा आधारित विशेष सम्बन्ध' का कुरा उठाउने गर्छन्, तर के कारणले सम्बन्ध अपेक्षित उचाइमा पुग्न सकेको छैनन, त्यसबारेका कारण खोजी सम्बोधन नगरिएसम्म आपसी अविश्वास र समृद्धिमा ग्रहण लागि नै रहनेछ । दुवै पक्षलाई यो थाहा हुँदाहुँदै पनि त्यसमा नलाग्दा उनीहरूको नियतसमेत शंकाको घेरामा आउन थालेको छ, दुवै पक्षका सचेत जनताका नजरमा ।भारतको सुरक्षा अवधारणाको एउटा प्रमुख पाटो हो । नेपाली भूमि भारतविरोधी शक्तिको आ श्रयस्थल बन्दै आएको छ र त्यसमा नेपाली नेतृत्वको अनुमोदन छ भन्ने मान्यता । त्यही मान्यता अघि बढाएर भारत नेपाललाई आफ्नो सुरक्षा छातामा राख्न चाहन्छ । यता नेपालमा अस्थिरता पैदा गरी आफ्नो उपस्थिति सुनिश्चित गर्न परिआएमा आतंकवादी' शक्तिलाई समेत भारत प्रोत्साहित गर्नमा उद्यत् रहन्छ भन्ने मान्यता छ । राष्ट्रपति भण्डारीले विभिन्न हिसाबले नेपालको भारतसँगको निकटताबारे कुरा गर्दै नेपालमा संविधान कार्यान्वयन र स्थायित्वको लागि भारतीय सद्भावको चाहना व्यक्त गरिन्, जसलाई केही भारतीय सञ्चारमाध्यमले संविधान कार्यान्वयनमा भारतको सहयोग' को याचनाका रूपमा प्रस्तुत गरे, भारतीय अवधारणाको पृष्ठपोषण हुने गरी । भूकम्पपछि भारतको सहयोगको आकार र तत्परताप्रति आभार व्यक्त गर्दा त्यसको केही महिनामा भएको नाकाबन्दीबारे मौन रहनु या त्यसबारे नेपाली जनमानसको सेन्टिमेट' प्रस्तुत गर्न नसक्नु नेपाली पक्षको कमजोरी थियो । त्यस्तै कमजोर प्रवृत्तिका कारण सम्बन्धका विचलनहरू सम्बोधन हुन नसकेका हुन् । त्यस अर्थमा अर्को एउटा उच्चतम तहको यात्रा फगत एउटा कर्मकाण्ड या औपचारिकतामा साँघुरिन पुग्यो । तर केही हिसाबले भारतीय पक्षका जायज चासो र चिन्ता बाहिर आए । भारतीय सेनाका पूर्व प्रमुखसमेत रहिसकेका विदेश राज्यमन्त्री भीके सिंहले भारत एउटा सच्चा मित्र रहेको र उसले नेपाललाई दिने सहयोगमा कुनै अंकुश नरहने बताए । संयोगले राष्ट्रपति भण्डारी भारतको राजकीय यात्रामा प्रस्थान' गरेकै दिन नेपाल र चीनबीच संयुक्त सैनिक अभ्यास सुरु भएको थियो, काठमाडौंमा । सम्भवतः सैनिक पृष्ठभूमिका सिंहको अभिव्यक्तिमा त्यो घटनाको गहिरो प्रभाव थियो । चीन र नेपाली सेनाबीचको यो निकटता भारतीय सेना र नेपाली सेनाबीचको सम्बन्धको निरपेक्षताबाट निर्देशित छैन पक्कै पनि । माओवादीको सशस्त्र विद्रोहलाई नियन्त्रित गर्नमा परिचालित नेपाली सेनालाई हतियार र आवश्यक सामग्री आपूर्ति बन्द गरेर भारतले नेपाली सेनाको विश्वास गुमाएको थियो र शान्ति प्रक्रियापछि उसले विभिन्न अन्तर्राष्ट्रिय शक्तिबाट खेपेको अपमानका कारण नेपाल चीन सैन्य निकटता एक अपरिहार्य आवश्यकता बन्न पुगेको हो, नेपाली सेनाको लागि । चीनसँगको संयुक्त सैन्य अभ्यास त्यसको स्वाभाविक परिणति हो । यससँगै अर्को पाटो पनि जोडिएको छ, सुरक्षा अवधारणाको । यो अभ्यासमा प्रति आतंकवाद र प्राकृतिक प्रकोपमा उद्धार तथा प्रबन्धन पक्ष पनि सामेल छन् । त्यसैले राजनीतिक या अन्य आवरणमा कुनै मुलुकमा सत्ता कब्जा गर्न या राज्यसमक्ष समस्या पैदा गर्न हिंसा, हत्याबाट प्रोत्साहित गर्नुलाई आमरूपमा आतंकवाद' मानिएन र त्यसलाई राजनीतिक परिवर्तनको अस्त्रका रूपमा अस्वीकार गरिएन, एकरूपमा विभिन्न मुलुकद्वारा भने प्रजातन्त्र निरुत्साहित हुने र आतंकवादले कुनै न कुनै रूपमा वैधानिकता पाइ नै रहनेछ । त्यस अर्थमा चीन, नेपाल र भारतबीच आतंकवादको परिभाषामा समान धारणा बन्यो भने यो अभ्यासबाट या भविष्यमा भारत या चीन कुनै पनि मुलुक सशंकित बन्नुपर्ने अवस्था आउने छैन । मन्त्री सिंहले भारतको निष्काम' या निःस्वार्थ सहयोगबारे दिएका अभिव्यक्ति दुईपक्षीय सम्बन्धको आदर्श अवस्था या नेपालको चाहना हो, तर तत्काल त्यो अवस्था छैन । भारत नेपालको राजनीतिमा अनावश्यक हस्तक्षेपकारी शक्तिका रूपमा देखा पर्दै आएको छ, उत्ताउलो रूपमा सन् २००५ यता (बाह्रबुँदेपछि) र त्यसले दीर्घकालीन रूपमा धेरै आशंका र अविश्वसनीयता पैदा गरेको छ नेपालमा । बाह्रबुँदेमा सामेल भएको कुनै भारतीय प्राज्ञ' नेपालको राष्ट्र प्रमुखसँग जवाफ माग्ने धृष्टता गर्छ भने त्यसले भारतको त्यस बेलाको संस्थापनको माइन्टसेट' उजागर गर्छ । जनरल भीके सिंहले ती विचलनहरूको पृष्ठभूमिलाई ध्यानमा राखी विश्वासको वातावरण बनाउन भूमिका खेले भने भोलिका दिनमा दुईपक्षीय सम्बन्धले विश्वास र समृद्धिको उचाइ हासिल गर्न सक्नेछ । त्यस अर्थमा सन् २००५ यता नेपालमा खटाइएका अन्य राजदूतहरूभन्दा पृथक् पृष्ठभूमिका राजदूत मन्जीव सिंह पुरीको आगमनले सम्भवतः दुईपक्षीय सम्बन्धमा केही समीक्षापछि सद्भाव र विश्वास थप्ने अपेक्षा गर्न सकिन्छ । उच्चतम तहको यात्रा सम्बन्धमा देखा परेका वास्तविक या अवधारणात्मक विचलनबारे केही अर्थमा चिन्ता व्यक्त गरिएमा त्यसका आधारमा त्यसलाई सम्बोधन गर्नेतर्फ आवश्यक संयन्त्र निर्माण र नीतिनिर्देशन हुन सक्छन्, तर विद्यमान सम्बन्ध नै पर्याप्त रूपमा सन्तोषजनक र सुखद रहेको सन्देश दुवै पक्षले दिने हो भने सुधारको आवश्यकता नै किन पर्यो र ? राष्ट्रपति भण्डारीको यात्रा एउटा असहज र तीतो यथार्थको पृष्ठभूमिमा सम्पन्न भएको छ । उच्चतम तहको यात्रा सम्बन्धमा देखा परेका वास्तविक या अवधारणात्मक विचलनबारे केही अर्थमा चिन्ता व्यक्त गरिएमा त्यसका आधारमा त्यसलाई सम्बोधन गर्नेतर्फ आवश्यक संयन्त्र निर्माण र नीतिनिर्देशन हुन सक्छन्, तर विद्यमान सम्बन्ध नै पर्याप्त रूपमा सन्तोषजनक र सुखद रहेको सन्देश दुवै पक्षले दिने हो भने सुधारको आवश्यकता नै किन पर्यो र ? नेपालमा राष्ट्रपति' पदले राष्ट्राध्यक्ष' को सर्वमान्य हैसियत र स्वीकार्यता हासिल गरिसकेको अवस्था छैन । रामवरण यादव शीतलनिवासमा पनि कांग्रेस नै बनिरहे देखिने गरी र भूकम्पपछिको नाकाबन्दीकै चरणमा भारतसँग टक्कर लिएको केपी ओली सरकारले अन्तिम समयमा निर्धारित भ्रमण रद्द गराएर राष्ट्रपतिलाई एमाले पृष्ठभूमिबाट बाहिर निस्कन दिएनन् । त्यसपछिको सरकारले चीनका राष्ट्रपतिको लगभग निर्धारित नेपाल यात्रा रद्दै गर्नुपर्ने गरी वातावरण मात्रै बिगारेन, त्यसबीच भारतीय राष्ट्रपति प्रणव मुखर्जीको सवारी पनि भित्र्यायो । सन् २००५ यता राजतन्त्र उन्मूलनलगायतका निर्णयमा नेपाली जनतालाई बाहिर राख्ने भारतीय पक्ष र नेपाली नेताहरू (बाह्रबुँदे हस्ताक्षरकर्ताहरू) को साँठगाँठपछि नेपालमा नेपाली नेता र राजनीति जति अविश्वसनीय बनेको छ, त्योभन्दा बढी आलोचित र अविश्वसनीय भारत पनि बनेको छ । भारत बढी आलोचित बन्नुको कारण हो, उसले आफ्ना परम्परागत मित्रशक्ति राजसंस्था र नेपाली कांग्रेसलाई अपमानित गर्नु । कांग्रेसले बाध्यतामा भारतसँग निकट देखिनुपरे पनि भारतले नेपालको हित, प्रजातन्त्रको सुदृढीकरण र आर्थिक समृद्धिको लागि माओवादीको नेतृत्व परिवर्तनलाई प्रोत्साहित गरेको हो भनी मान्नेहरू कांग्रेसमा एकदमै कम छन् । नेपाली राजनीतिमा भारतको खुला संलग्नता र त्यसका कारण राजसंस्था गुमेको, सेना अपमानित भएको र कांग्रेसले आफूमा भारतको मित्रको श्रेणीबाट माओवादीद्वारा विस्थापित भएको महसुस गरेकै अवस्थामा चीन नेपाल भित्रिएको हो । प्रत्यक्ष वैदेशिक लगानी, उच्च शिक्षाको लागि नेपाली विद्यार्थीहरूको उत्तर यात्रा, उच्चस्तरीय राजनीतिक भ्रमणको आदानप्रदान र नाकाबन्दीपछि उत्तरको सदाशयताले भारतको सन् २००५ पूर्वको हैसियतमै चीन पुगेको त हैन ? भन्ने आभास दिएको छ । तर नेपालले अपनाएको विदेश नीति र व्यवहारमा चीन या भारतलाई एक अथवा अर्को विकल्पको रूपमा हेरिएको छैन । दुवैको साथ र विश्वासले नेपाललाई बलियो बनाउँछ र त्यो बलियो हैसियतका साथ उसले अन्तर्राष्ट्रिय जगत्मा पनि आफूलाई एउटा स्वतन्त्र तर दुई छिमेकीको असल मित्रका रूपमा प्रस्तुत गर्न सक्छ भन्ने मान्यता बन्नुपर्छ नेपालमा । तर दुर्भाग्य यी उच्चतरीय यात्राहरूमा नेपालको त्यो मान्यता प्रस्तुत हुन नसक्नु बढी दुःखद विषय हो ।"
विज्ञापनको छाप,"भनिन्छ विज्ञापन भनेको कानुनी मान्यता प्राप्त एउटा झूट हो, यसबाट हामी सधैं सचेत रहनुपर्छ । विज्ञापन एउटा यस्तो कला हो, जसले मानिसलाई आफुसँग नभएको पैसाले आफूलाई खाँचो नभएको वस्तु पनि किनौंकिनौं लाग्ने बनाइदिन्छ । मानिसको दिमागमा यसको प्रभाव सजिलै पर्न सक्छ । ती प्रभाव सकारात्मक र नकारात्मक दुवै हुन सक्छन् । थुप्रै ससाना चिजलाई सही विज्ञापनले ठूलो लाग्ने बनाइदिन्छ । कहिलेकाहीं सही वस्तु विज्ञापन नपाएर ओझेल पर्छन् भने गुणस्तरहीन वस्तुले विज्ञापनको आडमा प्रोत्साहन पाउँछन् । हामीले आजभोलि रेडियो, टीभी, होर्डिङ बोर्डजस्ता विभिन्न माध्यमबाट अनेकौं विज्ञापनको बाढी नै आएको देख्न सक्छौं । तिनीहरू कति सही र कति गलत छन्, त्यो आफ्नो ठाउँमा होला तर तिनीहरूको प्रभाव मानिसमा अवश्य पर्छ । त्यस्ता विज्ञापनहरूको अर्को पाटोको चर्चापरिचर्चा गरौं । त्यस्ता विज्ञापनले मानिसमा कस्तो असर गर्छ, त्यसका बारेमा कुरा गरौं । ती विषय सामान्य लाग्छन्, तर त्यसले हाम्रो सोचाइ र जीवन शैलीमा असर पुर्याउँछ । हामीले आजभोलि सुन्दरतासम्बन्धी विज्ञापन बजारमा धेरै देख्न सकिन्छ । न्युयोर्क टाइम्सले प्रकाशित गरेको एउटा अध्ययनअनुसार त्यस्ता विज्ञापनले महिलालाई आफू नराम्रो छु भन्ने भान गराउँछु । त्यो प्रतिवेदनअनुसार त्यस्ता सुन्दरता बढाउने विज्ञापनले उपभोक्तालाई आफ्नोबारेमा सोच्न बाध्य बनाउँछ । डेब्रा ट्याम्प्रे, ग्रोनिन्जेन विश्वविद्यालयकी असिस्टेन्ट प्रोफेसर भन्छिन्, विज्ञापन गरिएका वस्तुले पछि मानिसलाई आफ्नै बारेमा सोच्न बाध्य बनाउँछ ।' एउटा स्टाइलिस हिल जुत्ताको विज्ञापनले महिलामा आफूमा केही कमी रहेको आभास गराउँछ । विज्ञापनको असर विभिन्न तरिकाले हुन्छ । हामी ख्याल गर्दैनौं, तर जानीनजानी त्यसले प्रभाव पारिरहेको हुन्छ, अझ त्यसको असर कालिलो मस्तिष्कमा बढी हुन्छ । हामीले टीभीमा चकलेटको विज्ञापन त पक्कै हेरेका छौं होला । चकलेट भन्नाले विशेषगरी डेरी मिल्क र किटक्याट आदिको विज्ञापन हामी प्रशस्त हेर्न पाउँछौं । ती विज्ञापनमा ती मोडेलहरूले चकलेट यत्ति विस्तारै खान्छन् कि कहिलेकाहीं त हामीलाई सोच्न बाध्य बनाउँछ, के त्यस्ता बिस्कुट साँच्चिकै त्यसरी नै विस्तारै खाने कि अथवा त्यो विज्ञापनमा अभिनय गर्ने कलाकारको मुखमा सायद केही समस्या भएरै त्यसरी खाएका हुन् कि ? तर असली जीवनमा बिरलै त्यस्ता मान्छे होलान्, जसले चकलेट त्यति विस्तारै खाओस् । त्यसको प्रभाव कलिलो मस्तिष्कमा साँच्चिकै त्यस्ता बिस्कुटहरू त्यसरी विस्तारै खानुपर्ने रहेछ कि भन्ने पनि पर्दो रहेछ । एक दिन मसँग बसेको सानो भाइले टीभीमा त्यो विज्ञापन हेर्दै भन्यो, दाइ, यो डेरी मिल्क चकलेट त्यसरी नै विस्तारै खानुपर्छ हो ? ' मसँग त्यसको जवाफ थिएन । म केवल हाँसिरहें र भनें, हैन बाबु, जसरी खाए पनि हुन्छ ।' त्यो कलिलो बालकको दिमागमा त्यो विज्ञापनको असर त्यसरी नै परेछ । कसैले नभन्दिएको भए उसले त्यो चकलेट विस्तारै खाने थियो । अब कुरा गरौं, नेपाली विज्ञापनको । हामीले स्टिलको विज्ञापन त पक्कै धेरैचोटि हेरेकै हौंला । त्यसमा एउटै वाक्य धेरैचोटि प्रयोग गरिन्छ, हामी बनाउँछौं नेपाललाई ।' त्यो विज्ञापनले खासमा के भन्न खोजेको थाहा छैन, तर सोझो अर्थमा बुझ्दा स्टिलले नेपाल बनाउँछ रे । त्यसो हो भने अरू किन चाहियो र ? यत्रो दुःख किन गर्नुपर्यो हैन ? खुरुखुरु स्टिल निर्माण गरे भइहाल्यो, देश आफैं बन्छ । फोर्स सिमेन्टको विज्ञापनको कुरा गरौं, सायद नामअनुसारको काम होला त्यो सिमेन्ट हालेर ल्याएको गाडीसँग ठोक्किँदा अर्को गाडी नै भाताभुंग हुन्छ । साँच्चिकै यो सम्भव छ र ? साँच्चिकै त्यो सिमेन्ट त्यस्तो बलियो हुन्छ र ? यो त सबैले बुझेकै हो । अब सरकारले प्रसारण हुनुअघि कुनै विज्ञापन तौलेर मात्र प्रसारण अनुमति दिने व्यवस्थित तरिका अपनाउन जरुरी छ । मंगलम ट्यांकको विज्ञापनको कुरा गरौं भित्र बम राखे नि नफुट्ने रहेछ, अनि भनिन्छ, फुट्दैन, फुट्दै फुट्दैन' । अब त्यसमा कत्तिको सत्यता छ, त्यसको प्रयोगपछि मात्र थाहा होला । अनि बलियो मुटु बनाउन धारा तोरीको तेल खानुपर्छ रे । अब कमजोर मुटु भएका र कुनै साहसिक काम गर्ने व्यक्तिलाई यो तेल दिए भयो । त्यस्तै माउन्टेन ड्यु खायो भने डरलाई जित्न सकिन्छ रे ! त्यस्तै मेन्टोस खाएर के साँच्चिकै दिमागको बत्ती बल्छ र ? त्यसो हो भने हरेक परीक्षाको अगाडि यो चकलेट खाएर गए भयो, कोही पनि फेल हुँदैनन् । अझ मोनाको बिस्कुट खायो भने त मान्छे उडेको देखाउँछ, जुन असम्भव छ । यसरी यस्ता किसिमका विज्ञापनले कलिला बालबालिकामा गलत प्रभाव पार्छ । अस्ति मात्र छिमेकको एउटी सानी बहिनी भन्दै थिइन्, दाइ, हजुरको गर्ल फ्रेन्ड छैन ? यो सेन्ट हाल्नुस्न, केटीहरू त आफैं पट्टिन्छन् रे ।' आजभोलि त विभिन्न खाले उचाइ बढाउने, मोटोपन घटाउने विज्ञापन छ्याप्छ्यप्ती पाइन्छ । अब त्यो घट्छ या घट्दैन, प्रयोगकर्तालाई मात्र थाहा होला । विज्ञापनले गर्दा कहिलेकाहीं दुर्घटना पनि निम्त्याउन सक्छ । बाटोमा सवारीसाधन चलाइरहेको बेलामा मानिसको ध्यान होर्डिङ बोर्ड, भित्तामा राखिएका त्यस्ता विज्ञापनातार्फ केन्द्रित हुन्छ, जसले मानिसले अकालमै आफ्नो ज्यान गुमाउन बाध्य हुन्छन् । अस्ति मात्र म साथीकहाँ बाइकमा पछाडि बसेर जाँदै थिएँ । अलिपर पुगेपछि उसले भन्न लाग्यो, ओइ हेर न त्यो विज्ञापन, क्या राम्री केटी !' यति भन्दै के थिए झन्डै उताबाट गाडीले आएर हानेको । झन्डै त्यो विज्ञापनले ज्यान चाहिँ लिएन बरु । ठूलाठूला होर्डिङ बोर्डमा मोडेलहरू राखेर विज्ञापन राखिन्छ, जसका कारण थुप्रै दुर्घटना हुने गरेका छन् । आजभोलि त मुख्य सडकका भित्ता र घरहरूमा पनि विज्ञापन भेट्टिन्छन् । यसले गर्दा सहरको सुन्दरतामै असर पुर्याउँछ । बरु ती विज्ञापनलाई व्यवस्थित तरिकाले गर्न सकिन्छ । सरकारले यससम्बन्धी कडा कानुन ल्याउनु आवश्यक देखिन्छ । आजभोलि भित्ताभित्तामा विज्ञापन गर्ने चलन छ । अझ विशेषगरी दल र पार्टीका कार्यक्रम र विज्ञापन त सहरमा छ्याछ्याप्ती देख्न पाइन्छ, जसले गर्दा सहरको सुन्दरता नै खल्बलिएको छ । विज्ञापन चाहिन्छ, गर्नुपर्छ तर यो व्यवस्थित हुनुपर्यो विज्ञापनले हाम्रो दिमागमा एक किसिमको छाप छोड्छ । यो एउटा योजनासहितको सिर्जना हो । यो प्रजातन्त्रमा चाहिने चीज हो । विज्ञापनबिना कुनै पनि कार्यक्रम टीभीमा चल्न सक्दैन । विज्ञपन सही र राम्रो छाप छोड्ने भयो भने त्यसले पछिसम्म पनि असर गर्छ । विज्ञापन गर्दा त्यसले कस्तो असर पार्न सक्छ भन्नेमा पनि सचेत हुनुपर्यो । माथि उल्लेख गरे झैं विज्ञापन एउटा यस्तो कला हो, जसले मानिसलाई आफूसँग नभएको पैसाले आफूलाई खाँचो नभएको वस्तु पनि किनौं किनौं लाग्ने बनाइदिन्छ । मानिसको दिमागमा यसको प्रभाव सजिलै पर्न सक्छ । धेरै विज्ञापन गरिएका वस्तु राम्रा हुन्छन् भन्ने छैन भनिन्छ नि अकबरी सुनलाई कसी लाउनुपर्दैन, त्यस्तै वस्तु राम्रो छ भने त्यसको धेरै विज्ञापन गरिराख्नुपर्दैन । हामी सधैं सचेत रहनुपर्छ ।"
शिक्षाका नाममा ब्रह्मलुट,"अभिभावक आफ्ना बालबालिकालाई गुणस्तरीय शिक्षा दिन राम्रो शिक्षण सिकाइ हुने विद्यालयको खोजीमा भौंतारिइरहेका छन् । नाम चलेका र राम्रो सिकाइ उपलब्धि भएका निजी विद्यालयको भर्ना र मासिक शुल्क सुन्दा कहालीलाग्दो छ । सकेर वा नसकेर छिमेकीलाई देखाउन पनि छोराछोरीलाई निजी तथा आवासीय विद्यालयमा भर्ना गर्न अभिभावक बाध्य हुनुपरेको छ । प्रत्येक अभिभावकले आफ्नो कमाइको ५० प्रतिशतभन्दा बढी रकम छोराछोरीको शिक्षामा खर्च गर्नुपर्ने अवस्था छ । फलस्वरूप सानो जागिर र न्यून आय भएका परिवारले सहरबजारमा वास बस्न सक्ने अवस्था छैन । शिक्षा र स्वास्थ्यमा बढ्दो खर्चले सहरी जीवन कष्टकर बन्दै गएको छ । सरकारी विद्यालयमा शुल्क तिर्नुपर्दैन । विद्यालयमा पठनपाठन नियमित र गुणस्तरीय नभएकैले छोराछोरी पनि सरकारी विद्यालय जान मान्दैनन् । लोकलाई देखाउन र छोराछोरीको चित्त बुझाउन पनि नाम मात्रको बोर्डिङमा भर्ना गर्नुपर्ने हुन्छ । सामुदायिक विद्यालयमा अध्यापन गर्ने शिक्षक तालिमप्राप्त छन् । तलब सुविधा पनि बढी हुन्छ । विद्यार्थीप्रति विद्यालयको जिम्मेवारी के ? कसले के सिक्यो, के सिकेन, किन सिकाइ भएन भन्ने विषयमा कोही कसैको पनि चासो देखिएन । त्यसैले सामुदायिक विद्यालय विद्यार्थीविहीनजस्तै हुन गए, जसको परिणाम नाम चलेका निजी तथा आवासीय विद्यालयले अभिभावकको आर्थिक अवस्था र शैक्षिक योग्यताको विवरण र अन्तर्वार्ता लिएर मनोमानी शुल्क असुल्ने र छानीछानी विद्यार्थी भर्ना गर्न पाए । निजी तथा आवासीय विद्यालयको यस्तो क्रियाकलापप्रति शिक्षा मन्त्रालय र त्यसअन्तर्गतका निकायको ध्यान कहिल्यै गएन । भ्रष्टाचार र अनैतिक कार्यको अनुगमन गर्ने र कारबाही गर्ने निकाय नै निष्क्रिय भएपछि एकाधिकार र भ्रष्टाचार हुँदैन ? केही नाम चलेका विद्यालयबाहेक अधिकांश संस्थागत र सामुदायिक विद्यालय गरिखाने प्रमाणपत्र दिने संस्था नभई साक्षरताको प्रमाणपत्र वितरण गर्ने संस्था हुन पुगेका छन् । गुणस्तरहीन सिकाइ गर्ने विद्यालयले पनि गुणस्तरीय शिक्षा दिन्छौं भनेर अभिभावक झुक्याइरहेका छन् । शिक्षा ऐन, नियम, कानुन कागजमा व्यवस्थित रूपमा तयार पारिएको छ । जेजति संशोधन गरी कडा नीति नियम बनाए पनि कार्यान्वयनमा नआएपछि त्यसको औचित्य हँदैन । समाजमा विद्यमान विपन्न वर्गका निमुखा नागरिकलाई ऐन, कानुन देखााएर तर्साइन्छ । तर शक्ति र पहुँच भएका व्यक्तिले ऐन, कानुन र नीतिनियम पालना गर्नुपर्दैन । योग्यता नपुगेका सीप र क्षमताविहीनलाई जागिर खुवाउन खोलिएका निजी तथा आवासीय विद्यालयबाट कसरी गुणस्तरीय शिक्षाको अपेक्षा गर्ने ? कम्तीमा तीन वर्षसम्म शुल्क वृद्घि गर्न नमिल्ने सम्झौता शिक्षा मन्त्रालयसँग भए पनि प्रत्येक वर्ष कुनै न कुनै बहानामा शुल्क बढाइएको छ । यतिबेला त्यही भर्नाको मौसम छ, निजी तथा आवासीय विद्यालयले मनोमानी शुल्क असुलिरहेका छन् । निजी तथा आवासीय विद्यालयहरूको संगठन प्याब्सन जिल्लादेखि, क्षेत्र र केन्द्रसम्म खडा भएका छन् । तिनै संगठनका पदाधिकारी शिक्षा मन्त्रालयअन्तर्गतका विभिन्न समितिमा पदेन सदस्य हुन्छन् । संगठन आफूलाई शक्तिशाली र निर्णायक मात्र ठान्दैन, अथाह सम्पत्तिको मालिक पनि । विभिन्न पब्लिकेसनसँग साँठगाँठ गरी कमिसनकै आधारमा तय गरिएका गुणस्तरहीन पाठ्यपुस्तक लागू गर्ने निर्देशन प्याब्सनबाट दिइन्छ । प्याब्सनले तोकेको पाठ्यपुस्तक नै अभिभावकले अनिवार्य खरिद गर्नुपर्ने हुन्छ । अधिकांश पाठ्यपुस्तकमा मूल्य उल्लेख हुँदैन । यसको अर्थ पुस्तक किन्न आउने ग्राहकको स्तर हेरेर मूल्य लगाइन्छ । विश्वमा कहीं हुन्छ यस्तो ? निजी तथा आवासीय विद्यालय सञ्चालनमा सामुदायिक विद्यालयका शिक्षक, कलेजका प्राध्यापक र उच्च पदस्थ कर्मचारी तथा नेता नै संलग्न छन् । निजी तथा आवासीय विद्यालयलाई व्यापार गर्न दिनु भनेको शिक्षाका नाममा भ्रष्टाचार गर्नु हो । गाउँदेखि सहरी क्षेत्रसम्मका निजी तथा आवासीय विद्यालयले दिनअनुसार फरक पोसाक, महँगा पाठ्यपुस्तक र प्राक्टिस बुक खरिद गर्न लगाएर सास्ती दिएका छन् । विद्यालयको शिक्षण सिकाइ उपलब्धिमा भन्दा पनि फेसन र तडकभडकले अभिभावक ऋणमा डुबेका छन् । विद्यालयले आयोजना गर्ने अन्तरविद्यालयका विविध कार्यक्रम पौडी, खेलकुद, साहित्य रचना, शैक्षिक भ्रमण, समुदाय अध्ययनलगायतका शीर्षकमा छुट्टै शुल्क लगाइएको हुन्छ । जुन विद्यालयमा कम्प्युटर ल्याब नै छैन, त्यस्ता विद्यालयले विद्यार्थीसँग कम्प्युटर शुल्क असुलेका हुन्छन् । अधिकांश निजी तथा आवासीय विद्यालयमा विज्ञान प्रयोगशाला र पुस्तकालय नाममात्रका भए पनि शुल्क भने लिइरहेका हुन्छन् । गुणस्तरहीन खाजा र खानामा पनि अनावश्यक शुल्क लिने प्रचलन छ । सामान्य खाना खुवाएर बालबलिकाको भविष्य र स्वास्थ्यमा खेलबाड भइरहेको छ । यसरी निरन्तर विद्यालयमा छोराछोरीलाई शुल्क बुझाउँदाबुझाउँदै अभिभावक थाहै नपाई गरिब भएका छन् । विद्यालयले तोकेको पसलमा पुस्तक, कलम, कपी, झोला, जुत्ता, मोजा र पोसाकलगायतका सामान खरिद गर्नुपर्ने । जाडो र गर्मी मौसमको लागि आवश्यक पोसाक खरिद गर्दा पनि विद्यालयले कमिसन लिएका हुन्छन् । निजी तथा आवासीय विद्यालयका विद्यार्थीको खाना, खाजा र स्टेसनरीलगायतका समानमा पनि कमिसनको खेल देखिन्छ । गाउँमा बस्ने सामान्य किसानले पनि आफ्नो खेतबारीको लगानीबाट उत्पादन हुने अन्नबाली, तरकारी र पशुपालन व्यवसायबाट प्राप्त हुने वार्षिक प्रतिफल नाफानोक्सानको लेखाजोखा निरन्तर गर्छन् । अन्नबाली, तरकारी र पशुपालनमध्ये कुन क्षेत्रमा कति लगानी भयो, केकति नाफा वा नोक्सान भयो भन्ने हिसाबकिताब राख्छन् हरेक किसानले । उक्त हिसाबकिताबको मूल्यांकनकै आधारमा आगामी कार्यक्रम तय गर्ने गरिन्छ । हाम्रा अभिभावकमा छोराछोरीको शिक्षामा गरेको लगानी प्रतिफलको कुनै लेखाजोखा गर्ने परिपाटी विकास भएन । विद्यालयले बालक १७१८ वर्षको उमेर हँदासम्म सीप र क्षमताबिनाको अंक दिएर कक्षा चढाएका हुन्छन् । जब माध्यमिक तहको अन्तिम परीक्षा नतिजा आउँछ तब मात्र अभिभावकलाई थाहा हुन्छ, घरको आफ्नो सम्पत्ति सकिएको र छोराछोरीको भविष्य बिग्रिएको । अनि न रहे बाँस न बजे बाँसुरी हुन जान्छ । सम्पत्ति, जति कमाएको थियो सबै छोराछोरीलाई शिक्षादीक्षा भन्दैमा सकियो । अब आफूले कमाउने उमेर पनि गयो । कमाउनेवाला र विवेकी सन्तान पनि भएनन्, जसको परिणाम बुढेसकालमा वृद्घा श्रम र धर्मशाला खोज्दै हिँड्नुपर्ने भयो । नेपाल सरकारले विद्यालय शिक्षाको नाममा राज्यको बजेटको पाँच भागको एक भाग खर्चिएको छ । आज गाउँदेखि सहरसम्मका सामुदायिक विद्यालय विद्यार्थीविहीन हुनुको दोष बालबालिकामा नभई शिक्षक र अभिभावककै छ । सबैभन्दा ठूलो गल्ती भने सरकारले नै गरिरहेको छ । हाम्रो विद्यालय शिक्षाको उपलब्धि मापन गर्ने तह मूलतः दुइटा तोकिएका छन् । आधारभूत तह कक्षा ८ र माध्यमिक तह कक्षा १० र १२ मा विद्यालयको उपलब्धि मूल्यांकन गरिन्छ । केही वर्षअगाडिसम्म राष्ट्रिय स्तरको सिकाइ र उपलब्धिको लेखाजोखा गर्दा ५० प्रतिशत नतिजा आएको ज्यादै कम देखिन्छ । अनि अभिभावक आफ्ना छोराछोरीलाई निजी तथा आवासीय विद्यालयमा भर्ना गर्न बाध्य भएका हुन् । सामुदायिक विद्यालय स्थानीय टाठाबाठाको राजनीति गर्ने थलो र घरपायक शिक्षकको थकाइ मार्ने थलो भएको छ । शिक्षक, कर्मचारी, स्थानीय टाठाबाठा नेताले आफ्ना सन्ततिलाई छानीछानी नाम चलेका निजी तथा आवासीय विद्यालयमा पनि निःशुल्क पढाउँछन् । सामुदायिक विद्यालयमा पढ्ने सर्वसाधारण विपन्न वर्गका बालबालिकालाई अध्यापन गर्ने शिक्षक र विद्यालय व्यवस्थापनमा बसेर सिकाइ उपलब्धि शून्य गराउने विद्यालयलाई कारबाही गर्नुको अलवा निरन्तर बजेट थपेर पठाउने सरकारबाट सही मूल्यांकन भएको छ भनेर कसरी विश्वास गर्ने ? सामुदायिक विद्यालयमा व्यवस्थित रूपमा शिक्षण सिकाइ र निरन्तर मूल्यांकन गर्ने परिपाटी नहुनु, शिक्षकले आफ्नो जिम्मेवारी पूरा नगर्नु नै बालबालिकाको भविष्यमाथिको खेलबाड हो । सरकारी पक्षबाट सामुदायिक विद्यालयको सिकाइ उपलब्धिको मूल्यांकन गर्दा राम्रो नतिजा हासिल गर्न सफल विद्यालयलाई पुरस्कृत गर्ने प्रचलन भए पनि ज्यादै न्यून सिकाइ उपलब्धि भएका र उत्तीर्ण विद्यार्थी संख्या शून्य भएका विद्यालयलाई कारबाही गर्ने व्यवस्था भएको देखिएन, जसको परिणाम शून्य नतिजा आउँदा पनि विद्यालयमा लाखौंलाख बजेट गइरहेको हुन्छ । शिक्षक विद्यालय जानेआउने गरिरहेका हुन्छन् । व्यवस्थापन समिति र शिक्षक अभिभावक संघले पनि विद्यालयलाई आफ्नो राजनीति गर्ने थलो बनाइरहेका हुन्छन् । अभिभावकले आफ्ना सन्ततिलाई पनि त्यही विद्यालयमा पढाउनुपर्ने बाध्यता हुन्छ, अन्यथा पुग्नुपर्छ तिनै निजी तथा आवासीय विद्यालयको फन्दामा । आज केही नाम चलेका विद्यालयबाहेक अधिकांश संस्थागत र सामुदायिक विद्यालय गरिखाने प्रमाणपत्र दिने संस्था नभई साक्षरताको प्रमाणपत्र वितरण गर्ने संस्थ हुन पुगेका छन् । आज सीप र क्षमताविहीन प्रमाणपत्रबाट युवा वर्गले जुन पीडा भोगेका छन्, आगामी दिनमा शिक्षित वर्गले यस किसिमको बेरोजगारी पीडा भोग्नु नपरोस् भनेर गुणस्तरीय शिक्षाको खोजीमा अभिभावक भौंतारिरहेका छन् । युवालाई बेरोजगार बनाउने शिक्षाबाट राष्ट्रले के पाउने त ?"
च्याम्पियन्स लिगको सेमिफाइनलमा रियलले एथ्लेटिको मड्रिडको सामना गर्ने,"काठमाडौंः च्याम्पियन्स लिग फुटबलको सेमिफाइनलको ड्र सार्वजनिक भएको छ। शुक्रबार सार्वजनिक ड्र अनुसार फाइनल प्रवेशका लािग साविक विजेता रियल मड्रिडले एथ्लेटिको मड्रिडको सामना गर्नेछ। यी दुई टोली अघिल्लो संस्करणको फाइनलमा उपाधिका लागि भिडेका थिए, जसमा रियल मड्रिडले बाजी मारेको थियो। एथ्लेटिको मड्रिडले रियल मड्रिडलाई युरोपियन कप र च्याम्पियन्स लिगमा एक पटकमात्रै हराउन सकेकाे छ। रियल मड्रिडले च्याम्पियन्स लिग फुटबलमा खेलेका चार खेलमध्ये दुर्इमा जित र दुर्इ खेलमा बराबरी खेलेकाे छ। अघिल्लाे पटक एथ्लेटिकाे मड्रिडलार्इ पेनाल्टी सुटअाउटमा हराउँदै रियल मड्रिडले उपाधि उचालेकाे थियाे। ड्र अनुसार अर्को सेमिफाइनल खेलमा युभेन्ट्सले मोनाकोको सामना गर्नेछ। सेमिफाइनलको पहिलो लेग मे २ र ३ तारिखमा हुनेछ।"
मैदानमै रोनाल्डोले लिवान्डोस्कीलाई भनेरियल मड्रिडमा आऊँ,काठमाडौंः च्याम्पियन्स लिग फुटबलको क्वाटरफाइनलका दुवै लेगमा वार्यन म्युनिखविरुद्ध रियल मड्रिडका स्टार खेलाडी क्रिष्टियानो रोनाल्डोले उत्कृष्ट प्रदर्शन गरे। रोनाल्डोले दुई लेगमा वार्यनविरुद्ध एक ह्याट्रिकसँगै पाँच गोल गर्दै रियल मड्रिडलाई च्याम्पियन्स लिग फुटबलको सेमिफाइनलमा स्थान पक्का गरेको हो। रियलविरुद्धको पहिलो लेग चोटका कारण गुमाएका लिवान्डोस्की दोस्रो लेगमा मैदान उत्रिए र एक गोल गर्न पनि सफल भए। च्याम्पियन्स लिग फुटबलको क्वाटरफाइनलको दोस्रो लेगमा पनि पराजित भएको वार्यन प्रतियोगिताबाट बाहिरियो। खेल सकिएपछि मैदानबाट बाहिरिनु अघि रोनाल्डो र लिवान्डोस्कीबीच मैदानमै केहीबेर भलाकुसारी गरेका थिए। एक स्पेनिस मिडियाले उक्त भलाकुसारीमा रोनाल्डोले लिवान्डोस्कीलाई वार्यन छोडेर रियल मड्रिडमा आउन भनेको दाबी गरेको छ। उसो त रोनाल्डोको सूचीमा मात्रै होइन लिवान्डोस्कीलाई क्लबमा भित्र्याउन अध्यक्ष फ्लोरेन्टिनो परेज र रियलका प्रशिक्षक जिनेदिन जिदान पनि चाहन्छन्। खेलपछि कप्तान सर्जियो रामोसले पनि लिवान्डोस्कीलाई रियल मड्रिडमा आबद्ध हुन आग्रह गरेको बताइएको छ। लिवान्डोस्कीले केहीसमय अघिमात्रै वार्यनसँग चार वर्षको सम्झौता गरेका छन्। त्योसँग सँगै उनी वुन्डेसलिगामा सवैभन्दा बढी पारिश्रमिक बुझ्ने खेलाडी बनेका छन्।
"बार्सिलोनाको अपिल सुनुवाइ भएन, नेमारले एल क्लासिको गुमाउने","काठमाडौंः स्पेनिस फुटबल संघले नेमारमाथि लगाइएको तीन खेलको प्रतिबन्ध फुकुवाका लागि गरेको बार्सिलोनाको अपिल अस्वीकार गरेको छ। बार्सिलोनाले नेमारमाथि लगाइएको तीन खेलको प्रतिबन्ध फुकुवा गर्न स्पेनिस फुटबलको अपिल कमिटीमा निवेदन दिएको थियो। तर, अपिल कमिटीले बार्सिलोनाको अपिल अस्वीकार गरेपछि तीन खेलको प्रतिबन्ध लागेका नेमारले आइतबार हुने एल क्लासिको भिडन्त गुमाउने पक्का भएको छ। बार्सिलोनाले आइतबार ला लिगाको शीर्ष स्थानमा रहेको रियल मड्रिडको उसकै घरेलु मैदानमा सामना गर्दैछ। मालागाविरुद्ध बार्सिलोनाले २० ले हारेको खेलमा रातो कार्ड पाएका कारण नेमारमाथि एक खेलको स्वतः प्रतिबन्ध लागेको थियो भने रेफ्रीविरुद्ध मैदानबाट बाहिरिने क्रममा व्यंग्यात्मकरुपमा ताली बजाएको आरोपमा उनीमाथि थप दुर्इ खेलको प्रतिबन्ध लागेको थियो। लामो समयदेखि सधैं लिगको उपाधिका लागि प्रतिस्पर्धीका रुपमा रहँदै आएका यी दुई क्लबबीचको एल क्लासिको भिडन्तले यस वर्षको ला लिगाको विजेताको छिनो फानो केही खेल अघि नै लाग्नेछ। ला लिगमा अहिले रियल मड्रिड बार्सिलोनाभन्दा ३ अंकले अगाडि छ र उसले बार्सिलोनाभन्दा एक खेल कम पनि खेलेको छ।"
