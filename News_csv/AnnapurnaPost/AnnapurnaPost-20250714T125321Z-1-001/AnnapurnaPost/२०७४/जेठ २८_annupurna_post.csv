शीर्षक,विवरण
निर्वाचनमा जेरिम्यान्डरिङ,"नेपालमा पहिलोपटक बालिग मताधिकारको आधारमा निर्वाचन गर्ने परिपाटी सुरु भएको ७० वर्ष पुगे पनि बदर मतको प्रतिशत संख्या बढ्दै जानुले धेरै प्रश्न उब्जाएका छन् । नेपालमा पहिलोपटक राणाकालीन समयमा विसं २००४ सालमा काठमाडौं नगरपालिकाको निर्वाचन भएको थियो ।निर्वाचन प्रणाली विभिन्न किसिमका हुन्छन् । नेपालमा मतदाताले मतदान गर्नुपर्ने अनिवार्य व्यवस्था नभएकोले मतदान गर्नेले स्वेच्छाले मत दिने वा नदिने निर्णय गर्न सक्छन् । बदर मतको संख्या सामान्यतया ५ प्रतिशतभन्दा बढी हुनु हुँदैन । बदर मतको ५ प्रतिशतभन्दा बढी हुँनेबित्तिकै विभिन्न प्रश्नहरू उठ्ने गर्दछन् । निर्वाचन प्रक्रिया निष्पक्ष नहुँदा बदर मतको संख्या बढी हुने गर्छ । दोस्रो अत्यधिक बदर मत संख्याले प्रजातान्त्रिक प्रक्रियाप्रति मतदाताको अरुचि स्पष्ट संकेत गर्छ । प्रत्यक्ष निर्वाचन अर्थात् पहिलो हुने निर्वाचन पद्धतिमा बदर मत संख्या बढी हुँदा त्यसबाट दुई दलीय प्रणाली विकास हुने अध्ययन फ्रान्सेली विद्वान् मोरिस डुभजाँले गरेका हुन् । डुभजाँको सिद्धान्तअनुसार पहिलो र दोस्रो प्रतिस्पर्धी पार्टीबाहेक अन्य ससाना र कमजोर पार्टीलाई अन्ततः मतदाताले 'जित्नै नसक्ने पूर्वानुमान' गरी तिनलाई निर्वाचनको मैदानबाटै सदाको लागि हटाइदिने आम मतदाताप्रवृत्ति हुन्छ । राष्ट्रिय प्रजातन्त्र पार्टी आफ्नै कारणले अहिले यही परिणति भोगिरहेको छ । प्रथम चरणको स्थानीय तहको निर्वाचनबाट नेकपा एमाले र नेपाली कांग्रेसबाहेकका दलहरूलाई मतदाताले चुनावी मैदानबाट क्रमशः हटाउने आकांक्षा राखेको प्रस्ट भएको छ । माओवादी केन्द्र यसपटक स्थानीय चुनावमा पार्टीकै जीवनमा पहिलोपटक उम्मेदवारी दिएकाले उनीहरूले आफ्नो अस्तित्वसम्म जोगाउन सकेका छन् । यो सिद्धान्त अनुसार अबको दोस्रोे चरणको चुनावमा माओवादी केन्द्रको अवस्था प्रथम चरणको स्थानीय चुनावमा भन्दा कमजोर बन्ने सम्भावना बढाएको छ । माओवादी केन्द्रले नेपाली कांग्रेस वा नेकपा एमालेको विगतका गल्तीलाई अत्याधिक उछालेर मात्रै आफ्नो स्थितिमा सुधार ल्याउन सक्छ, तर सामान्यतया 'ड्रास्टिक' का कारणबिना त्यो सम्भव हुन्न । यो तर्क स्थानीय तहको निर्वाचनको सन्दर्भमा हो । निर्वाचन आयोगले आफ्ना कार्यलाई कसरी संगतिपूर्ण देखाउँछ, विश्वभरिका निर्वाचन पर्यवेक्षकको अभिरुचि अहिले त्यसैमा केन्द्रित छ । तथापि, नेपालले संसदीय निर्वाचनको लागि ६० प्रतिशत संसदीय स्थान प्रत्यक्ष निर्वाचन पद्धतिमार्फत र ४० प्रतिशत संसदीय स्थान समानुपातिक निर्वाचन पद्धतिमार्फत निर्वाचित गरिने भएकाले दुवै पद्धतिहरूको प्रयोग हुनेछ । इजरायलको संसदीय निर्वाचनमा पूर्ण समानुपातिक निर्वाचन पद्धति अपनाएको हुँदा त्यहाँ दुई पार्टी प्रणाली मात्रै मुलुक सीमित हुन जाने सम्भावना अत्यन्त न्यून भएको अध्ययनहरूले देखाएको छ । प्रत्यक्ष निर्वाचन पद्धतिले दुई दलीय प्रणालीलाई तान्न खोजे पनि समानुपातिक निर्वाचन पद्धतिले दुई दलीय प्रणालीतर्फ मुलुक तानिनबाट 'ब्रेक' लगाउने सम्भावना रहेको छ । दुभजाँको अध्ययनले प्रत्यक्ष निर्वाचन पद्धति भएका मुलुकमा नयाँ राजनीतिक पार्टी राष्ट्रिय राजनीतिमा स्थापित हुने अत्यन्त कम सम्भावना हुन्छ भने समानुपातिक निर्वाचन पद्धति भएका मुलुकमा नयाँ राजनीतिक पार्टीले राष्ट्रिय राजनीतिमा भूमिका खेल्ने प्रशस्त सम्भावना बढाउँछ । नयाँ पार्टीहरूलाई राष्ट्रिय राजनीतिमा भूमिका खेल्नबाट रोकाउने वैधानिक उपायका रूपमा 'जेरीम्यान्डरिङ' को सिद्धान्तका जगमा 'थ्रेसहोल्ड' को सर्त राख्ने गरिएको हो । जेरीम्यान्डरिङ को सिद्धान्त अमेरिकामा सन् १८१२ देखि नै कुनै पार्टीलाई शक्तिशाली बनाउनको लागि सुरुमा निर्वाचन क्षेत्रको सिमांकन एक दलको पक्षमा बनाउने कामलाई नै पछि जेरीम्यान्डरिङ को सिद्धान्त भन्न थालिएको थियो । समयान्तरमा दलगत राजनीतिका हरेक नकारात्मक पक्षमा जेरिम्यान्डरिङ हुन थाल्यो । निर्वाचन क्षेत्रको सिमांकनबाट सुरु भएको जेरिम्यान्डरिङ ले अहिले निर्वाचन पद्धति, मतपत्रको ढाँचा, मतपत्रमा प्रयोग हुने चिन्ह, थ्रेसहोल्ड निर्धारण दलीय निर्वाचनका हरेक पहलुलाई प्रभावित पार्न थालेको छ । हुनत जेरिम्यान्डरिङ नकारात्मक तुष्टि पूरा गर्ने उपाय भए पनि वैधानिक रूपमै आजभोलि नियोजित ढंगले सरकारले, व्यवस्थापिकासंसद्ले, न्यायपालिका, निर्वाचन आयोग आदि निकायहरूद्वारा जेरिम्यान्डरिङ गर्ने उपक्रम बढाइँदैछ । नेपालमा चाहे संविधानसभाबाट गणतन्त्र स्थापना गर्दा होस् वा हिजो मात्रै व्यवस्थापिकासंसद्बाट निर्वाचनसम्बन्धी ऐनमा संशोधन गर्दा नै किन नहोस्, व्यवस्थापिकासंसद्को नियमावलीलाई 'एकछिनको लागि निलम्बन गरेर' विधेयक पारित गर्ने कार्य भएको छ । आफ्ना गलत कार्यलाई सकारात्मक पुट दिनको लागि फास्ट ट्र्याकबाट गरिएको भनिए पनि प्रकारान्तरले त्यस्ता कार्यहरू जेरिम्यान्डरिङ नै हुन् । हालै सम्पन्न निर्वाचनको पूर्वाअवस्था र प्रारम्भदेखि नै जेरिम्यान्डरिङ गरिएको छ । यस कार्यमा सरकारले व्यवस्थापिकासंसद्, निर्वाचन आयोग र केही ठूला भनाउँदा दलहरूको प्रत्यक्ष हात रहेको छ । एमालेले आफूलाई राष्ट्रवादी प्रतिपक्षी दाबी गर्दै आए पनि उसले अहिलेसम्म मधेसको प्रदेश सिमांकनको मुद्दालाई सम्बोधन गर्ने गरी तयार पारिएको संविधान संशोधन विधेयकमा लिएको अडानबाहेक अन्य विगतका क्रियाकलाप सबै जेरिम्यान्डरिङको सिद्धान्तअनुरूप नै भएका छन् । नेपाली कांग्रेस र माओवादी केन्द्रले आफ्नो दलगत राजनीति नै जेरिम्यान्डरिङ गर्दै टिकाएका छन् । काठमाडौं महानगरपालिकालगायत देशका तीन प्रदेशका नगरगाउँपालिकामा हालै सम्पन्न प्रथम चरणको निर्वाचनको मतपरिणामअनुसार कतिपय नगरगाउँपालिकामा बदर मतको संख्या सदर मतको संख्याभन्दा बढी पाइएको छ । यसै कारणले निर्वाचन आयोगले यससम्बन्धी विस्तृत विवरण सार्वजनिक नगरेर जनसमक्ष लुकाएको छ र आम सञ्चारमाध्यमले यस्तो दूरगामी महत्वको राष्ट्रको राजनीतिक जीवनलाई प्रभाव पार्ने सूचना लुकाउने सहयात्री बनेका छन् । काठमाडौं महानगरपालिकाको विजयी उपमेयरले ल्याएको सदर मत भन्दा बढी मत बदर भएको रिकर्ड यस लेखकको छ । उपमेयरको पदको लागि भएको मतपरिणामअनुसार करिब ७६ हजार मत बदर भएको छ । उपमेयरका निकटतम प्रतिद्वन्द्वीले बदर मतको झन्डै आधा कम मत प्राप्त गरेका थिए । यसबाट स्थानीय तहको निर्वाचनमा यतिको विशाल संख्यामा बदर हुनुको मूलतः तीनवटा कारण मात्र हुन सक्छन् (१) निर्वाचनको मतपत्र प्राविधिक रूपमा त्रुटिपूर्ण हुनु अर्थात् निर्वाचन प्रक्रिया नै बेठीक हुनु, (२) मतदाता शिक्षाको पूर्णतः अभाव हुनु वा मतदानसम्बन्धी निरक्षरता हुनु, र (३) राजनीतिक कारणको रूपमा मतदाताले कुनै पनि उम्मेदवारलाई मन नपराएर जानीबुझीकन नै आफ्नो मत बदर पार्नु, जसले निर्वाचनमा मन नपरेका उम्मेदवारलाई अस्वीकृत गर्ने अधिकार खोजेको अर्थमा लिन सकिन्छ । पंक्तिकारले संविधान निर्माण प्रक्रियाका सन्दर्भमा पहिलो संविधानसभाको कार्यकालको सुरुदेखि नै देशका ६९ वटा जिल्लामा सभासद् र जनतालाई सँगै राखेर सार्वजनिक भेलामा संवैधानिक बहस सञ्चालन गराउँदा मन नपरेका उम्मेदवारलाई अस्वीकृत गर्ने भोट टु रिजेक्टको लागि संविधानमै व्यवस्था हुनुपर्ने व्यापक माग भएको स्मरणीय छ । त्यो कुरा तत्कालीन संविधानसभा र विषयगत समितिहरूमा पनि जानकारी गराइएकोमा अग्रगामी भनिएका दलहरूबाटै त्यस्तो संवैधानिक व्यवस्था गर्न नहुने भन्दै आफ्नो शक्तिको प्रयोग गरेका थिए । दोस्रो संविधानसभाको निर्वाचनको समयमा केही कानुनविद्हरूले मतपत्रमा भोट टु रिजेक्टको व्यवस्था गर्न माग गर्दै हालेको मुद्दाको फैसलामा सर्वोच्च अदालतले आगामी निर्वाचनदेखि त्यस्तो व्यवस्था गर्नू भनी निर्देशनात्मक फैसला गर्दासमेत निर्वाचन आयोगले निर्वाचन ऐनमा त्यस्तो व्यवस्था नराखेको र व्यवस्थापिका संसद्ले भोट टु रिजेक्टको व्यवस्था गर्ने विधेयक पारित नगरी सर्वोच्च अदालतको आदेशलाई समेत लत्याइदिएका हुन् । निर्वाचन आयोगले स्थानीय तहको निर्वाचनमा उम्मेदवार नै नउठाएको पदका लागि समेत सम्बद्ध दलको निर्वाचन चिह्न छापेर जेरिम्यान्डरिङलाई अघि बढाएको थियो । प्रथम चरणको निर्वाचनको मतपरिणामअनुसार उम्मेदवार नै नउठेको निर्वाचन चिह्नमा सबैभन्दा बढी मत खसेको भएको के गर्दथ्यो । त्यस्तो भएको भए निर्वाचन आयोग एउटा गम्भीर संवैधानिक, कानुनी, राजनीतिक र नैतिक संकटबाट उम्किन सक्ने थिएन । मतपरिणाम घोषणा गर्दा उम्मेदवार नै नउठेको निर्वाचन चिह्नले उम्मेदवार उठेको निर्वाचन चिन्हले भन्दा बढी मत ल्याएको भए नउठेको उम्मेदवारको निर्वाचन चिह्नलाई विजयी घोषणा गर्नुपथ्र्यो । तसर्थ निर्वाचन आयोगले आफ्ना कार्यलाई कसरी संगतिपूर्ण देखाउँछ, विश्वभरिका निर्वाचन पर्यवेक्षकको अभिरुचि अहिले त्यसैमा केन्द्रित छ । यो परिस्थिति दोस्रो चरणको स्थानीय तहको निर्वाचनको क्रममा यथार्थमै परिणत हुन गएमा यसबाट नेपालको निर्वाचन प्रक्रियाको वैधानिकता र वैधतामाथि ठूलो प्रश्नचिह्न लाग्ने पक्का छ । अन्तर्राष्ट्रिय पर्यवेक्षक र निकायहरूले यस प्रकारको जेरिम्यान्डरिङको समर्थन गर्लान् त ?"
लोकतन्त्रमा प्रहरीको गन्तव्य,"लोकलाज र लोक डर नभएको लोकतन्त्रले कसरी लोकतान्त्रिक सत्तालाई दिगो राख्न सक्ला ? आज यो प्रश्न जटिल बन्न पुगेको छ । आजको लोकतान्त्रिक व्यवस्था र संविधानले कल्पना गरेको राजनीतिक व्यवस्थालाई सुरक्षा संयन्त्रले धान्न सकेन भने कसरी लोकतन्त्र सफल हुन सक्छ ? हिजो मात्र (२३ जेठ २०७४) मा उपत्यकामाझ जुन दृश्य देखियो, त्यसले पुराना बर्दीधारीका मनमा शंका, डर र चिन्ता पैदा गराएको छ । यस्तो कुरा हिजोको सुरक्षा निकायका सम्बन्धमा कल्पनासम्म गर्न सकिँदैनथ्यो । हिजो करिब साढे चार बजे पुल्चोकदेखि जावलाखेलसम्मको मूल सडकमा नीलो चुस्ता लगाएका म्यादी प्रहरीहरू नारा लगाइरहेका थिए । तर अचम्म, त्यही जुलुसमा अगाडिपछाडि बर्दी र फुली लगाएका प्रहरीहरूले कर्तव्यनिष्ठ तरिकाले फुलीविहीन म्यादी पुलिसको सुरक्षाको लागि फूर्तिका साथ एस्कर्ट गरेका थिए । अब नेपाल प्रहरीले केके गर्न हुने र केके गर्न नहुने, के गर्न अनुमति दिने र कुन कुरामा निषेध गर्ने भन्ने विषयमा जनता त अवगत छैनन्, ड्युटीमा खटिएका प्रहरीलाई पनि त्यसबारे स्पष्ट जानकारी र निर्देशन नपुगेको देखिन्छ । हुन त आजभोलि बर्दी र ड्युटीमा पनि को कहाँ खटिन्छ, कस्तो काम गर्छ र कुन ठाउँमा खटिँदा केकति फाइदा र बेफाइदा हुन्छ र कस्तो व्यवहार देखाउँछ भन्नेमा चासो बढ्न थालेको छ । साथै एउटै संगठनभित्र एउटै पदमा रहेकाहरूले पनि भिन्नभिन्न हाउभाउ र व्यवहार देखाउन थालेको देखिन्छ । प्रहरी संगठनभित्र व्याप्त गुनासा र असन्तोषहरू अदालत पुगेको त २०४६ सालदेखि नै हो, तर सडकमा पनि पोखिनु भनेको सुरक्षा संगठन र निकायहरूको लागि कदापि शोभनीय विषय होइन । यस्ता विषयले जतिजति सडकमा देखिन थाल्छ, त्यति नै सरकार र संवैधानिक निकायहरूको कमजोरी र लाचारीपन उजागर हुँदै जान्छ, जुन भोलिको मुलुकको लागि गम्भीर विषय हो । वास्तवमा आजभोलि बर्दिधारी सुरक्षाकर्मीमा सबैभन्दा सानदार र वजनदार ड्युटी भनेकै भीभीआईपीको सुरक्षा र एस्कर्टिङ नै हो । उपत्यकामा मास्क लगाएर मध्यदिनको चर्को घाममा सेकिएर, दिनभरि हात हल्लाउँदै सवारी सुचारु गर्न बसेको ट्राफिक प्रहरीलाई देख्ने सबैमा स्वाभाविक रूपले सद्भाव, स्नेह र प्रशंसा जाग्छ, तर त्यही प्रहरी जो माथिको आदेश भन्दै भत्केका र बिग्रिएका पेटी नभएका सडकमा हिँड्ने सर्वसाधारणको कठालो समातेर कडा स्वरले दण्डजरिवाना र फौजी पाराले लेक्चर दिन थाल्छ भने तिनै जनतामा 'नेपालका ट्राफिक प्रहरी त कस्ता वाहियात र बकम्फुसे पो रहेछन् ? ' भन्ने घृणा पैदा हुन्छ । मुलुकका ठूलाबडाहरू राष्ट्रपति, प्रधानमन्त्री, मन्त्री, पूर्व प्रधानमन्त्री, भीभीआईपीको सुरक्षामा खटिने लालपुर्जा पाएका, गाडीमा चढ्ने र निवासमा रक्षा गर्ने सुरक्षाकर्मीहरूको कुरा नै बेग्लै छ । जब कुनै प्रहरी भीभीआईपी र मन्त्रीको सुरक्षामा खटिन्छन्, तब उनीहरू पनि आफैं मन्त्री भएजस्तो ठान्छन् । जब सुरक्षाकर्मीहरू मन्त्री र भीभीआईपीको पछिपछि पिक अप गाडीमा हतियार लिएर साइरन बजाउँदै सवारीमा अघिपछि गर्छन्, तब त उनीहरू आफूलाई प्रहरीभन्दा उपल्लो दर्जाको भन्ठान्छन् । किनभने उनीहरू टेलिभिजनमा देखिन्छन्, नेताका आसेपासेसँग परिचित र नजिक हुन्छन्, नेताहरूले पनि थोरै समयको लागि आफ्नो वरपर रहेसम्म माया गर्छन् र कोहीकोही सुरक्षाकर्मी सीमा नाघेर संगठनमा भनसुन र दबाबै पनि दिन पछि पर्दैनन् । कुनै जमानामा एकादेशमा एक देशका राजाको एउटा नोकर रहेछ । नोकरले काममा ठगी गर्दा राजा आजित भएछन् । राजाले उसलाई आफ्नो मन परेको कुकुरलाई हगाउने कामको जिम्मा लगाएछन् । त्यसलाई पनि उसले क्यास गरेछ । जब उसलाई कसैले रोकटोक वा चुनौती दिन्थ्यो, तब नोकर 'म त राजाको कुकुर हगाउने पो हुँ, तँभन्दा म के कम ? ' भनेर उल्टै तर्साउँदो रहेछ । यो कुरा नेपालको प्रशासनतन्त्रमा देखिएको छ । त्यसैको मातहतमा रहने पुलिसतन्त्रमा नदेखिने कुरै भएन । यही कुरा अब नेपालको प्रहरी र म्यादी प्रहरीमा लागू भयो । आज म्यादी प्रहरीमा जागिर खानेहरू केकस्ता छन् ? तीमध्ये कोको, कुनकुन पार्टीका क्याडर छन् । कतिजना बन्द, हडताल, जुलुस, नाराबाजी र तोडफोडमा भाग लिई भुक्तभोगी भइसकेका छन् ? त्यस्तै म्यादी प्रहरीले तलब पाइनँ भनेर दिउँसै सडकमा प्रदर्शन गर्ने, जुलुस निकाल्ने विषय त स्वाभाविक मान्न सकिएला । त्यस्तो कार्यलाई सरकार र प्रहरीले एस्कर्ट गरेर अफिस छुट्ने समयमा ट्राफिक जाममाथि जाम गराएर घन्टौं सडक अवरोध गर्न सघाउ पुर्याउने विषयलाई कसरी लिनुपर्छ ? यो विषय सरकारभित्रै रणभुल्लमा परेको देखियो । म्यादी प्रहरी भनेका पनि प्रहरी नै हुन्, छोटो समयको लागि । उनीहरू अहिले पनि प्रहरीकै कमान्डमा रहन्छन् । तलब खान पाइनँ भनेर सडकमा जुलुस, नारा लगाउने प्रहरी उता भने भक्काभक दुई सय रुपैयाँ वा लेक्चरको अनिवार्य कक्षा लिने गर्छन् । म्यादी प्रहरीको जागिर खान आउने, प्रहरीसँगै तालिम लिने, उसैसँग सिक्ने र दुई महिना नपुग्दै सडकमा जुलुसमा उत्रने ? न कुनै दण्ड, न त कुनै जरिवाना । अरू त अरू त्यही प्रहरी र सरकारको विरोधमा निस्किएको जुलुसलाई सुरक्षा दिन वा एस्कर्टिङ गर्न भनेर खटिनेखटाउने प्रहरी संगठनलाई के भन्ने ? यो त सानोतिनो विद्रोह नै भएन र ? यस्तालाई त तुरुन्तै खारेज गर्नुपर्ने होइन र ? यो कस्तो विडम्बना ? यस्तो कुरो संगठनको माथिल्लो निकायमा थाहा नहुने र जाहेर नगरिने विषय त हैन होला । यो घटना पनि एउटा प्रधानमन्त्री जाने र अर्को प्रधानमन्त्री आउने दिनमा परेकाले यस्तो मिहीन कुरामा ठूलावडाको ध्यान जाने कुरो पनि भएन । तर यसले प्रहरी संगठनको वर्तमान अवस्था, प्रहरी संगठनको प्राथमिकता र प्रभावकारितालाई दूरगामी र नकारात्मक प्रभाव पर्छ भन्ने विषयमा सरोकारवाला मौन बसेका किन ? यसले उनीहरू सुरक्षाजस्तो अति संवेदनशील विषयमा कि त अनभिज्ञ छन् कि त बेफिक्री छन् भन्ने बुझिन्छ । प्रहरी संगठनमा व्याप्त यस्तो विकृतिविसंगतिलाई सहजताका साथ लिइएको देखिँदैछ । प्रहरी अधिकृतले आईजीको लागि दाबी गरे भन्दैमा कैदी बल लगाएर बयानको लागि जबर्जस्ती गर्दा प्रहरी संगठनको लक्ष, कर्म र प्राथमिकता केके हुन् र संगठन कता जाँदैछ भन्ने गम्भीर प्रश्न खडा भएको छ । हिजोसम्म जो प्रहरी प्रमुखको लागि प्रतिस्पर्धामा थिए र छन्, आजभोलि सञ्चारमाध्यमबाट होस् वा अन्य तरिकाले होस्, उसलाई ज्यान मार्नेसम्मको धम्की आउँछ रे भन्ने ? यस्तो कुरामा संगठन कति संवेदन छ र हुनुपर्ने हो भन्नेमा ध्यान कम जाने गरेको छ । फेरि प्रभावकारिता, सुशासनको आदेश, परिपत्र र निर्देशन गर्दै हिँड्ने परिपाटीले पनि देखाउँछ, संगठनकै उपहास पो गरिरहेको त छैन ? साढे तीन महिनायता नेपाल प्रहरीमा एआईजी र डीआईजीका धेरै पदहरू रिक्त रहँदै आएका छन् । हालसम्म नेपाल प्रहरीको इतिहासमा दुईदुईपटक डीआईजीबाटै डबल प्रमोसन खाएर आईजी हुने परम्परा पनि सुरु भइसक्यो । यस्तै हो भने कुनै दिन एसएसपी पनि भाग्यले एकैचोटि आईजी नै हुन पनि नसक्ला भन्न सकिन्न । जब डाक्टर नै काकताली परेर निमित्त आईजी हुन सक्छन् भने एसएसपी आइजी नहुने कुरै भएन । नेपाल प्रहरीमा दोस्रो तह एआईजीका सबै प्रशासनिक पद खाली छन् । यस्तो परिस्थितिमा संगठन र सरकारले स्वच्छ छवि र भ्रष्टाचारबाट टाढा रहेका, योग्यता र क्षमताले उत्कृष्ट मानिएका, प्रधानमन्त्रीको सुरक्षा र दूतावासमा पुलिस एटेचीसम्म भइसकेका वरिष्ठ उपरीक्षकहरूलाई पद खाली हुँदाहुँदै पनि किन नियुक्त गरिँदैन ? ज्येष्ठता र योग्यताले दिँदादिँदै पनि संगठन र सरकार किन पदोन्नति गर्दैन ? तिनलाई अनिवार्य अवकाशमा किन घर बस्न बाध्य तुल्याइन्छ ? यस्तो अवस्थामा प्रहरी संगठन 'मुस्कानसहितको प्रहरी' को सपना देखाउँछ भने प्रहरी कर्मचारीको लागि त्यो हाँस्नु न रुनुको अवस्था होइन र ? यस्तो अवस्थामा प्रहरी संगठनले पस्किएका नारा पनि नुन नभएको मीठो परिकारजस्तो हुन गइरहेको घामजत्तिकै छर्लंग छ । अन्त्यमा नेपाल पुलिसमा होस् या सशस्त्र प्रहरीमा होस्, १४ जेठ २०७४ मा पूर्व प्रहरी संगठनका वरिष्ठ प्रहरी अधिकृतहरू माइतीघर मण्डलामा भेला भएर यसरी खुला आकाशमुनि पहिलोपटक विरोधसभा आयोजना गरे । त्यस सभामा नेपाल प्रहरी, सशस्त्र प्रहरी बल र राष्ट्रिय अनुसन्धान विभागका कर्मचारी र टीकापुरमा हत्या गरिएका प्रहरीका परिवारको सहभागितामा थियो । हेर्दा यो सानो विषय होला । प्रहरी संगठनभित्र व्याप्त गुनासा र असन्तोषहरू अदालत पुगेको त २०४६ सालदेखि नै हो, तर सडकमा पनि पोखिनु भनेको सुरक्षा संगठन र निकायहरूको लागि कदापि शोभनीय विषय होइन । यस्ता विषयले जतिजति सडकमा देखिन थाल्छ, त्यति नै सरकार र संवैधानिक निकायहरूको कमजोरी र लाचारीपन उजागर हुँदै जान्छ, जुन भोलिको मुलुकको लागि गम्भीर विषय हो । यही अवस्था रहिरहे एक दिन राज्य नै अराजकता र दण्डहीनताको भुमरीमा फस्नेछ ।"
अस्ट्रेलिया इग्ल्याण्डसँग हारेपछि बंगलादेश सेमिफाइनलमा,काठमाडौं : अस्ट्रेलिया इग्ल्याडसँग पराजित हुँदा बंगलादेश आइसीसी च्याम्पियन्स ट्रफी क्रिकेटको सेमिफाइनल पुग्न सफल भएको छ । शनिबारको खेलमा अस्ट्रेलिया इग्ल्याण्डसँग डकवर्थ लुइस नियम अनुसार ४० रनले पराजित भएपछि बंगलादेश समूह 'ए' बाट उपविजेता बन्दै सेमिफाइनलमा पुग्न सफल भएको हो । टस हारी पहिले व्याटिङको निम्तो पाएको अस्ट्रेलियाले ५० ओभरमा नौ विकेट गुमाइ २७७ रन बनाएको थियो । सुरु देखिनै आक्रमण व्याटिङमा उत्रिएको इग्ल्याण्डले ४०२ ओभरमा ४ विकेटको क्षतिमा २४० रन बनाएर खेलिरहेको अवस्थामा पानी परेर खेल अवरुद्ध बनेपछि डकवर्थ लुइस नियम अनुसार इंग्ल्याण्ड विजयी भएको हो । जसरी पनि जित्नै पर्ने दवावमा रहको अस्ट्रेलियाले सुरुवातमा राम्रै व्याटिङ गरे पनि खेलको पछिल्लो समय निरन्तर विकेट गुमाउन पुग्दा कम स्कोरमै समेटिन पुगेको थियो । अस्ट्रेलियाले ४२२ ओभरमा २३९ रन बनाएर खेलिरहँदा ४ विकेट मात्रै गुमाएको थियो । ४२३ ओभरमा म्यास्वेलको विकेट मुमाएपछि लगातार विकेट पतन भएको थियो । अस्ट्रेलियाका लागि हेडले सर्वाधिका ७१ रन बनाए । फिन्चले ६८ र कप्तान स्मीथले ५६ रन बनाएका थिए । तीनै खेल जितेको इग्ल्याण्ड ६ अंककासाथ समूह विजेता बन्दै सेमिफाइनलमा प्रवेश गर्यो भने ३ अंक रहेको बंगलादेश उपविजेता बनि सेमिफाइनलमा पुग्यो। यसै समूहमा रहेको न्यूजल्याण्ड भने शुक्रबार बंगलादेशसँग पराजित भएपछि प्रतियोगिताबाट बाहिरिएको थियो ।
जिल्लास्तरिय दोस्रो पीस प्वइन्ट तेक्वान्दो कप स्टार डोजाङ्गलाई,ललितपुर : जिल्ला अन्तर विद्यालय पीस प्वइन्ट तेक्वान्दो कप स्टार डोजाङ्ग ले जितेको छ । कुल दस तौल समूहमा भएको प्रतियोगितामा चार स्वर्ण पदकसहित स्टार डोजाङ्गले प्रथम स्थान हाशिल गरेको थियो । त्यस्तै आयोजक पीस प्वइन्टले तीन स्वर्णसहित दोस्रो र पीस प्वाइन्ट वीले दुई स्वर्ण सहित तेस्रो स्थान हासिल गर्यो। प्रतियोगितामा कुल १३० खेलाडी सहभागी भएका थिए । पुरुषतर्फ पीस प्वइन्ट एकेडेमीका पेसल तामाङ्ग उत्कृष्ट खेलाडी घोषित हुनुभयो भने महिलातर्फ स्टार तेक्वान्दो डोजाङ्गकी सुप्रिया लामाले उत्कृष्ट हुनुभयो। प्रतियोगिताको उदघाटन राष्ट्रिय तेक्वान्दो संधका माहासचिव राजकुमार कार्कीले गर्नुभएको थियो । कार्यक्रमको समापन माहालक्ष्मी नगरपालिका वडा नं १ का अध्यक्ष नन्दकुमार न्योपानेले गर्नु भएको थियो ।
भलिबल संघको वार्षिक कार्यक्रम सार्वजनिक,काठमाडौं : नेपाल भलिबल संघले आर्थिक वर्ष २०७४०७५ को वार्षिक कार्यक्रम सार्वजनिक गरेको छ । शनिबार राजधानीमा आयोजित कार्यक्रममा संघका महासचिव जितेन्द्रबहादुर चन्दले विभिन्न २७ बुँदासहितको कार्यक्रम सार्वजनिक गरे । उनले विकेन्द्रीकरणको सिद्धान्तअनुसार देशका हरेक क्षेत्र समेटेर कार्यक्रम घोषणा गरिएको जानकारी दिए । घोषित कार्यक्रमअनुसार संघले असार महिनामा राष्ट्रिय पुरुष तथा महिला टोलीको सम्मान गर्ने भएको छ । सो कार्यक्रममा एभीसी सेन्ट्रल जोन प्रतियोगितामा सहभागी खेलाडीलाई सम्मान गर्ने भएको छ ।वार्षिक कार्यक्रममा नेपाल र डेनमार्कको भिदोवर क्लबसँगको मैत्रीपूर्ण खेललाई पनि समावेश गरिएको छ । दुई टोलीबीचको मैत्रीपूर्ण खेल असोजमा काठमाडौंमा आयोजना हुनेछ । संघले पहिलोपटक यू१८ महिला तथा पुरुष अन्तरविद्यालय भलिबल प्रतियोगिता गर्ने घोषणा गरेको छ भने अन्तरकलेज भलिबल प्रतियोगितालाई पनि यही आर्थिक वर्षमा आयोजना गर्ने जनाएको छ । विद्यालय र कलेज भलिबलको मेरुदण्ड भएकाले विद्यालय तथा कलेज प्रतियोगिता सुरु गरिएको महासचिव चन्दले बताए । यसैगरी विद्यालय भलिबल कमिसनको आयोजनामा भलिबल महोत्सव आयोजना गरिने भएको छ । देशका विभिन्न जिल्ला र क्षेत्रमा सञ्चालन हुने महोत्सवले भलिबलको विकास र विस्तारमा सहयोग पुग्ने विश्वास महासचिव चन्दले व्यक्त गरे ।घोषित कार्यक्रममा विद्यालयस्तरदेखि राष्ट्रिय एवं अन्तर्राष्ट्रिय प्रतियोगिताका साथै रेफ्री र प्रशिक्षकका लागि पनि कार्यक्रम निर्धारण गरिएको छ । यसमा साउन महिनामा प्रशिक्षकहरूका लागि रिफ्रेसर कोर्स सञ्चालन गरिने भएको छ भने पुसमा सबै विकास क्षेत्रमा रेफ्री रिफ्रेसिङ कोर्स सञ्चालन गर्ने भएको छ । भलिबल राष्ट्रिय खेल घोषणा भएपछि देशभरि भलिबलसम्बन्धी विभिन्न कार्यक्रम सञ्चालन गर्न जिल्ला संघहरूलाई परिचालन गरिने जनाएको छ । भलिबललाई राष्ट्रिय खेल घोषणा गरिएको हरेक जेठ ८ गते भलिबल दिवस मनाउने घोषणा गरिएको छ ।कार्यक्रममा नेपाल भलिबल संघका अध्यक्ष मनोरञ्जनरमन शर्माले राष्ट्रिय खेलको विकास र विस्तारका लागि सबै पक्षसँग समन्वय गरेर अगाडि बढ्ने प्रतिबद्धता जनाए । महासचिव चन्दले घोषित कार्यक्रमका लागि सरकारसँग बजेट माग गरिसकेको जनाउँदै सरकारबाट सहयोग नभए पनि घोषणा गरिएका कार्यक्रम पूरा गर्न भलिबल संघ लागिपर्ने प्रतिबद्धता जनाए । उनले कभर्ड हललगायतका पूर्वाधार विकासका लागि विस्तृत विवरणसहित सरकारसँग अनुरोध गरिएको पत्रकार सम्मेलनमा जानकारी दिए । जुनमा विदेशी प्रशिक्षक आउने नेपाली भलिबलको स्तरवृद्धिका लागि अर्को महिना विदेशी प्रशिक्षक नेपाल आउने भएका छन् । नेपाल भलिबल संघको विशेष अनुरोधमा विश्व भलिबलको सर्वोच्च संस्था एफआईभीबीले आफ्ना इन्स्ट्रक्टर मिडभान वेडनलाई नेपाल पठाउन लागेका हुन् । आगामी जुन २५ मा नेपाल आउने उनले नेपाल बसाइका क्रममा महिला तथा पुरुष सिनियर टोलीका साथै नेपालका भलिबल प्रशिक्षकलाई पनि तालिम दिनेछन् । उनी नेपालमा ३२ दिन रहने संघका महासचिव जितेन्द्रबहादुर चन्दले जानकारी दिए । नेदरल्यान्ड निवासी वेडनको ३२ दिनको पारि श्रमिक एफआईभीबीले उपलब्ध गराउनेछ भने हवाई टिकट नेदरल्यान्ड भलिबल संघले उपलब्ध गराउनेछ । नेपाल भलिबल संघले भने स्थानीय बसोबासको व्यवस्था मिलाउनेछ ।
