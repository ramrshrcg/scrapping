शीर्षक,विवरण
यस्तो हुनुपर्छ प्रदेश सरकारको नेतृत्व,"संघीयता नेपालको परिस्थितिजन्य आवश्यकता हो। काठमाडौंले सबैलाई समान रूपले न्याय गर्न सकेन। त्यस हिसाबले स्वशासनको कुरा हो संघीयता। आफ्नो शासन आफैंले गर्ने भन्ने हिसाबबाट आएको संघीयतामा पहिचानलगायत धेरै विषय पर्छन्। यसको प्रार्दुभाव त्यसरी हुन गयो। त्यस हिसाबले भन्दा संघीयता परिस्थितिजन्य आवश्यकता हो। राज्यले राम्रो गरेको भए र सबै जनतालाई न्याय दिन सकेको भए यो अवस्था आउने थिएन। राज्यले निर्णय गरिसक्यो, अब यसलाई कसरी सफल बनाउने भन्नेतिर हाम्रो सोच केन्द्रित हुन जरुरी छ। हाम्रो संविधानले नै तीन तहका बीचमा अधिकार बाँडफाँट गरेको छ। अधिकार बाँडफाँटलाई कसरी संविधानको मर्मअनुसार कार्यान्वयन गर्न सक्छौं ? अहिले यो नै सबैभन्दा महत्वपूर्ण पाटो हो। दोस्रो, संघीयता कार्यान्वयन गर्न केन्द्र सरकार र प्रादेशिकस्थानीय सरकारहरूले केकसरी आफूलाई तयार पार्छन् ? संविधानको मर्मलाई उनीहरू बुभ्छन् ? यो अर्काे महŒवपूर्ण पाटो हो। तेस्रो, मानिसमा यसले धेरै आशा जगाएको छ। संघात्मक व्यवस्थामा गएपछि परिस्थितिमा धेरै सुधार हुन्छ, राम्रो हुन्छ, सुशासन, कानुनी राज्यको अपेक्षा हुन्छ भन्ने जनअपेक्षा छ। यी कुरालाई अब बन्ने निकाय र सरकारले कसरी स्थापित गर्न सक्छन् ? अहिलेसम्म बसालिएको परिपाटीले हामीलाई सुखद परिणाम दिएन। अब हामीले बसाल्ने परिपाटी त्यसैको निरन्तरता हो कि त्यसबाट ब्रेक गरेर नयाँ बाटोमा जाने भन्ने अहिलेको महत्वपूर्ण पाटो हो। यस हिसाबले हेर्दा हामी नयाँ पाटोमा जान खोजेका हौं भने केही विषय अपेक्षित हुन्छन्। त्यो बाटोमा जान जिम्मेवारीमा रहेका व्यक्तिहरूमा हिजोको जस्तै तेरो र मेरो व्यवहार हुन्छ कि सबै मुलुक र प्रदेशको प्रमुख भएर बस्ने हो ? सबैभन्दा ठूलो पाटो त्यसले निर्धारण गर्छ। अर्काे, यही पक्षसँग गाँसिएको पक्ष भनेको अहिले मुलुक जसरी अंशबन्डामा गइरहेको छ। त्यसले गर्दा क्षमता र प्रतिभाको कुराभन्दा पनि अंशबन्डा गयो र जसको अंशबन्डामा परे पनि भयो भन्ने खालको परिपाटीको निरन्तरता नदिए हुन्थ्यो भन्ने आम जनअपेक्षा छ। केन्द्रमा हामी चुक्यौं। अब बन्ने प्रदेश सरकारका प्रमुखहरूले आफूलाई स्वयं उदाहरणीय नेतृत्वका रूपमा काम गरेर जनताको विश्वास आर्जन गर्न सक्नुपर्छ। नेतृत्वले जति विश्वास आर्जन गर्न सक्छ, त्यति नै जनसमर्थन प्राप्त हुँदै जान्छ। उसले गरेका काममा सबैले साथ र सहयोग दिन सक्ने वातावरण निर्माण हुन सक्छ। त्यस खालको नेतृत्व आओस् भन्ने मेरो चाहना हो। हामीले खोजेको अबको नेतृत्व अध्ययनशील पनि हुनुपयो, प्रविधिमैत्री हुनुपयो, परम्परागत अवस्थाबाट मात्र चल्न सक्ने अवस्था अहिले छैन। सबैतिरका अंशका पाटाहरू जस्तो जुन ज्ञान मसँग छ, त्यो मात्रै सबै हो भन्ने मानसिकताबाट माथि उठी अन्यत्र नेतृत्व कसरी सफल भएका रहेछन् भन्ने खोजी गरेर हिँड्न सक्ने र त्यस दिशामा आफूलाई ढाल्न सक्ने नेतृत्व आइदिएको खण्डमा संघीयता सहज होला। हामीले जनताका बीचमा केही वर्षयता असाध्यै धेरै चाहना बढाइदियौं। दलहरूले चुनावमा जाँदा गरेको वचनबद्धता, घोषणापत्रहरू हेर्दा सबैले सपना बाँडेका छन। त्यो सपनालाई विपनामा ल्याउन सक्ने हाम्रो राष्ट्रिय क्षमता, स्रोतसाधन र राष्ट्रिय मानसिकताको अन्तर देखिइरहेको छ अहिले। साधनस्रोत छैन, क्षमता पनि छैन र मानसिकता अझै पनि हाम्रो विभाजित छ। त्यसलाई हामी कसरी व्यवस्थापन गर्छौं ? सबैभन्दा ठूलो चुनौती मलाई यही लागेको छ। अहिलेको हाम्रो आवश्यकता समृद्धि हो। राष्ट्रिय क्षमता, स्रोतसाधन र मानसिकताका साथसाथै अन्य धेरै कुराको आवश्यकता पर्छ समृद्धिका लागि। तर बाहिर प्रकाशमा आएका समाचारलाई नै आधार बनाएर भन्ने हो भने अझै केन्द्रमा बस्दै गरेका मानिसहरूको मानसिकतामा परिवर्तन आउन सकेको देखिँदैन। उहाँहरूमा यो हाम्रो हो, हामी यति दिन्छौं, यति दिन सक्दैनौं, त्योभन्दा बढ्ता कहाँ दिन सकिन्छ भन्ने मानसिकता देखिइरहेको छ। यो मानसिकता समृद्धितर्फको यात्रामा अवरोध हुन सक्छ। केन्द्रमा रहेकाहरूमा देखिने गरेका यस्ता मानसिकता डरलाग्दो छ। साझा विषयमा बाहेक तीनवटै सरकारका आआफ्नै कार्यक्षेत्र छन्। प्रदेश सरकार निर्माणका लागि सुरुमा निर्वाचित भएर आएका जनप्रतिनिधिलाई जुन खालको थिति बसाल्न जेजस्ता तयारी गरिदिनुपर्ने थियो, त्यसमा कमजोरी भएको हो कि भन्ने लागिरहेको छ। यति धेरै कानुुन स्थानीय स्तरले बनाउनुपर्ने हुन्छ, त्यस्ता कानुन बनाउने क्षमता नहुन सक्छ सबैको। ठाउँअनुसारका विविधता हुन्छन्। सबै विविधता आइदियो भने गाह्रो हुन सक्छ। यसो गर नभनी यसो गर्दा उचित हुन्छ है भनेर एकै खालको मार्गनिर्देशन (गाइडलाइन) का विकल्प हामीले विभिन्न क्षेत्रमा दिन सक्नुपथ्र्यो। त्यसमा हामी चुकिरहेका छौं जस्तो लाग्छ। लामो समयदेखि हामी जुन खालको सरकारबाट प्रताडित भयौं, त्यसबाट फट्को मारेर जान कुन किसिमको वातावरण र मानसिकता चाहिने हो, त्यो देखिएको छैन। डरलाग्दो पक्ष यो पनि हो। व्यक्तिगत रूपमा यो पक्षमा अलिक बढी नै डर लागेको छ। साधनस्रोतको क्षमता सबैको आआफ्नै खालको छ। ती स्रोतसाधनलाई कसरी जनहितमा अधिकतम प्रयोग गरेर जाऔं भन्ने अवस्था देखिएको छैन। समाचारहरूमा आइरहेका तथ्यलाई आधार मानेर हेर्दा केही गरौं भन्ने मानसिकताभन्दा प्राथमिकतामा आफ्ना सेवासुविधा, पपुलर कार्यक्रममा मात्र ध्यान केन्द्रित हुन थालेको छ। यस्तो अवस्था रहनु भनेको हिजोकै विकृतिलाई निरन्तरता दिने कुरा हुन्। यस्ता पक्षमा सुरुका दिनहरूमा नै हामीले माहोल बनाइदिनुपर्ने थियो, त्यसमा हामी चुक्यौं। बाहिरी मुलुकका विभिन्न परिवेश छन्। त्यहाँ जनताले वास्तविक रूपमा आफ्नो शासन आफंैले गर्न बनाएका व्यवस्था छन्। अदालत, प्रहरी सबैसबै आफंैले आफ्ना लागि बनाएका छन्। स्रोतसाधन पनि छ। हामीले खोजेको पनि त्यस्तै हो, तर अहिले हामी हाँस न बकुल्लाको चालजस्तो अवस्थाको संघीयताको प्रयोग गर्न खोज्दैछौं। अमेरिकाकै न्युयोर्क राज्यको कुरा गर्ने हो भने उक्त राज्यको राजधानी कहाँ छ ? धेरै न्युयोर्कवासीलाई थाहा छैन। राजधानीको त्यहाँ आवश्यकता नै छैन। अल्बानिया भन्ने ठाउँमा न्युयोर्कको राजधानी छ। तर न्युयोर्कवासीलाई सुविधा उपयोगका लागि त्यहासम्म पुग्नै पर्दैन। तर हामी पनि त्यस्तै खालको शासन प्रणाली बनाउन सक्छौं ? प्रश्न यो हो। हामीकहाँ निर्वाचित भएर आउनुभएका जनप्रतिनिधि एउटा स्पिरिट लिएर आएका होलान्, उहाँहरूको भावना होला र समस्यासँग जुध्न सक्ने क्षमता पनि होला। तर त्यसले कार्यान्वयन गर्न सक्ने प्रशासनले कति सहयोगीको भूमिका खेल्छ ? हामी सफल हुनेनहुने भन्ने कुरा त्यसैले निर्धारण गरिदिन्छ। तर अहिले चर्चा भइरहेको छ : कर्मचारी नै प्रदेशमा जाने कि नजाने ? जाँदा केके सुविधा दिनुपर्ने आदिइत्यादि। यसले सुरुमै हामीलाई दाँतमा ढुंगा लागिसकेको छ। यस्तो अवस्थामा निर्वाचित जनप्रतिनिधिसँग जतिसुकै क्षमता भए पनि उसले कसरी काम लिन सक्छ ? जबसम्म उसको नियन्त्रणभित्र सबै परिपाटी, सबै साधनस्रोत र क्षमता हुँदैन, त्यसले झनै विकार ल्याउँछ कि भन्ने त्रास उब्जिएको छ। निर्वाचित भएर आएकालाई जनताले विश्वास गरेर जिताइसकेका कारण शंका गर्ने ठाउँ छैन, तर उहाँहरूबाट डेलिभरी गर्ने संयन्त्रमै चुनौती छ। त्यसभित्र प्राविधिक पक्ष पनि छन्। उहाँहरूले नीति मात्र बनाएर पुग्दैन, कार्यान्वयन गर्ने अर्को पाटो साधनस्रोत र क्षमताको कुराको प्रयोग प्रशासन, नेतृत्वको मानसिकता सबैसबै विषयको सम्मि श्रणबाट मात्रै सकारात्मक परिणाम दिन सकिन्छ। चाहनाले मात्रै सफलता प्राप्त हुँदैन। वाधक पक्षहरू पनि छन्, त्यसैले अहिले पपुलर हुनेभन्दा पनि यथावस्थालाई क्रमभंगता गर्दै उदाहरण बनाउँदै जानुपर्छ। हिजो हामी कहाँकहाँ चुक्यौं, सम्भावित भोलिका नेतृत्व लिने मान्छेले बुझेका छन्। उहाँहरूले देखेका प्वालहरूको निरन्तरतामा कसरी क्रमभंगता गर्न सक्छन् ? कसरी नयाँ दिशा दिन सक्लान् ? मूल पक्ष यही हो। सुरुवात राम्रो भइदियो भने मान्छेले धैर्य गरेर पर्खन सक्छ। सुरुवात नै फेरि हिजोकै निरन्तरता भइदियो भने जनतामा फ्रस्टेसन को वातावरण आउँछ। त्यसकारण निर्वाचित जनप्रतिनिधिले यसमा बढी ध्यान दिन जरुरी छ।"
ट्रम्पको एक वर्ष : अलोकप्रियतामा एक नम्बर,"आज २० जनवरीमा अर्बपति डोनाल्ड ट्रम्पले संयुक्त राज्य अमेरिकाको राष्ट्रपति पद सम्हालेको एक वर्ष पुगेको छ। ८ नोभेम्बर २०१६ मा भएको अमेरिकी राष्ट्रपतीय निर्वाचनमा विजयी भएपछि उनले विश्वकै शक्तिशाली राष्ट्र अमेरिकाको राष्ट्रपति पद सम्हालेका थिए। उनी अमेरिकाको पैंतालीसौं राष्ट्रपति हुन्। रिपब्लिकन पार्टीका उम्मेदवार डोनाल्ड ट्रम्प र डेमोक्रेटिक पार्टीकी उम्मेदवार हिलारी क्लिन्टनबीच भएको चुनावी प्रतिस्पर्धा तीतो र ध्रुवीकरण गराउने खालको थियो। रिपब्लिकन पार्टीका तर्फबाट उम्मेदवारी नै पाउन सक्तैनन् भन्ने ठानिएका डोनाल्ड ट्रम्पले सबैलाई अचम्ममा पार्दै टिकट पाएका थिए। उनले डेमोक्रेटिक पार्टीकी प्रतिस्पर्धी हिलारी क्लिन्टनलाई जित्न नसक्ने ठानिएको थियो। तर सबैलाई थप अचम्ममा पार्दै लोकप्र्रिय मतमा हिलारी क्लिन्टनभन्दा करिब ३० लाख कम मत पाएका भए पनि अमेरिकाको इलेक्टोरल कलेज प्रणालीका कारण उनी अमेरिकाको राष्ट्रपति निर्वाचित भएका थिए। शक्तिशाली व्यक्ति दोस्रो विश्वयुद्धपछि संयुक्त राष्ट्रसंघ प्रणाली, विश्वबैंक, अन्तर्राष्ट्रिय मुद्रा कोष, विश्वव्यापार संगठनजस्ता संस्थाहरूको स्थापना गरेर र ती संस्था सञ्चालनका नियमहरू बनाएर अमेरिकाले विश्व राजनीतिलाई आकार दिन महŒवपूर्ण भूमिका खेलेको छ। सैनिक शक्ति मात्र होइन, शिक्षा, संस्कृति र विचार पद्धतिजस्ता सफ्ट पावरका अस्त्रहरू प्रयोग गरेर अमेरिकाले विश्व राजनीतिलाई आफ्नोे नियन्त्रणमा राखेको छ। त्यहीमाथि अमेरिकाको शक्तिशाली अर्थतन्त्र, विश्वका ७० देशमा फैलिएको उसको सेना र विश्वका हरेक कुनामा उसका गठबन्धन साझेदारहरूका कारणले विश्व राजनीतिक संरचनामा अमेरिकी नेतृत्व स्पष्ट रूपमा देखिने खालको छ। जर्मनी, इटाली, जापान, साउदी अरेबिया, कतार, अफगानिस्तान, अस्ट्रेलिया, दक्षिण अफ्रिका, अर्जेन्टिना, चिली, बुर्किना फासो, थाइल्यान्ड मेक्सिको र युरोपका अधिकांश मुलुकमा अमेरिकी सेनाका क्याम्प छन्। अमेरिकी दुस्मनहरूलाई विदेशी भूमिमै रोक्न, अमेरिकी गठबन्धनका राष्ट्रहरूलाई सुरक्षा प्रदान गर्न, अमेरिकाको दबदबा कायम राखिरहन र समुद्रमा तेललगायत अत्यावश्यक वस्तुहरूको प्रवाह सुरक्षित राख्न यी क्याम्प कायम राखिएको अमेरिकी तर्क छ। आर्थिक, सैनिक, राजनीतिक र सांस्कृतिक आधारमा पनि संसारकै शक्तिशाली मानिएको अमेरिकाका राष्ट्रपतिलाई विश्वको सबैभन्दा बढी शक्तिशाली व्यक्ति मानिन्छ। सन् १९९० मा सोभियत संघको पतनपछि केही समय अमेरिका विश्वको एक्लो महाशक्ति रह्यो। अहिले चीन आर्थिक, सैनिक र प्रविधिको हिसाबले अमेरिकाको प्रतिस्पर्धी देखिए पनि विश्व राजनीतिक संरचना निर्माण र सञ्चालन सम्बन्धमा चीन अमेरिकालाई टक्कर दिन सक्ने अवस्थामा छैन। त्यसैले अमेरिकी राष्ट्रपतिका घरेलु र विदेश नीतिलाई विश्वभरि नै रुचि र चासोका साथ हेरिन्छ। उल्टोसुल्टो व्यक्तित्व अमेरिकाको इतिहासमा राष्ट्रपति निर्वाचित हुनुअगाडि कुनै पनि निर्वाचित राजनीतिक पद र सेनामा काम नगरेको पहिलो अमेरिकी राष्ट्रपति हुन् ट्रम्प। उनी अहिलेसम्म निर्वाचित राष्ट्रपतिहरूभन्दा फरक शैलीका मानिन्छन्। राष्ट्रपतिले गम्भीर र जिम्मेवार शैलीले बोल्नुपर्छ भन्ने मान्यतालाई ट्रम्पले भत्काएका छन्, मनमा लागेका कुरा बोल्ने, छुच्चो स्वभावका, सत्यलाई सहजै स्वीकार नगर्ने, धेरै नपढ्ने, रंगिलो जीवनशैली आदिका कारण। गत वर्ष राष्ट्रपतिमा निर्वाचित भएपछि उनी जिम्मेवार हुने आशा गरिएका थिए। तर निर्वाचित भएलगत्तै उनले पूर्वानुमान लगाउन नसकिने अभिव्यक्ति दिने आफ्नो बानीलाई निरन्तरता दिने बताएका थिए। न्युयोर्क टाइम्स, वासिङ्टन पोस्ट् र सीएनएनजस्ता स्थापित सञ्चारमाध्यमलाई गलत समाचार (फेक न्युज) लेख्ने भनेर उनी आलोचना गर्छन्। राष्ट्रपतिकाल एक वर्ष पूरा गर्नै लाग्दा उनले यीलगायत केही समाचारमाध्यमलाई गलत समाचार लेखेवापत पुरस्कृत गरिनुपर्ने भन्दै व्यंग्य गरेका छन्। महŒवपूर्ण घरेलु र विदेश नीतिका विषय ट्विटरजस्ता सामाजिक सञ्जालबाट सार्वजनिक गर्ने भनेर पनि उनको आलोचना गरिन्छ। ट्विटरबाट उनले उनका विरोधीहरूलाई कडा आलोचनासमेत गर्ने गरेका छन्। घरेलु र विदेश नीति सन् २०१६ को राष्ट्रपतीय निर्वाचनताका अमेरिकी रुचिको विश्व राजनीति संरचनालाई चुनौती दिने रूससँग राम्रो सम्बन्ध राख्नुपर्ने वकालत गर्नेदेखि उत्तर कोरियाका तानाशाह किम जोङ उनको प्रशंसा गर्नेसम्म गरे उनले। उत्तरी एट्लान्टिक सन्धि संगठन (नेटो) का सदस्य राष्ट्रहरूलाई अमेरिकाले सुरक्षा ग्यारेन्टी दिएवापत उनीहरूले थप आर्थिक व्ययभार बेहोर्नुपर्ने तर्क गरेका थिए। अमेरिकाले जापान र दक्षिण कोरियालगायतका मुलुकलाई निःशुल्क सुरक्षा प्रत्याभूतिहरू दिन नसक्ने भन्दै उनले ती राष्ट्रहरूले अमेरिकाले दिएको सुरक्षाको मूल्य तिर्न तयार हुनुपर्ने बताएका थिए। त्यस्तै उदाउँदो चीनलाई चुनौती दिने मनसायले ताइवानसँगको अमेरिकाको सम्बन्धलाई बलियो बनाउँदै एक चीन नीति मा सधैं प्रतिबद्ध रहने वा नरहने सोच्नुपर्ने बताएका थिए। विश्व राजनीतिमा अमेरिकाको उपस्थिति र संलग्नता खुम्च्याउने उनको चाहनाले विश्व राजनीतिमा खुम्चिँदै गइरहेको अमेरिकी भूमिका थप साँघुरिन सक्ने आकलन गरिएका थिए। घरेलु नीतिमा अमेरिकालाई फेरि महान् बनाउन आवश्यक रहेको तर्क गर्ने उनले अमेरिकी अर्थतन्त्रलाई बलियो बनाउने, मेक्सिकोसँगको सीमामा पर्खाल बनाउने र केही मुस्लिम मुलुकका नागरिकलाई अमेरिका आउन अस्थायी प्रतिबन्ध लगाउने बताएका थिए। अमेरिकामा लगानी आकर्षण गर्न र अमेरिकी लगानीकर्तालाई अमेरिकामै लगानी गरी अर्थतन्त्रलाई गति दिन र रोजगारका अवसर सृजना गर्न कर कटौती गर्ने प्रस्ताव पनि उनले गरेका थिए। अमेरिकामा अवैधानिक रूपमा बसोवास गरिरहेकाहरूलाई उनीहरूकै मुलुकमा फिर्ता गर्नेदेखि लिएर डीभी (डाइभर्सिटी भिसा) चिट्ठा बन्द गर्ने र अमेरिकामा स्थायी बसोवास गर्नेहरूका परिवारलाई अमेरिका आउने भिसामा कडाइ गर्ने नीति ल्याउने पनि उनले बताएका थिए। उनका प्रस्तुति र भाषणहरूलाई रंगभेदी भन्दै आलोचना गरिएको थियो। विपक्षी डेमोक्रेटिक पार्टीले मात्रै नभई उनकै पार्टीबाट पनि उनलाई उम्मेदवार बन्न नदिन अथक प्रयास भएका थिए। उनलाई रोक्ने रिपब्लिकन पार्टीभित्र टेड क्रुज र मार्को रुबियोको प्रयास असफल भएको थियो। जर्ज एच डब्लू बुस र जर्ज डब्लू बुस (जुनियर जर्ज बुस) लगायतका रिपब्लिकन पार्टीबाट राष्ट्रपति भइसकेका व्यक्तिहरूले पनि सार्वजनिक रूपमै उनलाई मतदान नगर्ने बताएका थिए। गिर्दो अमेरिकी प्रभुत्व सन् २०१५ मा अक्सफोर्ड युनिभर्सिटीबाट प्रकाशित दि एन्ड अफ अमेरिकन वल्र्ड अर्डर नामक पुस्तकका लेखक अमिताभ आचार्यले दोस्रो विश्वयुद्धपछि स्थापित भएको र सन् १९९० मा सोभियत संघको पतनपछि थप बलियो भएको अमेरिकी नेतृत्वको उदारवादी विश्व संरचना कमजोर बन्दै गएको बताएका थिए। भारत र चीनको आर्थिक र सैनिक सामथ्र्यमा भएको वृद्धिले मात्र होइन, अरू विकासोन्मुख मुलुकहरूको आर्थिक विकासका कारणले पनि अमेरिकाले विश्व राजनीतिक संरचनाको सबल रूपमा नेतृत्व गरिरहन नसक्ने उनको भनाइ थियो। ८ नोभेम्बर २०१६ को निर्वाचनमा डोनाल्ड ट्रम्प अमेरिकाको राष्ट्रपतिमा निर्वाचित भएका थिए। १० नोभेम्बरमा द डिप्लोम्याटका लागि मर्सी ए कुओलाई दिएको अन्तर्वार्तामा आचार्यले अमेरिकाको राष्ट्रपतिमा ट्रम्प वा अरू कोही निर्वाचित भएको भए पनि अमेरिका विश्व राजनीतिक संरचनाको निर्विवाद नेता बनिरहन असम्भव भएको बताएका थिए। सन् २०१० पछि कमजोर बन्दै गएको आर्थिक अवस्था, सुस्त आर्थिक वृद्धिदर, उच्च हुँदै गइरहेको बेरोजगार, बढ्दै गइरहेको ऋणले विश्वभरिका घटनाक्रममा अमेरिकी सक्रिय संलग्नतालाई घटाउँदै लगेको अध्येताहरूले बताएका थिए। विश्वमा बढ्दै गइरहेको जटिलताबीच विश्वसंरचना सञ्चालनका लागि अमेरिकाले क्षमता गुमाउँदै गएको ठानिन्छ। यसैक्रममा अमेरिकाको विदेश नीति थप विसंगतिपूर्ण हुँदै जाने अनुमान गरिएको छ। विश्व राजनीतिमा उसको भूमिकाका बारेमा अमेरिकाले गम्भीरतापूर्वक र स्पष्ट छलफल गर्न आवश्यक रहेको उनीहरूको ठम्याइ छ। यसअघि नै सन् १९९० को सुरुवाततिरै अमेरिकी विद्वान् स्यामुअल पी हन्टिङ्टन, चाल्र्स क्राउथामरलगायतले सोभियत संघको विघटनपछि अमेरिका विश्वको एक्लो महाशक्ति भए पनि त्यो अवस्था धेरै समयसम्म नरहने भविष्यवाणी गरेका थिए। चीन र भारतको उदय, विश्व अर्थतन्त्रको तुलनामा घट्दै गइरहेको अर्थतन्त्रको अनुपातका कारण अमेरिका विश्व राजनीतिमा सधैं उत्तिकै प्रभावकारी रहन नसक्ने पूर्वानुमानहरू विस्तारै सत्य सावित हुँदै गइरहेका छन्। चुनावका बेला अमेरिकालाई पहिलो प्राथमिकता दिने (अमेरिका फस्र्ट) नीति अगाडि सारेका, विदेशीहरूको अमेरिका आगमन नियन्त्रण गर्न चाहने र विदेशी भूमिमा अमेरिकाको भूमिका खुम्च्याउन वकालत गर्ने ट्रम्पको विजयलाई यसैको कडीको रूपमा हेरिएको छ। ट्रम्पले विश्व राजनीतिमा अमेरिकाको भूमिका खुम्च्याउनेभन्दा पनि उसको अहिलेको आवश्यकताले ट्रम्पलाई चुनाव जिताएको विश्लेषणसमेत गरिएको छ। एक वर्षमा के गरे ट्रम्पले ? अवैध आप्रवासीलाई रोक्न मेक्सिकोसँगको सीमामा पर्खाल बनाउने र त्यसमा मेक्सिकोलाई पनि खर्च बेहोर्न बाध्य पार्ने ट्रम्पको मुख्य चुनावी मुद्दा थियो। बीबीसीका अनुसार उनको त्यो इच्छा वास्तविकतामा अनुवाद हुनसक्ने सम्भावना निकै कम छ। उदाहरणस्वरूप केही ठाउँमा पर्खाल बनाइएका छन्, तर विपक्षी डेमोक्र्याटहरूले त्यसका लागि बजेट छुट्ट्याउन अस्वीकार गरेका छन् भने मेक्सिकोका नेताहरूले त्यस्तो पर्खालका लागि कहिल्यै पनि पैसा नतिर्ने निर्णय गरेका छन्। राष्ट्रपति ट्रम्पको मेक्सिको सीमाबाट अवैध रूपमा अमेरिका प्रवेश गर्नेहरूको संख्या घटाउने चुनावताकाको भनाइका कारण होला, उनी राष्ट्रपति हुँदा त्यो सीमाबाट अवैध रूपमा अमेरिका प्रवेश गर्नेको संख्या घटे पनि सन् २०१७ को अन्त्यतिर पक्राउ पर्नेहरूको संख्या बढेको छ। डोनाल्ड ट्रम्प कार्यकालको पहिलो वर्ष सकिन लाग्दा अमेरिकी इतिहासमा सबैभन्दा अलोकप्रिय राष्ट्रपति देखिएका छन्। इजरायल र भारतजस्ता उग्र राष्ट्रवाद हावी भएका केही मुलुकमा बाहेक ट्रम्प विश्वका अन्य भूभागमा पनि अलोकप्रिय हुँदै गइरहेका छन्। राष्ट्रपति ट्रम्पले अमेरिकी संसद्को एउटा सदन कांग्रेसलाई विभिन्न मुलुकबाट मानिसलाई अमेरिका बसोवास गर्न दिने डीभी चिट्ठा बन्द गर्न र अमेरिकामा आवास अनुमति पाएका व्यक्तिहरूका नातेदारलाई अमेरिका आउन अनुमति बन्द गर्न आप्रवासन कानुनहरू परिवर्तन गर्न दबाब दिएका छन्, तर कांग्रेसलाई यी विषयमा मनाउन उनी असफल भएका छन्। राष्ट्रपति चुनावी अभियानका बेला ट्रम्पले १० वर्षमा दुई करोड ५० लाख रोजगार सृजना गरेर सबैभन्दा बढी रोजगार सृजना गर्ने राष्ट्रपति बन्ने बताएका थिए। त्यसबेला अमेरिकामा बेरोजगार सरकारी तथ्यांकले भनेभन्दा निकै बढी रहेको आरोप पनि उनले लगाएका थिए। तर उनले पद सम्हालेको एक वर्षमा पनि बेरोजगार दर उस्तै छ। स्टक मार्केट बढेको छ, तेलको मूल्य कम भएको छ, उपभोक्ता र साना व्यवसायीको आत्मविश्वास भने बढेको छ र मुद्रास्फीति नियन्त्रणमा छ। खुद्रा व्यापारमा वृद्धि देखिएको छ, सवारी साधनको व्यापार घटेको छ र ज्याला वृद्धि सुस्त छ। रिपब्लिकनहरूले भर्खरै ल्याइएको कर घटाउने कानुनले अर्थतन्त्रमा वृद्धि ल्याउँछ भन्ने विश्वास गरेका छन्। अग्रजहरूका पालामा भन्दा बढी कानुनहरू आफ्नो कार्यकालमा पास भएको ट्रम्पको दाबी पनि गलत छ। बीबीसीका अनुसार सुरुका सय दिनको तुलना गर्ने हो भने उनको पालामा तुलनात्मक रूपमा धेरै कानुन बनेका थिए। तर एकबर्से कार्यकालको तुलना गर्ने हो भने अग्रजहरूका पालामा भन्दा उनको पालामा कम कानुनमा हस्ताक्षर भएका छन्। कार्यकालको एक वर्षमा अहिलेसम्म उनले १०७ वटा कानुनमा हस्ताक्षर गरेका छन्। यसै अवधिमा क्लिन्टनका पालामा २०९, जर्ज डब्लू बुसको पालामा ११८ र ओबामाको पालामा १२४ कानुनमा हस्ताक्षर भएका थिए। सबैलाई स्वास्थ्य बिमामा पहुँच पुयाउने ओबामाकालीन कानुनलाई विस्थापित गर्ने विषय राष्ट्रपति ट्रम्पको चुनावी अभियानको अर्को मुख्य नारा थियोे। ओबामा नीतिले पहिला बिमा नगरिएका दुई करोड मानिसलाई स्वास्थ्य बिमा गराएर स्वास्थ्य सुविधामा पहुँच सम्भव गराएको थियो। सुरुमा ओबामा कानुनलाई विस्थापित गर्न खोज्दा असफल भएका ट्रम्पले पछि कांग्रेसको बजेट अफिसले नकारात्मक प्रतिक्रिया दिँदादिँदै पनि आफूले ल्याएको नयाँ कानुन पास गर्न सफल भएका छन्। तर यो कानुनले सन् २०२६ सम्ममा दुई करोड ४० लाख मानिसलाई बिमाको पहुँचबाहिर धकेल्ने अनुमान गरिएका छन्। विदेश नीति सञ्चालन सन्दर्भमा उनका क्रियाकलाप राष्ट्रपतीय निर्वाचनमा अगाडि सारिएका नाराभन्दा फरक ढंगले अगाडि बढ्ने लक्षण देखिएका छन्। चुनावी अभियानका बेला उत्तर कोरियाका युवा नेता किम जोङ उनसँग वार्ताद्वारा कोरियाली समस्याको समाधान खोज्ने उनले बताएका थिए। तर उनको एक वर्षको कार्यकालमा कोरियाली प्रायद्वीपको समस्या झन्झन् बल्झिँदै गएको छ। उत्तर कोरियाले झन् नयाँ आणविक हतियार परीक्षण गर्दै गइरहेको छ। चीनको पूर्ण सहयोग नहुँदा उत्तर कोरिया विश्वशान्तिमा र अमेरिका, जापान र दक्षिण कोरियाको सुरक्षाका लागि झन् ठूलो खतरा बनेको छ। त्यस्तै नेटो, जापान, दक्षिण कोरियालगायतका मुलुकले निःशुल्क सुरक्षा प्रत्याभूति नपाउने चुनावकालीन नाराबाट पनि उनी पछाडि हटेका छन्। युरोप र समग्रमा विश्वभर रणनीतिक र सैनिक प्रभावका लागि नेटोमा अमेरिकी सक्रिय संलग्नता अवश्यम्भावी जस्तै छ। नेटोका सदस्य राष्ट्रहरू, जापान, दक्षिण कोरियासँगको रणनीतिक सहकार्य घटाउँदा अमेरिकी प्रभावमात्र घट्ने छैन। ती राष्ट्रहरूले आफ्नो सुरक्षाका लागि हतियार जम्मा गर्न थाले भने त्यसले अमेरिकी प्रभाव घटाउने मात्र छैन, विश्वशान्तिका लागि पनि ती सुरक्षा चुनौती बन्नेछन्। त्यसैले ट्रम्पले यस सन्दर्भमा उनका अग्रजहरूका नीतिलाई निरन्तरता दिन बाध्य भएका छन्। त्यस्तै ६ डिसेम्बर २०१७ मा जेरुसेलमलाई इजरायलको राजधानीको मान्यता दिएर ट्रम्पले मध्यपूर्वको समस्यामा इजरायलको अनुदारवादी समूहलाई साथ दिएका छन्। यसले मध्यपूर्वको समस्यालाई थप बल्झाउनेछ र थप द्वन्द्व बढाउन सक्नेछ। राष्ट्रसंघको महासभामा यो प्रस्ताव अस्वीकृत भएको थियो। नेपालले समेत यसको विपक्षमा मतदान गरेको थियो। नयाँ वर्ष २०१८ को पहिलो दिनमै ट्विट गर्दै उनले पाकिस्तानलाई दिँदै आएको सैनिक आर्थिक सहयोग रोक्ने घोषणा गरेका छन्, पाकिस्तानले आतंकवादीहरूलाई दिँदै आएको सहयोग नरोकेको आरोप लगाउँदै। यसले गर्दा विश्वको एक मात्र आणविक अस्त्रसहितको मुस्लिम राष्ट्र पाकिस्तानको चीनसँगको सम्बन्ध थप बलियो हुँदै जाने आकलन मात्र गरिएका छैनन्, उक्त मुलुकले रूससँग सम्बन्ध बलियो बनाउन प्रयास गर्ने अनुमान गरिएका छन्। यो कदमले भारतमा खुसी ल्याएको भए पनि पाकिस्तानको आणविक हतियार नियन्त्रणमा अमेरिकी प्रभाव कम हुँदा यो कदम उल्टै भारतको लागि प्रत्युत्पादक हुनसक्ने अनुमान केही भारतीय विश्लेषकले गरेका छन्। लोकप्रियता डोनाल्ड ट्रम्प कार्यकालको पहिलो वर्ष सकिन लाग्दा अमेरिकाको इतिहासमै सबैभन्दा अलोकप्रिय राष्ट्रपति देखिएका छन्। ग्यालअप पोल नामक सर्वेक्षणअनुसार राष्ट्रपति बनेको १२ महिनामा उनको लोकप्रियता जम्मा ३९ प्रतिशत छ। उनी अगाडिका राष्ट्रपतिहरूसँग तुलना गर्दा राष्ट्रपति चुनिएको एक वर्षमा बाराक ओबामाको लोकप्रियता ५० प्रतिशत, बिल क्लिन्टनको ५० प्रतिशत र जर्ज डब्लू बुस ८३ प्रतिशत थियो। वाटरगेट काण्डपछि पनि रिचार्ड निक्सन यति अलोकप्रिय भएका थिएनन्। विपक्षीभन्दा कम लोकप्रिय मत ल्याएर राष्ट्रपति भएकाले राष्ट्रपति सम्हाल्दै गर्दा पनि उनी कम लोकप्रिय थिए। उनको लोकप्रियता अझै कम रहनु स्वाभाविकै मानिए पनि उनलाई समर्थन गर्दै आएका गाउँमा बस्ने र कलेज नपढेका गोरा अमेरिकीहरूबीच पनि उनको लोकप्रियता घट्दै गइरहेको छ। इजरायल र भारतजस्ता उग्र राष्ट्रवाद हावी भएका केही मुलुकमा बाहेक ट्रम्प विश्वका अन्य भूभागमा पनि अलोकप्रिय हुँदै गइरहेका छन्। उतारचढावमय जीवन सन् १९४६ मा जन्मिएका डोनाल्ड न्युयोर्कका धनाढ्य घरजग्गा व्यवसायी (रियलस्टेट) फ्रेड ट्रम्पका चौथा सन्तान हुन्। १३ वर्षको उमेरमा विद्यालयमा दुव्र्यवहार गर्न थालेपछि उनलाई पढ्नका लागि सैनिक स्कुलमा पठाइएको थियो। उनले पेनिसिल्भिनिया विश्वविद्यालयको ह्वार्टन स्कुलमा अध्ययन गरेका थिए। उनका दाजु फ्रेड ट्रम्प जुनियरको मृत्यु ४३ वर्षको उमेरमा अत्यधिक मदिरा सेवनका कारण भएपछि उनले जीवनभरि मदिरा सेवन र धूमपान नगर्ने प्रण गरेका थिए। पछि पिताको व्यवसायलाई उनले नै सम्हालेका थिए। त्यसपछि उनले उक्त व्यावसायिक संस्थाको नाम ट्रम्प अर्गनाइजेसन राखेका थिए। व्यापार विविधीकरण र विस्तार गरेर उक्त कम्पनीलाई उनले खासगरी अमेरिकाको न्युयोर्क र अन्य मुख्य सहरहरूमा फैलाएका थिए। उनका सम्पत्तिमध्ये न्युयोर्कको फिफ्थ एभिन्युको ६८ तले ट्रम्प टावर सबैभन्दा चर्चित छ। उनका ट्रम्प वल्र्ड टावर, ट्रम्प इन्टरनेसनल होटेल र टावर पनि छन्। मुम्बई, इस्तानबुल र फिलिपिन्समा पनि ट्रम्प टावरहरू छन्। उनले होटेल र क्यासिनोहरूमा पनि लगानी गरेका छन्। उनले गोल्फ कोर्सहरूमा पनि लगानी गरेका छन्। १९९६ देखि २००३ का बीचमा उनी मिस युनिभर्स, मिस यूएसए र मिस टिन यूएसएका मालिक थिए। त्यसबाहेक उनी टेलिभिजन कार्यक्रम पनि चलाउँथे। विश्वविख्यात फोब्र्स पत्रिकाले उनीहरू ३७ अर्ब अमेरिकी डलरको सम्पत्ति भएको दाबी गरे पनि ट्रम्प स्वयं भने आफूसँग १० अर्ब अमेरिकी डलर बराबरको सम्पत्ति भएको दाबी गर्छन्। ट्रम्पले अहिलेसम्म फरकफरक समयमा तीन महिलासँग विवाह गरेका छन्। सन् १९७७ मा उनले चेक मोडेल तथा खेलाडी इभाना जेल्निकोभासँग विवाह गरे। उनीसँगबाट उनका तीन सन्तान छन् डोनाल्ड ट्रम्प जुनियर, इभांका र एरिक। तर उनीहरूबीच सन् १९९० मा सम्बन्धविच्छेद भयो। तिनीहरूबीचको विवाह अमेरिकी प्रेसमा धेरै चर्चामा आएको थियो। सन् १९९३ मा उनले कलाकार मार्ला म्यापल्ससँग विवाह गरे। तिनीहरूको एउटा छोरी छिन टिफ्यानी। तर उनीहरूबीच पनि १९९९ मा सम्बन्धविच्छेद गरे। उनले अहिलेकी श्रीमती मेलानिया ट्रम्पसँग उनले सन् २००५ मा विवाह गरे। मेलानिया स्लोभेनियाकी मोडेल हुन्। यीबाहेक पनि विभिन्न कलाकार, मोडेल र अन्य क्षेत्रका महिलासँगको हिमचिमका कारण ट्रम्प चर्चामा आएका थिए। राष्ट्रपतीय निर्वाचनकै दौरान पनि कतिपय महिलाले उनीमाथि यौनहिंसाको आरोप लगाएका थिए। सन् १९८७ तिरै ट्रम्पले राष्ट्रपतिको चुनाव लड्ने रुचि देखाएका थिए। सन् २००० मा रिफर्म पार्टीको उम्मेदवारका रूपमा उनले राष्ट्रपति चुनाव लडेका थिए। सन् २००८ मा बाराक ओबामा अमेरिकाको राष्ट्रपति चुनिएपछि ओबामाको जन्मस्थलसम्बन्धी विवादमा उनी सबैभन्दा अग्रपंक्तिमा देखिने व्यक्तिमध्ये एक थिए। कतिपयले बाराक ओबामा अमेरिकामा नजन्मिएकाले अमेरिकाको राष्ट्रपति बन्न अयोग्य भएको प्रश्न उठाएका थिए। ट्रम्पले पनि बारम्बार त्यस्तो प्रश्न उठाएका थिए। सन् २०१६ को राष्ट्रपतीय चुनावको अन्त्यतिर भने ओबामा अमेरिकाको हवाईमा जन्मिएको प्रमाण विश्वास गर्न सकिने भनी उनले स्वीकार गरेका थिए। तर उनले माफ भने मागेनन्, बरु आफ्नो तर्कले सत्य बाहिर आएको तर्क गरे। सन् २०१५ मा औपचारिक रूपमा उनले राष्ट्रपतीय उम्मेदवारीमा रुचि देखाए। सबैलाई अचम्ममा पार्दै रिपब्लिकन पार्टीबाट राष्ट्रपतिको उम्मेदवारी पाउन उनी सफल भए। प्रायः पूर्वानुमानलाई असफल बनाउँदै र विश्वलाई थप अचम्ममा पार्दै उनी अमेरिकाको राष्ट्रपति चुनिन सफल भए। अमेरिकी राष्ट्रपतिको निर्वाचन इतिहासमा उनी र क्लिन्टनबीचको राष्ट्रपतीय प्रतिस्पर्धा सबैभन्दा बढी ध्रुवीकरण सृजना गरेको र विवादास्पद मानिन्छ। कम मत ल्याएर जित अमेरिकाको राष्ट्रपति निर्वाचन प्रत्येक चार वर्षमा (चारले भाग गर्न मिल्ने वर्षमा) हुन्छ। नोभेम्बरको पहिलो सोमबारको भोलिपल्ट पर्ने मंगलबार हुन्छ। निर्वाचन प्रक्रिया सबैभन्दा पहिला प्राइमरी इलेक्सन र ककेससबाट हुन्छ। प्राइमरी इलेक्सनमा सर्वसाधारण मतदाता संलग्न हुन्छन् भने ककेससमा सम्बन्धित पार्टीका प्रतिनिधिहरू। त्यसपछि प्राइमरी इलेक्सन र ककेससमा समर्थन पाएका उम्मेदवारहरूलाई पार्टीको अधिवेशनले राष्ट्रपतिको उम्मेदवार तय गर्छ। उपराष्ट्रपतिको उम्मेदवार भने राष्ट्रपतिको उम्मेदवारी पाएको व्यक्तिले चयन गर्न पाउँछ। अमेरिकी राष्ट्रपतिको निर्वाचन इलेक्टोरल कलेज पद्धतिबाट हुन्छ। अमेरिकी राष्ट्रपति निर्वाचनमा इलेक्टोरल कलेजमा जम्मा ५३८ मत हुन्छ। योमध्ये बहुमत २७० मत ल्याउने व्यक्ति अमेरिकी राष्ट्रपतिमा निर्वाचित हुन्छ। राष्ट्रपतिमा निर्वाचित भएको व्यक्तिले उपराष्ट्रपतिका लागि छानेको व्यक्ति स्वतः उक्त पदमा निर्वाचित हुन्छ, उपराष्ट्रपति छुट्टै चुनाव लड्नु पर्दैन। अमेरिकाका कुनै राज्यमा बहुमत ल्याउने दलले उक्त राज्यको सबै इलेक्टोरल कलेजको भोट पाउने हुँदा कतिपय अवस्थामा अमेरिकाको राष्ट्रपति निर्वाचनमा कम लोकप्रिय मत पाउने व्यक्ति राष्ट्रपति चुनिन पनि सक्छ। उदाहरणका लागि अमेरिकाको क्यालिफोर्निया राज्यको इलेक्टोरल कलेजको मत ५५ हुन्छ भने टेक्सासको ३८, फ्लोरिडाको २९, अलास्काको ३, वासिङ्टनको १२, हवाईको ४ हुन्छ। सबै राज्यको इलेक्टोरल कलेजको भोट जोड्दा ५३८ हुन्छ। तर अधिकांश राज्यहरूमा ती राज्यमा लोकप्रिय मतमा बहुमत ल्याउने उम्मेदवारले इलेक्टोरल कलेजको सबै भोट पाउँछ। पाएको लोकप्रिय मतको अनुपातमा इलेक्टोरल कलेजको भोट विभाजन हुँदैन। त्यसैले इलेक्टोरल कलेजमा बहुमत पाउने उम्मेदवारको सधैं लोकप्रिय मत धेरै हुँदैन। डोनाल्ड ट्रम्प पनि लोकप्रिय मत हिलारी क्लिन्टनको भन्दा कम पाएका थिए, तर इलेक्टोरल कलेजको भोट उनको २७० कटेकोले उनी अमेरिकी राष्ट्रपतिमा निर्वाचित भएका थिए। अमेरिकी इतिहासमा जम्मा पाँचपटक सन् १८२४, १८७६, १८८८, २००० र २०१६ मा कम लोकप्रिय मत पाएका उम्मेदवार इलेक्टोरल कलेजमा बहुमत ल्याउँदा राष्ट्रपति चुनिएका छन्। सन् २००० जर्ज बुस जुनियरभन्दा करिब पाँच लाख भोट बढी पाएर पनि अल गोर अमेरिकाको राष्ट्रपति चुनिन सकेनन् भने सन् २०१६ को निर्वाचनमा डोनाल्ड ट्रम्पले भन्दा करिब ३० लाख मत बढी पाएर पनि हिलारी क्लिन्टन अमेरिकाको पहिलो महिला राष्ट्रपति बन्नबाट चुकिन्। इलेक्टोरल कलेजमा कसैको पनि बहुमत नपुग्ने अवस्थामा भने हाउस अफ रिप्रिजेन्टेटिभले राष्ट्रपति र सिनेटले उपराष्ट्रपति चुन्ने व्यवस्था छ। तर अमेरिकी इतिहासमा यस्तो घटना जम्मा एकपटक आएको छ सन् १८२४ मा। यस्तो प्रावधान अमेरिकाको संविधानमै भएकाले अमेरिकाको राष्ट्रपतीय निर्वाचनमा कतिपय अवस्थामा अलोकतान्त्रिक भन्ने गरिएको छ र यसका लागि संविधान संशोधनका माग गरिएका छन्। तर त्यसो गर्दा कम जनसंख्या रहेका प्रान्तहरूको प्रतिनिधित्व र प्रभाव कमजोर हुने तर्क गर्दै त्यस्तो संविधान संशोधनको मागलाई अहिलेसम्म पछाडि सार्दै आइएको छ। निर्वाचित हुनेबित्तिकै पनि उनलाई निर्वाचित हुन सजिलो हुने गरेर रूसले डेमोक्रेटिक पार्टीको अधिवेशनका गोप्य दस्ताबेजहरू सार्वजनिक गरिदिएको थियो। रूसले अमेरिकाका भोटिङ मेसिनहरूलाई ह्याकिङ गरेर प्रभावित पारेको हुन सक्ने आशंका पनि गरिएका थिए। ट्रम्प टिम र रूस दुवैले यस्तो आरोप अस्वीकार गरेका छन्।  :  (एजेन्सीहरूको सहयोगमा)"
परीक्षामा प्रदेश सरकार,"प्रदेशको अस्थायी मुकाम, प्रदेश प्रमुखदेखि प्रदेश सांसदसम्मको अन्तिम परिणाम घोषणा भइसकेकाले मुख्य राजनीतिक दलहरूको ध्यान यतिबेला प्रदेश सरकार गठनमा केन्द्रित हुन थालेको छ। संघीयताको अवधारणाका आधारमा पहिलोपटक नेपालमा प्रादेशिक सरकार गठन हुन लागेको हो। दलहरूबीचको विवादका कारण अस्थायी मुकाम तोक्ने, प्रदेश प्रमुख नियुक्ति गर्नेजस्ता अनिवार्य कार्यसूचीमा ढिलाइ हुँदा प्रदेशसभा निर्वाचन सकिएको झन्डै डेढ महिनापछि मात्र प्रादेशिक सरकार गठन प्रक्रियाले गति लिन लागेको छ। शुक्रबार मात्रै प्रदेश प्रमुखको शपथ ग्रहण र समानुपातिकतर्फका सांसदहरूले निर्वाचन आयोगमार्फत विजयी प्रमाणपत्र पाएपछि प्रदेश व्यवस्थापिकाले पूर्णता पाएको हो। यो पूर्णतासँगै प्रादेशिक सरकार गठनको गाँठो फुकेको छ। संविधानतः पनि अबको तीस दिनभित्र मुलुकका सातवटै प्रदेशले मुख्यमन्त्री पाइसक्नेछ। प्रदेशसभाका बहुमत प्राप्त दलका सांसद अथवा बहुमत पुर्याउन सक्ने प्रदेशसभा सदस्यलाई प्रदेश प्रमुखले निर्वाचन परिणाम आएको तीस दिनभित्र मुख्यमन्त्रीमा नियुक्ति गर्नसक्ने व्यवस्था संविधानमा रहेकाले केन्द्रीय सरकारभन्दा पहिले अब प्रादेशिक सरकार गठन हुने देखिन्छ। संविधानको धारा १६८(३) मा प्रदेशसभा निर्वाचनको अन्तिम निर्वाचन परिणाम सार्वजनिक भएको तीस दिनभित्र मुख्यमन्त्री नियुक्त हुन सक्ने व्यवस्था छ। सोही आधारमा पनि ढिलोमा चार फागुनभित्रै अब प्रदेशले सरकार पाइसक्नेछ। तर प्रादेशिक सरकारले पहिलोपटक सरकारको अभ्यास गर्नुपर्ने र संविधानको भावनाअनुरूप आफूलाई तयार पार्नुपर्ने भएकाले सरकारको नेतृत्व गरी आउने मुख्यमन्त्रीले चुनौतीको पापड भने धेरै बेल्नुपर्ने पूर्वप्रमुख निर्वाचन आयुक्त भोजराज पोखरेल बताउँछन्। संघीयतामा अहिले जनताका धेरै अपेक्षा छन्, जनताका बीचमा दलहरूले त्यही खालका प्रतिबद्धता पनि गरेका छन्, त्यसको कार्यान्वयनका लागि प्रादेशिक सरकारले केकसरी आफूलाई तयार पार्छन् ? संविधानको मर्म बुझ्छन् ? यो नै प्रादेशिक सरकारको आउँदो नेतृत्वको चुनौती हो, पोखरेल भन्छन्। कहाँ कसको सरकार ? प्रदेशसभा निर्वाचनको जनमतका आधारमा प्रदेश नम्बर २ बाहेकका अन्य ६ वटैै प्रदेशमा वाम गठबन्धन (एमालेमाओवादी) को सरकार बन्नेछ। प्रदेश २ मा भने मधेसकेन्द्रित दल संघीय समाजवादी फोरम र राष्ट्रिय जनता पार्टी (राजपा) को संयुक्त सरकार बन्ने अंकगणित चुनावी नतिजाले दिएको छ। एमालेमाओवादी गठबन्धनले प्रादेशिक सरकार गठन तयारी र भागबन्डाका लागि दुई पार्टीका नेताहरू सहभागी भएको आन्तरिक कार्यदल गठन गरेरै गृहकार्य अगाडि बढेको छ। कार्यदलले राष्ट्रियसभा चुनावको सिट भागबन्डादेखि प्रादेशिक सरकार गठनसम्मको गृहकार्यको म्यान्डेट शीर्ष नेताहरूबाट पाएको थियो। सोही आधारमा राष्ट्रियसभा चुनावको सिट भागबन्डा लगाएर कार्यदल यतिखेर प्रादेशिक सरकार गठनको गृहकार्यमा जुटेको माओवादी नेता तथा कार्यदल सदस्य मात्रिका यादवले बताए। प्रदेश सरकार गठनको गृहकार्यमा हामी लागिसकेका छौं नेता यादव भन्छन्, कहाँ कसले के पद लिने र सहमति खोज्ने भन्ने प्रस्तावमा हामी छलफलमा जुटिसकेका छौं। कार्यदलमा एमालेका तर्फबाट संयोजक सुवास नेम्बाङ र सदस्यहरूमा सुरेन्द्र पाण्डे तथा शंकर पोखरेल छन्। त्यस्तै माओवादीका तर्फबाट संयोजक रामबहादुर थापा (बादल) र सदस्यहरूमा वर्षमान पुन र मात्रिका यादव छन्। वाम गठबन्धनभित्र प्रदेश सरकार गठनका लागि चारवटामा एमाले र दुईवटामा माओवादीको मुख्यमन्त्री रहने गरी प्रदेश सरकार गठनको तयारी छ। तर मुख्यमन्त्रीसहितका सभामुख, मन्त्रीलगायत पदीय भागबन्डा पनि आपसी समझदारीका आधारमा टुंगो लगाउने विषयमा कार्यदलको छलफल केन्द्रित रहेकाले टुंगोमा भने पुगिसकेको छैन। माओवादीले एमालेले मुख्यमन्त्री लिएका स्थानका सभामुख आफ्नो पार्टीका तफबाट र आफूले मुख्यमन्त्री पाएको स्थानमा सभामुख एमालेबाट लिने गरी समझदारीको प्रस्ताव राखेको छ। तर निकट दिनमै दुई पार्टी एकतामा जाने भएका कारण प्रदेश निर्वाचनको परिणाम, उम्मेदवारहरूको योग्यता र क्षमताका आधारमा पदीय भागबन्डा गरिनुपर्नेमा एमालेले जोड गरिरहेको एमाले नेता सुरेन्द्र पाण्डे बताउँछन्। यो विषयलाई दुई पार्टीका शीर्ष नेताको तहमा एकपटक छलफलमा लगेर निर्णयमा पुगिने योजनामा कार्यदलका नेताहरू छन्। माओवादी नेता अग्नि सापकोटाको भनाइमा दुई पार्टीकै अध्यक्ष तहमा एकपटक छिचोलेर यो विषयमा कुरा टुंग्याउने गरी प्रक्रिया अगाडि बढ्छ। एमाले अध्यक्ष केपी ओली अस्वस्थताका कारण बैंककमा उपचार गरी बिहीबार मात्रै काठमाडौं फर्केका कारण आजभोलि नै दुवै अध्यक्षका बीचमा बसेर कार्यदललाई दिशानिर्देश गरेपछि विषय टुंगोमा पुग्ने नेता सापकोटाले बताए। एमालेमाओवादीबीच ४२ को भागबन्डा भएमा एमालेले प्रदेश १, ३, ४ र ५ तथा माओवादीले ६ र ७ मा सरकार बनाउनेछ। प्रदेश १ मा कुल ९३ मा सरकार बनाउन ४७ संख्या भए पुग्छ। तर यो प्रदेशमा एमाले एक्लैको पनि प्रस्ट बहुमत ५१ सिट रहेका कारण वाम गठबन्धनको सरकार बन्ने निश्चितप्रायः छ। यो प्रदेशबाट शेरधन राई र भीम आचार्यले दाबी गरिरहे पनि एमालेले राईलाई नै मुख्यमन्त्री बनाउने सम्भावना बलियो रहेको एमाले स्रोत बताउँछ। प्रदेश २ मा भने एमालेमाओवादी गठबन्धन मधेसकेन्द्रित गठबन्धनका कारण कमजोर छन्। कुल १०७ मा यो प्रदेशमा संघीय समाजवादी फोरम र राजपाको मत जोड्ने हो भने ५४ सिट छ। सरकार गठनका लागि आवश्यक ५४ सिट यी दुई पार्टीको गठबन्धनसँग रहेकाले यो प्रदेशबाट राजपाका नेता विजय यादव मुख्यमन्त्री बन्ने सम्भावना छ। तर यो प्रदेशमा लालबहादुर राउत, जीतेन्द्र सोनल, मनीष सुमन पनि मुख्यमन्त्रीका आकांक्षी छन्। प्रदेश ३ मा कुल ११० मध्ये सरकार गठनका लागि ५६ सिट आवश्यक पर्छ। तर यो प्रदेशमा पनि एमाले एक्लैको ५८ सिट छ। यस हिसाबले पनि प्रदेश नम्बर ३ मा वाम गठबन्धनकै सरकार बन्ने निश्चित छ। यो प्रदेशबाट एमालेले उपाध्यक्ष अष्टलक्ष्मी शाक्यलाई मुख्यमन्त्री बनाउने सम्भावना बलियो छ, यद्यपि पशुपति चौलागार्इं, राजेन्द्र पाण्डेसम्मले पनि मुख्यमन्त्रीको लबिङ छोडका भने छैनन्। प्रदेश ४ मा कुल ६० संख्याको प्रादेशिक व्यवस्थापिकामा सरकार गठनका लागि ३१ सिट आवश्यक पर्छ। एमाले माओवादी वाम गठबन्धनको यो प्रदेशमा ३९ सिट छ। वाम गठबन्धनबाट यो प्रदेशमा एमालेका सचिव पृथ्वी सुब्बा गुरुङ र नेता किरण गुरुङ मुख्यमन्त्रीका आकांक्षी छन्, तर एमालेले यो प्रदेशबाट पृथ्वी सुब्बालाई नै मुख्यमन्त्रीका रूपमा अगाडि सार्ने सम्भावना छ। प्रदेश ५ मा कुल ८७ सदस्य संख्यामा सरकार गठनका लागि ४४ सिट आवश्यक पर्छ। एमाले माओवादीको गरी कुल ६१ सिट यो प्रदेशमा छ। प्रतिनिधिसभा चुनावकै बेला ५ नम्बर प्रदेशको मुख्यमन्त्रीका रूपमा एमाले नेता शंकर पोखरेलका नाममा दुवै पार्टीका अध्यक्षका बीचमा भद्र सहमति भएका कारण उनी सर्वसम्मतजस्तै छन्। प्रदेश ६ मा कुल ४० मा सरकार गठनका लागि २१ आवश्यक पर्छ। एमाले माओवादीसँग यो प्रदेशमा आवश्यक बहुमतभन्दा १२ सिट बढी (३३ सिट) छ। दुई पार्टीबीचको कार्यदलमा यो प्रदेश माओवादीलाई सरकार गठन गर्न दिने करिब समझदारी बन्दै गएको छ। माओवादीले सहमतिका आधारमा सरकार गठन गर्न पाउँदा यो प्रदेशबाट माओवादीका दुई नेता मुख्यमन्त्रीका आकांक्षी छन्। नेता नरेश भण्डारी र महेन्द्रबहादुर शाहीले मुख्यमन्त्रीको दाबी गरेका छन्, तर माओवादीले यस प्रदेशमा शाहीलाई अगाडि बढाउन सक्ने सम्भावना रहेको माओवादी स्रोत बताउँछ। प्रदेश ७ मा कुल ५३ सांसदमध्ये सरकार गठनका लागि २७ सिट आवश्यक छ। यो प्रदेशमा पनि चुनावी समीकरणका आधारमा वाम गठबन्धनले नै सरकार बनाउने देखिएको छ। एमाले माओवादीको कुल ३९ सिट पुग्ने भएकाले यो प्रदेशमा पनि वामकै सरकार हुने देखिएको छ। एमालेको तर्फबाट यो प्रदेशमा हेभिवेट नेता नरहेका कारण पनि दुई पार्टी भागबन्डामा यो प्रदेशको मुख्यमन्त्री माओवादीलाई पर्ने देखिएको छ। माओवादीका वीरमान चौधरी यहाँ बलियो देखिएका नेता हुन्, तर झपट बोहोराले पनि आकांक्षा देखाएका छन्। प्रदेश सरकार : कांग्रेस शून्य सातवटै प्रदेश सरकारमा कांग्रेस भने शून्य हुने भएको छ। निर्वाचन परिणाम कांग्रेसको पक्षमा नआएका कारण उसको केन्द्रदेखि प्रदेशसम्मै सरकार गठनमा नील हुने अवस्था देखिएको हो। त्यहीकारण पनि उसले अहिले वाम गठबन्धनका नेताहरू प्रदेश सरकारको गृहकार्यमा जुट्न थाल्दा पनि कांग्रेस भने सरकार गठनको गृहकार्यमा छैन। उसले प्रदेश २ मा मधेसकेन्द्रित दललाई सहयोग गरेर सरकारमा जान सक्ने सम्भावना भने अझै पनि छ, तर त्यो कदमका बारेमा पनि उसले कुनै तयारी गरेको छैन। कांग्रेस नेताहरू सोही कारण पनि प्रदेश सरकारको तयारीबाट अलग्गिएर राष्ट्रियसभा चुनावमा केन्द्रित हुन थालेका छन्। थेग्लान् त सरकार ? सरकार गठन गर्दा प्रदेशले आफ्नो कुल सांसद संख्याको २० प्रतिशतबाट नबढाई मन्त्रिपरिषद् गठन गर्न सक्ने व्यवस्था संविधानमा छ। पहिलोपटक अभ्यास गर्न लागिएको प्रदेश सरकारमा मुख्यमन्त्रीसहित मन्त्रीहरू रहनेछन्। यस हिसाबले हेर्दा प्रदेशमा बन्न लागेको सरकारमा अधिकतम २२ देखि न्यूनतम आठ सदस्यीय मन्त्रिपरिषद् बन्नेछ। प्रदेश १ मा १९, २ मा २१, ३ मा २२, ४ मा १२, ५ मा १७, ६ मा ८ र ७ मा ११ गरी कुल ११० जनाको मन्त्रिमण्डल प्रदेशमै बन्नेछ। तर यो टिकाउने र जनताको मन जित्ने विषयमा भने अहिलेको प्रादेशिक सरकारको नेतृत्व लिन कस्सिएका नेता तथा पार्टीहरूको काँधमा थपिने नयाँ चुनौती हो। ब्युरोक्रेसी, सीमित साधनस्रोत र लिडरसिपको नेतृत्व क्षमता यसको टिकाउमा गाँसिएर आउने प्रश्न हुन्। यी सबै पक्षको सन्तुलन मिलाउन सक्दा मात्रै जनताको प्रादेशिक सरकारसँगको अपेक्षा पूरा हुन सक्ने पूर्वप्रमुख निर्वाचन आयुक्त पोखरेल बताउँछन्। त्यसका लागि प्रदेश सरकारको नेतृत्व गर्न तम्सिएकाहरूले यथावस्थालाई क्रमभंगता गर्दै हिजोका कमजोरी सच्चाउने र नयाँ दिशा दिएर जानसक्ने हिम्मत भने देखाउन सक्नुपर्ने पोखरेल बताउँछन्। हिजो हामी कहाँकहाँ चुक्यौं, सम्भावित भोलिका लिडरसिप लिने मान्छेले बुझेका छन्। उहाँहरूले देखेका ती प्वालहरूको निरन्तरतामा कसरी क्रमभंगता गर्न सक्छन् ? कसरी नयाँ दिशा दिन सक्लान् ? हेर्नुपर्ने पक्ष यही हो पोखरेल थप्छन्, सुरुवात राम्रो भइदियो भने मान्छेले धैर्य गरेर पर्खन सक्छन्। अन्यथा उनकै शब्दमा नेपालमा संघीयता हाँस न बकुल्लाको चाल को अवस्थामा नपुग्ला भन्न सकिन्न। यस्तो हुनुपर्छ प्रदेश सरकारको नेतृत्व"
युवा क्रिकेटर सन्दिप लामिछाने आईपीएलको अक्सनमा,"काठमाडौँ: बहुचर्चित इण्डियन प्रिमियर लिग क्रिकेट (आईपीएल) को अक्सन लिस्टमा नेपाली युवा क्रिकेटर सन्दिप लामिछाने छनोटमा परेका छन् । नयाँ सिजनको आईपीएलका लागि अक्सन लिस्टमा परेपछि उनको न्यूनतम् मूल्य २० लाख भारतीय रुपैयाँ तोकिएको छ । आईपीएलको अक्सनमा छनोट भएका सन्दीप पहिलो नेपाली क्रिकेट खेलाडी हुन् । अब उनलाई आईपीएल खेल्ने टिमले किन्नुपर्ने हुन्छ । अक्सनमा उनलाई आईपीएलका टिमले खरिदका लागि प्रस्ताव गरेमा उनले आईपीएल खेल्न पाउने छन् । आईपीएलले अक्सनमा सबैभन्दा धेरै भारतका ३६० जना क्रिकेटरलाई राखेको छ। २१८ जना अन्य खेलाडीसहित सन्दीपसहित अन्य मुलुकका रहेका छन् । अक्सनमा समावेश जम्मा ५७८ जना खेलाडीमा सन्दीप एसोसियट देशको तर्फबाट सूचीमा २७६ नम्बरमा परेका छन् । यही जनवरी २७ र २८ मा बैंगलोरमा हुने अक्सनमा आईपीएका टीमहरुले सन्दीपसहितका खेलाडीमाथि बोली लगाउने कार्यक्रम छ । तर, सन्दीपले आईपीएलमा खेल्नका लागि अक्सन लिस्टमा परेर मात्रै हुँदैन । अक्सनमा परेपछि आईपीएलका टिमहरुले उनीमाथि बोली लगाएर किन्नु पनि पर्ने हुन्छ। छिमेकी भारतमा हुने आईपीएलमा यसअघि केही नेपाली खेलाडीले प्रयास गरेका थिए । नेपालका चर्चित क्रिकेट शक्ति गौचनले पनि आईपीएको चर्चित टोली राजस्थान रोयल्सबाट ट्रायल दिए पनि खेल्न भने पाएनन् ।"
रियल म्याड्रिड सेमिफाइनल नजिक,"म्याड्रिड : रियल म्याड्रिडले कोपा डेल रे फुटबल प्रतियोगिताको सेमिफाइनलमा प्रवेश गर्ने सम्भावना बलियो बनाएको छ । बिहीबार भएको क्वार्टरफाइनलको पहिलो लेग खेलमा लेगानेसलाई उसैको मैदानमा १० गोलले पराजित गर्दै रियलले प्रतियोगिताको अन्तिम चारमा प्रवेशको सम्भावना बलियो बनाएको हो । लेगानेसविरुद्धको खेलसँगै प्रशिक्षक जिनेदिन जिदानमाथिको दबाब पनि केही कम भएको छ। घरेलु फुटबलमा रियलको पछिल्लो तीन खेलमा यो पहिलो जित हो । टोली जितबाट लगातार असफल भइरहँदा प्रशिक्षक जिदान पनि दबाबमा देखिएका थिए । मार्काे असेन्सियोले खेलको अन्त्यतिर गरेको एकमात्र गोल रियलको जितमा निर्णायक बन्यो । थियो हर्नान्डेजको क्रसलाई गोलमा परिणत गर्दै असेन्सियोले खेलको ८९औं मिनेटमा टोलीका लागि गोल गरेका थिए । दोस्रो रोजाइका खेलाडी लिएर मैदानमा उत्रिएको रियलले लेगानेसविरुद्धको खेलमा पनि कमजोर प्रदर्शन गरेको थियो । जितमा निर्णायक गोल गरेपछि असेन्सियोले टोलीलाई लयमा फर्काउन अझै केही जित आवश्यक रहेको प्रतिक्रिया दिए । यदि हामीले केही खेलमा गोल गर्दै जित हात पार्न सक्यौं भने यसले हाम्रो आत्मविश्वास पनि बढाउनेछ, उनले भने, त्यसका लागि हामीले अझै केही खेलमा जित हात पार्न आवश्यक छ । त्यसले टोलीको बिग्रिएको लयमा पनि सुधार ल्याउनेछ । खेलको दोस्रो हाफममै लेगानेसको एक प्रहार क्रसबारमा लागेर फर्किंदा रियल गोल बेहोर्नबाट बचेको थियो । त्यसपछि पाएको अवसरमा विपक्षी रक्षकलाई समेत बिट गर्दै असेन्सियोले टोलीका लागि विजयी गोल गरेका थिए । यी दुई टोलीबीचको दोस्रो लेग खेल अर्काे साता रियलको घरेलु मैदानमा हुनेछ । दोस्रो लेगपछि सेमिफाइनलमा पुग्ने टोलीको टुंगो लाग्नेछ । अघिल्लो दुई खेलमा जितविहीन बन्दा आलोचना खेपेका प्रशिक्षक जिदानले लेगानेसविरुद्धको खेलमा क्रिस्टियानो रोनाल्डोलगायतका स्टार खेलाडीलाई आराम दिलाएका थिए । आइतबार स्पेनिस ला लिगाअन्तर्गत डेपोर्टिभो ला कोरुनाविरद्ध खेल्नुपर्ने भएकाले प्रशिक्षक जिदानले रोनाल्डोलगायतका स्टार खेलाडीलाई आराम दिइएको जनाएका छन् । पहिलो रोजाइका खेलाडीमध्ये डानी कार्भाजल र राफेल भारानाले मात्रै लेगानेसविरुद्धको खेलमा पहिलो रोजाइमै अवसर पाएका थिए । लुका मोड्रिच र इस्को खेलको दोस्रो हाफमा मात्रै मैदानमा प्रवेश गरेका थिए । यसअघि बुधबार भएको अर्काे खेलमा लियोनल मेसीले पेनाल्टी प्रहारको अवसर चुकाउँदा तीन पटकको विजेता बार्सिलोनाले भने क्वार्टरफाइनलको पहिलो लेग खेलमा स्पान्योलसँग १० को पराजय बेहोरेको थियो । अर्काे खेलमा सेभिलले एट्लेटिको म्याड्रिडलाई २१ गोलले पराजित गरेको थियो ।"
हजार्ड चम्किँदा ब्राइटनको पोस्टमा चेल्सीको चार गोल,काठमाडौँः इङ्लिस प्रिमियर लिगअन्तरगत शनिबार राति भएको खेलमा डिफेन्डिङ च्याम्पियन चेल्सीले ब्राइटनविरुद्ध ४० को फराकिलो जित दर्ता गराएको छ । प्रिमियर लिगको २४ औँ चरणको खेलमा ब्राइटनको घरेलु मैदानमा चेल्सीलाई शानदार जित दिलाउने क्रममा इडिन हजार्डले दुई गोल गरेका थिए । चेल्सीको जितमा खेलको तेस्रो मिनेटमै हजार्डले गोल गर्दै अग्रता दिलाए । त्यसपछि छैटौँ मिनेटमा ब्राजिलियन मिडफिल्डर विलियनले अर्को गोल गरेपछि चेल्सी २० ले अघि बढ्यो । त्यसपछि चेल्सीले दोस्रो हाफमा २ गोल गर्यो । चेल्सीका लागि ७७ औँ मिनेटमा व्यक्तिगत दोस्रो गोल गर्दै हजार्डले खेललाई ३० मा पुर्याए । खेलको ८९ औँ मिनेटमा भिक्टोर मोसेसले गोल गरेपछि चेल्सीले ४० को जित दर्ता गराउन सफल भयो । यो जितपछि चेल्सी २४ खेलबाट ५० अंकसहित लिगको तेस्रो स्थानमा कायमै छ । पराजित ब्राइटन भने २४ खेलबाट २३ अंकसहित लिगको १६ औँ स्थानमा छ।
राजनीतिका खेलाडीले क्रिकेटको नियम नबुझ्दा,"काठमाडौं : अरू बेला आआफ्नै क्षेत्रको काममा व्यस्त रहने राजनीतिज्ञ, कलाकार, प्राध्यापक र सञ्चारकर्मी शुक्रबार भने कीर्तिपुरस्थित त्रिभुवन विश्वविद्यालयको क्रिकेट मैदानमा फरक शैलीमा देखा परे। सधैंजसो देश विकासको एजेन्डा बोकेर विभिन्न सभासम्मेलनमा सहभागी हुने विभिन्न राजनीतिक दलका नेताहरू शुक्रबार विपक्षीको प्रहारलाई चौका हुनबाट रोक्न बलको पछाडि सकिनसकी दौडिएको दृश्य दर्शकका लागि पनि नितान्त नौलो थियो। यसैगरी सधैं सुटिङमा व्यस्त रहने अनि टेलिभिजनको पर्दामार्फत दर्शकलाई पेट मिचिमिची हाँस्न बाध्य बनाउने कलाकारले क्रिकेटको ब्याट नचाएको र बल हुइँक्याएको दृश्य पनि कम्ता रोचक थिएन, त्रिवि क्रिकेट मैदानमा। मदन भण्डारी स्पोर्टस् एकेडेमीको आयोजनामा शुक्रबार राजधानीमा सुरु भएको क्रिकेट कार्निभलमा फरक क्षेत्रका व्यक्तित्वहरू केही समय भए पनि क्रिकेटमा रमाए। कार्निभलअन्तर्गत कलाकार, राजनीतिज्ञ, खेलाडी र सञ्चारकर्मीको प्रदर्शनी खेल आयोजना गरिएको थियो। कलाकार, राजनीतिज्ञ, खेलाडी र सञ्चारकर्मीको दुई टोली बनाइएको थियो। प्रदर्शनी खेलमा नीलो टोलीले रातो टोलीलाई ५० रनले पराजित गर्यो। टस जितेर पहिले ब्याटिङ गरेको नीलो टोलीले निर्धारित १० ओभरको खेलमा नौ विकेट गुमाएर एक सय १५ रन बनायो। नीलो टोलीका लागि पूर्वगृहमन्त्री जनार्दन शर्माले सर्वाधिक ३० रनको योगदान गरे। यस अर्थमा राजनीतिका यी चतुर खेलाडीले क्रिकेटमा पनि आफूलाई सफल साबित गरे। अलराउन्डको भूमिका निर्वाह गरेका शर्माले पहिले बलिङ गर्दै रातो टोलीको पालिलाई ध्वस्त बनाएका थिए। उनले पहिलो ओभरमा नायक रमेश उप्रेती र गजित विष्टलाई पेभेलिन फर्काए। जवाफी ब्याटिङ गरेको रातो टोलीले १० ओभरमा पाँच विकेट गुमाएर ६५ रनमात्र बनाउन सक्यो। खेलपछि नेता शर्माले राजनीतिज्ञले सधैंजसो नियम मिचिरहने भए पनि आफूले क्रिकेटको नियम थाहा नपाउँदा आउट हुन परेको प्रतिक्रिया दिए। नेपालका राजनीतिज्ञले सधैं नियम मिचिरहेका हुन्छन्। मचाहिँ क्रिकेटको नियम थाहा नपाएर आउट भएँ, शर्माले भने। उनी नेपाल क्रिकेट संघ (क्यान)का पूर्वअध्यक्ष विनयराज पाण्डेको बलमा स्टम्पिङ भएर पेभेलियन फर्किएका थिए। पहिलोपटक क्रिकेट मैदानमा उत्रिएका शर्माले केही समय अभ्यास गरेमा आफू खेलाडी बन्नसक्ने पनि बताउन भ्याए। मैले पहिलोपटक क्रिकेट खेलेको हो। अलिकति प्राक्टिस गरेँ भने म पनि खेलाडी बन्न सक्छु, शर्माले भने, म पनि छक्का र चौका हिर्काउन सक्छु। हास्य कलाकार दीपा श्री निरौलाले प्रदर्शनी खेलमा सहभागी हुन पाएकोमा खुसी व्यक्त गरिन्। नीलो टोलीबाट खेलेकी उनले पाँच रन बनाएकी थिइन्। यसैगरी कलाकार निर्मल शर्माले कार्निभलले विभिन्न क्षेत्रका व्यक्तिसँग भेटघाट हुने अवसर जुराइदिएको बताए। यसैगरी अर्का हाँस्य कलाकार दिपकराज गिरीले खेललाई रोचक बनाउन फरक शैलीमा क्रिकेट खेलेको बताए।"
नेपाली प्रशिक्षक प्रदिपलाई वेस्टहाममा मौका,"काठमाडौं : थ्रीस्टारका पूर्व प्रशिक्षक प्रदिप हुमागाईले इङ्ल्यान्डको चर्चित क्लब वेस्टहाम युनाइटेडमा डिप्लोमा कोर्स गर्ने मौका पाएका छन्। हाल अमेरिकाकोे किस्टोन एथ्लेटिकका प्रशिक्षक प्रदिपलाई वेस्टहामको एक हप्ते अन्तराष्ट्रिय एकेडेमी डिप्लोमामा स्थान दिइएको किस्टोन एथ्लेटिकले जारी गरेको विज्ञप्तिमा उल्लेख छ। प्रदिप छनोट भएकोका क्लब गौरव गर्दछ। उनको उत्कृष्ट प्रशिक्षण क्षमता र फुटबलमा राम्रो अनुभवका कारण हामीले उनलाई वेस्टहाममा स्थान दिएका हौं, किस्टोन एथ्लेटिकले भनेको छ। वेस्टहाममा प्रदिप फेब्रुअरी ९ तारिखमा ओरियन्टेसन कार्यक्रममा सहभागी हुनेछन्। त्यसपछि तीनदिन उनले उमेर समूहको खेल निरीक्षण गर्नेछन्। प्रिमियर लिगमा बेस्टहाम र वाटफोर्डबिरुद्ध फेब्रुअरी १० मा हुने खेल हेर्न र उक्त खेलको विश्लेषणमा पनि उनलाई सहभागीताको अवसर दिइएको हो। प्रदिपले फेब्रुअरी १४ तारिखमा वेस्टहामको मुल्याङ्कन सेसनमा सहभागी भई वेस्टहाम एकेडेमीका म्यानेजर टेरी वेस्टली र एकेडेमीका कोचिङ निर्देशक पाउल हेफरसँग अनुभव पनि साट्नेछन्। त्यसपछि प्रदिप अमेरिका फर्कने छन्। किस्टोन एथ्लेटिकले आफ्नो क्षमाताको कदर गरेको भन्दै प्रदिपले यस अवसरले आफ्नो फुटबल क्यारियरमा थप सहयोग पुग्ने बताए। प्रिमियर लिग क्लबका डिप्लोमा गर्न पाउनु मेरो जीवनकै खुशीको क्षण हो, प्रदिपले भने। प्रदिपले दुई महिनाअघि मात्र नेपालबाट फिफा ए लाइसेन्स प्रशिक्षण कोर्स गरेका थिए। उक्तत कोर्समा उनी पहिलो भएका थिए।"
ह्विलचियर क्रिकेट खेलाडीको वरीयतामा नेपाली खेलाडीको वर्चस्व,"काठमाडौं : अन्तर्राष्ट्रिय ह्विलचियर क्रिकेट खेलाडीको वरीयतामा शीर्ष १० भित्र नेपाली खेलाडीको वर्चस्व देखिएको छ। अन्तर्राष्ट्रिय ह्विलचियर क्रिकेट काउन्सिलले सार्वजनिक गरेको वरीयताअनुसार शीर्ष १० भित्र नेपाल र पाकिस्तानका सर्वाधिक तीनतीनजना खेलाडी छन्। यद्यपि वरीयतामा नेपाली खेलाडी अगाडि छन्। ह्विलचियर क्रिकेटमा अन्तर्राष्ट्रिय प्रतियोगिता खेल्ने नेपालसहित भारत, पाकिस्तान र बंगलादेश गरी चार देशका खेलाडी समेटिएको वरीयताको शीर्ष १० भित्र भारतका र बंगलादेशका पनि दुईदुईजना खेलाडी परेका छन्। वरीयताको शीर्ष स्थानमा भारतका सौरभ मलिक छन्। दोस्रो र तेस्रो स्थानमा क्रमशः नेपालका डिगम लिम्बू र विपिन पौडेल रहेका छन्। दिगम नेपाली टोलीका ब्याट्सम्यान हुन् भने विपिन बलर हुन्। हालै नेपालले आयोजना गरेको बंगलादेश र भारतसमेत सहभागी भएको त्रिदेशीय शृंखलामा डिगमले एक सय ३७ रन जोडेका थिए भने विपिनले सात विकेट लिएका थिए। उनीहरूकै प्रदर्शनमा नेपालले उपाधि पनि जितेको थियो। यसैगरी अर्का नेपाली खेलाडी नवीन राई वरीयताको आठौं स्थानमा छन्। वरीयताको चौथो स्थानमा बंगलादेशका मोहम्मद मोहसिन छन् भने पाकिस्तानका अहमेद यार पाँचौ र इमानुयल म्याथ्यु छैटौं स्थानमा छन्। बंगलादेशका सिसन नहियान सातौं, पाकिस्तानका कमलाकर नवौं र पाकिस्तानका असदुल्लाह १०औं स्थानमा आसीन छन्। काउन्सिलले सन् २०१५ देखि सन् २०१७ सम्म भएका प्रतियोगितामा गरेको प्रदर्शनका आधारमा वरीयता सार्वजनिक गरेको हो। यस वर्षबाट काउन्सिलले वरीयताको शीर्ष स्थानको खेलाडीलाई एउटा कारसहित सम्मान गर्ने जनाएको छ। यो वर्ष पाकिस्तानले आयोजना गर्ने अवार्डमा अन्य क्याटेगोरीतर्फ उत्कृष्ट हुने खेलाडीलाई पनि मोटरसाइकललगायतका उपहारबाट सम्मानित गरिने जनाइएको छ। काउन्सिलले अब प्रत्येक ९० दिनमा नयाँ वरीयता सार्वजनिक गर्ने घोषणा गरेको छ। देशतर्फको वरीयतामा भने नेपाल तेस्रो स्थानमा झरेको छ। यसअघिको वरीयतामा नेपाललाई दोस्रो स्थान दिइएको थियो। पछिल्लो वरीयतामा पाकिस्तान पहिलो, भारत दोस्रो र बंगलादेश चौथो स्थानमा छन्।"
कीर्तिपुरमा क्रिकेट कार्निभलको रौनक,"काठमाडौं : मदन भण्डारी स्पोटर्स एकेडेमीअन्तर्गतको क्रिकेट विभागको आयोजनामा शुक्रबारदेखि राजधानीमा क्रिकेट कार्निभल सुरु भएको छ। नेपालमा पहिलो पटक आयोजना भएको कार्निभलको राष्ट्रपति विद्यादेवी भण्डारीले उद्घाटन गरिन्। कीर्तिपुरस्थित त्रिवि क्रिकेट मैदानमा आयोजित कार्यक्रममा राष्ट्रिय खेलाडी, विभिन्न राजनीतिक दलका नेता, कलाकार, व्यवसायी, शिक्षासेवी, विद्यार्थीलगायतको उल्लेख्य सहभागिता रहेको थियो। उद्घाटन कार्यक्रममा युवा तथा खेलकुदमन्त्री राजेन्द्रकुमार केसी, पूर्वगृहमन्त्री तथा माओवादी केन्द्रका नेता जनार्दन शर्मा, एमाले नेता कृष्णगोपाल श्रेष्ठलगायतले खेलकुदको विकासका लागि राज्यले महत्वपूर्ण भूमिका निर्वाह गर्नुपर्नेमा जोड दिए। उद्घाटन कार्यक्रममा नेपाली राष्ट्रिय क्रिकेट टोलीका कप्तान पारस खड्कालाई सम्मान पनि गरिएको थियो। नेपाली क्रिकेटको विकास र विस्तारमा महत्वपूर्ण योगदान पुर्याएको भन्दै राष्ट्रपति भण्डारीले पारसलाई २५ हजार रुपैयाँ नगदसहित प्रशंसापत्रबाट सम्मानित गरिन्। कार्निभलमै युवा खेलाडी छनोटका लागि ट्यालेन्ट हन्ट पनि आयोजना गरिएको छ। शुक्रबार अरुण अर्याल, सञ्जम रेग्मी र रूपेश श्रीवास्तव सम्मिलित टोलीले करिब दुई सयजना खेलाडीको खेल कौशल अवलोकन गरेको जानकारी एकेडेमीका क्रिकेट विभाग अध्यक्ष सुदीप शर्माले दिए। उनले शनिबारसम्म करिब पाँच सयजना खेलाडीको खेल कौशल परीक्षण शर्माले बताए। मदन भण्डारी स्पोर्ट्स एकेडेमीका अध्यक्ष विनोद श्रेष्ठले केही व्यवस्थापकीय कमजोरीबाहेक कार्निभलको पहिलो दिनको कार्यक्रम सफल भएको बताए। उनले अहिलेको कमजोरीलाई सुधार गरेर आगामी वर्ष कार्निभललाई अझ भव्य रूपमा आयोजना प्रतिबद्धता पनि व्यक्त गरे। कार्निभलअन्तर्गत शनिबार क्रिकेट सम्भावना र चुनौती विषयक विचार गोष्ठीको आयोजना हुनेछ। यसैगरी कार्निभलका क्रममा सांगीतिक कार्यक्रम, क्रिकेटसम्बन्धी फोटो प्रदर्शनी, वृत्तचित्र प्रदर्शनीलगायतका कार्यक्रम पनि सञ्चालन हुनेछन्। कार्निभललाई पूर्वप्रधानमन्त्री तथा कांग्रेस सभापति सुशील कोइरालाको नाममा स्थापित फाउन्डेसनले मुख्य प्रायोजन गरेको छ।"
