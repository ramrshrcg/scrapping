शीर्षक,विवरण
न्यायपालिकाकी देवीमाथि महिषासुुरहरूको आक्रमण,"आँधी आउनुअघि प्राकृतिक वातावरण सुनसान भए झैं संसद् केही दिनलाई स्थगित भनेर सुनसान बनाइयो । संसद्मा चालचुल र हिँडडुल बन्द नै भयो । संसदीय क्षेत्रमा शून्यता नै छायो । वातावरण शान्त पारियो । तर अकस्मात संसद्को मूर्दा शान्ति चिर्दै एक हुल लोगोधारीहरू योजनाबद्ध रूपमा पुगे । जे नगर्नुपर्ने हो त्यही गरे । त्यसविरुद्ध बोल्ने सांसदहरू त्यहाँ कोही भएनन् । भएका भए तिनको गतिविधिबारे त्यहीं छलफल हुन्थ्यो र त्यो कार्य त्यहीं रोकिन्थ्यो । झुक्यानमा नपारीकन ती कार्य भएका भए संसदीय मर्यादा र परम्पराले सिञ्चित, संविधान र कानुनबाट दीक्षित, सदनको अभ्यासले पारंगत, संसदीय स्वतन्त्रताका पक्षपोषक मानिने राधेश्याम अधिकारीहरूले तरंग निकाल्थे होलान् । प्रधानन्यायाधीशविरुद्ध खराब नियत राखेर दर्ता गर्न ल्याइएको अधकल्चो महाभियोगको प्रस्ताव दर्ता नै हुन पाउन्नथ्यो तर राधेश्याम जस्ता मूर्धन्य सांसदको हस्ताक्षर किर्ते भयो । राधेश्याम जस्ता विधायकले लोगो नफुकाउन्जेल त्यस्तो कार्य कदापि हुन पाउने थिएन । त्यसको कुनै उपाय नै थिएन । किनभने राधेश्याम फलामको बार झैं त्यसविरुद्ध उभिने थिए । अहिले पनि राधेश्यामको लोगो नचुँडेसम्म त्यो महाभियोग पारित हुन भने सक्दैन । त्यसविरुद्ध राधेश्यामले हुँकार गरिसकेका छन् । राधेश्याम अधिकारी त संसद्मा भएका उज्याला नक्षत्ररूपी सांसदका प्रतिनिधि पात्र मात्र हुन् । उनको छविका कारण कतिपय सांसदहरू प्रधानन्यायाधीश सुशीला कार्कीविरुद्ध महाभियोग लगाउन लागे पनि उनी संसद्मा छउन्जेल उनलाई डग्मगाउन कसैको बुता चल्नेवाला छैन । यिनी संसद्मा उपस्थित भएसम्म महाभियोगले छलफलमा प्रवेश पनि पाउनेवाला छैन । संसद् बसेको दिन राधेश्यामले त्यो महाभियोगको अवैध प्रस्तावलाई नारायणहरि बनाइदिनेछन् ।त्यसैले सचेत जनहरू ढुक्क भएर षड्यन्त्र हेरेर बसिरहे हुन्छ । को हुन् सुशीला ? प्रधानन्यायाधीशविरुद्ध नेपालको इतिहासमा पहिलोपल्ट महाभियोग संसद्मा दर्ता गरिएको छ । वास्तवमा को हुन् सुशीला कार्की ? सुशीला कार्कीबारे छापा, रेडियो र टीभी मात्र होइन, सामाजिक सञ्जाल पनि भरिएको छ । तर उनलाई चिन्न अरू होइन, उनको भर्खरै बनेको घरबारेको समाचारबाट थाहा पाउन सकिन्छ । कार्कीको सानो घर र सम्पत्ति युवापुस्ताले चासोको रूपमा हेरिरहेका छन् । किनभने उनमाथि महाभियोग लगाउने बूढानीलकण्ठ र लाजिम्पाट दरबारहरू, तिनका रवाफ, खानपिन, बसउठ पनि युवा पुस्ताको नजरले हेरिरहेका छन् । सुशीलाका तीन आयाम प्रधानन्यायाधीश सुशीला कार्कीलाई तीन आयामबाट हेर्यो भने अलिनजिकबाट चिन्न सकिन्छ । टाक रेकर्डः विद्यार्थी हुँदा सुशीला कस्ती थिइन ? वकिल बनेपछि कस्ती भइन् ? यसको लागि उनको रेकर्ड हेर्नुपर्छ । उनको जुझारुपना थाहा पाउनुपर्छ । उनको पेसा र प्रजातन्त्रप्रतिको निष्ठा अनुभूत गर्नुपर्छ । सादगी र सरल जीवनशैली अपनाएर परिवारलाई पनि त्यसैमा अभ्यस्त बनाउँदै उनले पेसा कायम गरिन् । तर उनीभन्दा कमजोरले धेरै आम्दानी, अनेक काम र आयआर्जन मनग्यै गरे । सुशीला भने निष्कपट रूपमा साधनारत रहेकीले नै यो पदमा विराजमान हुन पुगेकी हुन् । यही बलमा प्रधानन्यायाधीशको कार्यकालमा पनि चर्चाको शिखरमा पुगिन् । न्यायाधीश बनेपछि सर्वोच्च अदालतमा न्यायाधीश बनेर प्रवेश गरेपछिको आयाम सुशीला कार्कीको अर्को आयाम हो । यो त्यतिखेरको कुरा हो, जतिखेर बहुदलीय व्यवस्था देशमा स्थापना भयो । त्यतिबेला निरंकुशकालको अन्त्य भए पनि शक्ति पृथकीकरण प्रस्टसँग छुट्टिइसकेको थिएन । न्यायालय संकटमा थियो । माओवादी द्वन्द्व, राजाको अधिनायकवादको बेला सूक्ष्मरूपमा अगाडि बढ्दै, लो प्रोफाइलमा बसेर, शालीनतापूर्वक कार्यसम्पादन गरेर उनले आफूलाई मात्र स्थापित गराइनन्, आफ्नो पहिचान पनि कायम गरिन् । न्यायपालिकालाई संरक्षण गर्न सकिन्छ र न्यायालयभित्र बसेर इमानदारीसाथ काम गरियो भने यसबाट कानुनी राज कायम गर्न सकिन्छ भन्ने उनमा दृढ विश्वास थियो । न्यायाधीश भनेको कमाउने, सुखसयल, मोजमस्ती गर्ने, सेटिङमा काम गर्ने, गाँठवाला सिकार खोजिरहने होइन, यो त स्वच्छ न्यायमूर्ति बस्ने ठाउँ हो भन्ने आभास दिन कहिल्यै चुकिनन् । उनी न्यायको तपस्वीको रूपमै रहेकीले नै छोटो समयमा त्याग, तपस्या, साधना, पेसाप्रतिको निष्ठा र अविचलित रूपमा न्याय क्षेत्रमा कार्यसम्पादन गरेकीले न्याय दिने सर्वोच्च पदमा विराजमान हुन पुगिन् । नेपालको पहिलो महिला प्रधानन्यायाधीश बनेर इतिहास पनि कायम गरिन् । प्रधानन्यायाधीश बनेपछि करिब एक वर्षअघि प्रधानन्यायाधीश बनेपछि सुशीला कार्की न्याय र न्यायिक संरचनाको नेतृत्व गर्ने दुर्गा बनिन् । त्यसपछि न्यायपालिकाको प्रमुखको जिम्मेवारी उनले कसरी निर्वाह गरिन्, सबै अगाडि जगजाहेर छ । हरेकले उनका एकएक गतिविधि हेरिरहेकै छन् । नयाँ पुस्ता र महिलाले उनलाई रोल मोडेल बनाएका छन् । आफ्नो टिमप्रति विश्वास, भरोसा र व्यावसायिक इमानदारी कायम गरेकीले यो सम्भव भएको हो । निर्भीक, आँटिली, साहसी र आत्मविश्वास भएकी सुशीला अरूको दबाब र रवाफमा किञ्चित निहुरिनन् र कार्यसम्पादन गरिरहिन् । उनका अग्रज पुरुष प्रधानन्यायाधीशहरूले आँट गर्न, छिमल्न र प्रवेश नै गर्न नचाहेका मुद्दाहरूलाई कार्कीले काभ्रेको कार्की गाउँका खली खानेहरूले आगोको भुंग्रोमा टेकेर खली खाएर वायु उतारे झैं एकपछि अर्को मुद्दा पर्गेलिन् । छिमल्दै गइन् । निम्ट्याउँदै गइन र न्यायालयभित्रको फोहोरको डंगुर सफा पार्दै रहिन् । कानुनी राज, विधिको शासन, स्वतन्त्र न्यायपालिकाको अस्तित्वलाई दह्रिलो बनाउँदै गइन् । यस काममा यिनले साहसिलो टिम पाएकीले नै उनको कार्यकाल चर्चामा आएको हो । सुशीला जत्तिकै काविल र क्षमतावान्, लोभलालच नभएका सहयात्री न्यायाधीशहरू पाएकीले उनी सफल बनेकी हुन् । त्यसैले महाभियोग प्रस्ताव संसद्मा दर्ता हुँदा पनि किञ्चित नहिच्किचाउनुको कारण अरू होइन, उनलाई विश्वास छ, मेरा सक्सेसरहरूले अब न्यायालयलाई सजिलै अगाडि बढाउन सक्छन् र न्यायालय युवा पुस्ताको फस्र्ट च्वाइस अफ क्यारियर' बन्न सक्छ र बनाउनुपर्छ भन्ने ट्रेन्ड सेट गरिन् । यिनको कामले गर्दा नै हो, पूर्वप्रधानन्यायाधीशहरू अनुपराज शर्मा, रामप्रसाद श्रेष्ठ, कल्याण श्रेष्ठ, मीनबहादुर रायमाझीले सुशीलाको साहस र कर्तव्यनिष्ठालाई अप्ठेरो बेलामा ऐक्यबद्धता प्रकट गर्दै साथ दिए । ती चारजना प्रधानन्यायाधीशले गर्व गर्ने लायककी प्रथम महिला प्रधानन्यायाधीश भेट्टाए । प्रधानन्यायाधीश भएको एक वर्ष नपुग्दै सुशीलाले एकतिहाइ भ्रष्टाचार मुद्दा किनारा लगाइन् । लोकमानसिंह कार्कीको नियुक्ति बदर गर्ने फैसला गरिन् । माओवादी पूर्वसांसद बालकृष्ण ढुंगेलको निर्णय कार्यान्वयन गर्न प्रधानमन्त्री प्रचण्डलाई पत्र काटिन् । आईजीपी नियुक्ति प्रकरणमा नियमसंगत काम गर भनेर सरकारलाई सचेत गराइन् । सुडान घोटाला काण्डका तीन पूर्व प्रमुख बर्दीधारीहरूलाई कैद सजाय सुनाइन् । कार्यकालबाट बिदा बस्नुअघि नै यिनी जटिल र आलटाल गरेर झुलिरहेका मुद्दाहरू छिमोल्न, पर्गेल्न कटिबद्ध भएर लागेकी थिइन् । व्यवस्थापिका र कार्यपालिकालाई न्यायपालिकाको कार्य सहज भएन र कार्यपालिकाले व्यवस्थापिकालाई मतियार बनायो । त्यसैको प्रतिफल हो, अहिलेको महाभियोग प्रकरण ! सुशीला कार्कीका निर्णय सहन नसक्नेहरू, यिनी र सिंगो न्यायपालिकाप्रति क्रूद्ध बनेको थियो । उनका हरेक क्रियाकलाप र कार्यप्रति चार पक्ष जबर्जस्त रूपमा लागे । पहिलो, अधिनायकवादी तत्वव । अधिनायकवादी व्यवस्थामा मात्र भविष्य सुनिश्चित देख्ने र वर्षौंसम्म त्यसैका आडमा यो तत्वव मुलुकमा शासन गरेर दोहन गर्न चाहन्छ । जिउँदै तीन त्रिलोक र चौध भुवनमा राज गर्न उद्यत् छ । यो अधिनायकवादी तत्वव जोसँग र जहिलेसुकै हत्कण्डा अपनाउन र समझौता गर्न लालायित छ । प्रजातन्त्रको खोल ओढेर अधिनायकवादी तत्वव आफूलाई जमाउन चाहन्छ, चाहे त्यो लोकतान्त्रिक पारिवारिक विरासतको नाममा होस् वा पञ्चायतकालको जेल देखाएर होस् । आफ्नै अधिनायकत्व कायम गर्न जोसँग पनि सम्झौता गर्न तयार छ । अधिनायकवादका मतियारहरू स्वतन्त्र न्यायालय चाहँदैनन् । यो तत्वव लोकतन्त्रको नाउँमा ऐंजेरु बनेर लोकतन्त्र खाइरहेको छ । दोस्रो, भ्रष्टाचारी । विभिन्न पदमा रहेका, बहुदल आएपछि हालीमुहाली गरेर करोडौंकरोड कुम्ल्याएकाहरू । पार्टीको नाउँमा अदालतबाट शुद्धीकरण गरेर राजनीतिमा हालीमुहाली गर्नेहरू जो विभिन्न दलमा पद नभए पनि हैसियतबाट थ्रेट सिर्जना गरेर आफ्नो पक्षमा निर्णय गराउँछन् । तेस्रो, तस्करडन, अपराधी, माफियार बिचौलिया । यिनको काम नै मुद्दामा सेटिङ, न्याय, नेता, वकिल, सरकारी वकिल, कर्मचारी, तामेलदारदेखि जेलरसम्म मिलाउने हो । मन्त्री, सचिव, प्रशासक, पुलिसदेखि स्रेस्तेदार, रजिस्ट्रारदेखि न्यायाधीशसम्म सबैलाई नजराना पुर्याउने र आफ्नो काम फत्ते गर्नु हो । चौथो, हेजेमोनी । यसको सबै दलका नेता, मन्त्री, सांसद, न्यायप्रशासक, कर्मचारी, सुरक्षा सबैमा हेजेमोनी हुन्छ । त्यसले सनत्रास सिर्जना गर्छ, जसको आडमा हिजो पञ्चायत चल्थ्यो । बहुदल आएपछि सिफ्ट भयो र लोकतान्त्रिक गणतन्त्रमा नांगो हस्तक्षेपको रूपमा देखा पर्यो । यो यस्तो हेजेमोनी हो, घरनजिकको बाँसको झाङको बाटो भएर हिँड्दा जसरी बटुवालाई भूत, पे्रत र पिशाचले तर्साउँछ भन्ने मनोविज्ञानले झ्याम्म पारेको हुन्छ, त्यसैगरी हेजेमोनीले तर्साइरहेको हुन्छ । हेजेमोनी सधैं स्वतन्त्र न्यायालय र अदालतका गतिविधिलाई निहुँ बनाएर तर्साइरहन उद्यत् छ । कुल मिलाएर यिनै चार तत्ववका कारणले महाभियोग प्रस्तावले प्रवेश पाएको हो । यी तत्ववको अघोषित, अदृश्य, अमूक एकताले महाभियोग प्रस्ताव तयार भएर दर्ता हुन पुगेको हो । राजनीतिशास्त्रका एक प्राध्यापकसँग किन यस्तो हुन्छ भन्नेबारे छलफल गरियो । उनले यो किचलो, अर्घेलो, तीक्तता किन रहन्छ भन्ने जवाफ दिँदै भने, हामीकहाँ व्यवस्थापिका, कार्यपालिका र न्यायपालिका तीन छुट्टाछुट्टै र शक्ति पृथकीकरणको सिद्धान्तअनुसारका निकाय हुन् भन्ने ज्ञान नै छैन । यिनको काम, कर्तव्य, अधिकार पृथक् हुन्छ भन्ने पनि छैन । न त शक्ति सन्तुलनबाट मात्र लोकगणतान्त्रिक व्यवस्था सञ्चालन हुन्छ भन्ने नै थाहा छ । कानुनी राज, मुलुकको विकास, नागरिक सुरक्षा र समृद्धि यसबाट मात्र हुन्छ भन्नेमा विश्वास अत्यन्त कम छ । उनले भने, खासमा राज्यका तीन अंग स्वतन्त्र र एकअर्काका परिपूरक हुन् । तर बेलाबेलामा उठ्ने गर्छ व्यवस्थापिकाले कार्यपालिकाको र कार्यपालिकाले न्यायपालिकालाई अर्घेल्याइँ र बिचोल्याइरहेको छ । त्यसकारण यसको महत्वव, दर्शन र आस्था नभएका मान्छे व्यवस्थापिका, कार्यपालिकामा पुगेकाले अहिलेको हविगत भएको हो । त्यसैले कार्यपालिका आफैंलाई सर्वेसर्वा ठान्छ । अधिनायकवादी र सर्वेसर्वा बन्न खोज्छ, जसलाई लिकमा राख्ने र पथमा हिँडाउने काम न्यायपालिकाले गरेको हुन्छ । त्यही सहज नभएकाले व्यवस्थापिका र कार्यपालिकालाई न्यायपालिकाको कार्य सहज भएन र कार्यपालिकाले व्यवस्थापिकालाई मतियार बनायो । त्यसैको प्रतिफल हो, अहिलेको महाभियोग प्रकरण ! याे पनि पढ्नुहाेस् यथार्थ लुकाएर यति धेरै चाकरी किन ?"
महाभियोगको दुरुपयोग,"राष्ट्रिय हित र स्वस्थ परम्पराभन्दा बढी षड्यन्त्रबाट निर्धारित हुने नेपाली राजनीतिमा छापामार शैलीमा महाभियोग' शब्द पुनः चर्चाको शिखरमा छ । तत्कालीन अख्तियार प्रमुख लोकमानसिंह कार्कीविरुद्ध संसद्का महासचिवसमक्ष ३ कात्तिक २०७३, समय ४ः४५ बजे लेखिएको महाभियोगको प्रस्ताव दर्ता भएको १५ मिनेटभित्र (कार्यालय समय ५ः०० बजे भएकाले) सभामुखसमक्ष पेस भई निर्णयसहित टाइप दर्ता चलानी भएको पत्र राष्ट्रपति कार्यालय र अख्तियारमा पुगी लोकमान सिंहको निवासस्थानमा बोधार्थ बुझाई निलम्बन गर्नसम्म भ्याइएको द्रूतगतिको छापामार शैलीलाई हेर्दा १७ वैशाख २०७४ मा प्रधानन्यायाधीश सुशीला कार्कीविरुद्धको महाभियोग प्रस्तावलाई सुस्त छापामार शैली मान्नुपर्ने हुन्छ । व्यक्तिको अनुहार हेरेर गरिएको अघिल्लो महाभियोग दर्ता र निलम्बन प्रक्रियामा देखाइएको हतारोभित्र लुकेको डर, घृणा, अहंकार, शक्ति र सत्ता दुरूपयोगबाट गरिएको संवैधानिक व्यवस्था र विश्वभर स्थापित महाभियोगसम्बन्धी कानुनका मान्य सिद्धान्तहरूको घोर उल्लंघनका कारण पछिल्लो महाभियोग अघिल्लोमा स्थापित गलत बाटो स्विकार्न बाध्य भएको छ । स्पष्टीकरणको मौकासमेत नदिई तत्काल निलम्बन गरी अन्य जालझेलबाट त्यसलाई लम्ब्याएर पदमा फर्कनै नदिने अवस्थाले बर्खास्तीकै परिणाम दिनेछ । दुवै महाभियोग प्रकरणमा शान्तिपूर्ण रूपमा अघि बढेको संवैधानिक व्यवस्थालाई हिंसात्मक छापामार युद्धबाट ध्वस्त पारी राज्यशक्तिको केन्द्रमा आइपुगेको माओवादीको निर्णायक संलग्नता रहेको छ भने एमाले र कांग्रेस पालैपालो उसका मतियार बनेका छन् । संवैधानिक सर्वोच्चतालाई आफ्नो आस्था मान्ने कांग्रेस र एमालेले संवैधानिक विकासमा गम्भीर क्षति पुग्ने विषयतर्फ विल्कुलै ध्यान नदिई हल्का ढंगले अघि बढ्नुको दीर्घकालीन परिणाम सुखदः पक्कै हुने छैन । सैद्धान्तिक पक्ष संविधान र कानुनको पालना गर्दै स्वतन्त्र र निर्भयताका साथ आफ्नो जिम्मेवारी पूरा गर्न पाइएमा मात्र निष्पक्षता र प्रभावकारिता कायम हुन सक्छ भनेर केही सार्वजनिक पदहरू राजनीतिक दल र सरकारको हस्तक्षेप र आतंक मात्र नभएर जनप्रतिनिधिमूलक संस्था संसद्को सामान्य बहुमतको घेराभन्दा टाढा राख्ने व्यवस्था प्रायः सबै प्रजातान्त्रिक मुलुकमा गरिएको हुन्छ । नेपालको संविधान २०७२ ले राष्ट्रपति, उपराष्ट्रपति, सर्वोच्च अदालतका प्रधानन्यायाधीश र न्यायाधीशहरू, सभामुख, उपसभामुख र संवैधानिक अंगका पदाधिकारीहरूलाई यसै वर्गमा राखेको छ । अन्य राष्ट्रसेवकलाई भन्दा यिनीहरूलाई पदबाट हटाउन अत्यन्तै कठिन पारिनुको पछाडि यस्ता पदहरूले निर्वाह गर्नुपर्ने गहन संवैधानिक र कानुनी कर्तव्यको पालनामा अवरोध उत्पन्न नहोस् र संवैधानिक व्यवस्थाले विश्वसनीयता, स्थिरता र मर्यादा हासिल गर्न सकोस् भन्ने मूल उद्देश्य रहेको हुन्छ । अन्य राष्ट्रसेवकलाई पदबाट निलम्बन गर्न वा हटाउन सामान्य कानुनी व्यवस्थाबमोजिम विभागीय कारबाही प्रक्रिया अगाडि बढाई पटकपटकको स्पष्टीकरणपछि टुंगोमा पुगिन्छ भने उल्लिखित पदाधिकारीलाई देशको मूल कानुन संविधानमा किटानी गरिएको आधार र कारणको विद्यमानतामा उठान भएको महाभियोग लगाएर संविधानमा नै किटान गरिएको प्रक्रियाबाट मात्र निलम्बन वा पदमुक्त गर्न सकिन्छ । महाभियोग शब्द स्वयंले सामान्य अभियोग अस्वीकार गर्दै लगाइएको अभियोग देश, संविधान र कानुनी व्यवस्थाविरुद्धको जघन्य अपराध प्रकृतिको संगीन हुनुपर्ने बाध्यात्मक व्यवस्थातर्फ इंगित गर्छ । महाभियोगको विधिशास्त्रीय मान्यताको स्थापना र विकासमा महत्ववपूर्ण भूमिका निर्वाह गर्ने विज्ञहरूको भनाइमा संवैधानिक व्यवस्थाको गम्भीर र घातक उल्लंघनको अवस्थामा मात्र महाभियोगको मार्ग रोजिनुपर्छ । महाभियोगबाट हटाउन सक्ने भनी संवैधानिक संरक्षण प्रदान गरिएका पदबाट पदाधिकारी हटाउने विषयलाई असजिलो र अप्ठ्यारो पारिनुपर्छ । तर त्यति असजिलो र अप्ठ्यारो नपारियोस् कि संविधान कानुनको उल्लंघन गरेर सार्वजनिक विश्वास गुमाउँदा पनि पूरै राज्यले उसलाई चलाउन नसकोस् । त्यससँगै ठोस प्रमाणको अभावमा पदाधिकारीको कार्य बेठीक, गल्ती वा अपराध हो होइन भन्नेमा द्विविधा छ भने त्यसको फाइदासुविधा पदाधिकारीलाई दिइनुपर्छ । संवैधानिक अंग र न्यायपालिकाको स्वतन्त्रताको लागि यतिको मूल्य अरूले चुकाउनुपर्छ । यो मूल्यमा खेलबाड गरेर महाभियोगको दायरा विस्तार गर्नुको अर्थ राजनीतिक प्रतिद्वन्द्वी वा आफ्ना विरोधी वा इच्छा नलागेका व्यक्ति हटाउने औजारमा महाभियोग रूपान्तरण हुनेछ । यसो भएमा योभन्दा ठूलो राज्य सञ्चालन वा संवैधानिक व्यवस्थाको बर्बादीको अर्को कारण भेटिने छैन । ७० वर्षको नेपालको संवैधानिक इतिहासमा नेपालको सातौं संविधान २०७२ मा जारी भएको तीन वर्ष नपुग्दै नेताहरूको नितान्त व्यक्तिगत स्वार्थलाई शिरमा राखी दुरुपयोग गरिएका दुवै महाभियोगका अस्त्रले यो संविधान र यसले स्थापना गरेको राजनीतिक व्यवस्थाको भविष्य सुखद नरहेको स्पष्ट संकेत गरेको छ । कानुनी व्यवस्था र अनुभव बेलायतबाट विकसित भएको कमन ल प्रणालीमा राजा एडवर्ड तेस्रोको कार्यकाल (सन् १३२७१३७७) बाटै हाउस अफ कमन्सले सार्वजनिक पद धारण गरेका र नगरेका दुवैथरी व्यक्तिविरुद्ध राज्यद्रोह, घूसखोरी, अरूको सम्पत्ति अपहरण, लुटपाट र अन्य संगीन अपराधमा महाभियोगका माध्यमबाट कारबाही सुरुआत भएको पाइन्छ । महाभियोगको चरम दुरुपयोगका कारण अदालत र संवैधानिक अंगको स्वतन्त्रता र निष्पक्ष निर्णय क्षमतामा गम्भीर आघात परिसकेको छ । यी दुवै अंगबिना प्रजातन्त्र वा आज भनिने लोकतन्त्रको भविष्य छैन । हाउस अफ कमन्सले १३७६ मा रिचार्ड लोयन्स भन्ने व्यक्तिविरुद्धमा महाभियोग लगाई भविष्यमा उनले कुनै पनि सरकारी पदमा बस्न नपाउने निर्णय गरेको थियो भने त्यसै वर्ष न्यायाधीश ल्याटिमर र नेभिलीविरुद्ध महाभियोग लगाई पदबाट बर्खास्त गरेको पाइन्छ । हाउस अफ कमन्स मे ११, १७८७ मा भारतमा १३ वर्ष गर्भनर जनरल भएर बसेका वारिङ हेस्टिङविरुद्ध सुरु गरेको महाभियोगलाई सबैभन्दा चर्चित मानिन्छ । भारतमा रहँदा उनले गरेको लुट र अधिकारको दुरुपयोगको प्रमुख कारण मानी १७८८ बाट सुरु भएको उनीविरुद्धको महाभियोग भने १७९५ मा उनको पूर्ण उन्मुक्तिमा आएर टुंगिएको देखिन्छ । हाम्रोजस्तो लिखित संविधान भएको मुलुकका लागि संसारकै पहिलो लिखित संविधान भएको देश अमेरिकाको संवैधानिक व्यवस्था र अनुभव बढी प्रेरणादायी हुन सक्छ । अमेरिकी संविधान निर्माणका क्रममा देशद्रोह, घूसखोरी, अरू उच्च अपराध वा अपराधमूलक कार्यहरूमा न्यायाधीश, राष्ट्रपति, उपराष्ट्रपति वा अन्य उपल्लो अधिकारीविरुद्ध संसद्को तल्लो सदन कंग्रेसले महाभियोग लगाई माथिल्लो सदन सिनेटले ट्रायल गरी सजाय गर्ने व्यवस्था गरिएको छ । अमेरिका संविधानको २३७ वर्षको इतिहासमा कंग्रेसले १९ जनाविरुद्ध महाभियोग लगाएको, जसमा १५ जना उच्च अदालतका न्यायाधीश, १८०४ मा एक सर्वोच्चका न्यायाधीश स्यामुल चेस, एक सिनेटर, एक मन्त्री र दुई राष्ट्रपति रहेकोमा सिनेटले १६ जनाविरुद्ध ट्रायल गरी आठजना उच्च अदालतका न्यायाधीशहरूलाई मात्र पदबाट बर्खास्त गरेको छ । यसरी सर्वोच्च अदालतका एकजना न्यायाधीश, दुई राष्ट्रपतिसहित अन्य ११ जनाको विरुद्धमा कंग्रेसले पास गरेको महाभियोगलाई सिनेटले खारेज गरेको देखिन्छ । नेपालमा दर्ता गरिएका दुवै महाभियोग प्रस्ताव संसद्बाट दुईतिहाइले पास गराई आरोपित पदाधिकारीलाई हटाउन क्षमताका साथ ल्याइएको नभई महाभियोगको संवैधानिक व्यवस्थाको दुरुपयोग गरी दर्ताको लागि आवश्यक एकतिहाइ सदस्यको हस्ताक्षरबाट निलम्बनमा पार्न मात्र ल्याइएको देखिन्छ । राजनीतिक खेती गर्ने सांसदहरूले यसै गर्लान् भन्ने आशंकाले हुनुपर्छ दुई शताब्दीअघि जारी भएको अमेरिकी संविधान निर्माताले प्रस्ताव दर्ता मात्र होइन, कंग्रेसले महाभियोगको प्रस्ताव पास गरे पनि जिम्मेवार पदाधिकारी निलम्बनमा नपर्ने व्यवस्था गरेको पाइन्छ । कंग्रेसले पास गरेर सिनेटमा पठाएपछि सिनेटले त्यसको समर्थन गरेमा मात्र महाभियोग लागेको व्यक्ति पदबाट हट्ने व्यवस्था गरी अत्यन्तै हलुका ढंगले राजनीतिक नेतृत्वले तत्काल लिन सक्ने प्रतिशोधपूर्ण कार्यलाई पूर्णतः निषेध गरिएको छ । हाम्रै जीवनकालमा अमेरिकी राष्ट्रपति बिल क्लिन्टनले ह्वाइट हाउसमा काम गर्ने युवा महिला इन्टर्नसँगको सम्बन्ध र उनलाई बयानमा झूटो बोल्न दबाब दिएको विषयमा कंग्रेसले महाभियोग पास गरे पनि उनी निलम्बनमा नपरी दैनिक कार्य गरिरहेका र सिनेटले त्यसलाई खारेज गरेको उदाहरण ताजै हुनुपर्छ । अमेरिकी संविधान निर्मातामध्येका एक हेमिल्टनले फेड्रलिस्ट पेपर ८१ मा महाभियोगको आवश्यकता, औचित्य र यसका सीमाहरूबारे विस्तृत विवेचना गरेका छन् । अदालत वा महाभियोगको दायरामा रहेको कुनै अंगलाई यसको तरबार देखाएर तर्साउँदा त्यसको निर्णय क्षमतामा दीर्घकालीन पूर्णविराम लाग्न सक्छ । मूलतः अदालतको हकमा यो अवस्था सिर्जना भएमा अन्य अंग वा राज्यका कुनै निकायले गरेको संविधान वा कानुनविरुद्धका काम रोक्न सामथ्र्य हराउन गई शक्ति पृथकीकरणसँगै संवैधानिक व्यवस्था र जनताका मौलिक हक अधिकारमाथि नै गम्भीर असर पर्न जान्छ । अमेरिकी सर्वोच्च अदालतका प्रधानन्यायाधीश विलियम रिहेन्क्विस्ट कुनै अपिल नलाग्ने अधिकारमा महाभियोग पर्ने भएकाले यसलाई जनताका प्रतिनिधिसँग रहेको अन्तिम अस्त्र पनि मानिने भएकाले यसको प्रयोग व्यक्तिगत आकांक्षाका लागि नभएर बृहत्तर सार्वजनिक हित र संविधान संरक्षणको लागि मात्र गरिनुपर्छ भनेका छन् । नेपालको स्थिति नेपालको सन्दर्भमा कुनै अनुभव हासिल गरिनसकेका कारण यो नितान्त नौलो रहेको र पहिलो कदमले भविष्यको लागि नजिर बनाउने भएकाले जुन गम्भीरता प्रदर्शन गरिनुपर्दथ्यो, सो गरिएन । २०५२ भदौ १२ को फैसलापछि रिसले चुर भएको एमालेले तत्कालीन प्रधानन्यायाधीश विश्वनाथ उपाध्यायमाथि महाभियोगको प्रस्ताव संसद्मा दर्ता गराए पनि तत्कालीन सभामुखले त्यसलाई अघि बढ्न दिएनन् । यसको औपचारिक प्रयोग लोकमानसिंह कार्कीविरुद्ध गरियो र एकाएक निलम्बनमा पारियो । नेपालको संविधान २०७२ को धारा १०१ मा भएको संवैधानिक व्यवस्थालाई आधार मानि गरिएको निलम्बनले भविष्यमा पुर्याउने क्षतिभन्दा लोकमानलाई ठेगान लगाइयो' भन्नेमा सबैजसो दंग पर्नेहरू नै आज त्यही बाटोबाट प्रधानन्यायाधीश सुशीला कार्की निलम्बित हुँदा आक्रामकसँगै केही कोही मूर्छित हुन पुगेका छन् । यस्तो दोहोरो पाखण्डपूर्ण मापदण्डले नागरिकहरूबीच गरिनुपर्ने समानताको संवैधानिक हकमा मात्र उपहास गर्दैन दालमा कुछ काला है' भन्नेसमेत देखाउँछ । धारा १०१ को समग्र व्याख्या कुनै दिन आधिकारिक निकाय सर्वोच्च अदालतले गर्ला तर धारा १०१(३) पढ्ने जोकोहीले स्वतः बुझ्न सक्छ, महाभियोग सिफारिस समितिले प्रस्तावित महाभियोग प्रस्ताव पेस गर्न आवश्यक आधार र कारणयुक्त छ कि छैन भन्ने छानबिन नगरी महाभियोग अगाडि बढ्नै सक्दैन । सांसदहरूले दर्ता गराएका दुवै महाभियोग प्रस्ताव राणाकालमा पजनी गर्दा एक पेजमा ठाडो आरोप र आदेश गरिएसरहका आधार र कारणबिनाका आरोपका झुन्ड मात्र छन् । प्रधानन्यायाधीश र संवैधानिक अंगको प्रमुखजस्तो व्यक्तिलाई उसको संवैधानिक जिम्मेवारीबाट विमुख गराउन एक पेजको ठाडो आरोप पर्याप्त मान्ने हो भने यो व्यवस्थालाई प्रजातान्त्रिक नभनेर अधिनायकवादी भन्न हिच्किचाउनु पर्दैन । महाभियोग सिफारिस समितिले आधार र कारण नभेटेमा त्यो प्रस्ताव त्यहीं खारेज हुन्छ । प्रस्ताव नै अपूरो र अधुरो रहेको अवस्थामा उच्च पदाधिकारी कसरी निलम्बित हुन्छ ? लोकमानको पालामा हुन्छ भनेर उफ्रिनेहरू आज चरम छटपटीमा परेका छन् । त्यसैले भनिएको हो, बूढी मरी भन्दा पनि काल पल्कियो' भन्ने चिन्ता समयमा नगरिनाले आज संसारका अगाडि नेपाल हास्यास्पदको अवस्थामा उभिएको छ । अब छिटोभन्दा छिटो महाभियोग लगाइएका दुवैलाई संविधानको धारा १०१(७) र प्राकृतिक न्यायको सिद्धान्तको आधारमा समेत आफूविरुद्ध लागेको आरोपमा सफाइ पेस गर्ने अवसर दिइनुपर्छ । पदमुक्त भए भन्दैमा लोकमानका हकमा समेत यो अधिकारबाट उनलाई बञ्चित गरिनु हुन्न । महाभियोगको चरम दुरुपयोगका कारण अदालत र संवैधानिक अंगको स्वतन्त्रता र निष्पक्ष निर्णय क्षमतामा गम्भीर आघात परिसकेको छ । यी दुवै अंगबिना प्रजातन्त्र वा आज भनिने लोकतन्त्रको भविष्य छैन । अब त्यो विश्वास कसरी पुनस्र्थापित गर्ने भन्नेबारे सबैमा गहन चिन्तन जरुरी छ ।"
माओवादी पथमा कांग्रेस,"ब्याटिङ, बलिङ र क्षेत्ररक्षण गरी प्रमुख तीन विधा रहेको खेल क्रिकेटमा यी सबै गुण सम्पन्न खेलाडीलाई हरफनमौला भनिन्छ । शब्दको अभावले उर्दूको प्रयोग गरिएको हो । खेलमा असामान्य र गम्भीर परिस्थितिमा हरफनमौलाको भूमिका बढी निर्णायक हुन्छ । टोलीमा स्थान बढी सुरक्षित हुने भएकाले ब्याट्सम्यान र बलरको तुलनामा हरफनमौलाको खेल जीवन लामो हुन्छ । बलिङ र ब्याटिङमा जुनसुकै बेला उपयोग गर्न सकिने खेलाडी पारस खड्का नेपाली क्रिकेटका एक हरफनमौला हुन् तर निश्चित स्थानमा खेल्ने उत्कृष्ट खेलाडी विराट कोहली एक ब्याट्सम्यान हुन् । विराटलाई हरफनमौलाको रूपमा प्रयोग गर्न मिल्छ तर नतिजा भोग्नुपर्छ । पूर्वराजाले माघ १९ को कदममा सामना गर्नु नपरेको जनविरोधको परिप्रेक्ष कीर्तिनिधि बिष्ट र तुलसी गिरीलाई राज्य सहायकमा नियुक्ति गर्दा परिवर्तित भयो र त्यसले अपेक्षाकृत परिणाम दिएन । राजा महेन्द्रको राजनीतिक दर्शनबाट निर्देशित कारिन्दा र समयले राजनीतिक सान्दर्भिकता समाप्त पारिसकेका बिष्ट र गिरीलाई राजनीतिका हरफनमौलाको रूपमा प्रस्तुत गरेको क्षति दरबारले बेहोर्नुपर्यो । समयले योग्य व्यक्तिलाई पनि कहिलेकाहीं अयोग्य बनाएका उदाहरण छन् । हालै भएको अमेरिकी राष्ट्रपतिको निर्वाचनमा हिलारी क्लिन्टनलाई केवल क्लिन्टन भएकाले भोट नदिनेको संख्या उलेख्य रूपमा भएको र हिलारीको ठाउँमा बर्नी स्यान्डर्सले टिकट पाएको भए नतिजा अर्कै हुनसक्ने केही राजनीतिक विश्लेषकको राय छ । क्लिन्टनको नाम करिब दुई दसकदेखि अमेरिकी राजनीतिमा जोडिएकाले मतदाताले परिवर्तन खोज्छन् भन्ने अर्थमा त्यसो भनिएको हो । छिमेकमै रहेका हरफनमौलाहरू नवाज सरिफ र शेख हसिना उदाहरणीय होइनन् । शेरबहादुर देउवाको सरकारले २०५२ सालमा चालीसबुँदे माग बेवास्ता गरेकाले युद्धमा जानुपरेको माओवादीले भन्दै आएको छ । अहिले देउवाकै नेतृत्वमा प्रधानन्यायाधीश सुशीला कार्कीलाई महाभियोग लगाइयो । जुन संविधान ल्याउनको लागि गरिएको संघर्षको विरुद्धमा देउवा सरकारले संकटकालको घोषणा गरेको थियो, त्यही संविधान कार्यान्वयनको जिम्मेवारीसहित सहकार्यको लागि माओवादीले देउवालाई उपयुक्त त्यसै ठहर्याएको होइन । सेना विभाजन गर्न नसकेको माओवादीले प्रहरी र न्यायालयमाथि देउवाको सहाराले आक्रमण गर्यो । असहज परिस्थितिमा करिब पाँच वर्ष शासन गरेका पूर्वराजाप्रति निर्मम देखिने नेपालका बुद्धिजीवीले लोकतन्त्रको यो अश्लीलतामा मनोरञ्जन गर्न मिल्दैन । लोकतान्त्रिक पद्धतिमा भर्खरै प्रवेश गरेको नेपालमा लोकतान्त्रिक दलको यो घातक कदमले केही प्रश्न तेस्र्याइदिएको छ । लोकतन्त्रका संरचनालाई ध्वस्त पार्ने देउवाको कदम कसको हितमा छ ? के देउवा जस्तोसुकै परिस्थितिमा पनि देशको नेतृत्व गर्न सक्ने क्षमता भएका राजनीतिका हरफनमौला हुन् ? स्थिर सरकार दिन नसक्ने लोकतन्त्रले अर्को द्वन्द्वको पूर्वाधार तयार गर्दैन ? पुरानो नेतृत्वले नयाँ नेपालको निर्माण हुन्छ ? देउवाले गरेको कांग्रेसको क्षति नियन्त्रण कसरी हुन्छ ? ज्ञानमणि आचार्यको अब यस्तो कहिल्यै नहोस्' जस्तो कुनै नयाँ पुस्तक आएछ भने त्यसमा गिरिजाप्रसाद कोइरालाले मनमोहन अधिकारीको सरकार ढालेदखि माओवादीको हिंस्रक युद्ध र सुशीला कार्कीमाथिको महाभियोगको अध्याय अवश्य थपिनेछ । कोइरालाको अहंकारले अधिकारीको सरकार ढलेपछि पहिलोपटक प्रधानमन्त्री भएका देउवाको सरकारको आकारको रिकर्ड अहिलेसम्म कायम छ । कोइरालाले आफ्नो निर्णय विवादास्पद भएको स्विकारेरै त्यसपछिको प्रतिनिधिसभाको निर्वाचनमा आफ्नो नेतृत्वमा जनमत माग्न नसकेर कृष्णप्रसाद भट्टराईलाई अघि सारेका थिए । कालान्तरमा फेरि प्रधानमन्त्री भएका कोइरालाले माओवादी युद्धका कारण लोकप्रियता निम्नतम बिन्दुमा पुगेको बेला राजीनामा दिनुपर्यो र देउवाले दोस्रो बाजी मारे तर युद्ध भने जारी रह्यो । सत्ता छोड्नुपर्दा देउवाले प्रतिनिधिसभा भंग गर्ने दायित्वहीन सिफारिस गरेकोले उनलाई प्रजातन्त्र दरबारमा बुझाएको आरोप पनि छ । गिरिजाप्रसादको चेला भएकाले प्रतिनिधिसभा विघटन गर्नुपरेको भन्ने गैरजिम्मेवारपूर्ण जवाफ दिने देउवामाथि स्थानीय निकाय भंग गरी कर्मचारीको जिम्मामा दिएको तर चुनाव गर्न नसकेको आरोप पनि छ । सत्ताकै खेलमा उनी नयाँ दल खोलेर असक्षम प्रधानमन्त्रीको लेबल लागेर सत्ताच्युत नहुँदासम्म सत्तामा बसिरहे । माओवादी युद्धको कारण एउटा असहज संवैधानिक परिस्थितिमा पूर्वराजामार्फत उनले तेस्रो बाजी मारे तर देश भने झन् ठूलो दलदलमा फस्यो । पहिलो संविधानसभा निर्वाचानमा देउवाले आफ्नै नेतृत्वमा निर्वाचनमा गएर आफूमाथि लागेका आरोप र आफ्नो सरकारले गरेका प्रत्येक निर्णयको विषयमा जनमत लिएर सम्पूर्ण दोषबाट मुक्त हुने मौकाको उपयोग गरेनन्, बरु ४० र ६० प्रतिशतको आधारमा दलको एकीकरण गरेर दल विभाजनमा कुनै सैद्धान्तिक आधार नभएको स्पष्ट गरिदिए । असफल हुने महाभियोग वैशाख १९ को लक्ष गरेर किन ल्याइयो ? यो असफल भएमा अक्षमताको टीका कसको निधारमा पोत्ने ? माओवादी पथ नै कांग्रेसको बाटो हो भने जनताले सक्कली माओवादी हुँदाहुँदै नक्कलीलाई किन रोज्ने ? जयबहादुरलाई प्रहरी प्रमुख बनाएर निर्वाचनमा जाने देउवाको योजना विफल भएको झोकमा उनले फेरि न्यायालयमाथि प्रहार गरे । लोकमानको पक्षमा उभिएको कांग्रेसले एक निडर प्रधानन्यायधीशलाई महाभियोग लगाएर न्यायालयको स्वतन्त्रता अस्वीकार गरेको छ । सेनालाई विभाजित गर्ने माओवादीको प्रयास संक्रमणकालमा गरिएको थियो तर न्यायालय र प्रहरी बिथोल्ने प्रयास नयाँ नेपालको संविधान जारी भइसकेपछि भएकाले यो माओवादीको भन्दा पनि घातक कदम हो । स्थापित संरचना भत्काएर नयाँ नेपाल निर्माणको नाटक गर्ने माओवादी पथमा कांग्रेसलाई प्रवेश गराउने देउवाको कदमको क्षति देशले भोग्नेछ । सुशासनको परीक्षामा अनुत्तीर्ण भइसकेका देउवालाई हरफनमौला भन्न मिल्दैन । बलरको रूपमा पनि तीन ओभरमा लगातार पिटाइ खाएका खेलाडीलाई चौथो ओभर दिनु टोलीकै लागि जोखिमपूर्ण हुन्छ । पटकपटक निर्वाचन गर्न नसकेको आरोप लागेका देउवालाई प्रधानमन्त्रीको हतारो छ । देउवादाहालको गठबन्धनमार्फत माओवादीले कांग्रेसको ढाडमा टेकेर गरेको सत्तारोहण र न्यायालयमाथिको प्रहारले निर्वाचन प्रभावित हुनेछ । निर्वाचनको पूर्वसन्ध्यामा देउवाले चालेको यो कदमले अरूको असफलतासिवाय अन्य कुनै हतियार बाँकी नरहेको माओवादीलाई कांग्रेसको टाउकोमा हान्न सजिलो भएको छ । अब निर्वाचन हुन नसके सम्भावित संवैधानिक संकटको दोषी कांग्रेस हुनेछ । समानुपातिकताले गर्दा निर्वाचनपछि पनि देशमा अस्थिरता कायम रहने ठूलो सम्भावना रहेकाले देश फेरि द्वन्द्वमा फस्ने सम्भावना जिउँदै छ । बीपी कोइरालाको सिद्धान्तले सिञ्चेको, त्यागको ठूलो इतिहास भएको र लोकतान्त्रिक दल भएकोले कांग्रेस आजसम्म जीवित छ । २०४६ सालदेखि त्यागको इतिहासको अन्त भइसकेको कांग्रेसको सिद्धान्तमा राजतन्त्र पनि रहेन । बीपीले कार्यकर्ताप्रति गरेको अभिभावकीय भूमिकाको कारण उनी आफ्ना कार्यकर्ताका दोस्रो पुस्तासम्मका सन्तानको हृदयमा बसेका छन् । कुनै दिन गणेशमान सिंह र कृष्णप्रसाद भट्टराईको लागि स्थान नभएको बीपीकै दलले सफायामा परेका आफ्ना सयौं निर्दोष कार्यकार्ताले न्याय नपाउँदै माओवादीसँग ९९ महिने भागबन्डा गर्यो । बीपीकै दलले भारतको इसारामा राजतन्त्र फाल्ने निर्णय गर्यो सुजाता कोइरालालाई ६० लाख दिने बीपीकै दल हो । अदालतले दोषी करार गरेको एक व्यक्तिको लागि न्यायालयलाई नै क्षति गर्ने बीपीकै दल भएको छ । यसरी आलोचकको नास गरेर सत्ता सञ्चालन गर्ने राजनीतिमा कांग्रेस प्रवेश गर्यो । यो माओवादी पथ होइन ? ठूलो र पुरानो लोकतान्त्रिक दलमा नेतृत्वको अभाव छ भने त्यो दल सधैं ठूलो रहन्न । नेतृत्वकै अभावमा भारतको स्वतन्त्रता आन्दोलनको सिपाही, सबभन्दा अनुभवी र पुरानो दल आईएनसीले हालैको लोकसभा निर्वाचनमा संसद्को १०५ संख्या पनि ल्याउन नसकेर प्रतिपक्षको नेतृत्व गर्ने हैसियत समेत गुमाएको छ । धर्मनिरपेक्ष देश भारतमा पुराना दलका ठूला नेता हुँदाहुँदै पनि एक हिन्दु अतिवादी दलका नेतालाई त्यहाँका जनताले रोजेका छन् । पूर्ण बहुमतको सरकार बनाउने अवसर पाउने एक मात्र दल कांग्रेसले २०१५, २०४८ र २०५६ गरी तीनपटक पाएको अवसर टिकाउ नभएको इतिहासबाट कहिल्यै नसिक्ने ? हामी राजनीतिक परिवर्तनमा अल्मलिँदा विश्व परिपेक्ष बदलिएको छ । पुराना मुद्दा थाँती नै रहेको अवस्थामा नयाँ मुद्दा थपिएका छन् । विश्व डिजिटलीकरणमा गएको छ । २०५२ सालमा वैदेशिक रोजगार भर्खर सुरु भएको थियो, अहिले ती श्रमिक शोषणको सिकार भएका छन् । त्यसबेला राजतन्त्र थियो अहिले गणतन्त्र छ, संविधान नै फरक छ । अहिले नेपालको भन्दा भारतको दोब्बर बढी र चीनको करिब दस गुणा बढी भएको प्रतिव्यक्ति आयको अन्तर २० वर्षअघि धेरै थिएन । त्यसबेला चीनभन्दा भारतको सामीप्यता उपयुक्त थियो, अहिले चीन एउटा महाशक्ति राष्ट्र भएकाले उससँग विशेष सम्बन्धको सुरुआत गर्न ढिलाइ भइसक्यो । २० वर्षमा भारत र चीनसँगको सम्बन्धको परिपेक्ष बदलिएको छ । इन्टरनेट र सामाजिक सञ्जालले जनता र सरकारबीचको संवादलाई अहिले नयाँ दिशा दिएको छ । बदलिएको परिपेक्षमा कांग्रेसले देउवालाई नै हरफनमौलाको रूपमा प्रयोग गरेको नतिजा पर्खिनु पर्दैन । विश्वप्रकाश शर्मा, धनराज गुरुङ, गगन थापा र नवीन्द्रराज जोशी जस्ता तेजिला नेताहरू जन्माएको दलमा क्षेत्रीय राजनीतिले क्षय गर्न नसकेका सीतादेवी यादव र विमलेन्द्र निधिजस्ता नेताहरू छँदैछन्, तर यो हिङको टालोमा परिणत नभएको प्रमाणित गर्न भने कांग्रेसले देउवाको हितमा होइन, देशको हितमा उभिन केही निर्णय लिने बेला आएको छ । पहिलो हो, महाभियोगको विपक्ष र विधिको पक्षमा उभिने । यो केवल भ्रष्टाचारको पक्ष र विपक्षको लडाइँ भएकोले सिंगै दलले भ्रष्टाचारको कलंकको भारी बोक्नु हुँदैन । यसले भ्रष्टाचारीको मनोबल घट्नेछ । सरकारको कामकारबाहीप्रति सर्वोच्चले निर्देशन गरेको छ भने त्यो लोकतन्त्रको लागि राम्रो हो । दोस्रो हो, मधेसमा क्षणिक लाभको देउवाको राजनीतिभन्दा सकारात्मक सन्देश लिएर जानु बुद्धिमानी हुन्छ । मधेसी नेता क्षेत्रीय दलमा आबद्ध भइसकेको अवस्थामा पाका र अनुभवी मधेसी नेता कांग्रेसमा हुनु एउटा अवसर हो । त्यसैले अबको सरकारको नेतृत्व गर्ने अवसर विमलेन्द्र निधिलाई दिनु देश हितमा हुनेछ । यसले मधेसका अनेक भ्रमहरू चिर्न मद्दत गर्नुका साथै नेपालको संविधान भेदभावपूर्ण छ भन्ने भारतीय सुगा रटाइलाई दुई झापड हान्ने छ । तेस्रो हो, आगामी निर्वाचनमा आर्थिक क्रान्तिको लागि सफा पृष्ठभूमि भएको सक्षम र योग्य नेतृत्वको खोजी गर्ने । युद्ध जित्न सिपाहीको कौशलताका साथै कमान्डर पनि समयसापेक्ष हुनुपर्छ । ठूला दलका कलंकित नेताले नयाँ पुस्ताका स्वच्छ नागारिकलाई आकर्षित गर्न नसकेकाले अहिले अनेक नयाँ दल खुलेका छन् । त्यसैले आगामी निर्वाचनमा गगन थापा वा त्यस्तै निष्कलंक नेताको नेतृत्वमा जानु हितकारी हुन्छ । यसले दलकै नभएर देशकै हित गर्छ, यसका तरंगले अन्यत्र पनि प्रभाव पार्छ, देउवाले गरेको क्षतिको केही हदसम्म नियन्त्रण हुन्छ । यसले कांग्रेसलाई परिवर्तनकारी र विकासप्रेमी दलको रूपमा प्रस्तुत गर्छ, स्वतन्त्र नागरिक, सामाजिक सञ्जाल र सञ्चारजगत्लाई आकर्षित गर्छ । भारतमा आफ्नै नेतृत्वमा निर्वाचनमा जान बीजेपीका वरिष्ठ नेता लालकृष्ण आडवाणीले नरेन्द्र मोदीलाई रोक्न गरेका अनेक प्रयास सफल भएनन् । पटकपटक जनमत मागेका आडवाणी असफल भइसकेका थिए । चौथो हो, कांग्रेसका वरिष्ठ नेताले २०४६ साल पहिले आर्जेको अनुभवको प्रयोग गर्ने, त्यो हो त्याग । छ भने विवेक र साहस प्रयोग गर्ने, आफ्नो दलका नेतालाई सोध्ने असफल हुने महाभियोग वैशाख १९ को लक्ष गरेर किन ल्याइयो ? यो असफल भएमा अक्षमताको टीका कसको निधारमा पोत्ने ? माओवादी पथ नै कांग्रेसको बाटो हो भने जनताले सक्कली माओवादी हुँदाहुँदै नक्कलीलाई किन रोज्ने ? भट्ट अमेरिकाको टेनिसी स्टेट युनिभर्सिटीका एसोसिएट प्रोफेसर हुन् ।"
फिफा वरियतामा नेपाल तीन स्थान तल,"काठमाडौँ: विश्व फुटबल महासङ्घ (फिफा) बरियतामा नेपाल तीन स्थान तल झरेको छ। विश्व फुटबलको सर्वोच्च निकाय फिफाले आज सार्वजनिक गरेको नयाँ बरियतामा नेपाल तीन स्थान तल झर्दै १७३औँ स्थानमा रहेको हो। नेपालको ११० अङ्क रहेको छ। त्यस्तै भारत एक स्थान सुधार गर्दै १००औँ स्थानमा बढुवा भयो। तीन सय ३१ अङ्क जोडेको भारत दक्षिण एसियाली राष्ट्रमा सबैभन्दा उच्च स्थानमा छ। त्यसैगरी माल्दिभ्स एक स्थान तल झर्दै १५२औँ स्थान, भुटान १६४औँ स्थानमा यथावत् छ भने बङ्गलादेश १९३औँ स्थानमा छ। त्यस्तै श्रीलङ्का १९७ औँ तथा पाकिस्तान २०१औँ स्थानमा छ। विश्व बरियतामा ब्राजिल शीर्ष स्थानमा छ भने अर्जेन्टिना दोस्रो तथा जर्मनी तेस्रो स्थानमा छ। रासस"
अन्नपूर्ण इन्टरनेसनल कर्पोरेट ब्याटमिन्टन पोखरामा सुरु,"पोखराः अन्नपूर्ण मिडिया नेटवर्कको आयोजनामा अन्नपूर्ण इन्टरनेसनल कर्पोरेट ब्याटमिन्टन प्रतियोगिताको पश्चिमाञ्चलस्तरीय छनोट खेल बिहीबार पोखरामा सुरु भएको छ । पोखरा रंगशालास्थित ब्याटमिन्टन कबर्ड हलमा भव्य समारोहका बीच प्रतियोगिता सुरु भएको हो । कास्कीका प्रमुख जिल्ला अधिकारी हरिप्रसाद मैनालीले प्रतियोगिताको उद्घाटन गर्नुभयो । त्यस अवसरमा सीडीओ मैनालीले यस क्षेत्रका खेलाडीलाई अन्तर्राष्ट्रिय स्तरमा प्रतिभा प्रस्फुटन गर्ने मौका दिएकोमा धन्यवाद ज्ञापन गर्नुभयो । उहाँले मिडिया हाउसले सामाजिक उत्तरदायित्व सम्झेर खेलकुद प्रतियोगिता गरी स्वास्थ्यमा पनि योगदान पुर्याएकोमा प्रशंसा गर्नुभयो । पत्रकार महासंघ कास्कीका अध्यक्ष दीपेन्द्र श्रेष्ठले बौद्धिक खुराक पस्कँदै आएको अन्नपूर्ण मिडिया नेटवर्कले ब्याडमिन्टन प्रतियोगिता गरेर खेलाडीलाई हौसला दिएको विचार व्यक्त गर्नुभयो । ब्याडमिन्टन संघ कास्की अध्यक्ष तथा समारोहका सभापति डम्बरसिंह गुरुङले काठमाडौं जान नसक्ने खेलाडीलाई पोखराबाटै छनोटको अवसर दिएको भन्दै खुसी व्यक्त गर्नुभयो । अन्नपूर्ण मिडिया नेटवर्कका क्षेत्रीय संयोजक मनोज बस्नेतले ब्याडमिन्टन खेलाडीलाई अन्तर्राष्ट्रिय मञ्च प्रदान गर्न प्रतियोगिता आयोजना गर्दै आएको जानकारी दिनुभयो । यसपालिदेखि राजधानीबाहिर पनि छनोट प्रतियोगिता सुरु गयौं, उहाँले भन्नुभयो, आगामी दिनमा यसलाई अझै विस्तार गर्दै जानेछौं । खेलाडी नरबहादुर गुरुङले प्रतियोगिताले साँच्चीकै प्रेरणा दिएको बताउनुभयो । कार्यक्रममा सशस्त्र प्रहरी बल पश्चिमाञ्चल मुख्यालयका प्रहरी वरिष्ठ उपरीक्षक ९एसएसपी० कविन्द्रमान श्रेष्ठ, कास्की प्रहरी प्रमुख एसपी घनश्याम अर्याल, राष्ट्रिय अनुसन्धान विभाग कास्कीका प्रमुख एसपी यमप्रसाद पराजुली, राष्ट्रिय समाचार समितिका बोर्ड सदस्य गंगाधर पराजुली, पत्रकार महासंघ कास्कीका पूर्व अध्यक्ष रामकृष्ण ज्ञवाली, हिसान कास्की अध्यक्ष बाबुराम पन्त, प्रेस सोसाइटीका केन्द्रीय अध्यक्ष रुद्र भट्ट, लायन्स क्लब डिस्ट्रिक्ट ३२५ बी वानका मुख्य सल्लाहकार विश्वेश्वर आचार्य, सफल मिडियाका प्रबन्ध निर्देशक दुर्गा हुमागाईं, साइकल सिटी पोखराका अध्यक्ष प्रकाश बज्राचार्य, पोखरेली युवा सांस्कृतिक परिवारका पूर्वअध्यक्ष सुरेश रानाभाटसहित कास्कीका उद्योगी व्यवसायी र पत्रकारहरुको उल्लेख्य सहभागिता थियो। प्रतियोगितामा ८० जनाको सहभागिता छ । पुरुष सिंगल, पुरुष डबल र महिला एकल विधामा हुने प्रतियोगिताका विजेता र उपविजेता काठमाडौंका लागि छनोट हुनेछन् । प्रतियोगिता राष्ट्रिय रेफ्री किरण कारञ्जितको नेतृत्वको प्राविधिक टिमले सञ्चालन गरिरहेको छ । यसअघि सुदूरपश्चिमाञ्चल स्तरीय क्षेत्रीय प्रतियोगिता धनगढीमा, मध्यपश्चिमाञ्चल स्तरीय नेपालगन्ज र पश्चिमाञ्चल स्तरीय बुटवलमा प्रतियोगिता सञ्चालन भइसकेको छ ।"
पश्चिमाञ्चल छनोट आजदेखि,"पोखरा : अन्नपूर्ण मिडिया नेटवर्कले सञ्चालन गरिरहेको अन्नपूर्ण पोस्ट् इन्टरनेसनल कर्पोरेट ब्यान्डमिन्टन प्रतियोगिताको पश्चिमाञ्चलस्तरीय छनोट बुधबारदेखि पोखरा रंगशालास्थित ब्यान्डमिन्टन कबर्ड हलमा सुरु हुँदैछ । प्रतियोगिताको सबै तयारी पूरा भइसकेको अन्नपूर्ण मिडिया नेटवर्कका क्षेत्रीय संयोजक मनोज बस्नेतले बताए । प्रतियोगितामा पुरुष एकल, पुरुष डबल्स र महिला एकलसहित तीन विधामा खेल सञ्चालन हुनेछन् । पश्चिमाञ्चलका विभिन्न जिल्लाबाट ८० भन्दा बढी खेलाडीले प्रतियोगिताका लागि आवेदन दिएका छन् । खेलाडी, रेफ्री अम्पाएर तथा प्राविधिक टोलीहरू सबै पोखरा आइसकेका छन् । यो छनोट खेल हो । यहाँबाट तीनवटै विधामा प्रथम र दोस्रो स्थान हासिल गर्नेले अर्को चरण खेल काठमाडौंमा खेल्न पाउनेछ' बस्नेतले भने त्यतिमात्र होइन, खेलाडीको हौसला बढाउन यहाँ पनि नगद पुरस्कारबाट पुरस्कृत गर्दछौं ।' प्रतियोगिताको कास्की जिल्लाका प्रमुख जिल्ला अधिकारी हरिप्रसाद मैनालीले उद्घाटन गर्नेछन् । उद्घाटन समारोहमा सुरक्षा निकायका प्रमुखहरू, पर्यटन व्यवसायी, उद्योग वाणिज्य संघ पदाधिकारी, प्रतिस्पर्धी खेलाडी र समर्थकको सहभागिता रहनेछ । प्रतियोगिता नेसनल रेफ्री किरण कारञ्जितको नेतृत्वमा रहेको प्राविधिक टिमले सञ्चालन गर्नेछ । अन्नपूर्ण पोस्ट् राष्ट्रिय दैनिकले गरेको यो प्रतियोगिता निकै सराह्रनीय रहेको कास्की जिल्ला ब्यान्डमिन्टन संघका अध्यक्ष डम्बरसिंह गुरुङले बताए । एउटा मिडिया हाउसले यस्तो प्रतियोगिता गर्नु हामी खेलप्रेमीका लागि निकै खुसीको कुरा हो' उनले भने त्यसमाथि क्षेत्रीय स्तरमै इन्टरनेसनल स्तरीय प्रतियोगिता गर्दा ब्यान्डमिन्टन खेलाडीको हौसला अझै बढेको छ ।' यसअघि सुदूरपश्चिमाञ्चल स्तरीय क्षेत्रीय धनगढीमा, मध्यपश्चिमाञ्चल स्तरीय नेपालगन्ज र पश्चिमाञ्चलस्तरीय बुटवलमा प्रतियोगिता सञ्चालन भई खेलाडी छनोट भइसकेका छन् । प्रतियोगितालाई नेपाल ब्यान्डमिन्टन संघले सहकार्य गरेको छ ।"
रोनाल्डोको ह्याट्रिकले रियल विजयी,"म्याड्रिड : प्रभावशाली पोर्चुगिज स्ट्राइकर क्रिस्टियानो रोनाल्डोले ह्याट्रिक गरेपछि युरोपियन च्याम्पियन्स लिग फुटबलको मंगलबार राति खेलिएको सेमिफाइनलको पहिलो लेग खेलमा स्पेनिस क्लब रियल म्याड्रिडले आफ्नै सहरको चिरपरिचित प्रतिद्वन्द्वी एट्लेटिको म्याड्रिडमाथि ३० गोलको सजिलो जित हात पारेको छ । घरेलु मैदानमा हात पारेको उक्त जितसँगै रियलले च्याम्पियन्स लिगको फाइनलमा पुग्ने सम्भावना पनि बलियो बनाएको छ । सेमिफाइनलको दोस्रो लेग खेल आगामी बुधबार एट्लेटिकोको मैदानमा खेलिनेछ । युरोपियन क्लब फुटबलको सबैभन्दा ठूलो प्रतियोगिता च्याम्पियन लिगको साबिक विजेतासमेत रहेको रियलका लागि खेल सुरु भएको १०औं मिनेटमै रोनाल्डोले हेडमार्फत पहिलो गोल गरेका थिए । थप दुई गोल उनले दोस्रो हाफमा गरेका थिए । ७३औं मिनेटमा दोस्रो गोल थपेका ३२ वर्षीय रोनाल्डोले निर्धारित समयको खेल सकिनुभन्दा चार मिनेटअघि ह्याट्रिक पूरा गरेका थिए । उक्त खेलपछि रोनाल्डोले रियलका लागि गरेको गोलसंख्या पनि चार सय पुगेको छ । हामीले आज स्तरीय खेल खेल्यौं', खेलपछि रियलका प्रशिक्षक जिनेदिन जिदानले भने, एट्लेटिको म्याड्रिडजस्तो बलियो प्रतिद्वन्द्वीविरुद्घ तीन गोल गर्नु सामान्य उपलब्धि होइन ।' उनले आफ्नो टोलीको फाइनल यात्रा सहज बने पनि चुनौती अझै बाँकी रहेको धारणा पनि व्यक्त गरे । अघिल्लो सिजनको फाइनलमा एट्लेटिको म्याड्रिडलाई नै हराउँदै रियलले च्याम्पियन्स लिगको उपाधि हात पारेको थियो । यसैगरी सन् २०१३१४ सिजनको च्याम्पियन्स लिगको फाइनलमा पनि रियलले एट्लेटिको म्याड्रिडलाई नै पराजित गरेको थियो । रियलले हालसम्म सर्वाधिक ११ पटक च्याम्पियन्स लिगको उपाधि जितेको छ । हामी फेरि एकपटक जिल्लिएका छौं, यो नतिजापछि अब हाम्रो फाइनलमा पुग्ने सम्भावना निकै कम छ', नतिजाबाट निकै निराश देखिएका एट्लेटिको म्याड्रिडका प्रशिक्षक डिएगो सिमोनले भने । रियललाई सेमिफाइनलमा पुर्याउन पनि रोनाल्डोको महत्ववपूर्ण भूमिका रहेको थियो । उनले जर्मन क्लब बायर्न म्युनिखविरुद्घको क्वार्टरफाइनल खेलमा पाँच गोल गरेका थिए । बायर्नको घरेलु मैदानमा भएको क्वार्टरफाइनलको पहिलो लेग खेलमा दुई गोल गरेका रोनाल्डोले घरेलु मैदानमा खेलिएको दोस्रो लेग खेलमा ह्याट्रिक गरेका थिए । एट्लेटिको म्याड्रिड भने क्वार्टरफाइनलमा इङ्लिस प्रिमियर लिग विजेता लेस्टर सिटीलाई हराउँदै सेमिफाइनलमा पुगेको थियो । हामीले उत्कृष्ट प्रदर्शन गर्यौं, रियलसँगको मेरो सम्बन्धमा अर्को कोसेढुंगा पनि थपिएको छ', खेलपछि रोनाल्डोले भने । उनले रियलबाट तीन सय ८९ खेल खेल्दै चार सय गोल पूरा गरेका हुन् । उनी रियल म्याड्रिडको इतिहासमै सबैभन्दा बढी गोल गर्ने खेलाडी पनि हुन् । सर्वाधिक गोलकर्ताको सूचीमा दोस्रो स्थानमा रहेका राउलले रियलका लागि सात सय ४१ खेल खेल्दै तीन सय २३ गोल गरेका थिए । जारी सिजनको च्याम्पियन्स लिगमा भने रोनाल्डोले गरेको गोल संख्या १० पुगेको छ । उनले च्याम्पियन्स लिगमा हालसम्म एक सय तीन गोल गरेका छन् । चारपटकका फिफा वर्ष खेलाडी रोनाल्डोले छनोट चरणमा गरेको एउटा विवादास्पद गोललाई भने गणना गरिएको छैन । रियलले भने उनले गरेको उक्त गोललाई मान्यता दिने गरेको छ । च्याम्पियन्स लिगमा सर्वाधिक गोल गर्ने खेलाडीको सूचीमा दोस्रो स्थानमा रहेका अर्को स्पेनिस क्लब बार्सिलोनाका अर्जेन्टिनी खेलाडी लियोनल मेसीको नाममा ९४ गोल छ । रोनाल्डो च्याम्पियन्स लिगको नकआउट चरणमा ५० गोल गर्ने पहिलो खेलाडी पनि बनेका छन् । नकआउट चरणमा उनले गरेको गोल संख्या ५२ पुगेको छ । उनले हालसम्म च्याम्पियन्स लिगको सेमिफाइनलमा १३ गोल गरेका छन् । उनले सेमिफाइनलमा रियलका लागि १० र इङ्लिस प्रिमियर लिग क्लब म्यानचेस्टर युनाइटेडका लागि तीन गोल गरेका छन् । यसैगरी रोनाल्डोले च्याम्पियन्स लिगमा सर्वाधिक ह्याट्रिक गर्ने खेलाडीको ृरूपमा बार्सिलोनाका मेसीसँग बराबरी पनि गरेका छन् । यी दुवैले हालसम्म सातसातवटा ह्याट्रिक गरेका छन् । च्याम्पियन्स लिगको इतिहासमा लगातार पहिलोदेखि पाँचौं संस्करणसम्मको उपाधि जितेको रियल यतिबेला प्रतियोगिता नयाँ ढाँचामा खेलाउन सुरु गरिएपछि लगातार दुईपटक उपाधि जित्ने पहिलो टोली बन्ने योजनामा छ ।"
