शीर्षक,विवरण
तराईमा डेंगु प्रकोप : के हो डेंगु ? कसरी बच्ने ?,"नेपालको पूर्वी तथा मध्यतराईका विभिन्न भागमा लामखुट्टेको टोकाइबाट मानिसमा सर्ने एक प्रकारको भाइरसको संक्रमणबाट फैलने रोग डेंगुको प्रकोप बढेको छ । झापाको बिर्तामोड र दमक, धनुषाको जनकपुर तथा ढल्केबर, महोत्तरीको बर्दिबासलगायतका तराईका सहरमा, डेंगु सरुवा रोगको रूपमा फैलिएकाले खतरा बढ्दो छ । बिर्तामोडमा करिब चार सयभन्दा बढी व्यक्ति डेंगुबाट संक्रमित भएका छन् भने दमकका विभिन्न भागका करिब १२ जना बिरामी सम्बन्धित रोगले ग्रसित भएको परीक्षणबाट पुष्टि भएको छ । धेरैको परीक्षण बाँकी नै छ । धनुषा र महोत्तरीमा पनि धेरै बिरामी डेंगु संक्रमित छन् । विभिन्न ठाउँमा गरी कुल पाँच सयभन्दा बढी बिरामी डेंगु रोगले ग्रसित भएको विभिन्न सञ्चारमाध्यमबाटै सार्वजनिक भएको छ । धेरै बिरामीको उपचार स्थानीय स्तरमै भए पनि केही बिरामीलाई सघन उपचारका लागि बाहिर रिफर गरिएको छ । रगत परीक्षण गर्दा उनीहरूमा 'एनएसवानएजी' प्रतिक्रियात्मक देखिएकाले बिरामी सम्बन्धित रोगको सुरुआती अवस्थामा रहेको बुझिन्छ । कति बिरामीमा आईजीएम पनि प्रतिक्रियात्मक देखिएको छ । रोग ठीक हुन लागेको बिरामीमा वा रोग सुरु भएको चारपाँच दिनमा आईजीजी पनि प्रतिक्रियात्मक देखिन्छ । विश्वमा लामखुट्टेको टोकाइबाट शीघ्र फैलिने भाइरसको संक्रमणबाट हुने रोगमध्येको हो डेंगु । विश्वभर यस रोगको फैलावट भए पनि एसिया खासगरी भारत र नेपालमा पछिल्लो समयमा यो रोग इन्डेमिक भएर समस्याको जड भएको छ । यो रोग ग्रसित भएको क्षेत्रका मानिसको आर्थिक, शारीरिक र मानसिक बोझ हुने गरेको विश्व स्वास्थ्य संगठनको प्रतिवेदनमा जनाइएको छ । नेपालीको जस्तो आर्थिक स्तर कम भएको समाजमा यो रोगको प्रकोपबाट धेरै प्रभाव पर्ने भएकाले सरकारले समयमै समाधान खोज्नु जरुरी छ । लक्षण बिरामीमा सामान्य ज्वरो आउने, जिउहात दुख्ने, जोर्नी तथा टाउको दुख्ने र आलस्य हुनेजस्ता लक्षण भएमा चिकित्सकले अन्य रोग पहिचानका लागि गरिने परीक्षणका अलावा डेंगु रोगको पनि परीक्षण गर्ने अवस्था सिर्जना भएको छ । दुई वर्षअघि डेंगु रोगबाट नेपालको पूर्वीभाग काँकडभिट्टामा दुई बिरामीको मृत्यु भएको पुष्टिसँगै बिरामी रोग पहिचान भएको थाहा पाएर आत्तिने गरेको पाइएको छ, तर त्यसो गरिनु हुन्न । सरकारले डेंगु रोगको रोकथामका लागि आफ्नो टोली खटाउनेदेखि सक्रिय भएर रोगको पहिचान तथा नियन्त्रण तथा रोगको कारण उन्मूलनमा जोड दिनुपर्छ । तीन दिनको ज्वरोको चरण पार गरेपछि रगतमा पानीको मात्रा कम भएमा कमजोरी बढ्दै जाने र रक्तचाप कम हुने पनि हुन्छ । शरीरमा प्लेटलेटको संख्या कम भएमा रक्तनलीहरूबाट रगत शरीरका अन्य तन्तुहरूमा जाने भएकाले शरीरमा डाबर आउने, बिरामी सिकिस्त हुने, रक्तचाप निकै कम हुने र शरीरमा आवश्यक रगतको अभावमा बिरामी सिकिस्त भई मृत्युसम्म हुने सक्ने भएकाले बेलामै उपचार गराउनु र चिकित्सकको निगरानीमा मात्र उपचार गराउनु बुद्धिमानी हुनेछ । सामान्य वा भाइरल ज्वरो भए पनि सामान्यरूपमा नलिन र डेंगु प्रकोपित क्षेत्रका वासिन्दाले समयमै अस्पताल आउन पंक्तिकार सुझाउन चाहन्छ, तर यो रोग लागिहाल्यो भनेर आत्तिने र त्रासमा बस्ने पनि गर्नु हुँदैन किनकि अधिकांश रोगीलाई सामान्य उपचारपछि घर फर्काउन सकिन्छ । केही पाँच प्रतिशत बिरामीमा मात्र यो रोग विकराल रूपमा आउने गर्दछ, जसको सघन उपचार आवश्यक हुन्छ। रोगको पहिचान केही बिरामीमा गरिए पनि धेरै बिरामीको पहिचान हुन सकेको छैन । किनकि सामान्य ज्वरो आएका बिरामी मेडिकल पसल गएर सामान्य औषधी सेवन गर्ने परम्परा हाम्रो समाजमा स्थापित छ । डाक्टरको सल्लाह लिन रोगले थलिएपछि मात्र आउने वैचारिक तथा आर्थिक रूपको गरिबी पनि हाम्रो समाजमै छ । सरकारले चासो नदिने हो भने यस रोगले यस क्षेत्रमा विकराल रूप लिन सक्छ र धेरैको ज्यान खतरामा हुनेछ । कसरी बच्ने विभिन्न मानिसको शरीरमा विभिन्न चार प्रकारको रूप धारण गर्न सक्ने डीईएन वान, टु, थ्री, र फोर (एक प्रकारको डेंगु) भाइरसको संक्रमणबाट यो रोग मानिसमा स्थापित हुन्छ । यो रोग मुख्यत: स्त्रीजातिका एडिज मच्छडको टोकाइबाट मानिसमा सर्ने गर्छ । पानी जम्ने ठाउँ, एयर कन्डिसन, फूलका गमला, पुराना टायर, नरिबलका खोस्टा, साना खाल्डामा सफा पानी धेरै दिनदेखि जमेर बसेको भए यो रोग फैलिने सम्भावना रहन्छ । उक्त प्रजातिका मच्छड सौखिन मानिन्छन् । त्यसैले मुख्यत: सफा पानीमा फैलिने भएकाले फोहोर नाली भएको ठाउँभन्दा घर र घरआसपासका पानी जम्ने पुराना भाँडाकुँडामा बस्ने लामखुट्टेबाट यो रोग फैलिने सम्भावना हुन्छ । तसर्थ आफ्नो घर सफाइ गर्नु र घरमा पानी जम्ने ठाउँ हटाउनु नै यो रोगको उचित रोकथामको उपाय हो । साथै मच्छडको टोकाइबाट बच्न झुलको प्रयोग गर्ने वा मच्छड धुप वा क्रिम प्रयोग गर्नु पनि उत्तिकै आवश्यक छ । यस रोगको उपचार सुरुमा चिकित्सकको निगरानीमा लक्षणअनुसार गरिने हुन्छ । शरीरमा पानीको मात्रा कम भए सोहीअनुसार पानीको मात्रा कम हुन नदिन स्लाइन चढाउनुपर्ने हुन्छ, तर शरीरमा प्लेटलेटको मात्र कम भएमा कम्पोनेन्ट ब्लड (सेतो रगत) चढाउनुपर्ने हुन्छ । बिरामी सिकिस्त भएमा सघन उपचार कक्षमा चौबीसै घन्टा स्वास्थ्यकर्मीको निगरानीमा उपचार गरिनुपर्ने भएकाले सम्बन्धित स्वास्थ्यकर्मीले पनि यस रोगको उपचारको कुनै खास पद्धतिअनुसार उपचार गर्नुपर्छ । सरकारमातहतका निकाय तथा स्थानीय निकायले यस प्रकारका रोगबारेमा जनचेतना दिनेदेखि उचित व्यवस्थापन गर्दै रोग नियन्त्रणमा चासो दिनुपर्ने र बिरामीको उपचारमा सरकारी सहयोगको व्यवस्था गर्दै रोग नियन्त्रणमा समेत रफ्तारमा काम गर्नुपर्नेमा सरकार यस रोगबारेमा कछुवा गतिमा अगाडि बढिरहेको छ, यस क्षेत्रका आम जनता दिनानुदिन रोगले ग्रसित हुँदैछन्, सरकार भने मौन छ । कुनै खास क्षेत्रमा फैलिएको रोगको नियन्त्रणदेखि बिरामीको उपचारमा सरकार नै सक्रिय हुनुपर्ने हुन्छ । सरकारले यस प्रकारको रोगको रोकथामका लागि आफ्नो टोली खटाउनेदेखि सक्रिय भएर रोगको पहिचान तथा नियन्त्रण तथा रोगको कारण उन्मूलनमा जोड दिनु आजको आवश्यकता हो । डा साह निम्स नेसनल हस्पिटल दमकका मेडिकल सुपरिटेन्डेन्ट हुन् ।"
चुनावी गठबन्धन : स्वतन्त्र मताधिकारको अपहरण,"संसदीय व्यवस्थामा निर्वाचनअघि गरिने चुनावी गठबन्धन स्वस्थ र पूर्ण प्रजातान्त्रिक संस्कार हैन । सबै पार्टीहरूले आआफ्नो सामथ्र्यअनुसार स्वस्थ र पूर्ण प्रतिस्पर्धात्मक वातावरणमा चुनावमा भाग लिइसकेपछि कुनै पार्टीको पनि बहुमत नआएको अवस्थामा कोयेलिसनमा सरकार बनाउने कुरा त बाँकी नै थियो र त्यो स्वाभाविक पनि हुन्थ्यो । त्यसो गर्दा जनतालाई उत्तर दिने ठाउँ पनि हुन्थ्यो । तर चुनाव अघिदेखि नै अप्राकृतिक हिसाबले सम्भावित निर्वाचन परिणामको अंकगणितलाई प्रभावित पार्ने खेल एक हिसाबले जनताको स्वतन्त्र मतदान गर्ने अधिकारको अपहरण हो भने पनि हुन्छ । नत्र भने चुनावमा भोट खरिदबिक्री भयो भनेर एउटा उम्मेदवार वा तिनलाई मत बेच्ने मतदातालाई आक्षेप लगाइरहँदा पार्टीहरूले आफैं होलसेलमा मत खरिदबिक्रीमा उत्रिएको मेसै पाएका छैनन् । यसपटक यो अस्वस्थ परिपाटीको बढावा दिनेमा अगुवा भएका नाताले नेपालको राजनीतिमा एमालेको छवि पनि बिग्रिएको छ, उसको जनाधार पनि खस्किँदै छ र अझ खस्कनेवाला छ । गठबन्धन बनाउन नेपाली कांग्रेस पनि लागिरहेको भए पनि एमालेलाई जत्तिको अपजस कांग्रेसलाई जाँदैन । कारण के भने एमाले आफ्नो चाहनाले गठबन्धनका लागि उद्यत् भएको हो भने कांग्रेसचाहिँ वाम गठबन्धनद्वारा सिर्जित परिस्थितिलाई सामना गर्न बाध्यात्मक परिस्थितिमा गठबन्धन निर्माणतिर लागेको हो । गठबन्धन गर्दा कस्ता पार्टीहरूलाई कुन स्थितिमा कस्तो फाइदा हुन्छ र कस्तो स्थितिमा सोचेजस्तो फाइदा हुन्न भन्ने कुरा 'केस टु केस' फरक पर्ने विषय हो । साथमा पार्टीहरूलाई यसबाट हुने फाइदा र घाटा तत्कालीन र दीर्घकालीन रूपमा फरक खालको हुने गर्छ । त्यसकारण यो विषय पनि गठबन्धनसम्बन्धी बहसमा जोडिएर आउने विषय हो । प्रत्यक्षमा कुनै पनि सिट नजित्ने वा एकदम कम सिट मात्र जित्न सक्ने पार्टीहरूका लागि गठबन्धनले केही बढी सिट जित्ने मौका दिन सक्छ, तर त्यो कुरा गठबन्धनमा रहेका प्रभावशाली पार्टनरसँगको लेनदेन ती साना पार्टनरको पक्षमा कत्तिको सकारात्मक थियो भन्ने कुराले निर्धारण गर्छ । त्यससँगै ती साना पार्टीहरूको देशव्यापी रूपमा फैलिने अवसरलाई भने गठबन्धनले नकारात्मक प्रभाव पर्छ । सामान्यत: पार्टीको भविष्यभन्दा आफ्नो तात्कालिक फाइदा हेर्ने एकदुई प्रभावशाली नेताले हाँकेको ससाना पार्टीमा गठबन्धनमा संलग्न हुने आतुरता रहन्छ । कारण के भने यस उपायबाट थोरै स्रोत र शक्ति परिचालन गरेर पनि ती साना पार्टीका नेता आफू र तिनका आसेपासेलाई पुग्ने सिट सजिलै प्राप्त गर्ने सम्भावना रहन्छ । ठूला पार्टी जो आफूले मात्र बहुमत ल्याउन नसक्ने तर अर्को कुनै पार्टीसँगको गठबन्धनबाट चाहिँ त्यो सम्भव हुने देख्छन् तब तिनीहरू त्यसका लागि लालायित हुन्छन्। अब एमाले कार्यकर्ताले आफ्नो पार्टीलाई माओवादीको वैशाखीमा अडेको पार्टीको रूपमा बुझ्न थाल्नु त्यस पार्टीको दीर्घकालीन भविष्यका लागि राम्रो संकेत हैन । त्यही कुराले अहिले वाम गठबन्धनअन्तर्गत एमालेको लागि उत्प्रेरित गरेको हो । एक अर्थमा भन्ने हो भने यसले एमालेभित्र रहेको उग्र सत्तालिप्सालाई पनि मुखरित गरेको छ । अर्थात् एमाले सत्ता बाहिर रहनै नसक्ने गरी आतुर भएको देखिएको छ । यसले एमालेलाई तत्कालीन र दीर्घकालीन रूपमा कसरी फाइदा वा बेफाइदा गरेको छ भन्ने कुरा बुझ्न विषयलाई गहिरोसँग हेर्नु जरुरी छ । तर एउटा कुरा प्रस्ट के हो भने एमालेजस्तो जनाधार विस्तार गर्दै गएको पार्टीलाई यस्तो कार्यले क्षणिक फाइदा दिएछ नै भने पनि दीर्घकालीन रूपले ठूलो नोक्सानी पुर्याउने देखिन्छ । कार्यकर्ता र मतदाताको मनोविज्ञान एमालेको तल्लो स्तरका कार्यकर्ताको पंक्ति परि श्रमी छ भन्नेमा शंका छैन । हिजोसम्म ती कार्यकर्ता आफ्नो पार्टी सुसंगठित र सबभन्दा बलियो ठान्थे । तर जुन डर र लालचका कारण एमाले केन्द्रीय नेतृत्व गठबन्धन गर्न आतुर भयो, त्यसले त्यसको कार्यकर्तापंक्तिमा भने नसोचेजस्तो निराशाको सुनामी ल्याइदिएको छ । एक अर्थमा भुइँको टिप्दा पोल्टाको खस्ने स्थितिमा एमाले पुगेको छ र त्यो कुरा एमाले नेतृत्वले पटक्कै बुझेको देखिँदैन । हिजोसम्म आफ्नो पार्टीलाई सर्वशक्तिमान मान्ने कार्यकर्ता कतै आफ्नो बुझाइ भ्रम रहेछ कि, आफूले सोचेजस्तो आफ्नो पार्टी बलियो रहेनछ कि, अन्य जिल्लामा हाम्रो पार्टी रहेनछ कि भन्ने द्विविधाको स्थितिमा पुगेका छन् । फलत: त्यसले तिनको ऊर्जा सिनित्तै घटाइदिएको छ । हिजोदेखि उत्साहित भएर एमालेलाई भोट हाल्दै आएका मतदातामा पनि त्यस्तै मनोविज्ञानले काम गरेको देखिन्छ । लडाकु सेनामा जसरी विजयको रक्तसञ्चार भइरहँदा सेनापतिले आत्मसमर्पण गरिदिन्छन् र त्यसबाट जे प्रभाव त्यो अग्रगामी सेनाको मनमा पर्छ, ठीक त्यही स्थिति बनेको छ एमाले र उसका कार्यकर्ताबीच । अब एमाले कार्यकर्ताले आफ्नो पार्टीलाई माओवादीको वैशाखीमा अडेको पार्टीको रूपमा बुझ्न थाल्नु त्यस पार्टीको दीर्घकालीन भविष्यका लागि राम्रो संकेत हैन । अब निराश कार्यकर्ता लिएर माओवादीको भोटको बलमा एमालेले कति सिट जित्ला हेर्नलायक कुरा त्यो हुने भएको छ । दीर्घकालीन असर राजनीतिक समाजशास्त्रका विद्वान्हरू भन्छन् दूरगामी दृष्टि भएका नेताले गठबन्धन गरे पनि फरक जनाधार र फरक सिद्धान्तका पार्टीसँग गर्न रुचाउँछन् । त्यो यसकारण कि त्यसो गर्दा नोक्सानी कम र फाइदा बढी हुन्छ । त्यसो गर्दा आफूलाई भोट कहिल्यै वा कमै मात्र दिने गरेको वर्ग वा क्षेत्रसम्म जाने र तिनको मन जित्ने अवसर प्राप्त हुन्छ । गठबन्धन गरेपछि कतिपय ठाउँ अर्को पार्टनरलाई दिनुपर्ने हुन्छ र आफ्ना मतदातालाई अरू नै पार्टीको चिन्हमा भोट देऊ भन्नुपर्ने हुन्छ । त्यो गठबन्धन उही पार्टनरसँग पटकपटकको चुनावमा समेत भई नै रह्यो भने गठबन्धन गर्नु पहिला ती मतदाताले कसलाई समर्थन गर्दथे भन्ने बिर्संदै गएर नयाँ पार्टीलाई नै आफ्नो ठान्ने स्थितिसमेत सिर्जना हुन्छ । यसरी अन्तत: थुप्रै निर्वाचन क्षेत्रबाट त्यो पहिलाको पार्टी हराएर जाने खतरासमेत रहन्छ । प्रचण्डको कूटनीतिक सफलता वाम गठबन्धनले प्रचण्डलाई दुई हातमा लड्डु भनेजस्तो भएको छ । अस्ति स्थानीय निर्वाचनमा कांग्रेससँग तालमेल गर्दा विचारधारात्मक भिन्नताले सोचेजस्तो फाइदा नभएको सोचेका हुन सक्छन् प्रचण्डले । भरतपुरको गाईजात्रा त सबैसामु जगजाहेर छ । चितवनलाई आफ्नो 'बेस' बनाइरहेका प्रचण्डले अस्तिको भरतपुर काण्डका कारण आफैंलाई पनि चुनाव जित्न गाह्रो पो पर्ने हो कि भन्ने सोचेको देखिन्छ । त्यसमाथि पहिलाजस्तो एकभन्दा बढी निर्वाचन क्षेत्रबाट चुनाव लड्न पाउने व्यवस्था पनि नयाँ संविधानले खारेज गरिदिएको छ । तसर्थ एमालेसँग गठबन्धन हुँदा 'विचारधारा' को समस्या पनि नहुने, भरतपुर मुद्दा बल्झिनेभन्दा सुल्झिने र माओवादीबाट जित्नेहरू उसको आफ्नै चुनाव चिह्नका कारण आफैंसँग रहिरहनेसमेतका कारण यो गठबन्धन आफू र आफ्नो पार्टीका लागि हरेक हिसाबले फलदायी हुने निक्र्योल प्रचण्डले निकालेका हुन सक्छन् । आकर्षक सिट जितेको खण्डमा एमालेलाई छोडेर अरू नै पार्टीसँग सरकार बनाउने बाटो पनि माओवादीलाई खुला रहिरहने सम्भावना त थियो र छ नै । त्यस हिसाबले हरेक कोणबाट हेर्दा यस गठबन्धनबाट गुमाउने एमाले र जित्ने माओवादी पार्टी र प्रचण्ड नै भएको प्रस्ट देखिएको छ । बरु राम्रो सदुपयोग गर्न जाने कांग्रेसले पनि यसलाई आफ्नो पक्षमा पार्ने रणनीति बनाउन सक्छ ।"
चुनावी खर्च र लोकतन्त्र,"अनेकन उथलपुथलपछि देशको गणतान्त्रिक संविधान (नेपालको संविधान २०७२) को आधारभूत कार्यान्वयनको चरणसम्म आइपुग्दा हरेक क्षेत्रमा दुइटा परस्पर विरोधी परिघटना देखिएका छन् । एउटै प्रक्रियाभित्र रहेका परस्पर निषेधकारी परिघटनाका केही बान्कीहरू यस्ता छन् १ एकातिर संविधानको आधारभूत कार्यान्वयन हुँदैछ, जसबाट गणतन्त्रसहितको लोकतन्त्र अझ बढी संस्थागत हुने अवस्था सिर्जना भएको छ भने अर्कोतिर लोकतन्त्रका संवाहक राजनीतिक पार्टीहरूभित्रको आन्तरिक लोकतन्त्र वा माक्र्सवादी पदावलीमा भन्दा 'अन्तरपार्टी जनवाद' करिबकरिब समाप्तिको दिशामा पुगेको देखिन्छ । राजनीतिक पार्टीभित्रको लोकतन्त्र समाप्त भइसकेपछि राजनीतिक व्यवस्थाभित्रको लोकतन्त्रको पनि आत्मा मरणासन्न हुने (कोमामा जाने) अवस्था रहन्छ भन्नेमा दुईमत नहोला । २ नाम, झन्डा, विचारसिद्धान्त, आचरण, कार्यशैली इत्यादि मिल्ने (वा मिल्नेजस्तो देखिएका ! ) दलहरूका बीचमा निर्वाचनको पूर्वसन्ध्यामा गठबन्धन भएको छ र चलिरहेको निर्वाचन प्रक्रियामा पनि यो व्यष्टि तह (माइक्रो लेबल) मा समेत अझै सघन हुनेछ । राजनीतिक स्थिरताका लागि यो जरुरी थियो । बरु भन्न सकिन्छ अहिले देखिएको राजनीतिक ध्रुवीकरणको प्रक्रिया उहिल्यै सघनरूपमा सुरु भइसक्नुपर्ने थियो । २०४६ सालमा 'सीमित अधिकारसहित' को भए पनि बहुदलीय लोकतन्त्र स्थापित भएपछि दलहरूमा ध्रुवीकरण हुँदै जानुपर्ने थियो । त्यसो भएको भए यसबीचमा भएका धेरै दुर्घटना टाल्न सकिन्थ्यो । यसैले भन्न सकिन्छ अहिले जुन राजनीतिक ध्रुवीकरण भइरहेको छ, यसले देशका वर्ग शक्तिहरूको अवस्थालाई सही दिशा दिनेछ । वर्ग सन्तुलनमा एकातिर यो सही काम हुन खोजेको देखिन्छ भने अर्कोतिर अमिल्दा वर्गका चतुर खेलाडीहरूसँग (व्यष्टि तहमा भए पनि) भएको गठबन्धनले फेरि पनि वर्गस्थिति धारिलो नहुने र राजनीतिभित्रको फोहोरी खेलले निरन्तरता पाउन सक्ने परिस्थितिको वीजारोपण पनि सँगसँगै भएको देखिन्छ । ३ संविधानको प्रस्तावनामै समाजवादी अवधारणा छ र विभिन्न धाराहरूमा समाजवादउन्मुख अर्थतन्त्र निर्माण गर्ने उल्लेख गरिएको छ । प्रमुख दलका घोषणापत्रमा पनि समानतामूलक समाज निर्माण गर्ने र लोकतन्त्र सुदृढ गर्ने उल्लेख गरिएका छन् । सबैजसो दलका घोषणापत्रहरूले सुशासन कायम गर्ने विषयमा जोड दिएका छन् । यो धेरै राम्रो पक्ष हो । अर्कोतिर प्रमुख पार्टीहरूले विभिन्न तरिका र उपाय निकालेर समाजका विजातीय तत्वहरूलाई चुनावमा 'टिकट' दिएका छन् । अबको प्रतिनिधिसभा र प्रदेशसभामा करिब एक दर्जन गुन्डा र हत्या आरोपीहरूको उपस्थिति निश्चितै हुनेछ । गुन्डाहरूलाई नीतिनिर्माणको तहमा पुर्याएर कस्तो 'सुशासन' निर्माण हुने र समाजवादउन्मुख अर्थतन्त्रको जग बस्ने हो ? सहजै अनुमान गर्न सकिन्छ । ४ विभिन्न पार्टीहरू एकजुट हुने प्रक्रिया एकातिर सुरु भएको छ भने अर्कोतिर विभिन्न पार्टीका पाका, पुराना, इमानदार, आन्दोलनको इतिहास बोकेका कार्यकर्तामा विद्रोहको भावना फैलिँदो छ । अहिले केही थोरै कार्यकर्ताले चुनावमा विद्रोही वा 'बागी' उम्मेदवारी दिए । धेरैलाई करबल लगाएर वा नजिककाहरूले सम्झाएर बागी उम्मेदवारी फिर्ता गराइयो र नमान्ने 'अराजकहरू' कारबाहीका भागीदार भए । यसबाट नेतृत्व तहलाई आफ्नो शक्ति र 'पौरखी क्षमतामा' थप विश्वास भए होला । तर मसिनो गरी विश्लेषण गर्ने हो भने प्रस्ट देखिन्छ धेरैजसो बागीहरू विगतमा पार्टीबाट 'शुभलाभ' को आशा नगर्नेहरू नै रहेका छन् । यो धेरै ठूलो विरोधाभास हो । पार्टीभित्र र देश दुवैको लोकतन्त्र बचाउन चुनावी खर्च घटाऊ । कार्यक्रमको आधारमा भोट माग । पैसामा भोट खरिद नगर । कार्यकर्ता विचारबाट परिचालित गर । पैसा दिएर कार्यकर्ता परिचालित नगर । अहिलेको धेरै जटिल अन्तर्विरोधलाई संक्षेपमा भन्नुपर्दा समाजवादउन्मुख संविधानसहितको लोकतन्त्र बाहिर वा आवरणमा बलियो हुँदैछ भने नेपाली लोकतन्त्रको मूल आत्मा समाप्तप्राय: हुँदैछ । पार्टीहरू नै लोकतन्त्रका पर्यायवाची हुन् । उनीहरू ठीक हुँदा लोकतन्त्र पनि सही बाटोमा हिँड्छ । खराब लोकतन्त्र सुधार्न सही पार्टी चाहिन्छ र विद्यमान पार्टीहरूको भूमिका सही भएन भने नयाँ पार्टी बनाउने प्रक्रिया सुरु हुन्छ । यस तथ्यलाई समयमै ध्यान नदिने हो भने फेरि पार्टीहरूमा विभाजनको प्रक्रिया सुरु हुने र अस्थिरताको दुश्चक्र दोहोरिने सम्भावना टड्कारो छ । अहिले सबैजसो पार्टीहरूभित्र इमानदार कार्यकर्ता उकुसमुकुसको अवस्थामा छन् । उनीहरूले आआफ्ना दलहरूबाट निर्णायक विद्रोह गरिहालेका छैनन् । तर उनीहरूले विद्रोह नगरेर लुलिए भने पनि विद्रोहभन्दा खतरनाक अवस्था आउन सक्छ भन्ने दलका नेताहरूले अहिले बुझिरहेका छैनन् । अहिले सबैजसो पार्टीका शीर्षस्थानमा हुने नेताहरूका बुझाइमा इमानदार कार्यकर्ताले कुनै गडबड गर्ने छैनन् । नेताहरूका नजरमा इमानदार कार्यकर्ता भनेका निरीह प्राणी हुन्, उनीहरूमा कुनै दम छैन, जसबाट उनीहरूले कुनै चुनौती खडा गर्न सकून् । किन भयो यस्तो ? विभिन्न तहका नेताकार्यकर्ताका दिमाग किन यसरी भाँडियो ? हिजोका दिनमा घरपरिवार, व्यक्तिगत सुखसुविधा, अवसर सबै त्यागेर हिँडेको मानिस नेतृत्व पंक्तिमा पुगेपछि यति सारो भ्रष्ट, नातावाद र कृपावादमा चुर्लुम्म डुबेको, ढोंगीपाखण्डी किन भयो ? हिजोका दिनमा देश, जनता र संगीसाथीका लागि ज्यान दिन तयार हुने मानिस आज साथीको बलि चढाउन पनि पछाडि नपर्ने अवस्थामा किन पुग्यो ? पञ्चायती कालरात्रिका दिनमा भूमिगत पार्टीका कार्यकर्तालाई आआफ्ना पार्टीहरू मन्दिर जस्ता लाग्थे, जहाँ कष्ट हुँदा पनि उनीहरू आनन्दको अनुभूति गर्थे । एकजना कट्टर धार्मिक मानिसलाई भगवान्प्रति जति आस्था थियो, त्यो बराबर नै कार्यकर्तालाई नेता र पार्टीप्रति आस्था थियो । आज त्यो सबै किन भताभुंग भयो ? किन इमानदार कार्यकर्ता नेताहरूलाई मन पर्न छोडे ? माथि लेखिएका प्रश्नहरूको उत्तर नेताहरूको नियतमा भन्दा उनीहरूलाई त्यस्तो बनाउने प्रणालीमा खोज्न जरुरी छ । बहुदलीय व्यवस्थामा नेताकार्यकर्तालाई बिगार्ने वा पथभ्रष्ट बनाउने प्रमुख माध्यम चुनावको खर्चिलो प्रणाली हो । २०४८ सालको चुनावमा इमानदार उम्मेदवारहरूले बढीमा २०२५ हजारमा खर्च चलाए । उनीहरूमध्ये कतिले जिते कतिले हारे । २०५१ सालको चुनावमा पैसाको प्रयोग अझै बढी भयो । इमानदारहरूका लागि पर्चापोस्टर र गाडी भाडाको खर्चले नै थला बसाल्यो भने चलाखहरूको खर्च रक्सीमासु, कपडा र पैसा वितरणले बढायो । अब स्थिति कस्तो भएको छ भने सामान्य खर्चमा चुनाव चलाउँदा पनि लाखौंले भेट्दैन, करोड चाहिन्छ । कसैले इज्जत धान्नका लागि खेतबारी बेचेर चुनाव चलाएको होला, तर आमरूपमा चुनावी खर्चको जोहो गर्न भ्रष्ट हुनुपर्ने वा भ्रष्टाचारीलाई संरक्षण गरेर, उसको काम गरिदिएर वा 'जितेपछि काम गरिदिने सर्तमा' चन्दा जुटाउनुपर्ने अवस्था उत्पन्न भएको छ । प्रोफेसर एजाज अहमदले 'कम्युनिस्ट घोषणापत्रको सामयिकता' भन्ने आफ्नो संक्षिप्त परिचर्चामा भनेका छन्, 'अहिलेका चुनावहरूमा सम्पत्तिशाली वर्गबाट जसरी पैसाको खोलो बगाइन्छ, यसमा रोक लगाउने हो भने कम्युनिस्ट पार्टीको उम्मेदवारलाई कसैले हराउन सक्ने छैन । यसैगरी चुनावमा पैसाको प्रयोग बढ्दै जाने हो भने कम्युनिस्ट पार्टीका उम्मेदवारहरूले चुनाव जित्ने अवस्था अन्त्य हुँदै जाने छ।' नेपालको सन्दर्भमा स्थिति अलि फरक छ । 'कम्युनिस्ट उम्मेदवारहरू' ले पनि चुनाव जित्नका लागि अत्यधिक मात्रामा रकम खर्च गरिरहेका छन् । यस्तो खर्च अनुचित ढंगको कमाई वा भविष्यमा काम गरिदिने सर्तका साथ पुँजीपति वर्गको मानिसबाट लिइएको चन्दाबाट गरिएको छ भने त्यो उम्मेदवार कम्युनिस्ट सिद्धान्तबाट धेरै टाढा पुगेको छ भन्ने प्रस्ट छ । यदि भएको घरवार बेचेर खर्च चलाइएको छ भने पनि अब गरिब उम्मेदवारले चुनाव लड्न नसक्ने अवस्था उत्पन्न भएको छ । इमानदार नै भए पनि सम्पत्तिशाली वर्गका हातमा चुनावको उम्मेदवारी केन्द्रित हुँदैछ क्रमश: । पैसाको बलमा चुनाव जित्न थालेपछि झन्डा जुनसुकै बोके पनि मानिस कम्युनिस्ट पो कहाँ रहन्छ र ? सोझासीधा कांग्रेसी वा अन्य पार्टीका कार्यकर्ताहरूको पनि हालत उही हो । करोडौं खर्च गरेर चुनाव जितेपछि अहिलेको खर्च तिर्न र अर्को चुनावको खर्चको जोहो गर्न भ्रष्टाचार नै एक मात्र विकल्प रहन्छ । चुनाव जित्नका लागि 'टिकट' चाहियो । टिकटका लागि नेतृत्वको चाकरीचाप्लुसी गर्नुपर्यो । आफ्नोसमेत खर्च चलाइदिने सर्तमा कुनै धनीमानीलाई टिकट दिलाइदिने आश्वासन दिनुपर्यो र नेतालाई गुमराहमा राख्दै भन्नुपर्यो, 'उहाँ हाम्रो पार्टीको अत्यन्त इमानदार र सिर्जनशील कार्यकर्ता हुनुहुन्छ, टिकट त उहाँलाई नै दिनुपर्छ ।' यस फरेबको खेलभित्र इमानदार कार्यकर्ता बलि चढाइन्छ। निरन्तर आफैंले मात्र टिकट पाउनका लागि नेताको गुट बलियो बनाउनुपर्यो । नेतालाई पनि बाध्यता छ गुट बलियो भएन भने आफ्नो रजगज चल्दैन । गुट बलियो बनाउन आफ्नो वरिपरि भएका चाकडीबाजहरूलाई बलियो बनाउनुपर्यो । पार्टीबाट गुटमा लागेको इमानदार कार्यकर्ता त्यहाँ पनि क्रमश: असुरक्षित बन्दैछ । यसरी निर्वाचनमा गरिने मनपरी खर्च नै लोकतन्त्रको आत्मा मार्ने माध्यम बनिरहेको छ । अत्यधिक चुनावी खर्चकै कारणले पार्टीहरूको अर्थतन्त्र अपारदर्शी र लेखा प्रणाली देखावटी बनिरहेको छ । यसकै कारणले गलत मानिसहरू राजनीतिक नियुक्तिमा पुगिरहेका छन् । न्यायालय पनि राजनीतिक भागबन्डामा हुनुपर्ने अरू कुनै कारण छैन पैसा कमाउन वा कमाएको पैसाको सुरक्षाका लागि न्याय प्रणालीलाई पनि प्रदूषित गरिएको छ ।केही साना दलबाहेक चुनावी खर्चका आँकडा हेर्दा को कम्युनिस्ट र को गैरकम्युनिस्ट भनेर छुट्ट्याउन नसकिने भएको छ । इतिहास विद्रुप ढंगले दोहोरिएको छ । विगतमा सादापनका कारणले कांग्रेस र कम्युनिस्ट नेताहरू छुट्टिँदैनथे । उनीहरूलाई छुट्ट्याउन सिद्धान्त हेर्नुपथ्र्यो । अहिले विलासी जीवनशैलीका कारणले यिनीहरूलाई छुट्ट्याउन सकिन्न ।स्थिति यस्तो भएको छ गरिब कार्यकर्ता चुनावपछि थप ऋणमा चुर्लुम्म डुब्छ, थोरै केही यस्ता नेताकार्यकर्ता छन्, जसले चुनावपछि रकम बचत गर्दछन् । उनीहरूका लागि टिकट पाउनु मात्रै पनि राम्रो व्यवसाय हुन्छ । गरिबले पनि चुनाव लड्न सक्ने र लोकप्रियताका आधारमा मात्रै चुनाव जित्न सक्ने प्रणाली नबनाउने हो भने लोकतन्त्र समाप्त हुनेछ । पार्टीहरूको आन्तरिक लोकतन्त्र त कोमामा पुगेकै छ । पहिलो कुरा दलहरूले आफूले अँगालेका नीतिकार्यक्रम र सिद्धान्त ठीक छन् कि छैनन् भनेर परीक्षण हुनुपर्ने हो । चुनावी खर्च पनि कस्तो पार्टी बनाउने र त्यसको अभियानबाट कस्तो समाज बनाउने भन्ने विषयसँग जोडिएको हुँदा यो पनि सिद्धान्तकै कुरा हो । चुनावी खर्चलाई पार्टीको नीतिसिद्धान्तकार्यक्रमसँग जोड्ने छाँट तत्काललाई देखिन्न । नीतिकार्यक्रम कागजमा मात्रै सही भएर भएन, त्यसअनुसारको व्यवहार पनि हुनुपर्छ । किताबका माछाले पेट भरिन्न भन्ने सबैलाई थाहा छ । अहिलेका धेरै विरोधाभासहरूको एउटा प्रमुख कारण (सबै होइन) महँगो चुनाव नै रहेको छ । पार्टीभित्र र देश दुवैको लोकतन्त्र बचाउन चुनावी खर्च घटाऊ । कार्यक्रमका आधारमा भोट माग । पैसामा भोट खरिद नगर । कार्यकर्ता विचारबाट परिचालित गर । पैसा दिएर कार्यकर्ता परिचालित नगर । पार्टीभित्र र देश दुवैको लोकतन्त्र बचाउन चुनावी खर्च घटाऊ । कार्यक्रमको आधारमा भोट माग । पैसामा भोट खरिद नगर । कार्यकर्ता विचारबाट परिचालित गर । पैसा दिएर कार्यकर्ता परिचालित नगर ।"
चुनावको मुखमा 'पापको गुरु !',"नैतिक शिक्षा दिनका लागि आयोजित प्रवचनमा धेरै पहिले सुनेको र अहिलेसम्म पनि मनमा रहिरहेको एउटा कथाबाट आजको आलेख सुरु गरौं । कथा यस प्रकार छ : किसान तपाईंहरू विद्वान् पण्डित हुनुहुन्छ, त्यसैले मलाई सधैं भनिरहनु हुन्छ, पाप गर्नु हुँदैन । मलाई सिकाइरहनुभएकाले तपाईं मेरो गुरु हुनुभयो । अनि मेरोजस्तै पापको पनि त गुरु होला नि ? पापको गुरु को हो ? मलाई बताइदिनुहोस् न पण्डितजी !पण्डित किसानको अचम्मको प्रश्न सुनेर पण्डित जिल्लियो । केहीछिन गमेपछि भन्यो, म तिमीलाई यसको जवाफ अलि दिनपछि दिउँला है ! त्यसपछि उसले धेरै पुस्तकहरू पढ्यो, तर पापको गुरु को हो भन्ने पत्तो लगाउन सकेन । किताबमा नभेटेपछि ऊ जसलाई भेटिन्छ, उसैलाई सोध्छु भनेर घरबाट निस्कियो । सहरमा पुगेपछि उसले एउटी वेश्यालाई भेट्यो र सोध्यो, पापको गुरु को होला मलाई बताइदिन सक्छौ ? वेश्या सक्छु, किन नसक्नु तर म सानु जातकी हुँ पण्डित ! जवाफ पाउन तिमी मसँग मेरो डेरामा जानुपर्छ । पण्डित त्यसले केही फरक पर्दैन । जाऊँ । वेश्या हेर पण्डित, मेरो बस्ने ठाउँ यही हो । सोफा एउटै छ, आऊ यसैमा मसँग बस । तिमीलाई भोक पनि लाग्यो होला, म भोजन तयार गर्छु । पण्डित अन्कनाएको देखेर वेश्याले भनी, हेर मकहाँ भोजन गर्यौ भने पाँच स्वर्ण मुद्रा पनि तिमीलाई दिन्छु । पण्डित मौन बसे । मनमनै खुसी भएर हिसाब गरे । ओहो के भयो त, खान पनि पाइने, स्वर्ण मुद्रा पनि पाइने । कसैले देखेको छैन क्यारे, के भयो र ? बरु यो त दुवै हातमा लड्डु पो भयो ! उनको अनुहारमा देखिएको खुसीबाट पण्डितको मनमा खेलेका कुरा वेश्याले सहजै अनुमान लगाई । वेश्या खाना बनाएर थालमा हालेर ल्याई छेउमा स्वर्णमुद्राहरूसहित । भनी, पण्डितजी ल खाना खाऊँ । पण्डित कसैले देखेको छैन क्यारे भन्ने सोच्दै आफ्ना सबै आचरण बिर्सिएर खाना मुछ्न थाले । वेश्या पण्डितले गाँस मुखमा लैजान लागेका के थिए, थाल पूरै आफूतिर तानी । पण्डित यो के गरेको ? खान लागेको थाल किन तानेकी ? वेश्या तिम्रो प्रश्नको जवाफ दिएको ! तिमीले मलाई सोधेका थियौ नि, पापको गुरु को हो, होइन ? पण्डित त्यो त हो ।वेश्या हो, मैले तिमीलाई त्यही जवाफ दिएकी । यहाँ आउनुअघि तिमीले मैले दिएको खाना खान्नथ्यौ । तर मैले पाँच स्वर्ण मुद्रा पनि खानासँगै दिन्छु भन्दा खान्छु भन्यौ । साँच्चै हो कि होइन भनेर खाना बनाएर दिएँ तिमी त सहज खाना मुछ्न थाल्यौ अनि मैले थाल तानेर तिम्रो प्रश्नको जवाफ दिएकी हुँ । पण्डित कसरी जवाफ भयो, खान लागेको थाल तानेर ? मैले कुरो बुझिनँ नगरबधू ! वेश्या स्वर्ण मुद्राको लोभमा तिमीले पण्डितको आचरण बिस्र्यौ । त्यही जानकारी दिनका लागि थाल तानेकी हुँ । पडित, तिम्रो प्रश्न 'पापको गुरु लोभ हो' भनेर मैले जवाफ दिइसकें । अब हात धोउ र आफ्नो बाटो तताऊ ! लोभी पण्डितलाई वेश्याले उदाहरणसहित जुन जवाफ दिई त्यसले पाखण्डीहरूको दोहोलो काढेको जस्तो लागेर पाठकसमक्ष प्रस्तुत गरेको हुँ । तर यो नैतिक कथा प्रस्तुत गरेर आजको लेखमा भन्न खोजेको कुरा के मात्र हो भने प्रदेश र संघीय संसद्को चुनावमा देश जसरी हेलिएको छ, पार्टीका नेताले जुन घोषणापत्र सार्वजनिक गरेका छन्, त्यसबारे सानो सवाल उठाउन मात्र खोजिएको हो । विस्तारमा त पण्डितहरूले चिरफार गर्ने नै छन् । घोषणापत्रमा दलहरूले गरिब जनताको दु:खको गीत गाएका छन् । दु:ख र अप्ठेरोबारे सहानुभूति जनाउँदै उनीहरूले जिते जादुगरले मरेको मानिसलाई जिउँदो बनाए झैं गरिबीलाई तीन कोस टाढा भगाइदिनेछन् । शिक्षास्वास्थ्य नि:शुल्क उपलब्ध गराउनेछन् । हरेक व्यक्तिलाई यसरी रोजगार दिलाउनेछन् कि बेरोजगार उनीहरूले जितेपछि रहने छैन । जलविद्युत् विकासदेखि कृषिको आधुनिकीकरण यसरी गरिने छ कि नेपालको पहिचान विश्वमै विद्युत् र खाद्यान्न निर्यात गर्ने देशको रूपमा हुनेछ । बाटोघाटो, रेलमार्गदेखि जल यातायात र केवलकारले नपुगिने नेपालको कुनाकन्दरा नै बाँकी रहने छैन । उद्योगधन्धा यसरी फस्टाउने छ कि चीन र भारतका मजदुर यहाँ काम गर्न वर्क परमिट लिएर आउन थाल्नेछन् । नेपालीको प्रतिव्यक्ति आयले विकसित देशलाई उछिन्नेछ । हामी वैधानिक चोर, डाँका, हुँडारहरूलाई जनताको सही प्रतिनिधि भनेर आफ्नो अमूल्य मतदान गरिरहेका छौं । यो गलत मात्र होइन, भ्रष्टाचार पनि हो । घोषणापत्रका गफ पढिरहँदा र उम्मेदवारका भाषण सुन्दासुन्दै यताउता फर्किएको त उनीहरूबाहेक अरू कोही परिवर्तन भएको देखिनँ । समाज परिवर्तन गराउने कुरा फलाक्दै हिँड्नेहरू स्वयंमा कति परिवर्तन भए ? तर उनीहरूलाई मत दिएर जिताउने मतदाता यसपालि पनि उनीहरूकै पोथ्रा पढेर उनीहरूलाई नै भोट दिन लालायित रहेको पो पाइयो, काठमाडौं, ललितपुर र भक्तपुरका गाउँ र सहरहरूमा डुल्दाफेरि । यो के हो ? किन यस्तो गएगुज्रिएको सोच राखेर मतदाता निम्छरा भएका होलान् ? के नीतिकथाको पण्डितजस्तै हाम्रा मतदाताहरू पनि स्वर्णमुद्राको लोभमा परेर आफ्नो आचरण र अधिकार बिर्सिएर जस्तै सोच महिना दिनअघिदेखि नै बनाएका हुन् ? हुन् भने सार्वभौमसत्तासम्पन्न भनिने जनताको यो एकदमै गलत प्रवृत्ति र हचुवा तथा हेलचक्राइँपूर्ण बानी व्यवहार हो । आफ्ना सन्तान भविष्यका कर्णधार अथवा नयाँ पुस्ताप्रतिको गद्दारी र बेइमानी हो । गणेशमानको शब्दमा भन्दा भेडो हो । जितेर गएपछि माखो नमार्ने गैरजिम्मेवार र अनैतिक जनप्रतिनिधिलाई जति दोष लगाउँछौं, तीभन्दा हामी मतदाता एक रौंजति पनि कम भ्रष्टाचारी रहेनछौं । छातीमा हात राखेर भन्ने हो भने हाम्रै सन्तानले भविष्यमा ती भ्रष्ट नेतालाई भन्दा तिनलाई पवित्र मत खसालेर अपराध गर्न प्रमाणपत्र दिने हामी मतदातालाई सराप्नेछन् । हामी पनि अपराधीलाई सघाएवापत रौरव नरकमा घाँटीघाँटीसम्म गुहुको पोखरीमा डुबेर आफ्नै सन्तानले बाबुआमा र हजुरबाहजुरआमाले गुहु खाएर भोट हालेकाले हामीले दु:ख पाउनुपरेको हो भनेर सरापेको टुलुटुलु हेरिरहने छौं । यहींनिर दुई महिनाजति अघि अमेरिकाका ब्रिट स्टेफिन्सले न्युयोर्क टाइम्स भन्ने पत्रिकामा लेखेको लेखको सम्झना आयो । उनले भनेका छन्, यस्तै चुनावमा जनताका शिक्षा, स्वास्थ्य, रोजगारका कुरा उठाउनेहरूले नै हाम्रो शिक्षा, स्वास्थ्य र रोजगार ध्वस्त बनाइरहेका छन् । तर हामी वैधानिक चोर, डाँका, हुँडारहरूलाई जनताको सही प्रतिनिधि भनेर आफ्नो अमूल्य मतदान गरिरहेका छौं । यो गलत मात्र होइन, भ्रष्टाचार पनि हो । हामी किन मत माग्न आउने यी मुसमुन्द्रे ब्वाँसाहरूलाई प्रश्न गर्दैनौं ? के गरिस् तैंले निर्वाचित भएर गएपछि ? के गर्यो तेरो पार्टीले, पटकपटक सत्तामा पुगेर ? के भोट माग्न आउनेसँग र त्यसलाई ल्याउने लाउकेसँग प्रश्न गर्न र तिनलाई अलोकप्रिय लाग्ने विचार प्रकट गर्न हामी मतदाता किन हच्किने ? किन खुला दिमागले हामीले आफ्ना कुरा वामपन्थी होस् कि दक्षिणपन्थी गठबन्धनका उम्मेदवारसँग नराख्ने ? न्युयोर्क टाइम्सका ती लेखक पण्डित ब्रिट स्टेफिन्सले पश्चिमी विद्वत् समाजमा हरेकले आफूलाई आलोचनात्मक रूपमा हेर्ने दाबी गर्दै आफ्नो लेखमा भनेका छन् सुकरात होमरसँग झगडा गर्दथे । एरिस्टोटल प्लेटोसँग विद्रोह नै गर्थे । लक, हब्स र रूसोसँग असहमति प्रकट गरिरहन्थे । नित्से त हरेकसँग झगडै गर्थे । विद्वान् विट्गेन्स्टिन त आफैंसँग झगडा गरिरहन्थे । उनले औंलो ठड्याउँदै सचेत गराएका पनि छन्, तर यी झगडा कहिले पनि व्यक्तिगत स्वार्थका लागि हुँदैनथे । कुनै निश्चित राजनीतिक वा सिद्धान्त र व्यवहारविरुद्ध नै हुन्थ्यो । आश्चर्यलाग्दो कुरा के भने, उनले जोड दिँदै भने हाम्रा पण्डितहरूका ती झगडा केही दशक र कहिले त शताब्दीसम्मै चलिरहन्थे । विरोध जनाउने विद्वान्को निधन भइसके पनि उसले उठाएकोे सवालले निरन्तरता पाउँथ्यो ! अझ महत्वपूर्ण र रोचक कुरा त के भने ती झगडा गलतफहमी भएर गरिएका हुन्नथे । सारभूत रूपमा वैचारिक प्रतिपक्षका विचारहरू गहन रूपमा पढेर मात्र त्यसमाथि निर्मम प्रहार गरिन्थ्यो । त्यसैले कसैसँग असहमत हुन वैचारिक प्रतिपक्षका विचारहरू गहन र व्यापक रूपमा पढेर, त्यसबारे टिपोटहरू बनाउँदै सचेत भएर मात्र असहमत हुनेले आफ्ना समानान्तर विचार अगाडि बढाउँथ्यो । त्यसैले कसैसँग असहमत हुन सर्वप्रथम उसका कुरा राम्ररी बुझ्नुपर्छ । वामपन्थी घोषणापत्रले गरेका गफ र दक्षिणपन्थी गठबन्धनको तथ्यांक मिथ्यांकको चाङले मतदाताको मनलाई तान्न सक्दैन । तिनीभित्रका मरमसलाबारे पण्डितले स्वर्णमुद्राको लोभमा आफ्ना आचरण छोडेजसरी होइन कि ब्रिट स्टेफिन्सले जसरी गहन अध्ययन, गम्भीर श्रवण, सूक्ष्म नजर लगाएर असहमत भएका विचारलाई हेर्नु, बुझ्नु र पढ्नुपर्छ । यस्ता कुरा गर्दा नैतिकवान् हुन पनि जरुरी छ । शंकाको सुविधा जहिले पनि प्रस्तोतालाई दिनुपर्छ किनभने उसको उद्देश्यप्रति सहानुभूति राखेर मात्र उठेको चुरोको आलोचनामा निर्ममता अपनाउनुपर्छ । तर प्रमुख दलहरूको जसरी भए पनि चुनाव जित्न गरेको हडबडीलाई देख्दा लाग्छ, उनीहरूको नियत नै पहिलाजस्तै मतदातालाई गुमराहमा पारेर चुनाव जित्नु हो । यिनलाई यही निर्वाचनमा मतदाताले सशक्त भएर जवाफ नदिने हो भने आउँदो कार्यकाल पनि ठग्ने र लुट्ने र झुक्याउने छन् । त्यसैले निर्वाचनको पूर्वसन्ध्यामा महत्वपूर्ण भूमिका पत्रकारिता जगत्ले निर्वाह गर्नैपर्छ । यसका लागि पत्रकारले सबैभन्दा पहिला दलको झोले हुन छोड्नैपर्छ । दलीय बर्को ओढेर गरिएको व्यावसायिक पत्रकारिता होइन । पत्रकारिता अरू बन्दव्यापार वा व्यवसाय जस्तो होइन । न यो सामान ढुवानी गर्ने ट्रक ड्राइभरी हो, न त तात्तातो मोमो बेच्ने व्यापार नै । मुलुक भनेको भेट्न आउनेलाई अस्तुको अंश हालेर पकाइएको काट्टो र त्यो खुवाउने किरियापुत्री होइन ! यही कटु सत्य पत्रकारले निर्वाचनका बेला मतदातासमक्ष पस्किनैपर्छ किनभने सरकार यतिबेला सुशासनको माखौल उडाउने षड्यन्त्रमा लहसिएको छ । निर्वाचन आयोगलाईसम्म धम्क्याइरहेको छ ।"
विदेशी रेस्लरहरु नेपालमा,भारतीय रेस्लर द मास्क म्यान को नेपाल आगमन ले १२ दिन यता नेपाली सामाजिक सन्जालमा ठुलो हलचल मच्चिरहेका बेला प्रो रेस्लिङ गमेर नाम गरेका अमेरिकन खेलाडी नेपाल आएका छन्। उनलाई स्वागत गर्न नेपाली खेलाडी नुवाकोटे टाइगरलगायत रेस्लिङ संघका पदाधिकारीहरु पनि पुगेका थिए। अमेरिकन खेलाडी प्रो रेस्लिङ गमेरले नेपाली खेलाडी नुवाकोटे टाइगरलाई अचानक हातपात गरे र त्यहाँको स्थिति तनावग्रस्त बन्यो। नुवाकोटे टाइगरले आफूले पाहुना माथि अनुचिचत व्यवहार नगर्ने तर रिङमा भने बदला लिने बताए। दुई जनाको भीडन्त साम्य पार्न रेस्लर संघका पदाधिकारीहरुलाई हम्मेहम्मे नै भयो। द मास्क म्यान्प्रो रेस्लिङ गमेर लगायत अन्य ८ जना महिला तथा पुरुष रेस्लरहरु नेपाली रेस्लरहरुसँग भीड्न नेपाल आएका छन्। अझै ६ जना पाहुना रेस्लरहरु यही शुक्रबारसम्म आइपुग्ने रेस्लिङ संघका अध्यक्ष सुनिता थापा बताइन्। आउँदो २५ गते दशरथ रङ्गशालामा हुने दोश्रो अन्र्तराष्ट्रिय रिङ्ग रेस्लिङ टुर्नामेन्ट निकै रोमान्चक हुने अध्यक्ष थापाले बताईन्।
रेस्लिङप्रति आकर्षण बढ्दो,"काठमाडौं : पछिल्लो समयमा रेस्लिङ खेलप्रति सर्वसाधारणको आकर्षण बढ्न थालेको छ । नेपालमै अन्तराष्ट्रिय प्रतियोगिता हुन थालेपछि सर्वसाधारण रेस्लिङ खेलप्रति आकर्षित हुन थालेका हुन् । सधैं रेस्लिङ खेल हेर्न विदेशी च्यानलमा भर पर्ने दर्शक प्रत्यक्ष हेर्न पाउने भएपछि प्रतियोगिता हेर्न आतुर देखिएका छन् । नेपाल रिङ रेस्लिङ संघको आयोजनामा यहीँ कात्तिक २५ गते शनिबार दशरथ रंगशालाको कभर्डहलमा प्रतियोगिताको आयोजना गर्ने भएकाे छ । दोस्रो चोटी हुन लागेको प्रतियोगितामा विगतको भन्दा यसपाली दर्शकको सहभागिता झण्डै दोब्बर हुने महासचिव सुवर्ण श्रेष्ठले बताइन् । गत वर्षको भन्दा यसपालीको प्रयोगिता आकर्षक र रोमाञ्चकारी छ उनले भनिन् । प्रतियोगिताका लागि विभिन्न देशका प्रतियोगीहरु आउने क्रम जारी रहेको छ । महासचिव श्रेष्ठका अनुसार विदेशी नौ जना प्रतियोगी आउन बाँकी रहेको र शुक्रबारसम्म आइपुग्ने छन् । महासचिव श्रेष्ठले प्रतियोगितामा अन्तराष्ट्रिय क्षेत्रमै राम्रो प्रोफाइल बनाएका खेलाडी आउन खोजेपनि सबैलाई उपस्थित गराउन नसकिएको जानकारी दिइन् । काठमाडौंको प्रतियोगितापछि कार्तिक २७ गते दोस्रो अन्तर्राष्ट्रिय रिङ रेस्लिङ प्रतियोगिता इटहरीमा हुने भएको छ । काठमाडौंका विजेता र उपविजेताबीच इटहरीमा अर्को भिडन्त हुने संघकी अध्यक्ष सुनिता थापाले जानकारी दिइन् । विभिन्न सात स्पर्धामा प्रतिस्पर्धा हुने प्रतियोगितामा विभिन्न आठ देशका खेलाडीको सहभागिता रहनेछ । अमेरिकाका प्रोरेस्लिङ गेमर, सिंगापुरका दि युरासियन ड्रागन, अस्ट्रेलियाका वामबामबेलोज, मलेसियाका द बुचरम्यान, भारतका दिलदार सिंह, नील र माक्सम्यानको सहभागिता रहनेछ । नेपालबाट नुवाकोटे टाइगर, द युभ, डेभिड, थाकु, ब्लेड, साइन, टुप्पी र ग्याङले प्रतिस्पर्धा गर्नेछन् । यसैगरी प्रतियोगिताको आकर्षणका रूपमा महिला रेस्लरहरू रहेका छन् । रसियाका मेफिस्तो, चेक रिपब्लिकका रोमाना तथा नेपालका सोफी र दिलासाको सहभागिता रहनेछ । नेपाल रिङ रेस्लिङ संघ राष्ट्रिय खेलकुद परिषद्मा पहिलोचोटी २०७३ फागुनमा दर्ता भएकाे थियाे । संघले प्रथम रेस्लिङ प्रतियोगिता गत वर्ष गरेकाे थियाे । रेस्लिङसम्बन्धी अन्य धेरै संघ स्थापना भएपनि यस्ता प्रतियोगिता गर्न सकेका छैनन् ।"
फुटबल प्रशिक्षक कुमारलाई युरोपमा महत्वपूर्ण अवसर,"काठमाडौं : नेपाली राष्ट्रिय फुटबल टोलीका पूर्वखेलाडी एवं महिला टोलीका प्रशिक्षक कुमार थापाले युरोपमा फुटबल व्यवस्थापनसम्बन्धी कोर्समा सहभागी हुने अवसर पाएका छन् । युरोपियन फुटबल महासंघ (यूईएफए) ले सञ्चालन गर्ने फुटबल व्यवस्थापनसम्बन्धी स्नातकोत्तर (एमए) स्तरको यो कोर्स दुई वर्षसम्म चल्नेछ । यही नोभेम्बर १३ तारीखबाट सुरु हुने उक्त कोर्स सन् २०१९ को नोभेम्बर १४ तारिखमा सकिनेछ । कोर्सका लागि कुमार १० तारिखमा स्विट्जरल्यान्ड प्रस्थान गर्नेछन् । उक्त कोर्स स्विट्जरल्यान्ड, फ्रान्स, इङ्ल्यान्ड, स्पेन, नेदरल्यान्ड, जर्मनी र अमेरिकामा सञ्चालन हुने जानकारी मंगलबार आयोजित पत्रकारसम्मेलनमा कुमारले दिए । कुमार उक्त कोर्सका लागि छनोट हुने एक्लो एसियाली खेलाडी हुन् । कोर्सको समापनपछि सहभागीले परीक्षा पनि दिनुपर्ने हुन्छ । उक्त कोर्समा विश्वका विभिन्न देश र क्लबबाट २५ जनाको सहभागिता रहने जानकारी पनि कुमारले दिए । उनले फुटबलमा लागेका कारण पाएको यो उपलब्धि आफ्ना लागि निकै महत्वपूर्ण भएको बताए । यो कोर्समा सिकेर आएको ज्ञानलाई आफूले नेपाली फुटबलको विकासमा लगाउने प्रतिबद्धता पनि उनले व्यक्त गरे । कोर्सका लागि कुमारले यूईएफएबाट २७ हजार युरो छात्रबृत्ति पनि प्राप्त गरेका छन् । उक्त रकम पर्याप्त नहुने भएकोले उनले खेलकुदसँग सम्बन्धित निकायसँग पनि सहयोगका लागि अनुरोध गरेका छन् । पत्रकारसम्मेलनमा फुटबल विश्लेषक नवीन पाण्डेलगायतले कुमारको यो अभियानलाई सबैले सहयोग गर्नुपर्ने धारणा व्यक्त गरे ।"
