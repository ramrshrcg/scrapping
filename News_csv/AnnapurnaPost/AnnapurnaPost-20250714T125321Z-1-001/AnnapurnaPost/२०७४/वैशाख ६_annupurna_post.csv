शीर्षक,विवरण
सार्वभौम नागरिक बन्ने अभियान,"धार्मिक स्वतन्त्रता र धर्म परिवर्तन नेपालको संविधानको धारा २६ मा कसैले पनिकसैको धर्म परिवर्तन गराउने वा अर्काको धर्ममा खलल पार्ने काम वा व्यवहार गर्नु वा गराउनु हुँदैन र त्यस्तो कार्य कानुनबमोजिम दण्डनीय हुनेछ भन्नेसमेत व्यवस्था छ । संविधानको यो व्यवस्थाले धर्म परिवर्तन गर्नुगराउनुलाई अपराध मानेको छ । देशमा विदेशीलाई धर्म परिवर्तन गर्न स्थान दिनु स्थानीय धर्मविरुद्धको अपराध मात्र होइन, त्यो त मुलुकको समग्र सभ्यता र संस्कृतिविरुद्धको अपराध पनि हो । नेपालमा संस्कृत भाषाको विरोध गराउने, नेपाली भाषाको व्याकरण बदल्न लगानी गर्ने, मूर्ति र धार्मिक ग्रन्थ चोरी गराई लैजाने, राष्ट्र निर्माताविरुद्ध विषवमन गराउने, झन्डाविरुद्ध धावा बोल्न लगाउने प्रजातन्त्रीकरणका नाउँमा सेनालाई कमजोर पार्न हर्कत गर्ने, नेपाल र नेपालीविरुद्ध अपमानजनक कुरा लेखाउने जस्ता कुटिल कार्य गर्ने र षड्यन्त्र गराउने कार्यमा उताका वैज्ञानिक र प्राविधिक पक्कै संलग्न छैनन् । ती त मानव अधिकार र सामाजिक क्षेत्रमा रूपान्तरण गर्ने नाममा हामीलाई असभ्य र सैतान ठान्नेहरू हुन् । तिनका स्थानीय औजार हुन् । (हेर्नुस् ब्रेकिङ नेपाल सौरभ र मैनाली तथा ब्रेकिङ इन्डियास् राजीव मलहोत्रा ) अझ आक्रमणकारी विश्वास प्रणाली कदाचित संगठित र केन्द्रीकृत हो भने त्यो अझ खतरनाक हुन्छ । यी कार्य धर्म परिवर्तन गराउने अपराधका पूर्वाधार त होइनन् । धर्म परिवर्तन जुन देशको पराइ संस्थाले गराउँछ, त्यसले त्यो व्यक्तिलाई आफ्नो देश, भाषा, संस्कृति, परम्परा, संगीत र साहित्यिक विम्ब ठीक र स्थानीय ती कुरा खराब भन्न सिकाएको हुन सक्छ र परिआउँदा तिनलाई जासुस वा औजारका रूपमा प्रयोग गर्ने नियतले मनोविज्ञान प्रभाव पार्ने चाल चलेको हुन सक्छ । स्मरण रहोस्, एउटा युरोपीय देशका नौसैनिकले भारतीय जलक्षेत्रमा भारतीय नागरिकलाई मारेको मुद्दा अगाडि बढ्दा एकाथरी उतासम्बद्ध विश्वास प्रणाली अपनाएका व्यक्तिहरूले त्यसको खुलेर विरोध गरेका थिए । नेपालमा कार्यरत आफूलाई अन्तर्राष्ट्रिय भन्ने विदेशी गैरसरकारी संस्थाका चार्टर वा दर्ता हुँदाका उद्देश्यमा धर्म परिवर्तन गराउने कुरा लेखिएको छ या छैन भन्ने कुरा सम्बद्ध नेपाली अधिकारीहरूले हेर्ने, भिडाउने गर्छन् या गर्दैनन् ? औपचारिक कागजमा त्यस्तो व्यवस्था छ र नेपालमा ती पराइ संस्थालाई काम गर्न दिइएको छ भने त्यस्तो कार्य गर्ने मुख्य अपराधी र त्यस्ता अरूको धर्म परिवर्तन गराउन आएकालाई मान्यता दिने नेपाली अधिकारी त्यस अपराधका मतियार हुन्छन् हुँदैनन् ? त्यस्ता पराइ संस्थाको मूल उद्देश्यमा धर्म परिवर्तन गराउने कुरा उल्लेख भए पनि नेपालमा सम्बन्धन लिँदा ती कुरा कपटपूर्ण तरिकाले लुकाइएको होला या नहोला ? यस्तै आफ्नो चार्टरमा धर्म परिवर्तन गराउने कुरा स्पष्ट नलेखे पनि कुनै पराइ संस्थाले भूमिगत रूपमा नेपालीको धर्म परिवर्तन गराउने असंवैधानिक कार्य र अपराध गरिरहेका होलान् या नहोलान् ? सरकारले संविधानको यो व्यवस्था कार्यान्वयन गर्न आवश्यक र उचित कानुन बनाउन हुन्छ हँदैन ? संविधानको यो व्यवस्थाको कार्यान्वयन गर्न सरकारले कुनै अनुसन्धान गराएको छ ? विदेशी संस्थाले अर्को देशमा धर्म परिवर्तन गराउनु सभ्यताविरुद्धको अपराध र सामाजिक द्वन्द्वको आधार मानी के राष्ट्रसंघले कुनै नेपाली संस्था या व्यक्तिलाई यसबारे अनुसन्धान गर्न सहयोग गर्ला ? के नेपालस्थित राष्ट्रसंघका कर्मचारीले पराइ संस्थाबाट नेपालमा धर्म परिवर्तन गराउने काम भएनभएकोबारे अनुसन्धान गराएका छन् ? के नेपाल संविधानको यो धारा कार्यान्वयनको लागि नेपाल सरकारसँग कुनै प्रस्ताव राखेका छन् ? के यस विषयमा प्रतिवेदन तयार गर्न उपयुक्त परामर्शदाता बोलाएका छन् ? छैनन् भने किन ? कसको लागि ? छन् भने प्रतिवेदन सार्वजनिक गर्न मिल्ला ? शोषणविरुद्धको हक र धर्म संविधानको धारा २९ मा धर्म, प्रथा, परम्परा, संस्कार, प्रचलन वा अन्य कुनै आधारमा कुनै पनि व्यक्तिलाई कुनै किसिमले शोषण गर्न नपाइने उल्लेख छ । यस धारामा उल्लिखित धर्म शब्द धारा ४(१) को स्पस्टीकरणमा उल्लिखित सनातन धर्म मात्र हो कि यसमा रिलिजन र मजहव पनि पर्छ ? प्रथा र परम्परा कानुनका स्रोत हुन् भन्ने कुरा स्पस्ट छ । सामाजिक व्यवहारहरू प्रचलन, परम्परा, प्रथा हुँदै कानुन बन्ने प्रक्रियाबारे विधिशास्त्रमा लामै चर्चा भएको पाइन्छ । कमन ल भनी बेलायतमा भनिने कानुन मूलतः प्रथा परम्परा हुन् । नेपाललाई कमन ल बाट प्रभावित भन्ने धृष्टता पनि गर्ने अनि प्रथापरम्परालाई शोषणको आधार पनि मान्नुको कारण के होला ? वास्तवमा यो धारामा अन्धविश्वास, कुरीति र गलत व्यवहारलाई संकेत गर्न खोजिएको हुन सक्छ वा यो व्यवस्था स्थानीय धर्मलाई अपमानित गर्न जानीजानी राखिएको त होइन ? संस्कार भनेका पूर्वीय पद्धतिका उपज हुन् । यी १२ वा १६ प्रकारका संस्कार जन्म पूर्वदेखि मृत्युपर्यन्त उत्सव मनाउने, श्रद्धा व्यक्त गर्ने वा दुःख मनाउने जीवन पद्धतिसम्म हुन् । श्रीमती गर्भवती हुँदा परिवार मिलेर रमाउनु, सन्तान जन्मिँदा उल्लास गर्नु, जन्मोत्सव मनाउनु, शिक्षा ग्रहणको उत्सव मनाउनु, विवाहमा खुसी हुनु, निकटतम नातेदारको मृत्युमा दुःख व्यक्त गर्नु, पूर्वजलाई श्रद्धाञ्जली दिनु संस्कार हुन् । के यी क्रियाकलापलाई नै संविधानले शोषणका आधार मान्न खोजेको हो ? महिलाको हक संविधानको धारा ३८ मा धर्म, संस्कृति, परम्परा र प्रचलनलाई महिलाविरुद्ध शारीरिक, मानसिक, यौनजन्य र मनोवैज्ञानिक हिंसा र शोषणको आधार बनाउन खोजिएको छ । यहाँ पनि कुरीति, अन्धविश्वास र गलत व्यवहारलाई संकेत गरे हुनेमा धर्म, संस्कृति, परम्परा र प्रचलनलाई घानमा पारिएको छ । धारा २९ को सन्दर्भमा प्रथा शब्दलाई संस्कृतिले विस्थापित गरिएको छ । संस्कृति स्वयंमा खराब हुन सक्दैन र खराब कुरा संस्कृति हुन सक्दैन । संस्कृति खराब कुरा हो भने संविधानको धारा ३२ मा संस्कृतिको संवद्र्धन र संरक्षणको हक प्रदान गर्नुको अर्थ हुँदैन । यस्तै धारा ५०(२) मा सांस्कृतिक मूल्यको विकास गर्ने कुरा र धारा ५१(क)(२) मा संस्कृतिलाई राष्ट्रिय एकताको आधार मान्नुको तुक हँदैन । संस्कृति त्यति खराब कुरा हो भने धारा ५१(ठ) मा धर्मसंस्कृतिलाई पर्यटनका दृष्टिले उपयुक्त उपाय किन मानिएको छ ? संविधान निर्माणकालमा आफ्ना कुरा लाद्न चारो हाल्न आउने पराइ संस्थालाई सम्बन्धन दिने पनि हामीभित्रकै हुन् । के हामीलाई कुनै दिन अरूको कमारो बनेकोमा पश्चात्ताप होला ? आत्मग्लानी होला ? पीडा होला ? हामी आफ्नो कानुन बनाउन पहिलेपहिले जस्तै आत्मनिर्भर हुने दिन कहिले आउँछ होला ? हाम्रा संविधान निर्माताले धर्मसंस्कृतिलाई कतै अति सकारात्मक र कहीं घोर नकारात्मक रूपमा संविधानमा शब्दांकन गरेको देखिन्छ । उही कुरा शोषणको आधार र राष्ट्रिय एकता तथा पर्यटनको पूर्वाधार कसरी हुन सक्छ ? यो हामीमा आएको संस्कृतिविहीनता र सांस्कृतिक दिवालियापनको उपज हो वा हामी सांस्कृतिक आक्रमणका मौन र लाचार छाया मात्र बाँकी रह्यौं ? सांस्कृतिक उद्देश्य संविधानको धारा ५० को उपधारा (२) मा पनि धर्म, संस्कृति, संस्कार, प्रथा, परम्परा र प्रचलनलाई विभेद शोषण र अन्यायको कडीको रूपमा लिइएको छ । सभ्यताको खोजीको लागि यी कुरालाई नकारात्मक रूपमा चित्रित गरिएको छ । आफ्नो सभ्यतालाई समाप्त पारेर सभ्यताको खोजीको नाउँमा कसको हस्तक्षेप आमन्त्रण गर्न खोजिएको हो ? राष्ट्रिय एकता प्रवर्द्धन र धर्म संविधानको धारा ५१(क)(२) मा धर्मसंस्कृतिलाई राष्ट्रिय एकता प्रवर्धन गर्ने उपायको रूपमा सकारात्मक तरिकाले ग्रहण गरेको पनि देखिन्छ । धर्मको उल्लेख गर्दा अन्यत्र कतिपय ठाउँमा शोषण, अन्याय र विभेदको आधार मानिएको सन्दर्भमा हेर्दा उही धर्म कहिले अति सकारात्मक र कहिले अति नकारात्मक हुनुको रहस्य रहस्यवादीहरूले नै बताउन सक्लान् । यो सामान्य समझको व्यक्तिको बुद्धि, बुता र वर्कत बाहिरको कुराजस्तो देखिन्छ । जे होस्, धर्म र संस्कृति राष्ट्रलाई जोडिराख्ने संयोजकको रूपमा ग्रहण गरिएको कुरा आस्तिकहरूका लागि सन्तोषको विषय हुन सक्छ । तर धर्म वा रिलिजन वा मजहवलाई नशा मान्नेहरूको लागि यो चित्तबुझ्दो व्यवस्था नहुन सक्छ । स्मरण रहोस्, जसले यसलाई नशा भने उनले धर्मलाई लिएर नभई रिलिजनवालाको त्यसबेलाको शोषण, अत्याचार, क्रूरता र राज्य प्रणाली (न्याय, कर आदि) मा अनावश्यक रूपमा हावी भएको देखेर भनेको पो हो कि ? सायद उनलाई उपनिवेशमा भएका अत्याचार र अमानवीयता मात्र होइन, युरोपमा नै पेगनहरूविरुद्ध, महिलाहरूविरुद्द र खास रङका मानिसहरूविरुद्ध भएका पीडाको ज्ञान थियो कि ? स्वर्ग जान टिकट बेच्दा वा महिलालाई बोक्सी (विच) भनेर गरिएका शोषणको जानकारी थियो कि ? महिला र खास रङका मानिसलाई मानिस नठानी सम्पत्ति मानिएको कुरामा उनको चित्त बुझेको थिएन कि ? अथवा उनका पिताले नै धर्म परिवर्तन गरेको उनलाई चित्त बुझेको थिएन कि ? सामाजिक र सांस्कृतिक रूपान्तरणसम्बन्धी नीति संविधानको धारा ५१(ग)(६) मा धर्म, प्रथा, परम्परा, रीति तथा संस्कारलाई विभेद, असमानता, शोषण र अन्यायका आधार मानिएको छ । अघिल्ला धाराहरूमा रीति शब्दको प्रयोग भएको देखिँदैन । ऋति वा ऋत शब्द प्रागैतिहासिक शब्द हुन् । यिनले सो कालखण्डका जीवन पद्धतिको अर्थ दिन्छन् । अझ स्पष्ट शब्दमा भन्दा ऋत भनेका नियम, विधि प्रथा र अधिकार हुन् । हाम्रो समाजमा कुल रीत, परम्परालाई सँगै राखेर महत्व दिने पनि गरिन्छ । यहाँ त प्राग ऐतिहासिक ऋत र ऋतिलाई पनि निमोठ्न खोजेको देखियो । पञ्चशीलको सिद्धान्त संविधानको धारा ५१(ड)(१) मा पञ्चशीलका सिद्धान्तलाई अन्तर्राष्ट्रिय सम्बन्ध नीतिको आधार मानिएको छ । यो सिद्धान्तलाई बुद्ध धर्मसँग जोडेर हेर्दा यो सकारात्मक देखिन्छ । अल्पसंख्यक र धार्मिक समूह संविधानको धारा ३०६(१)(क) मा अल्पसंख्यक शब्दको परिभाषा गर्दा यसमा अन्य समूहको अतिरिक्त धार्मिक समूहलाई पनि समावेश गरिएको छ । साथै यस खण्डमा धार्मिक विशिष्टता भएको समूहको कल्पना पनि गरिएको छ । नेपालको सन्दर्भमा यो धार्मिक समूह भनेको के हो ? रिलिजन र मजहव संगठित र केन्द्रीकृत हुँदा ती समूह मात्र नभई संगठित शक्ति हुन् । विश्वमा पहिलो र दोस्रो संख्यामा भएकाहरू समग्रमा अल्पसंख्यक हुन्छन् हुँदैनन् ? फेरि संविधानको धारा ४(१) को स्पस्टीकरणमा धर्म निरपेक्षताको परिभाषा गर्दा सनातनदेखि चलिआएको धर्मसंस्कृतिको संरक्षणलगायत धार्मिकसांस्कृतिक स्वतन्त्रता भनी उल्लेख भएको सन्दर्भमा हेर्दा धार्मिक समूह भन्नाले सनातन धर्मअन्तर्गतका अनेक पन्थ सम्झनुपर्ने देखिन्छ । यसभित्र सबै ओमकार परिवार पर्ने हुन सक्छ । किनकि ओम सनातन धर्मको साझा आधार हुन् सक्छ । दुई हजार वर्षको सेरोफेरोका भनिने विश्वास प्रणाली सनातन धर्म हुने कुरा आएन । रिलिजन र मजहवमा विश्वास गर्नेले सो विश्वासमा रहँदासम्म आफूलाई सनातन धर्मावलम्बी भनेको जानकारी छैन । सनातन धर्ममा ईश्वर हुन सुलीमा चढेकै हुनुपर्ने भन्ने मान्यता छैन । धर्मशास्त्रमा पृथ्वीलाई चेप्टो भनिएको पनि छैन । धर्ममा मानिसलाई अजन्मा पापी मानिँदैन अर्थात् सनातन धर्मका आफ्नै मान्यता छन्, जसको केही चर्चा अगाडि गरिसकिएको छ । नेपालको संविधानको धारा २१५(४), २१६(४), २२०(३) २२२(२) र २२३(२) मा अल्पसंख्यक शब्दको प्रयोग भएको देखिन्छ । धारा २१५(४) मा अल्पसंख्यकको नाउँबाट धार्मिक समूहलाई गाउँ कार्यपालिकामा, धारा २१६(४) ले नगर कार्यपालिकामा, धारा २२०(३) ले जिल्ला समन्वय समितिमा, धारा २२२(२) मा गाउँसभामा र धारा २२३(२) मा नगर सभामा प्रतिनिधित्व गराउने कुरा छ । नेपालको संविधानले एकातिर धर्म निरपेक्षताको कुरा गर्छ भने अर्कोतिर स्थानीय तहको विधायिका र कार्यपालिकामा धार्मिक समूहलाई आरक्षण प्रदान गर्छ । के धर्म निरपेक्ष भनेको राजनीतिक सरकारमा धार्मिक समूहका व्यक्तिको आरक्षित प्रवेश हो ? के धार्मिक व्यक्तिलाई स्थानीय व्यवस्थापिका र कार्यपालिकामा आरक्षित प्रवेश नगराए संघीयता अधुरो र अपूरो हुन्छ ? के धर्म निरपेक्षता भनेको राज्यका निकायमा धार्मिक व्यक्तिको संस्थागत प्रवेश नै हो ? कुनै पनि धर्ममा विश्वास नगर्नेलाई (एथिस्ट,) आरक्षण खोइ त ? चार्वाकवादीहरूले स्थानीय तहमा आरक्षित प्रवेश नपाउने नै हो त ? नेपालमा नास्तिक र चार्वाकवादी बहुसंख्यक होलान् र ? संविधानको पेटबोलीमा धार्मिक समूह लबज ठाउँठाउँमा प्रयोग नगरी त्यसको सट्टा अल्पसंख्यक शब्दभित्र धार्मिक समूहलाई घुसाएको देखियो । ठाउँठाउँमा धार्मिक समूह नलेखी परिभाषामा घुसाउने काम हतारमा कसैले गरेगराएको जालसाज त थिएन ? धार्मिक समूहलाई अल्पसंख्यकको नामबाट स्थानीय विधायिका र कार्यकारिणीमा आरक्षण दिलाउने काम कुन नियतबाट गरिएको होला ? सो लबजमाथि संविधानसभामा राम्रै छलफल भएको होला त ? धर्म निरपेक्षताका रोइकराइ गर्ने घनघोर विद्वान्हरूका आँखा यस्तो व्यवस्थामा किन नपरेको होला ? स्थानीय तहमा धार्मिक व्यक्तिको आरक्षित प्रवेश हुनुपर्ने तर राज्य र संघीय तहमा हुनुनपर्ने कारण के होला ? निष्कर्ष धर्म, संस्कृति, प्रथा, परम्परा, प्रचलन, रीति र संस्कारको सबभन्दा बढी अपमान गर्ने संविधान सायद नेपालको संविधान हो । राज्यले धर्म निषेध गर्ने शासन व्यवस्था भएका मुलुकका संविधानमा पनि धर्मसंस्कृति आदिलाई यति धेरै ठाउँमा यति धेरै शब्द खर्च गरेर गाली गरिएको छैन होला । संविधान निर्माणकालमा आफ्नो देशका जनताले दिएका राय, सुझावलाई नजरअन्दाज गरी अन्यथा गरिएको संविधान पनि नेपालको संविधान नै होला । उही धारामा धर्म निरपेक्ष लेखी स्पस्टीकरणमा सनातन धर्म लेख्नुपर्ने अवस्था आउनुको रहस्य थाहा पाउन नसक्ने जनता पनि यही देशका सार्वभौमसत्तासम्पन्न नै जनता हुन् । धर्म निरपेक्ष लेखाउन ठाउँठाउँका एक रंगीले सबभन्दा धेरै दबाब र प्रभावमा पारेको कुरा काटिने संविधान लेख्ने पनि यहींका जनप्रतिनिधि हुन् । छिमेकमा सरकार परिवर्तनपछि स्पस्टीकरणको मस्यौदा गर्नेलाई पनि हामीले नै चुनेको हो । संविधान लेख्दा पराइ प्रायोजित बुद्धिजीवीसँग लहसिएर वा लोभिएर मुलुकभित्र र मुलुकबाहिर खोपी र अँध्यारा कुना चहार्ने पनि हामीमध्येकै हुन् । संविधान निर्माणकालमा आफ्ना कुरा लाद्न चारो हाल्न आउने पराइ संस्थालाई सम्बन्धन दिने पनि हामीभित्रकै हुन् । के हामीलाई कुनै दिन अरूको कमारो बनेकोमा पश्चात्ताप होला ? आत्मग्लानी होला ? पीडा होला ? हामी आफ्नो कानुन बनाउन पहिलेपहिले जस्तै आत्मनिर्भर हुने दिन कहिले आउँछ होला? पराइको लालच र दवावमा नपरी आत्मनिर्भर भएर संविधान संशोधन गर्ने दिन कहिले आउला ? त्यस्तो दिनको प्रतीक्षा मात्र गर्ने कि सक्दो केही गर्ने ? आउनुस् केही गरौं । आजबाटै सुरु गरौं । नेपाललाई धेरै छाताहरूको एउटै छायाँ उपनिवेश बन्न नदिन नेपालीको हैसियतमा काम गर्न थालौं । संविधानमा मात्र होइन, मनमस्तिष्क, हैसियत र कर्मले पनि सार्वभौमसत्तासम्पन्न नागरिक बन्ने अभ्यासमा लागौं ।"
उत्कृष्ट उम्मेदवार छान्ने वैद्य बुटी !,"नेपालका पहिलो कृषि इन्जिनियर हुतराम वैद्य भनिरहन्थे खेतीपातीमा होस् वा पशुपालनमा, उत्कृष्ट उत्पादन लिने हो भने त्यसको बीउ राम्रो हुनुपर्छ । ठिमाहा बीउ लगाएर राम्रो उत्पादन लिन सकिँदैन । असल र शुद्ध बीउ रोपेर मात्र उत्पादन शुद्ध र राम्रो लिन सकिन्छ । खराब बीउ रोपेर राम्रो वा अत्यधिक उत्पादन लिन सकिँदैन । कुन बीउ राम्रो हो ? राम्रो बीउ कसरी छान्ने ? राम्रो बीउका विशेषता के हुन् ? यसको संरक्षण कसरी गर्न सकिन्छ ? स्थानीय निर्वाचनको पूर्वसन्ध्यामा अहिले राम्रा र असल उम्मेदवार कसरी छान्ने भन्ने अहम् सवाल उत्पन्न भएको छ । हाडनातामाथि हाडनाता सम्बन्धले पशुपालन नारायणहरि भइरहेको नेपालमा राजनीतिलाई हाडनाताको सम्बन्धबाट कसरी मुक्त पार्ने ? पशुपालनमा त हाडनाता भनेपछि उसका नातागोताबीचको सम्बन्ध मात्र बुझिन्छ, तर राजनीतिमा हाडनाताको परिभाषा हुतराम वैद्यको जस्तो सरल छैन । राजनीतिमा नातावाद कृपावाद मात्र होइन, डन तस्कर, ठेकेदार, बिचौलीया, माफिया, अपराधीहरूले नेतालाई अनेक प्रभावमा पारेर उम्मेदवार बन्न सफल बने भने गणतन्त्रकालको राजनीति बाउन्ने मात्र होइन, नारायणहरि बन्ने निश्चित छ ।हुतराम वैद्य मुसुक्क हाँस्दै भन्दथे, राम्रो बीउ बनाउन पशुपालन र कृषि दुवैको विधि सजिलो छ, तर यसको पालना इमानदारीका साथ हुनुपर्छ । गर्ने एउटा र भन्ने अर्को गर्यो भने यो सम्भव छैन । जे गरिरहनु वा गर्दै हुनुहुन्छ, त्यो त्यहीअनुरूप गरिनु पनि पर्छ । उनले भने, मलाई परेको एउटा उदाहरण सुनाउँछु । त्यसले मैले भन्न खोजेको कुरा छर्लंग हुन्छ । सिन्धुपाल्चोक जिल्लाको बाहुनेपाटीस्थित माझीगाउँमा सामुदायिक काम गर्न म कृषिवन कार्यक्रम लिएर पुगें । माझीहरू अत्यत्न गरिब थिए । अलीअली भएको जमिनमा पनि उनीहरूले राम्रो उत्पादन गर्न सकेका थिएनन् । उनीहरूका विघ्नवाधा वर्णन गरिनसक्नुका थिए । वस्तुभाउ पालेका थिए, तर त्यो व्यवस्थित र सामान्य विज्ञान प्रविधिअनुकूल थिएन । बाख्रा हरेकले पालेका थिए, तर कसैको पनि आम्दानी राम्रो थिएन । गाईवस्तुलाई खान हिउँदमा केही थिएन, वर्षामा मात्र ती घाँस पाउँथे किनभने हिउँदमा खुवाउने घाँस स्याउलाको बन्दोबस्ती नै गरिएको थिएन । त्यसैले मालजाल दुब्ला र ख्याउटे थिए । त्यो पाल्ने र खेतीपाती गर्ने माझी र मझिनी पनि दुब्ला ख्याउटे थिए । प्रायः केटाकेटी स्कुल जाँदैनथे । माझीगाउँको स्वास्थ्य अवस्था दयनीय थियो । उनीहरूले पालेका पशुहरूको अवस्था पनि फरक थिएन । सामान्य मानिने सरुवा रोग नै तिनको मृत्युको लागि काफी थियो । केही वर्ष हामीले काम गरेपछि त्यो भेगमा परिवर्तन ल्यायौं । अहिले त नमुना गाउँ नै मानिन्छ । चर्पी बनेपछि धेरै रोग हराउन थाले । जुकालगायतका समस्या समाधान भए । खानेपानीमा सुधार आयो । पशु आहाराको लागि डाले घाँसले व्यापकता पायो । सरुवा रोगबाट मुक्त भएका पशु पेटभरि खान पाएपछि हृष्टपुष्ट देखिन थाले । बीउ सुधार गर्ने परम्परागत तरिकालाई त्यसैअनुसार पालना गर्न थालियो । खिइएका बाख्रालाई सुधार गरेर गतिला पार्न पशुपालनको सामान्य सिद्धान्त 'सेलेक्ट द बेस्ट, ब्रिड द बेस्ट एन्ड होप फर द बेस्ट' (आफूसँग भएकामध्ये उत्तमलाई छान्नुहोस् । उत्तमहरूलाई नै बाबुआमा बनाउनुहोस् र उत्कृष्ट सन्तानको आशा गर्नुहोस्) लाई पालना गरियो । यो भनेको तपाईं बाख्रा पालिरहनुभएको छ भने बोको खोजेको बाख्रालाई आफ्नै छोरा, नाति वा दाजुभाइसँग समागम नगराउनु होस् भनियो ।तर पशुलाई के हुन्छ र ? मान्छेमा पो यस्तो गर्न नहुने हो भनेर गाउँलेले जवाफ दिए, मान्दै मानेनन् । पार्टीहरू, सचेत बन, तिमीले आफ्नो उम्मेदवार स्वच्छ छवि भएको क्षमतावान् छानेनौ भने सजग मतदाताले तिम्रो उम्मेदवारलाई नारायणहरि बनाइदिनेछन् । गाउँ वा त्यो क्षेत्रवरिपरिका उत्कृष्ट बाख्राबीच प्रजनन गराएर उत्कृष्ट पाठापाठी निकाल्ने र तिनलाई पनि त्यही प्रविधि र विधि अपनाएर उत्कृष्ट बनाउँदै राम्रो जात विकसित गर्नुको विकल्प थिएन । यसो नगरी त्यहाँको बाख्रापालन लाभदायी हुन सक्दैनथ्यो । गाउँका बूढापाकादेखि युवासम्म यसबारे छलफल गरें, तर बाख्राले बोको खोजेको बेला भएभरिमा सबैभन्दा राम्रो र त्यो बाख्रीको हाडनाता नपर्ने बोको लगायो भने त्यसबाट जन्मिएका पाठापाठीलाई रोग कम लाग्छ, छिटो बढ्छन् र ठूलो अनि राम्रो हुन्छ । मूल्य बढी पाइन्छ । 'आआ, पशुलाई चल्छ' भनेर गाउँलेले नीच मारे । मेरो लागि यो सबैभन्दा ठूलो असफलता भयो । मलाई निद्रा लाग्नै छोड्यो, हुतरामले भने । गाउँलेले चित्त बुझाएर समात्ने तर्क बुद्धि दिनै सकिनँ । एक दिन सपनामा मैले यसको जुक्ति भेट्टाएँ । निद्राबाट ब्युँझिएपछि मेरो मन हलुका भयो । मैले गाउँलेहरूलाई सामुदायिक हलमा बोलाएर चिया खुवाउँदै फेरि त्यही कुरा झिकें । छलफल मज्जाले चलेको बेला हस्तक्षेप गर्दै भनें, तपाईंहरू आफ्नै छोरीचेलीको आफ्नै दाजुभाइसँग बिहे गराउनु हुन्छ ? सबैभन्दा बूढा र गाउँका अग्रजले भने, सरले के भन्नुभएको ? त्यस्तो पाप कसैले गर्छ ? मैले तत्कालै भनें, पशुहरूलाई गराउँदा पाप लाग्दैन त ?पशुलाई केको पाप ? मान्छेलाई पो पाप लाग्छ, गाउँलेहरू एक स्वरले भने ।मैले भनें, अनि उनीहरूमा ज्यान छैन ? उनलाई पनि त ईश्वरले नै सृष्टि गरेका हुन् । ईश्वरले सिर्जना गरेका मान्छेलाई नहुने अनि त्यस्तै आत्मा भएका पशुलाई हुने हुन्छ ?गाउँले चुपचाप भए । तिनै अग्रजले भने, त्यो त हो । तर हामी मान्छे यी कुरा भन्न सक्छौं, पशुहरू व्यक्त गर्न सक्दैनन् ।मैले भनें, हो, उनीहरू भन्न सक्दैनन् तर तिनमा पनि दैव त छ ।प्राण भएका प्राणीहरू सबैका निम्ति हाडनाताको सम्बन्ध गलत हो । त्यसैले अबदेखि तपाईंहरूले पनि यो पाप हुन दिनुभएन । त्यसपछि गाउँलेहरूले 'सेलेक्ट द बेस्ट, ब्रिड द बेस्ट एन्ड होप फर द बेस्ट' गरे । यो नियमलाई हुबहु पालना गरे । त्यसपछि कुनै बोका वा बहरको हाडनाताबीच सम्बन्ध रहन दिएनन् गाउँलेले । राम्रा बीउका बोका, रागो, बहर ल्याइयो । तिनबाट पाठापाठी, बाच्छाबाच्छी र पाडापाडी उत्कृष्ट नै जन्मिए । अहिले त्यो गाउँ राम्रा बाख्रा पाल्ने मात्र होइन, यहाँका बोका अन्यत्रको लागि बीउको रूपमा दोब्बर मूल्यमा बिक्री हुन्छ । करिब दुई वर्षअघि दिवंगत हुतराम वैद्यले सिन्धुमा डाले घाँस खेती, पशुपालन र कृषिमा सुधार ल्याएर मानिसको जीवनलाई कायापलट गरे, तर बल्लबल्ल हुन लागेको स्थानीय निकायको निर्वाचनमा 'सेलेक्ट द बेस्ट' उम्मेदवार गर्ने छाँटकाँट देखिइरहेको छैन । पार्टी र समाजमा परिवर्तनको लागि योगदान गरेकाहरूले चुनावमा टिकट नपाएर ठेकेदार, बिचौलिया, अपराधी, डन, तस्कर, माफियाहरूले पार्टीबाट उम्मेदवारी पाउने सम्भावना बढिरहेको छ । यसलाई घटाउने कसरी ? खबरदारी कसले गर्ने ? सामाजिक सञ्जालहरूमा यतिखेर असल उम्मेदवारले पार्टीहरूबाट टिकट पाउनुपर्छ भन्ने अभियान नै चलिरहेको देखिँदैछ । नयाँनयाँ मापदण्ड थपिँदैछन् । ललितपुरको गोदावरीका अभिराज आचार्यले उम्मेदवारका दस गुण भन्दै यी कुरा उम्मेदवारको चुनावी सभामा उभ्याएर प्रत्येक मतदाताले सार्वजनिक रूपमा सोधौं भनेका छन् (१) मदिरा, जुवा, परस्त्री, दुव्र्यसनी नभएको, (२) आर्थिक र नैतिक भ्रष्टाचारबाट मुक्त, (३) बहुविवाह नगरेको, (४) मितव्ययी, (५) स्थानीय स्रोतसाधनको अधिकतम परिचालन गर्न सक्ने, (६) सबैप्रति सकारात्मक व्यवहार गर्न सक्ने, (७) स्वाभिमान भएको, अभिमान नभएको, (८) जुझारु स्वभावको, निडर, निर्भीक, (९) सबै प्रकारका घटना स्विकार्न सक्ने र आभारी रहने र (१०) दलीय संलग्नतालाई भुलेर सबैसँग बन्धुत्व भाव राख्न सक्ने । अभिराजको फेसबुक स्टाटस पढिसक्न पाएको थिइनँ, अर्थशास्त्री डा गोविन्द थापा यस्ता व्यक्तिलाई मात्र उम्मेदवार बनाऔं भनेर उदाए । उनका भनाइ पढिनसक्दै निर्वाचनका उम्मेदवार कस्ता हुनुपर्छ भन्ने भनाइ सामाजिक सञ्जालमा भाइरल भइसकेका थिए ।डा थापाका बुँदाहरू पनि युवा अभिराज आचार्यका उम्मेदवारलाई सोध्नेभन्दा कम छैनन् । पार्टीहरूले वैशाख ३१ गते हुन लागेको निर्वाचनमा आफ्ना उम्मेदवारहरू छनोट गरिरहेको समयमा जनताबीच उम्मेदवार कस्ता हुनुपर्छ भन्ने चर्चाले उनीहरूलाई मद्दत त गर्छ नै, साथै जनता कति व्यग्रताका साथ निर्वाचन पर्खिरहेका छन् भन्ने सन्देश पनि दिइरहेको छ । यसले पार्टीभित्र सक्षम र सच्चा उम्मेदवार बनाउन लागिरहेका नेताकार्यकर्तालाई ऊर्जाको काम गरेको छ । डन, माफिया, ठेकेदार र अपराधीहरूलाई च्यापेर उम्मेदवार बनाउन लागेका पार्टीभित्रकै नेताहरूलाई भने यसले उदांग नै पारेको छ। उम्मेदवार चयनको चरणमा जनताले जगाएका यी चासो नै लोकतन्त्रको विशेषता हो । त्यसैले निर्वाचनलाई सर्वस्वीकार्य बनाउनेछ । स्वच्छ र धाँधलीमुक्त निर्वाचन मात्र होइन, स्वच्छ उम्मेदवारहरू पनि निर्वाचनमा त्यत्तिकै जरुरी सवाल हो । पार्टीहरू, सचेत बन, तिमीले आफ्नो उम्मेदवार स्वच्छ छवि भएको क्षमतावान् छानेनौ भने सजग मतदाताले तिम्रो उम्मेदवारलाई नारायणहरि बनाइदिनेछन् । त्यसैले पार्टीहरूले निर्वाचनमा फलानो महानगर, उपमहानगर, नगर वा गाउँपालिकामा फलानो उम्मेदवार भनेर हुकुमी शासकले जसरी उम्मेदवार चयन गर्यौ भने तिनलाई जनताले कदापि मतदान गर्ने छैनन् । आम मतदाताको मन पगाल्ने, उनीहरूले पत्याएको उम्मेदवार दिन नसक्ने पार्टीको हार निश्चित छ । त्यसैले पार्टीहरू गम्भीर बनेर उम्मेदवार छनोटमा लाग । पार्टी सदस्यहरूबीच, पार्टीका समर्थकशुभचिन्तकबीच, पेसाव्यवसायमा रहिरहेका दक्ष र क्षमतावान्हरूबीच र समाजका लब्धप्रतिष्ठित व्यक्तिहरूबीच पनि हेर, मन्थन गर र योग्य उम्मेदवार छान्न लाग, जसले निर्वाचनमा सजिलै जनताको मन जितोस् ।यिनको नामावली संकलन गरेर पार्टीका नेताले तँ फलानो पदको लागि हाम्रो उम्मेदवार होस् भनेर टीका लगाइदिएपछि त्यो उम्मेदवार सही भन्ने किमार्थ होइन । सही र योग्य उम्मेदवार छनोट गर्ने त्यो त सुरुआती चरण मात्र हो । चुप लागेर बसेका योग्य उम्मेदवारहरूलाई उत्प्रेरणा जगाउन पनि पार्टी लाग्नुपर्छ । यसले बजारमा पार्टीका नयाँ दोकान खोल्न होइन, भएकै पार्टीले योग्य र सक्षम उम्मेदवार दिन्छन् र दिन सक्छन् भन्ने सन्देश पनि समाज, गाउँसहरमा प्रवाहित गर्नेछ । यसले ठूला राजनीतिक पार्टीहरूलाई प्राइभेट कम्पनीबाट पब्लिक लिमिटेडमा रूपान्तरण गर्नेछ । त्यसैले पार्टीका नेताहरू हो, समय छँदै होसमा आऊ र सही काम गर । उपयुक्त उम्मेदवार छनोट गर । तिमी यहाँ चुक्यौ भने हुतराम वैद्यले भने झैं बीउ छान्न नजान्ने किसान झैं दिनभरि करायो दक्षिणा हरायो बन्नेछौ । तिम्रो पार्टी जनताबीच प्रभावहीन बन्नेछ ।त्यसैले कांग्रेस, एमाले, माओवादीलगायत सबै पार्टीका नेताहरू हो, होस र विवेक पुर्याएर अगाडि बढ । सबै आकांक्षीहरूको नाम संकलन गर । पार्टी समितिले सिफारिस गरेकाहरूको नाम पनि जम्मा गर । समाजका उम्दा व्यक्तिहरूको नामावली पनि सोधखोज गरेर संकलन गर । सबैका नाम र विशेषताहरू एकमुष्ट रूपमा राखेर पार्टीका जिम्मेवार निकायबीच छलफल गर । उम्मेदवारहरूको नामावली वर्गीकृत गर । कसका केके विशेषता र कमजोरी छन्, तिनको लेखाजोखा गर । प्रबुद्ध बुद्धिजीवीहरूसँग छलफल गर । विपक्षी पार्टीले कसलाई उम्मेदवार बनाउँदैछ, त्यतातिर पनि नजर दिइराख । उम्मेदवारका नामावलीलाई पार्टीभित्र सामूहिक रूपमा मथ्दै जाऊ । नाम घटाउँदै जाऊ । गुण र क्षमताका आधारमा नाम कायम राख । घटाउदै जाऊ । हुतरामले खोतलेर छाने झैं कुन बीउ राम्रो हो ? राम्रो बीउ कसरी छान्ने ? राम्रो बीउका विशेषता के हुन् ? यसको संरक्षण कसरी गर्न सकिन्छ भनेर लाग अर्थात् कुन उम्मेदवार योग्य छ, किन योग्य छ ? उसका विशेषता केके हुन् ? यो उम्मेदवारलाई कसरी अगाडि बढाउन सकिन्छ ? छलफल गर, निर्णय गर र कार्यान्वयन गर । नातावाद, क्रिपावाद, दबाब र पैसाको आधारमा होइन ।अन्त्यमा भएभरका उम्मेदवारबाट तीनजना उम्मेदवारसम्म छान र ती तिनलाई नै राखेर भन, ल तिमीहरू नै भन, तिमीहरूमध्ये कसलाई उम्मेदवार बनाउँदा पार्टीको लक्ष पूरा हुने र जनताको मतबाट विजयी हुन सकिन्छ? बोल्न लगाऊ । फलानो किन हुने ? किन नहुने ? कारण माग गरिराख, सर्वसम्मतिमा उम्मेदवार छान । उम्मेदवार छनोट गर्दा त्यसरी लाग नेताहरू हो जसरी कुलो पानी लगाउन रातबिहान नभनी असारमा किसान लागिरहेको हुन्छ ।पार्टीले सर्वसम्मत उम्मेदवार यसरी चयन गर । ताकि दुईजना अपेक्षी उम्मेदवारमध्ये एकजना छान्दा नछानिएको व्यक्ति पनि निर्वाचनमा मन, वचन र कर्मले परिचालन होस् अनि मात्र तिम्रो पार्टीले छानेको उम्मेदवारले समाजमा प्रभाव पार्न सक्छ । जनताले पत्याउने उम्मेदवार बन्छ र ऊ अत्यधिक मत पाएर विजयी बन्छ । त्यसपछि तिम्रो पार्टी पनि एक वा केहीको प्राइभेट गुटबाट जनाधार भएको लोकतान्त्रिक पार्टी बन्न पुग्छ । हुतरामले कृषि र पशुपालनमा सफलता पाए झैं पार्टीहरूले पनि बेस्ट उम्मेदवार सेलेक्ट गर्न सफलता पाउनेछन् । अपराधी, ठेकेदार, डन, माफिया र बिचौलियाहरूले पार्टी कब्जा गर्न पाउने छैनन् ।"
राष्ट्रलाई निकास दिऔं,"नेपालको संविधान २०७२ ले नेपाली जनताले पटकपटक गरेको जनआन्दोलन, सशस्त्र संघर्ष, त्याग र बलिदानबाट देशमा संघीय लोकतान्त्रिक गणतन्त्र स्थापना भएको र यसको उद्देश्य मुलुकमा दिगो शान्ति, सुशासन, विकास र समृद्धिको आकांक्षा पूरा गर्नु रहेको उद्घोष गरेको छ । यसो भए पनि यतिबेला नेपाल राष्ट्रको अवस्था भने विपरीत दिशातर्फ उन्मुख छ । यसो हुनुमा विदेशी हस्तक्षेप, साधनस्रोतको अनुपलब्धता जस्ता कारण जिम्मेवार रहेको देखिए पनि यथार्थमा सक्षम, स्वच्छ, त्यागी एवं दृष्टिकोणयुक्त नेतृत्वको अभाव नै प्रमुख कारक रहेको पाइन्छ । यो कुराको प्रमाणको रूपमा देशको विद्यमान अवस्थासँगै दलीय नेतृत्वका क्रियाकलापहरूलाई नै लिन सकिन्छ । नेपाली जनताले २०४६ सालको जनआन्दोलनबाट पञ्चायती निरंकुशता ढालेर संसदीय प्रजातन्त्र ल्याएको भए पनि उनीहरूले संसदीय कालमा समेत सोही प्रवृत्तिलाई ब्यहोर्नुपर्यो । अझ २०६३ सालपछि राजतन्त्र फ्याँकेर गणतन्त्र स्थापना भएपछि पनि उनीहरूले भिन्न अनुभूति गर्न पाएका छैनन् । यो देखेर कतिले त आजभन्दा हिजोकै अवस्था ठीक भन्दै राजतन्त्र पुनस्र्थापनाको माग गर्न थालेका छन् । यो हिजोका दिनहरूमा पञ्चायत र राजतन्त्रविरुद्ध लागिपर्ने र त्यागबलिदान गर्नेहरूका लागि निकै पीडादायी एवं दुःखद अवस्था हो । यस किसिमको अवस्था कसरी सिर्जना हुन पुग्यो भन्नेतर्फ ध्यान दिँदा यसको पछाडिको मूल कारण परिवर्तनपश्चात्को परिस्थितिलाई नेतृत्व गर्ने नेतृत्वको अक्षमता र असफलता नै प्रमुख कारणको रूपमा रहेको देखा पर्दछ । हिजो परिवर्तनकारी शक्तिहरूले जनताबीच परिवर्तनपश्चात्का उपलब्धिहरूको जसरी चित्रण गर्ने गर्थे, परिवर्तनपश्चात् ती कुराको थोरै मात्र पनि परिपूर्ति हुन सकेन । त्यति मात्रै नभएर नेतृत्व हिजोका आफ्ना प्रतिबद्धताविपरीत कार्य गर्न लाग्यो । फलतः जनतामाझ असन्तोष झांगिन पुग्यो । यस अवस्थामा कुनै सकारात्मक विकल्प नदेख्नेहरू आजभन्दा हिजोकै अवस्था ठीक भन्ने मनस्थितिमा पुगेका देखिन्छन् । यस किसिमको अवस्था प्रतिगामीको लागि उपयोगी हुन पुग्यो, तर यसबाट देश र जनताको कल्याण भने बिल्कुलै हुने छैन । अहिले नेपाली राजनीतिमा आफूलाई जनताको मुक्तिदाता ठान्नेहरू पञ्चायती शासकहरू जस्तै बद्नाम हुन पुगेका छन् र नेपाली जनता तिनीहरूको विकल्पको चाहना गर्न लागेका छन् । यस अवस्थाबाट फाइदा लिने हेतुले हिजो पञ्चायतकालभर देश र जनताविरुद्ध क्रियाकलाप गर्नेहरू र त्यतिबेला उनीहरूमाझ परिवर्तनको सपना बाँडेर परिवर्तनपश्चात् जनतालाई अलपत्र तुल्याउनेहरूमध्येका केहीले आफूलाई राष्ट्रवादी त केहीले विकासप्रेमीको रूपमा प्रस्तुत गरिरहेका छन्, तर जनताले ती बहुरूपीहरूलाई सहज विश्वास गर्न सकिरहेका छैनन् । जसले गर्दा जनतासामु उनीहरूले इच्छा गरेजस्तो र भरपर्दो विकल्प देखा परिरहेको छैन । जनता राजनीतिको नाउँमा देखा परिरहेको यस किसिमको विकृतिबाट आजित हुन पुगेका छन् । यतिबेला राजधानीको रत्नपार्कमा जनता अल्मल्याउने त्यस्तै एउटा प्रस्तुति भइरहेको छ । त्यहाँ निर्वाचन आयोगले स्थानीय तह निर्वाचन प्रयोजनको लागि दलीय चिह्न प्रदान नगरेको विरोधमा ६८ दलहरू अनशन कार्यक्रममा सहभागी छन् । यी दलहरूको केन्द्रीय संयुक्त संघर्ष समितिद्वारा वितरीत हातेपर्चामा 'तीन दलको सिन्डिकेटले भागबन्डामा देशमा लुटतन्त्र मच्चाइरहेको छ । यतिले नपुगेर ०६२६३ को जनआन्दोलनले स्थापित गरेको बहुदलीय लोकतान्त्रिक गणतन्त्रमाथि नै प्रहार गर्न सुरु गरेको छ' भन्दै देशमा अधिनायकवाद लाद्ने तीन दलको दुष्कर्म परास्त गर्न, जनताको स्वतन्त्रताको रक्षा गर्न र बहुदलीय प्रतिस्पर्धात्मक राजनीतिक व्यवस्था कायम गर्न यो आन्दोलनमा सक्रिय सहभागी बन्न जनसमुदायलाई अपिल गरेको छ । त्यसै पर्चामा एकातिर स्थानीय तह निर्वाचन ऐन खारेज गर्ने र अर्कोतर निर्वाचन आयोगमा दर्ता भएका दलहरूलाई दलीय चिह्नसहित निर्वाचनमा जान पाउने अधिकारसँगै निष्पक्ष निर्वाचनको सुनिश्चित गर्ने माग राखिएको छ । ६८ दलहरूको पर्चामा उल्लिखित उक्त विषय विवादास्पद देखिन्छ । कारण उनीहरूले एकातिर स्थानीय तह निर्वाचन ऐनको खारेजीको माग गरेका छन् भने अर्कोतर निर्वाचन चिह्नसहित निर्वाचनमा जान पाउने अधिकारसहित निष्पक्ष निर्वाचनको मागसमेत गरेका छन् । यो हेर्दा ती दलहरू स्पष्ट धारणाबिना विरोधमा उत्रिएको देखाउँछ । यसो किनभने निर्वाचन ऐनको खारेजीको माग गर्नु भनेको घुमाउरो पाराले निर्वाचनकै गर्नु हुन जान्छ । जहाँसम्म स्थानीय तह निर्वाचनमा निर्वाचन चिह्न प्राप्तिको कुरा छ, उनीहरूको यो माग जायज छ । किनभने दलीय व्यवस्था त्यो पनि प्रथम संघीय निर्वाचनमा भाग लिने दलहरूलाई दलीय चिह्नकै आधारमा निर्वाचनमा भाग लिने अवसर प्रदान गरिनुपथ्र्यो । अझ राम्रो त स्थानीय तह निर्वाचनलाई गैरदलीय आधारमा सम्पन्न गरिनु हुन सक्थ्यो । त्यसो भएमा स्थानीय तहमा विकास एवं निर्माणका कुरामा बढी राजनीतीकरण हुने थिएन । अनि दलीय विभेदका कुरासमेत उठ्दैनथ्यो । तर कथित ठूला दलहरूको साना दलहरूलाई उपेक्षा गर्ने हैकमवादी मानसिकताका कारण पनि विषय जटिल बन्न पुगेको देखिन्छ, जसको प्रभाव स्थानीय तह निर्वाचन र त्यसपछि बन्ने निकायहरूको कार्यसम्पादनमा पर्ने देखिन्छ, जसले अन्ततः संघीय ढाँचामै असर पुर्याउन सक्नेछ । यसैगरी लामो समयदेखि निर्वाचन बिथोल्ने षड्यन्त्रहरू भइरहेको पृष्ठभूमितर्फ ध्यान दिँदा निर्वाचनको मुखमै आएर प्रारम्भ गरिएको ६८ दलको यस किसिमको विरोध कार्यक्रम कतै त्यही उद्देश्यलाई सघाउने हेतुले अगाडि सारिएको त हैन ? शंका समेत गर्नुपर्ने अवस्था देखिन्छ । कारण यतिबेला निर्वाचन चिह्नको प्रश्नलाई अहम् विषयको रूपमा उठाउने कतिपय पार्टीहरू हिजोदेखि नै संविधान संशोधनको माग गर्नेहरूलाई अनावश्यक रूपमा पृष्ठपोषण गर्नेहरू छन् । अहिले संविधान कार्यान्वयनको विषय पनि धेरैको प्राथमिकताको विषय बनेको देखिँदैन, तर हेक्का राखौं संविधान कार्यान्वयन नभइदिएमा देशमा जुन किसिमको परिस्थिति सिर्जना हुन पुग्नेछ, त्यहाँ कोही पनि सुरक्षित रहने छैन । हुन त सत्ताधारी नेपाली कांग्रेस र माओवादी केन्द्रसमेत निर्वाचनको विषयमा प्रस्ट नभइरहेको वर्तमान अवस्थामा अरूको आलोचना गर्नु व्यर्थजस्तो देखिन्छ । तापनि विषयवस्तुलाई स्पष्टताका साथ उठाउन नसक्ने वा नचाहनेहरूको नियतमा शंका उठ्नु अस्वाभाविक हुँदैन । निर्वाचनको कुरा गरिरहँदा सरकारको भूमिकालाई समेत उत्तिकै ख्याल राख्नुपर्ने हुन्छ । सरकार यतिबेला देशको नेतृत्वदायी निकाय नभएर लोभीपापी एवं अनैतिक व्यक्तिहरूको झुन्डको रूपमा रहेको कुरा जोकसैलाई अनुभूत भएको हो । त्यो किनभने सरकारका वरिष्ठ मन्त्रीहरू मर्यादाक्रमको छुद्र खेलमा लागिपरेका छन् । देशसामु संविधान कार्यान्वयन गर्ने, विभिन्न तहका शासकीय निकायहरूको निर्वाचन समयमा सम्पन्न गर्ने, एकथरी जमात देशसामु अनावश्यक विवाद उत्पन्न गराएर देशलाई थप संकटतर्फ धकेल्न उद्यत् भइरहेका बेला त्यस किसिमका प्रयासहरूलाई असफल तुल्याउने जिम्मेवारी बोकेकाहरू मर्यादाक्रमको विवादमा रुमल्लिनुले समस्त नेपालीलाई लज्जित तुल्याएको छ । कुरा यत्तिमा मात्र सीमित हुँदैन । निर्वाचन आयोगले आफ्नो विधानबाट हिन्दु राष्ट्र र राजतन्त्रको विषय हटाइदिने गरी गरेको निर्णयको विरोधमा राप्रपाले धर्ना र विरोध प्रदर्शन कार्यक्रम नै गर्यो । एक त, संविधानको व्यवस्थाविरुद्धका कुरा विधानमा समावेश गर्ने कुरा नै असंवैधानिक हो । त्यसमध्ये निर्वाचन आयोगले निर्वाचन प्रयोजनको लागि उक्त व्यवस्थालाई विधानबाट हटाइदिएको कुरालाई लिएर सरकारमा सहभागी पार्टीले विरोध गर्ने कुरा थप गलत र अनैतिक कार्य हो । सरकारमा सहभागी भएर यस किसिमका असंवैधानिक क्रियाकलाप गर्नेहरूले कसरी संवैधानिक व्यवस्था कायम गर्ने कार्यमा योगदान पुर्याउन सक्छन् ? अनि संविधानको शपथ खाएर असंवैधानिक क्रियाकलापमा संलग्न हुनेहरूबाट देश र जनताले के आशा राख्ने ? यो आम जनसमुदायमाझ व्यापक सरोकारको विषय हुन पुगेको छ । संविधान देशको मूल कानुन हो । यसले निर्धारण गरेको सीमारेखाभित्र रहेर राजनीतिक दल एवं राजनीतिकर्मीहरूले आफ्ना क्रियाकलाप जारी राख्नुपर्छ । संविधानका व्यवस्थाहरूमा कसैका असहमति र भिन्न मतहरू भए तिनलाई संविधान संशोधनको माध्यमबाट हल गर्ने प्रयास गर्नुपर्छ । संविधानका व्यवस्थाहरूमा आफ्ना असहमति छन् भने तिनमा संशोधनको लागि जनमत गुहार्नुपर्छ । त्यसको लागि फेरि पनि निर्वाचन नै एक मात्र वैध उपाय हो, तर त्यसो नगरी सरकारमा बसेर संविधान एवं संविधानका व्यवस्थाहरूलाई मान्दैन भन्ने छुट कसैलाई हुँदैन । सरकारमा बसेर गैरसंवैधानिक क्रियाकलाप गर्ने छुट दिने हो भने संवैधानिक व्यवस्थाको कुनै प्रयोजन रहँदैन । त्यस्तो अवस्थामा निरंकुशता एवं अराजकताहरूले प्राथमिकता पाउँछन् । निरंकुशता र अराजकता दुवै संविधानवादविरोधी कुरा हुन् । अहिले हामीकहाँ यही भएको छ, संविधानको शपथ लिएर असंवैधानिक एवं संविधानविरोधी गतिविधि गर्ने प्रवृत्तिले प्र श्रय पाएको छ । त्यस्ता पात्रहरूले आफूहरूलाई देश र जनताको भाग्यनिर्माता बताउँदै देश र जनताकै भविष्यलाई चौपट पारिरहेका छन् । उनीहरूले यस किसिमको कार्य जनप्रतिनिधित्वको आवरणमा गरिरहेका भए पनि त्यस्तो कार्य गर्नेहरू जनप्रतिनिधि नभएर देश र जनताका विरोधी हुन् । यसो किनभने जबसम्म कुनै समाजमा कानुन पालना गर्ने कुरोलाई आचरणको रूपमा विकास गरिँदैन, तबसम्म त्यस्तो समाजले सभ्यता एवं विकासको यात्रा तय गर्न सक्दैन । त्यसैले राजनीतिक दल एवं नेतृत्वले आफूले कुनै पनि क्रियाकलाप गर्दा त्यसले समाजमा कस्तो दृष्टान्त प्रस्तुत गर्दछ भन्नेमा ध्यान दिनुपर्छ । देशमा नयाँ राजनीतिक एवं संवैधानिक मान्यता स्थापित गर्ने बेलामा कतिपय दलहरूद्वारा जारी यस किसिमका हर्कतहरूले देश र समाजको भलो त हुँदैन नै, कालान्तरमा गएर त्यस्ता मान्यता स्थापना गर्नेहरू आफैं तिनको सिकार हुन पुग्नेछन् । त्यसैले देशको संविधान कार्यान्वयनको जिम्मेवारी बोकेका दल एवं दलीय नेतृत्वले क्षणिक स्वार्थ र सस्तो लोकप्रियतामा अल्मलिनुभन्दा सकारात्मक संवैधानिक मूल्य, मान्यताको विकासतर्फ आफ्ना प्रयास केन्द्रित गर्नुपर्छ । संवैधानिक व्यवस्थाको स्थापना र विकासबाटै सबै पक्षको हित र विकास सम्भव छ । दल वा व्यक्तिको सक्षमता पनि यिनै कुराबाट प्रकट हुन सक्छ । हामीले आजसम्म जानीनजानी विनाश र ध्वंसमा बढी समय नष्ट गर्यौं । निर्माणका कुरा हाम्रो त्यति प्राथमिकताको विषय भएन । अहिले संविधान कार्यान्वयनको विषय पनि धेरैको प्राथमिकताको विषय बनेको देखिँदैन, तर हेक्का राखौं संविधान कार्यान्वयन नभइदिएमा देशमा जुन किसिमको परिस्थिति सिर्जना हुन पुग्नेछ, त्यहाँ कोही पनि सुरक्षित रहने छैन । त्यसैले अर्काको उक्साहटमा परेर वा अहम्को लडाइँ गरिरहँदा भोलि आफूले गरेका गल्तीहरूको पश्चात्ताप गर्ने ठाउँसमेत बाँकी रहने भूल कसैले नगरौं । सबैले आफ्ना प्रयास संविधान कार्यान्वयनतर्फ लगाऔं । यसबाटै तत्काल सबैको कल्याण सम्भव हुनेछ ।"
बृहत् स्वरूपमा कर्पोरेट ब्याडमिन्टन,"काठमाडौः विगतको तुलनामा आफ्नो स्वरूप र सहभागितालाई अझ बृहत् बनाउँदै अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिता' को चौथो संस्करण निकट भविष्यमै सुरु हुने भएको छ । अन्नपूर्ण पोस्ट् राष्ट्रिय दैनिकको आयोजनामा सञ्चालन हुने उक्त प्रतियोगिताको पहिलो चरण सुदूरपश्चिमाञ्चलको धनगढीमा आगामी शनिबारदेखि सुरु हुनेछ । विगतमा सफलतापूर्वक तीनवटा संस्करण पूरा गरेको यो प्रतियोगिताले यसपटकदेखि अन्तर्राष्ट्रिय स्वरूप ग्रहण गरेको जानकारी अन्नपूर्ण मिडिया नेटवर्कका ब्रान्ड म्यानेजर श्याम मालीले दिए । प्रतियोगितालाई विगतको भन्दा अझ बृहत् बनाउने प्रयास गरिएको छ । वैशाख ९ गते धनगढीबाट सुरु हुने प्रतियोगिता असार पहिलो साता काठमाडौंमा आएर सकिनेछ', मालीले भने । पहिलो चरणमा धनगढी, नेपालगन्ज, बुटबल, पोखरा र इटहरीमा प्रतियोगिता सञ्चालन हुनेछन् । पहिलो चरणमा यी पाँच स्थानमा पुरुष एकल खुला, महिला एकल खुला र पुरुष डबल्स खुला छनोट प्रतियोगिता सञ्चालन गरिने छ । पाँचवटै क्षेत्रमा पहिलो र दोस्रो स्थान हासिल गर्ने खेलाडीलाई काठमाडौंमा आयोजना हुने अन्तर्राष्ट्रिय प्रतियोगितामा समावेश गरिनेछ । काठमाडौंमा हुने अन्तिम चरणको प्रतियोगितामा भने पुरुष एकल खुला, महिला एकल खुला र पुरुष डबल्स खुलासँगै कर्पोरेट डबल्स, पुरुष एक्जुकेटिभ एकल र एक्जुकेटिभ डबल्स स्पर्धा पनि समावेश गरिनेछ । काठमाडौंमा हुने प्रतियोगितामा विभिन्न देशका चर्चित खेलाडीको समेत सहभागिता रहने जानकारी मालीले दिए । अन्नपूर्ण पोस्ट्ले नेपाल ब्याडमिन्टन संघको सहकार्यमा पहिलोपटक नेपालमा अन्तर्राष्ट्रिय स्तरको कर्पोरेट ब्याडमिन्टन प्रतियोगिता सञ्चालन गर्न लागेको हो । धनगढीमा वैशाख ९ देखि ११ गतेसम्म छनोट खेल हुनेछ । यसैगरी नेपालगन्ज र बुटवलमा वैशाख १७ देखि १९ गतेसम्म, पोखरामा वैशाख २१ देखि २३ गतेसम्म र इटहरीमा वैशाख २६ देखि २८ गतेसम्म प्रतियोगिता सञ्चालन हुनेछ । क्षेत्रबाट छनोट भएका तीनवटै स्पर्धाका विजेता र उपविजेता खेलाडीले काठमाडौंमा आएर उपाधिका लागि प्रतिस्पर्धा गर्नेछन् । कर्पोरेटतर्फको स्पर्धामा भने विभिन्न कर्पोरेट हाउसमा कार्यरत व्यक्तित्वको सहभागिता रहनेछ । देशभर छरिएर रहेका ब्याडमिन्टन खेलाडीको प्रतिभा उजागर गर्न प्रतियोगिता फलदायी हुने विश्वास गरिएको छ । अन्तिम चरणको प्रतियोगितामा सहभागिता जनाउन काठमाडौं बाहिरबाट छनोट भई आउने खेलाडीका लागि यातायातको समेत व्यवस्था गरिएको छ । प्रतियोगिताको प्रत्यक्ष प्रसारण एपीवान एचडी टेलिभिजनबाट गरिनेछ ।"
"पारस खड्काको टिम चौराहा क्वालिफायरमा, रुपन्देहीसँग भिड्ने",काठमाडौं: गोल्डेन्सलाई पराजित गर्दै पारस खड्काको टिम चौराहा धनगढी प्रिमियर लिग क्रिकेट (डीपीएल)को क्वालिफायरमा प्रवेश गरेको छ। अब फाइनल प्रवेशका लागि रुपन्देही च्यालेन्जर्ससँग खेल्नेछ। बुधबार भएको इलिमिनेटरमा टिम चौराहाले बसन्त रेग्मीको टिम काठमाडौं गोल्डेन्सलाई ६ विकेटले पराजित गर्यो। काठमाडौंले प्रस्तुत गरेको १२३ रनको लक्ष्य टिम चौराहा १० बल बाँकी छँदा ४ विकेट गुमाएर भेट्टायो। उसका आरिफ शेखले १९ औं ओभरको दोस्रो बलमा चौका हान्दै जित पक्का गर्नुभयो। यसअघिको ओभरमा काठमाडौंका सोमपाल कामी निकै महंगो साबित हुनुभएको थियो। उहाँको बलमा आरिफले दुई छक्का र एक चौका हानेका थिए र टिम चौराहाले १७ रन जोडेको थियो। आरिफ २२ रनमा अविजित रहनुभयो। उहाँका लागि अनिल मण्डलले ४४ रनको योगदान दिए भने पृथु वास्कोटाले २२ रन बनाउनुभयो। कप्तान पारस खड्का भने १२ रनमा आउट हुनुभएको थियो।काठमाडौंका सन्तोष भट्टले २ विकेट लिनुभयो। यसअघि पहिले ब्याटिङ गरेको बसन्त रेग्मीको टिम काठमाडौं गोल्डेन्सले २० ओभरमा ६ विकेट गुमाएर १२३ रन बनाएको थियो। उहाँका लागि सुमित महर्जन र रोहित पौडेलले समान ३१३१ रन बनाए भने नरेश बुढायरले २९ रनको योगदान दिनुभयो। सुवेन्दी पाण्डेले ११ रन जोड्नुभयो। टिम चौराहाका अमर रौतेला र ललित राजवंशीले २२ विकेट लिनुभयो।अब फाइनल प्रवेशका लागि टिम चौराहाले शक्ति गौचनको कप्तानीमा रहेको रुपन्देही च्यालेन्जर्ससँग खेल्नेछ। बुधबार नै भएको पहिलो क्वालिफायरमा रुपन्देही च्यालेन्जर्स शरद भेषावकरको बिराटनगर किङ्ग्ससँग पराजित भएको थियो।
नेपाली खेलकुदका प्रभावशाली प्रतिभा,"एक्काइसौं शताब्दीसम्म आइपुग्दा खेलकुद मनोरञ्जनको साधन मात्र रहेन, नाम, दाम र विश्व राजनीतिसँंग पनि जोडिन पुगेको छ । मुलुकको इज्जत र प्रतिष्ठाको अभिन्न अंगसमेत बनेको छ, यो । त्यसैले पछिल्लो समय धेरैको आकर्षण बन्न थालेको छ । राष्ट्रिय खेलकुद परिषद्का सदस्यसचिव केशवकुमार विष्टको बुझाइमा नेपाली खेलकुदमा व्यापक परिवर्तन आइसकेको छ । उनी भन्छन्, कुनैबेला किताबले भरिएको झोला बोकेर आफ्ना सन्तानलाई विद्यालयसम्म पुर्याउने अभिभावक आजभोलि उनीहरूलाई खेलमैदान र एकेडेमीमा पुर्याउन थालेका छन् । उनकै कुरालाई मनन गर्ने हो भने पनि नेपाली खेलकुद नवयुगमा प्रवेश गर्दैछ र थुप्रै सम्भावनाका अवसर सिर्जना गर्दैछ । नेपाली खेलकुदले ०७३ सालमा विभिन्न उपलब्धि हासिल गर्यो । १२ वैशाख ०७२ मा विनासकारी भूकम्पले थिलोथिलो बनाएको यो क्षेत्रमा थुप्रै आशाका किरण देखिएका छन् । ब्राजिलको रियो दी जेनेरियोमा सम्पन्न ३१औं गृष्मकालीन ओलम्पिक, भारतको सिलीगुडी र सिलोङमा सम्पन्न १२ औं दक्षिण एसियाली खेलकुद र गत पुसमा पूर्वाञ्चलका विभिन्न शहरमा आयोजित सातौं राष्ट्रिय खेलकुदले सम्भावना र आशालाई उजागर गरेको छ । ०७३ सालमा नयाँ ऊर्जा र सम्भावना देखाएका केही खेलाडीलाई यस सामग्रीमा समेट्ने प्रयास गरिएको छ । कान्छी पौडीवाज गत वर्ष रियो दी जेनेरियोमा सम्पन्न ३१औं गृष्मकालीन ओलम्पिकमा संसारभर नेपालको नाम तरंगित भयो । कुनै खेलाडीले पदक जितेर वा चमत्कारिक प्रदर्शनले नेपालको नाम गुञ्जयमान भएको थिएन । सात समुन्द्रपारिको देशबाट संसारभर नेपाललाई चिनाउने काम गरेकी थिइन्, जलपरी गौरिका सिंहले । उनी रियो ओलम्पिक २०१६ मा सबैभन्दा कान्छी खेलाडीका रूपमा अन्तर्राष्ट्रिय सञ्चारमाध्यममा छाउन सफल भइन् । आफ्नो इभेन्टमा हिट चरणबाटै बाहिरिए पनि गौरिका रियो ओलम्पिककै सबैभन्दा कान्छी खेलाडी बनिन् । २०७३ सालले नेपाली खेलकुदका साथै खेलाडीलाई पनि चर्चाको शिखरमा पुर्यायो। खेलकुदमा लागेको छोटै समयमा पछिल्लो पुस्ताका थुप्रै खेलाडीले आफ्नो सम्भावना उजागर गरेका छन्। सानै उमेरमा विश्व खेलकुदको कुम्भमेलामा सहभागी भएर उनले वाहवाही त कमाइन् नै, देशको पनि नाम संसारभर फैलाउन सफल भइन् । १३ वर्षकै उमेरमा पौडीबाट विश्व खेलकुदको कुम्भमेला ओलम्पिकमा सहभागी उनी ११ हजारभन्दा बढी प्रतिस्पर्धीमाझ आकर्षणको केन्द्र बनेकी थिइन् । उनी ओलम्पिकमा प्रतिस्पर्धा गर्दा १३ वर्ष दुई सय ५५ दिनकी थिइन् । गौरिका रियो ओलम्पिकमा सहभागी हुनुअघि १२औं सागमा एक रजतसहित चार पदक जितेर कीर्तिमान बनाएकी थिइन् । व्यक्तिगत स्पर्धामा पौडीमा पदक जित्ने पहिलो खेलाडी बनेर कीर्तिमान बनाइन् । दक्षिण एसियाली खेलकुदमा पौडीको व्यक्तिगत स्पर्धामा पदक जित्ने उनी पहिलो नेपाली खेलाडी हुन् । यसअघिका सहभागितामा नेपालले टिम इभेन्टमा पदक जिते पनि व्यक्तिगत स्पर्धामा भने पदक जित्न सकेको थिएन । गौरिकाले सागमा दुई सय मिटर इन्डिभिजुअल मिड्लेमा दुई मिनेट ३३ दशमलव २६ सेकेन्डको राष्ट्रिय कीर्तिमानसहित रजत पदक हासिल गरिन् । यस्तै, चार सय मिटर फ्रिस्टाइल, एक सय र दुई सय मिटर ब्याकस्ट्रोकमा कास्य पदक जितेकी थिइन् । उनले गत वर्ष विभिन्न प्रतियोगितामा २२ राष्ट्रिय कीर्तिमान बनाएकी थिइन् । उनले सागमा व्यक्तिगत स्पर्धामा सात तथा टिम स्पर्धामा तीन गरी १० कीर्तिमान बनाएकी थिइन् । १६औं फिना वल्र्ड च्याम्पियनसिपमा पनि गौरिकाले दुई राष्ट्रिय कीर्तिमान बनाएकी थिइन् । १० मंसिर ०५९ मा जन्मेकी गौरिका सधैं व्यस्त रहन्छिन् । साताको चार दिन बिहान अभ्यास हुने भएकाले पाँच बजे नै स्विमिङ पुल पुगिसकेकी हुन्छिन् । लन्डनस्थित मिलहिल बस्ने उनी ह्याबरडेसर्स गल्र्स स्कुलमा कक्षा नौ अध्ययनरत् छिन् । उनको स्विमिङ करिअर चालु राख्न स्कुलको पनि उल्लेख्य भूमिका छ । रियो ओलम्पिकअघि उनी सबैभन्दा बढी फिना अंक ल्याउने नेपाली जलपरी थिइन् । यही कारण उनको ओलम्पिकमा ढोका खुलेको हो । उनका बाबु डा पारसबहादुर सिंह युरोलोजिस्ट हुन् । उनी लन्डनस्थित रोयल फ्रि हस्पिटलमा काम गर्छन् । कुनै बेला एसएलसी बोर्ड टपर आमा गरिमा राणा भने गौरिकाको पौडी व्यवस्थापन गर्दै आएकी छन् । फुटबलमा नवयुग कहिलेकाहीँ जितिसकेको खेल हारिन्छ, हारिसकेको खेल पनि जितिन्छ । यसरी निस्कने अनपेक्षित एवं नाटकीय नतिजालाई भाग्यको खेल भनिन्छ । तर, लगातार एकै प्रकारको सुखद् परिणाममा भाग्य मात्र कारक हुँदैन । त्यसका पछाडि खेलाडीले गरेको कडा मेहनत, परिश्रम र खेलप्रतिको एकाग्र भावलाई कारक मानिन्छ । त्यही कुरा लागु हुन्छ, राष्ट्रिय फुटबलका स्ट्राइकर नवयुग श्रेष्ठमा पनि । उनले फुटबलमा पाइला चालेको छोटो अवधिमै दुर्लभ उपलब्धि हासिल गरे । नवयुगले राष्ट्रिय टोलीमा डेब्यु गरेको लामो समय भएको छैन । सन् २०१५ मा भारतमा भएको साफ च्याम्पियनसिपमा पहिलोपटक झुल्किएका थिए । उनलाई चर्चामा भने सन् २०१६ मा बंगलादेशमा आयोजित बंगबन्धु गोल्डकपले ल्यायो । सेमिफाइनलमा माल्दिभ्सविरुद्ध ह्याट्रिक गरेका उनले त्यसपछि पछाडि फर्किनु परेको छैन । भारतमै आयोति १२औं सागमा लगातार दुई ह्याट्रिक गरेपछि उनले ह्याट्रिक हिरो को उपमा पाए । समूह चरणको खेलमा भुटानविरुद्ध ह्याट्रिक गरेका उनले सेमिफाइनलमा तेस्रो ह्याट्रिक गरे । निर्धारित अवधिसम्म बराबरीमा रहेको खेलको अतिरिक्त समयमा एक गोलले अग्रता लिइसकेको प्रतिद्वन्द्वी माल्दिभ्सलाई स्तब्ध पार्दै उनले लगातार दुई गोल थपे र चमत्कारिक ढंगले नतिजा उल्टाइदिए । यसअघि निर्धारित समयमा पनि उनले एक गोल गरेका थिए । त्रिभुवन आर्मी क्लबबाट खेल्दै आएका २५ वर्षीय नवयुगले छोटो अवधिमै यस्ता उपलब्धि हात पारे, जुन नेपाली फुटबलका निम्ति दुर्लभ थियो । उनले एकै चरणको साग खेलकुदमा दुई पटक ह्याट्रिक गर्नुका साथै अन्तर्राष्ट्रिय फुटबलमा ह्याट्रिक गर्ने पाँचौं नेपाली खेलाडीमा आफ्नो नाम दर्ता गराए । बंगबन्धु गोल्डकपको सफलता पनि लामो प्रतीक्षापछिको प्रतिफल थियो । त्यसअघि २३ वर्षसम्म नेपाल अन्तर्राष्ट्रिय उपाधिविहीन अवस्थाबाट गुज्रिरहेको थियो । अन्तर्राष्ट्रिय प्रतियोगितामा नेपालले लामो समयदेखि गोलको खडेरी बेहोरिरह्यो । त्यो अभावलाई पूर्ति गर्ने काम नवयुगले गरिदिए । नेपालका अरू स्ट्राइकर पाइसकेको बललाई ह्यान्डल गर्न नसकिरहेको अवस्थामा नवयुगले आफूले पाएको बललाई सही फिनिसिङ दिन सके । तर, उनी राष्ट्रिय टोलीमा पर्नुलाई पनि संयोगकै रूपमा हेरिएको छ । म्याच फिक्सिङ काण्डमा राष्ट्रिय टोलीका प्रभावशाली खेलाडी मुछिएपछि उनले अवसर पाएका थिए । संयोगकै रूपमा टोलीमा परे पनि त्यो अवसरलाई भने उनले भरमग्दुर सदुपयोग गरेका छन् । उनले आफूलाई स्टार फुटबलका रूपमा उभ्याएका छन् । इलामको मंगलबारेस्थित सामान्य परिवारमा २५ वर्षअघि नवयुगको जन्म भएको थियो । उनका बुबा सरकारी विद्यालयमा प्रावि शिक्षक छन् । मंगलबारेकै विद्यालयबाट प्लस टु सकेका उनी ०६५ सालमा नेपाली सेनामा भर्ना भएका थिए । उसुकी स्वर्ण भारतको गुवाहाटी र सिलोङमा आयोजित १२औं सागमा स्वर्ण पदकका लागि नेपालले चौथो दिनसम्म कुर्नुपर्यो । स्वर्ण पदकका दाबेदार मानिएका खेलाडीहरू लगातार विमुख भइरहेको अवस्थामा १६ वर्षीया निमा घर्तीमगरले उसुमार्फत् नेपाललाई पहिलो स्वर्ण दिलाइन् । पहिलोपटक अन्तर्राष्ट्रिय प्रतियोगितामा सहभागी भएकी उनले व्यक्तिगत स्पर्धामा उसुको थाउलोमा सफलता हासिल गरेकी थिइन् । नानछ्वान अलराउन्डर स्पर्धामा कुल १६ दशमलव ८९ अंक बटुल्दै स्वर्ण जित्दा नानछ्वानमा आठ दशमलव ४३ र नानदाओमा आठ दशमलव ४६ अंक जोडेकी थिइन् । रुकुमकी उनी १७औं एसियाली खेलकुदमा छनोट भएर पनि सहभागी हुन पाएकी थिइनन् । उसुको स्पर्धा समावेश नहुँदा उनी भाग लिनबाट वञ्चित भएकी थिइन् । त्यसैले उनको पहिलो अन्तर्राष्ट्रिय सहभागिता नै १२औं साग बन्न पुग्यो । निमाका लागि ०७३ साल ऐतिहासिक रह्यो । सिलोङमा जितेको उनको त्यही स्वर्णले उनलाई चर्चाको शिखरमा पुर्यायो । एक गुमनाम खेलाडीबाट एकैपटक स्टारमा दरिन पुगिन् । सातौं राष्ट्रिय खेलकुद प्रतियोगितामा स्वर्ण जितेकी निमाले राष्ट्रिय खेलुकद परिषद्ले गत २६ फागुनदेखि थालेको राष्ट्रिय टोलीमा रहेर प्रशिक्षण गर्दै आएकी छन् । कीर्तिमानी फुपूल्हामु नेपाली खेलकुदमा चर्चाको शिखरमा छिन्, फुपूल्हामु खत्री । १२औं सागमा स्वर्ण पदक विजेता उनले गत पुसमा पूर्वाञ्चलमा सम्पन्न सातौं राष्ट्रिय खेलकुद प्रतियोगितामा पनि नयाँ कीर्तिमान बनाइन् । नेपाली सेनाको त्रिभुवन आर्मी क्लबबाट खेल्दै आएकी फुपूल्हामुले झापाको काँकरडभिट्टामा चार सेकेन्डमै विपक्षी खेलाडीलाई पराजित गर्दै सातौं राष्ट्रिय खेलकुदमा स्वर्ण पदक चुमेकी थिइन् । सरल, स्पष्ट र मृदुभाषी उनको यही गुणले हरेक खेलाडीसँग सामीप्यता दिलाउदै आएको छ । भारतीय खेलाडी सुनिवाला देवीलाई फाइनलमा हराएपछि निकै भावविह्वल भएकी फुपूले १२औं सागमा नेपालका लागि दोस्रो स्वर्ण पदक भित्र्याएकी थिइन् । उनले विपक्षीलाई हराएसँगै आफ्नो स्वर्ण पदक स्वर्गीय बाबुप्रति समर्पित गरेकी थिइन् । सिलोङस्थित जवाहरलाल नेहरू स्टेडियमको इन्डोर हलमा फुपूल्हामुले महिला ६३ किलो तौल समूहमा स्वर्ण पदक जितेकी थिइन् । श्रीलंकाका डिबाइएल बाजेबर्देने, बंगलादेशकी कान्ता र पाकिस्तानी अब्रिन मसिहलाई इप्पोन (नकआउट) मा हराएपछि उनले स्वर्णका लागि अन्तिम स्पर्धामा देवीसँग पूरा चार मिनेट भिड्दै ओजारीका आधारमा स्वर्ण हात पारेकी थिइन् । फुपूल्हामुले दक्षिण एसियाली खेलकुदमा २१ वर्षपछि नेपाललाई जुडोमा स्वर्ण पदक दिलाएकी हुन् । अझ, सागमा स्वर्ण पदक भित्र्याउने पहिलो नेपाली खेलाडी हुन् । सानै उमेरमा विश्व खेलकुदको कुम्भमेलामा सहभागी भएर गौरिका सिंहले वाहवाही कमाइन् नै,देशको पनि नाम संसारभर फैलाइन् । १२औं सागमा सहभागी हुनुअघि उनले हंगेरीमा भएको ओपन जुडो च्याम्पियनसिपमा कास्य पदक जितेकी थिइन् । रियो ओलम्पिकमा सहभागिता जनाएर ओलम्पियन को छवि बनाएकी २१ वर्षीया उनले वल्र्ड च्याम्पियनसिप र एसियन च्याम्पियनसिप खेलिसकेकी छन् । फुपूल्हामु हंगेरीमा एक महिना विशेष प्रशिक्षण गरेर साग खेल्न सिलोङ पुगेकी थिइन् । रियो ओलम्पिकका लागि अन्तर्राष्ट्रिय ओलम्पिक कमिटी (आईओसी) को छात्रवृत्तिमा हंगेरीमा प्रशिक्षण गर्ने अवसर पाएकी थिइन् । ताप्लेजुङ, लेलेप स्थायी घर भएकी उनी बीबीएस अध्ययनरत छिन् । खेलकुदले नै आफूलाई चिनाएकाले यसबाट टाढा हुन नसक्ने बताउँछिन् । अर्को वर्ष इन्डोनेसियाको जाकार्तामा आयोजना हुने एसियाली खेलकुद र सन् २०१९ मा नेपालमै आयोजना हुने १३औं सागको तयारीमा व्यस्त छिन् अहिले ।"
