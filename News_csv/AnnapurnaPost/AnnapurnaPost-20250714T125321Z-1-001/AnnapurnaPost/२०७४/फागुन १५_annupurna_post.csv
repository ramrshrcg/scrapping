शीर्षक,विवरण
प्रतिरोधी सूचना,"नोम चोम्स्कीले सन् २००१ मा दिल्ली स्कुल अफ इकोनोमिक्समा सैन्यवाद, लोकतन्त्र र सूचनाको हकबारे भाषण दिएका थिए। सो भाषणमा अमेरिकी सत्ता र सञ्चारमाध्यमले नागरिकको सूचनाको हकमा कसरी अंकुश लगाउँछन् भनेर बताए। डेमोक्रोसी एन्ड पावरः द दिल्ली लेक्चर्स नामको पुस्तकमा संग्रहित भाषणमा लुकाइएका वा प्रकाशन नगरिएका सूचनासम्बन्धी केही महत्वपूर्ण दृष्टान्त छन्। सन् २००० को सेप्टेम्बर ११ मा भएको आतंकवादी हमलापछि अमेरिकाले अफगानिस्तानमा बम बर्साउन थाल्यो। सेप्टेम्बर १६ मा पाकिस्तानमाथिको उसको प्रभाव उपयोग गर्दै अफगानिस्तान जाने खाद्यान्न रोक्न लगायो। अत्यावश्यक खाद्यान्न रोकेर हजारौं अफगानीलाई भोकमरीको सिकार बनाउने उसको योजना थियो। अमेरिकी सत्ताको यो हर्कतबारे सामान्य अमेरिकी बेखबर थिए। अमेरिकाका सहरहरूमा सो अमानवीय निर्णयले कुनै प्रतिक्रिया सिर्जना गरेन। संयुक्त राष्ट्रसंघीय तात्कालिन मानव अधिकार उच्चायुक्त मेरी रोबिन्सनले अफगानिस्तानमा भइरहेका ज्यादती रोक्न अमेरिकी सरकारलाई आग्रह गरिन्। लाखौं मान्छे भोकमरीको सिकार हुँदा रुवान्डाको जस्तो हिंसा दोहोरिन सक्ने भनेर सचेत गराइन्। रोबिन्सनको सो अपिल सुनिएन। चोम्स्कीका अनुसार अपिलको रेकर्डसमेत राखिएन। अमेरिकी प्रेसमा रोबिन्सनको भनाइलाई महत्व दिइएन। केवल तीन छरिएका पंक्तिहरूमा सो अपिल छापियो। अर्थात प्रकाशन गरेजस्तो भान पारेर महत्वपूर्ण सूचना लुकाउन खोजियो। अमेरिका जस्ता सामरिक शक्तिसम्पन्न देशले गरिब देशहरूमा गरेका दुव्र्यवहारबारे अमेरिकी सञ्चारमाध्यम हम्मेसी बोल्दैनन्। यो प्रवृत्तिबारे थुप्रै उदाहरण चोम्स्कीले पेस गरेका छन्। अमेरिकी जनताका नाममा गरिने अनेक नकामबारे त्यहाँका सामान्य नागरिक सचेत बन्न थाल्नु भनेको सत्तालाई चुनौती बढ्नु हो। आफ्नै नागरिक अमेरिकी सत्ताको विरोधमा उत्रने सम्भावना बढ्नु हो। त्यस्ता सम्भावना टार्न अमेरिकी जनताका नाममा गरिएका हिंसात्मक हर्कतका सूचना सार्वजनिक गरिँदैन। हाल सिरियाले भोगिरहेको हिंसाबारे कति त्यस्ता सूचना होलान् जो दुनियाँबाट लुकाइएका छन्। ती सूचना प्रवाहित हुन सके, सिरियामा हिंसा मच्चाउने मुख्य शक्ति र खलनायकहरू अनुहार प्रष्ट चिनिन्थ्यो। तिनका विरुद्धमा संसारभर जनमत निर्माण हुन सक्थ्यो। शक्ति अभ्यास गर्नेहरू सूचना लुकाउन खोज्छन्। राज्यसत्ताको साँचो हातमा बोकेर बसेकाहरूले सधैं सही काम गर्दैनन्। कमजोरी ढाकछोप गर्न, गरिएका नकाम बापत पाइने सजायबाट बच्न सूचनामा अंकुश लगाइन्छ। नागरिकका सरोकार भएका विषयमा पर्याप्त जानकारी सार्वजनिक नहुँदा शक्ति अभ्यास गर्नेहरू उन्मत्त हुन्छन्। शक्तिको मात चढेका शासकहरूले सूचना दबाएर नै लोकतन्त्र धराशायी बनाउने हुन्। तर दोषी शासक मात्रै हुँदैनन्, सूचना दबाउन सहयोग गर्ने पत्रकार र बुद्धिजीवीहरू उत्तिकै दोषी हुन्छन्। नेपाली लोकतन्त्र र सूचना वर्षौं लडेर प्राप्त नेपालको गणतन्त्र बलियो र जनमुखी बनाउनुछ भने सार्वजनिक चासोका सबै विषयमा निर्वाध सूचना प्रवाह हुनुपर्छ। चोम्स्कीका दृष्टान्त अमेरिकी शासकका सूचनाभय बुझ्न मात्र काम लाग्ने होइनन्। नेपालका निर्वाचित जनप्रतिनिधिले निर्वाचनको वैधता उपयोग गर्दै आवश्यक सूचना रोक्ने सम्भावनाबारे सचेत हुन पनि काम लाग्छन्। सूचना नदिने यत्न गर्ने व्यक्ति र संस्थाका कुत्सित नियत बुझ्न उत्तिकै उपयोगी छन्। नयाँ सरकारले पूर्णता पाउँदै गर्दा उसलाई पारदर्शीताबारे सचेत गराउन जरुरी छ। विकास र समृद्धिको एकसूत्रीय एजेन्डा कार्यान्वयन गर्न कम्मर कसेकाले पनि पारदर्शीताको माग बढी आवश्यक छ। मतदातालाई आश्वस्त बनाएअनुरूप वर्तमान सरकारले विकासका ठूला आयोजना सुरु गर्ने संकेत देखिन्छ। त्यसो त प्रधानमन्त्री केपी ओली र उनका सहयात्री ठूला परियोजनालाई नै विकास र राष्ट्रिय गौरव मान्ने राजनीतिक खेलाडी हुन्। परियोजनाहरू जति ठूला भए, स्वार्थहरूको टकराव त्यति नै ठूलो हुन्छ। भ्रष्टाचारको सम्भावना र आयातन पनि उति नै भीमकाय हुन्छ। जनतालाई सोझै असर गर्ने यस्ता विकासे उद्यमबारे जरुरी सूचना प्रवाह भएनन् भने जनताले ती आयोजनाबाट उचित लाभ लिन सक्दैनन्। बरु उल्टै नचिताएका समस्या भोग्नुपर्ने बाध्यता आइलाग्न सक्छ। समय बितेपछि पछुताउनुभन्दा, समयमै सूचनाको माग गर्नु उपयुक्त हुन्छ। सरकारमा एमाले र माओवादी छन्। नेकपा एमाले आफैंमा बलिया र ठूला संगठनहरूको संयुक्त रुप हो। माओवादीले चुस्त सञ्चालन गर्न नसकेका संगठन पनि एमालेमा विलय हुने भएकाले ती संगठन अझै बलिया बन्न सक्छन्। कर्मचारी, युवा, विद्यार्थी, शिक्षकलगायतका संगठनहरू मूलतः पेट्रनक्लाइन्ट सम्बन्धमा अडिएका छन्। आफ्नो दलको नेतृत्वमा भएको सरकारले सुरु गरेका विकासका आयोजनामा दलनिकट ठेकेदार र संगठनका मुखियाहरूले हिस्सेदारी खोज्नेछन्। ती परियोजनाका स्रोतमा पहुँच खोज्नेछन्। प्रदेशहरूमार्फत सञ्चालित विकासका काममा समेत दलनिकट भ्रष्ट व्यापारी र संगठनमा प्रभाव पार्न सक्ने समूहको दबदबा ठूलो हुनेछ। त्यसैले विकास निर्माणका काम आफैंमा भ्रष्टाचारका अखडा बन्न सक्छन्। साथै, यी आयोजनाहरू मुठ्ठीभर मान्छेका लहडमा चल्ने सम्भावना पनि उत्तिकै रहन्छ। त्यसैले बढी भन्दा बढी सूचनाको माग गरियो भने आयोजना पारदर्शी हुन्छन्। तिनका सकारात्मक पक्ष र नकारात्मक प्रभावबारे जनमत निर्माण गर्न सहज हुन्छ। शक्ति अभ्यास गर्नेहरू सूचना लुकाउन खोज्छन्। राज्यसत्ताको साँचो हातमा बोकेर बसेकाहरूले सधैं सही काम गर्दैनन्। कमजोरी ढाकछोप गर्न, गरिएका नकाम बापत पाइने सजायबाट बच्न सूचनामा अंकुश लगाइन्छ। प्रभावशाली धनी मुलुक वा ठूला वित्तीय संस्थाहरूका मात्र स्वार्थपूर्ति हुनेगरी आयोजनाहरू निर्माण भएका छन् भने तिनका सूचना चुहिने सम्भावना कम हुन्छ। पर्याप्त सूचनाको अभावमा मेगासिटी, मेट्रो रेल, जलविद्युत्लगायतका त्यस्ता ठूला आयोजनाबारे नागरिकले धारणा बनाउन सक्दैनन्। साथै, यी आयोजनामा जनताको सहभागिता न्यून हुन सक्छ। सामान्य नागरिक एकैपटक तिनका दुष्परिणाम भोग्न अभिशप्त हुन्छन्। खोकनाः एक दृष्टान्त सूचनाको महत्व बुझ्न ललितपुर खोकनाको उदाहरण उपयोगी हुन सक्छ। अनुसन्धानदाता सुप्रिया मानन्धरले अनलाइन पत्रिका द रेकर्ड मा उल्लेख गरेअनुसार अहिले सञ्चालन हुन लागेका विकासका पाँच ठूला आयोजनाको प्रत्यक्ष प्रभाव भोग्ने क्षेत्र हो खोकना। निजगढखोकना फास्ट ट्र्याक, बाहिरी चक्रपथ, स्याटलाइट सिटी, बागमती कोरिडोर र हेटौंडाकुलेखानीस्युचाटार हुँदै ल्याइने हाइटेन्सन पावर लाइनलगायतका आयोजना खोकनालाई असर पार्नेछन्। यहाँको नेवार समुदाय, अहिलेसम्म बँचाएर राखिएका कृषि र पर्यावरणमा ती आयोजनाका नकारात्मक प्रभाव पर्ने निश्चित छ। बाहिरी चक्रपथले चौडा बनाउने बाटाहरूले कृषकका खेत मासिदिने सम्भावना छ। स्याटलाइट सिटी निर्माणका कारण स्थानीयले जग्गा बिक्रीवितरण गर्न पाएका छैनन् भने सहरको सांस्कृतिक मौलिकता हराउनेछ। फास्ट ट्र्याक निर्माणका लागि जिम्मेवारी पाएको सेनाले रुख ढाल्न थालिसकेको छ, सिंगो सहर उजाड बन्ने संकेत देखिन्छ। खोकनाका रुद्रायणी मन्दिर र सिकाली घाटलगायतका सांस्कृतिक सम्पदाको संरक्षण नहुने प्रचुर सम्भावना छ। साथै, तोरी खेती र तेलको उत्पादन गरिरहेको सहकारी सबैलाई यी विकास योजनाहरूले सिध्याउन सक्छन्। नेवार समुदायका सांस्कृतिक सम्पदा जोगाउन नसकिएला भन्नेमा खोकनावासी चिन्तित हुन थालेका छन्। सो चिन्ता व्यक्त गर्दै उनीहरू बेलाबेला आन्दोलित हुन्छन्। यी आयोजना सञ्चालक र राज्यसँग समन्वय गर्न स्थानीयले एउटा सरोकार समितिसमेत गठन गरेका छन्। भूकम्पले क्षतिग्रस्त बनाएको खोकनामाथि विकासका अनेक भार थपिन थालेपछि स्थानीयमा आक्रोश उम्लन थालेको छ। यी आयोजनाहरूले सांस्कृतिक सम्पदालाई कतिको असर पुर्याउँछन्, हाइटेन्सन पावर प्लान्टले खोकनाबासीका स्वास्थ्यमा के असर गर्छन्, तीव्र सहरीकरण र फास्ट ट्र्याकले नेवार बस्तीको रुप कस्तो बनाइदिन्छ, स्याटलाइट सहरको निर्माणसँगै तीव्र हुने जेन्ट्रिफिकेसन (उच्च मध्यमवर्गको चाहनाअनुसारको बसोबास) ले यो पुरानो बस्तीमा कस्ता असर देखा पर्न सक्छन् भन्ने विषयमा छलफल भएका छैनन्। आम खोकनाबासीमाझ यस्ता छलफल सञ्चालन गर्नका लागि सबभन्दा पहिले चालू विकास परियोजनाबारे पर्याप्त सूचना आवश्यक हुन्छ। अनुसन्धानदाता मानन्धरले यी प्रश्न अनुत्तरित रहेको उल्लेख गरेकी छन्। यहाँनेर अर्को प्रश्न उठाउन जरुरी छके यो खोकनाका नेवार समुदायको मात्रै चासोको विषय हो ? खोकनाइतरका नेपालीलाई पनि यहाँ चलिरहेका विकास आयोजनाबारे सूचना पुर्याउन जरुरी छ। आम नागरिकले सही सूचनाका आधारमा बनाएका मतले ती आयोजनाका नकारात्मक प्रभाव न्यूनीकरणमा बल पुयाउँछ। साथै, भविष्यमा ल्याइने विकासका योजनाहरूमा आम नागरिक र पर्यावरणका सरोकारप्रति संवेदनशीलता बढ्छ। सूचनाको खेती गर्नेको दायित्व निर्णायक सत्तासञ्चालक, पुँजीपति र ठेकेदारहरू सूचना दिन कन्जुस्याइँ गर्छन्। कारण, सूचना आफैंमा उनीहरूले गर्न सक्ने नकामहरू विरुद्धको प्रतिरोध हुनसक्छ। आम नागरिकले व्यक्तिगत तहमा सूचनाको माग राखेर आवश्यक सूचना प्राप्त नहुने सम्भावना हुन्छ। सूचनाको अधिकार संविधानमा सुनिश्चित भए पनि व्यक्तिनागरिक शक्ति अभ्यास गर्नेहरूका अघिल्तिर निरीह हुन सक्छ। सूचनाको खेती गर्ने हेतु खुलेका सञ्चारमाध्यमको भूमिका यहाँ देखिन्छ। पत्रकारिताको आधारभूत मान्यताप्रति निष्ठा कायम राख्न सक्ने पत्रकार र सञ्चारमाध्यमले सूचित र आलोचनात्मक आम नागरिकको निर्माणमा सहयोग गर्छन्। माथि उल्लिखित उदाहरणमा पाँच विकास योजनाको चेपुवामा परेको खोकनाबारे खोज अनुसन्धानमा आधारित रिपोर्टिङले भ्रम चिर्न सक्छ। स्थानीयबासीमा रहेका अन्योल कम गर्न सक्छ भने योजना कार्यान्वयनको जिम्मा पाएका कम्पनी वा सरकारी निकाय संवेदनशील र जिम्मेवार बन्न सक्छन्। त्यसका लागि पत्रकार र सञ्चारगृहको इमान्दार प्रयत्न जरुरी हुन्छ। विभिन्न प्रलोभन र धम्कीले वशिभूत नभई डटेर सूचना प्रवाह गराउन सक्नु आफैंमा एउटा प्रतिरोधी काम हुन सक्छ। यति काम नै आन्दोलनबराबर शक्तिशाली हुन सक्छ। सही सूचनाको प्रवाह गर्नु पत्रकारिताको आधारभूत काम भएकाले एक्टिभिस्टको बिल्ला भिर्नपर्ने भयबाट मुक्त भएर काम गर्न सकिन्छ। तर धेरैजसो सञ्चारमाध्यमहरू शक्ति संरचनाको मेहेरोमा बाँधिएका हुन्छन्, सत्ता र पुँजीको अभिन्न अंग बनेका हुन्छन्। बजारले सिर्जना गर्ने परिबन्दमा फसेका हुन्छन्। अक्सर शक्ति अभ्यासको पुर्जाका रूपमा प्रयोग हुने सञ्चारमाध्यम आवश्यक सूचना प्रवाह बढाउनमा भन्दा सूचनाको प्रवाह कस्नमा प्रयोग भएका दर्जनौं उदाहरण छन्। अनेक परिबन्दका बीच निष्ठापूर्वक काम गर्ने पत्रकार र सञ्चारकर्मीहरू नभएका होइनन्। सानो संख्याका यस्ता पत्रकारहरूले जोखिम मोलेर सूचना सार्वजनिक गर्ने कोसिस गर्छन्। कतिपय प्रसंगमा त्यस्ता पत्रकार र सञ्चारमाध्यम वागी देखिन सक्छन्। सूचना सही भइञ्जेल र त्यसले आम नागरिकको हित गरिञ्जेल, त्यो वागीपन सर्वथा स्वीकार्य हुन्छ। अन्त्यमा, चालीस वर्ष मध्यपूर्व भनिने देशहरूका अनेकन् युद्धबारे रिपोर्टिङ गरेका अंग्रेज पत्रकार रोबर्ट फिस्कको यो पंक्ति पत्रकारको काम नै इतिहासको साक्षी बन्नु हो। हामी आफ्नैबारेमा चिन्ताग्रस्त हुन पत्रकारितामा छैनौं। यो दोषयुक्त दुनियाँमा हामीले सत्यको नजिक पुग्न कोसिस गरिरहने हो र सत्य उजागर गर्ने हो।"
चीनको ताइवान चुनौती र अमेरिका,"ताइवान सवालमा चीनलाई थप उत्तेजित नबनाउने उद्देश्यले डेढदशकदेखि स्थगित अमेरिकाताइवान प्रतिरक्षा उद्योग सम्मेलन यसै वर्षबाट पुनः सुरु हुने भएकोबारे ताइवानका सैन्यसूत्रहरूलाई उल्लेख गर्दै यही फेब्रुअरी २० मा साउथ चाइना मर्निङ् पोस्टले लेख्यो। अमेरिकी र ताइवानी सैन्यजहाजहरूलाई एक अर्को मुलुकको बन्दरगाहहरूमा भ्रमणको सुविधा दिने प्रबन्धसहितको नेसनल डिफेन्स अथोराइजेसन एक्ट मा गएको डिसेम्बर १२ मा अमेरिकी राष्ट्रपति डोनाल्ड ट्रम्पले हस्ताक्षर गरेका थिए। त्यस्तो प्रबन्ध कानुनीरूपमा बाध्यात्मक नभए पनि त्यसले ताइवानसँगको सैन्यसम्बन्धलाई सबल बनाउने लक्ष्य राखेको छ र त्यसले दुवै मुलुकका जलसेनालाई एक अर्काका बन्दरगाह सुविधा उपयोग ग र्ने बाटो खोलेको छ। उक्त कानुनले ताइवानका प्रतिरक्षा आवश्यकताका सामग्री उत्पादन र विकासमा पनि अमेरिकी सहयोगलाई सुनिश्चित गराएको छ। समाचारहरू अनुसार सबै तहका अमेरिकी अधिकारीहरूलाई ताइवानका समकक्षी अधिकारीहरूसँगको सम्बन्ध विस्तार गर्ने उद्देश्यको ताइवान ट्राभल एक्टलाई पनि ह्वाइट हाउसले चाँडै अमेरिकी कांग्रेससमक्ष प्रस्तुत गर्दै छ। १९७९ मा ताइवानसँगको कूटनीतिक सम्बन्धलाई अन्त्य गरेर चीनसँगको सम्बद्ध कायम गर्ने अमेरिकी निर्णयपछि अमेरिका र ताइवानका युद्धपोतहरूलाई एक अर्को मुलुकका बन्दरगाहहरूमा भ्रमणलगायतका आधिकारिक रक्षा सम्बन्धहरूमा परहेज राख्ने गरिएको थियो। एक वरिष्ठ चिनियाँ कूटनीतिज्ञले जुन दिन अमेरिकी जलपोतहरू ताइवानका बन्दरगाहहरूमा भ्रमण गर्दछन् त्यही दिन चीनले ताइवानमाथि आक्रमण गर्ने बताएकोबारे रोयटर्सलगायतका अन्तर्राष्ट्रिय समाचारमाध्यमहरूले उल्लेख गरेका छन्। चिनियाँ परराष्ट्र मन्त्रालयका प्रवक्ता लु काङ्ले उक्त कानुनी व्यवस्थाबाट अमेरिकाले एक चीन नीतिको उल्लंघन र चीनको आन्तरिक मामिलामा हस्तक्षेप भएको बताउँदै त्यसबारे आफ्नो कडा आपत्ति रहेको बताएका छन्। गएको डिसेम्बर १४ मा रोयटर्सका माइकेल मार्टिना र जेस मेसी युले दिएको जानकारीअनुसार उक्त विधेयकमा राष्ट्रपतिको हस्ताक्षर हुने अघिल्लो दिन क्रुज क्षेप्यास्त्रहरू बोकेका चिनियाँ वमवर्षक विमानहरूले ताइवानको फन्को मारेका थिए। तर महाशक्ति चीनका यस्ता सैन्यअभ्यास, गतिविधि, विरोध र चेतावनीबाट ताइवान टसमस भएको छैन। उसले चीनका क्रियाकलापलाई अनुत्तरदायी बताएको छ। ताइवानी राष्ट्रपतिका प्रवक्ता एलेक्स हुवाङ्ले क्षेत्रीय शान्ति र स्थिरतामाथि खलल पुयाउने यस्ता चिनियाँ लडाकु विमानहरूको गतिविधिलाई ताइवानी रक्षा मन्त्रालयले अनुगमन गरिरहेको र त्यसविरुद्ध तत्काल उपयुक्त र प्रभावकारी कदम चालिएको जानकारी गराए। मुलुकको सुरक्षामाथि कुनै खतरा नरहेको र त्यस्तो कुनै पनि सुरक्षा चुनौतीविरुद्धका कुनै पनि दायित्व निर्वाह गर्न सरकारसक्षम रहेकाले उनले जनतालाई शान्त र आश्वस्त रहन आग्रह गरेको जानकारी पनि सञ्चारमाध्यमहरूले दिएका छन्। ३ डिसेम्बर २०१६ मा ताइवानी राष्ट्रपति साई इङवेनले अमेरिकाका नवनिर्वाचित राष्ट्रपति डोनाल्ड ट्रम्पलाई टेलिफोनमार्फत दिएको बधाइले चीन, ताइवान र अमेरिकाबीचको वर्तमान तिक्ततालाई आरम्भ गराएको मानिन्छ। ताइवानको सेन्ट्रल न्युज एजेन्सीलाई उद्धृत गर्दै अमेरिकी साप्ताहिक टाइमले उल्लेख गरेअनुसार अन्तर्राष्ट्रिय राजनीतिको ज्वलन्त विषय बन्न पुगेको १० मिनेट लामो उक्त फोन संवादमा सहजकर्ताको भूमिकामा अमेरिकाको प्रतिष्ठित दक्षिणपन्थी थिंकट्यांक हेरिटेज फाउन्डेसनका संस्थापक एड्विन फौल्नर थिए। १९७९ मा अमेरिकी राष्ट्रपति जिमी कार्टरको कार्यकालमा चीनसँग दौत्यसम्बन्ध स्थापना भएपछि दुई मुलुकका सर्वोच्च नेतृत्वबीच भएको उक्त संवाद पहिलो थियो। चीनको कडा दबाब र चेतावनीका बाबजुद २०१६ मा ताइवानमा सम्पन्न राष्ट्रपतिको निर्वाचनमा चीन समर्थक कुओमिन्ताङ् दलविरुद्ध ताइवानको स्वतन्त्रताको समर्थक डेमोक्रेटिक प्रोग्रेसिभ पार्टीका नरमपन्थी नेता साई इङ्वेन निर्वाचित भएदेखि नै चीनको ताइवानसँगको सम्बन्ध चिसिने क्रममा माथिको स्थिति विकास भएको देखिन्छ। साईको विजयको मुख्यकारण अघिल्लो आठ वर्षको कार्यकालमा उनका पूर्वाधिकारीले चीनसँग निकटता बढाएर ताइवानको स्वतन्त्र हैसियतमाथि सम्झौता गरेको आरोप थियो। अमेरिका र ताइवानबीच कुनै किसिमको आधिकारिक सम्पर्क वा हातहतियारको बिक्रीमा चीनको कठोर आपत्ति रहने गरेको छ। तर १८ डिसेम्बर २०१७ मा राष्ट्रपति ट्रम्पद्वारा जारी गरिएको उनको कार्यकालको पहिलो राष्ट्रिय सुरक्षा रणनीतिले रूस र चीनलाई रणनीतिक प्रतिद्वन्द्वी ठहर गरेर ताइवानसँग बलियो रणनीतिक सम्बन्ध स्थापना गर्ने नीति अवलम्बन गर्ने उल्लेख गरिएको छ। त्यसले चीन, ताइवान र अमेरिकाबीचको त्रिकोणीय सम्बन्धलाई चुनौतीको नयाँ चरणमा प्रवेश गराएको छ। दक्षिणी चीन सागरदेखि उत्तरी चीन सागरसम्म विस्तारित र एक सय ८० किलोमिटर चौडा जलमार्गको पश्चिममा संसारको सबैभन्दा शक्तिशाली र समृद्ध कम्युनिस्ट मुलुक र पूर्वपट्टि संसारकै उन्नत र समृद्ध मानिने प्रजातन्त्र छ। संसारकै अत्याधुनिक मानिने अमेरिकी हातहतियारबाट सज्जित ताइवानको सुरक्षाको दायित्व १९७९ मा पारित ताइवान रिलेसन्स एक्ट नामक अमेरिकी कानुनले नै त्यहाँको सरकारलाई प्रदान गरेको छ। जुन २०१७ मा अमेरिकाले ताइवानलाई एक अर्ब ४२ करोड डलर मूल्यका हातहतियार बिक्री गर्ने अमेरिकी सरकारको निर्णयले पनि चीनलाई उद्विग्न बनाएको थियो। त्यसलाई उसले सो भन्दा दुई महिनाअघि फ्लोरिडामा चिनियाँ राष्ट्रपति सी र अमेरिकी राष्ट्रपति ट्रम्पबीच भएको समझदारीविरुद्ध भन्दै आएको छ। सफल प्रजातन्त्र र सफल साम्यवादबीचको द्वन्द्व अमेरिकाको कोर्नेल विश्व विद्यालयबाट मास्टर्स र लन्डन स्कुल अफ इकोनोमिक्सबाट पीएचडी गरेकी ताइवानी राष्ट्रपति साई इङ्वेन अत्यन्त उदार अन्तर्राष्ट्रिय दृष्टिकोणकी राजनेतामा गनिन्छिन् र अमेरिका र बेलायत दुवै मुलुकमा उनका शुभेच्छुक समूह र सम्पर्कको दायरा ठूलो भएको बताइन्छ। ब्रिटेनकी पूर्व प्रधानमन्त्री मार्गरेट थ्याचर र जर्मनीकी चान्सलर अंगेला म्यार्केलसँग तुलना गरिने राष्ट्रपति साई दृढ निश्चयी तर सहमति निर्माण गर्नमा असाधारण कौशल र क्षमता भएकी मानिन्छिन्। ताइवानको पृथक परिचयको रक्षा र आर्थिक गतिशीलतालाई आफ्नो मुख्य लक्ष्य बनाएर आएकी साईको सफलता भनेको चीनलाई ताइवानमाथि आक्रमण गर्ने स्थितिमा पुग्नबाट रोकेर साविकअनुसार नै स्वतन्त्र र प्रजातान्त्रिक राष्ट्रको रूपमा ताइवानको भविष्यलाई सुरक्षित राखिरहनु हो। त्यो नै उनको सबैभन्दा ठूलो चुनौती पनि हो। अन्तर्राष्ट्रिय मामिलामा चीनका विशिष्ठ विज्ञ र चीनको स्वतन्त्र थिंकट्यांक भनिने चरहर इन्स्टिच्युट सम्बद्ध देङ् युवेनअनुसार आगामी २०२० सम्ममा चीनले ताइवानलाई आफूमा गाभ्ने निर्णायक प्रयास गर्ने छ। अमेरिकी प्रशासनले नियमित रूपमा ताइवानको सुरक्षास्थितिबारे कांग्रेसलाई जानकारीसमेत गराउनुपर्ने अवस्थाले ताइवानमाथि चीनको प्रभुसत्तालाई अमेरिकाले स्वीकार नगरेको र त्यसलाई अनिर्णित अवस्थामा रहन दिएको बुझिन्छ। चिनियाँ राष्ट्रपति सी जिनपिङले कम्युनिस्ट पार्टीको १९ सौं महाधिवेशनमा चीनको पुनरोदयको घोषित उद्देश्य प्राप्त गर्न उनले घोषणा गरेका १४ रणनीतिक लक्ष्यमध्ये ताइवानको एकीकरण एउटा हो। ताइवान मुख्य भूमि चीनबाट अलग रहुन्जेल त्यो पुनरोदयको लक्ष्य सम्भव छैन भन्ने चिनियाँ दृष्टिकोणबारे युवेनले साउथ चाइना मर्निङ पोस्टमा यही फेब्रुअरि २१ मा उल्लेख गरेका छन्। प्रबल राष्ट्रिय चेतनाबाट अनुबन्धित सी जिनपिङ चिनियाँ कम्युनिस्ट पार्टीको नेतृत्व र राष्ट्रपतिको पदमा निर्वाचित भएदेखि नै ताइवानविरुद्ध आक्रामक रहँदै आएका छन्। सीको चिनियाँ सपनाको एउटा प्रमुख कडी ताइवान हो। त्यसैले अनिश्चितकालसम्म ताइवानलाई पृथक रहन दिन नसकिने निष्कर्षमा पुगेका उनले चिनियाँ सेनालाई जुनसुकै बेला युद्धको लागि तयार भएर रहन निर्देशन दिएकोबारे पनि युवेनले उल्लेख गरेका छन्। कम्युनिस्ट शासनको विरोध र चीनबाट साम्यवादलाई पराजित गरेर ताइवानको शासक दल कुओमिन्ताङको नेतृत्वमा समग्र चीनको एकीकरणको लक्ष्य नै पृथक ताइवान राज्यको वैधताको स्रोत थियो। त्यसैले चीनको राजनीतिक प्रणालीप्रति ताइवानमा कुनै स्नेह र सम्मान नभए पनि आफ्नो मूल भूमिप्रतिको गहिरो लगावले अघिल्लो पुस्तासम्मका ताइवानी जनता र राजनीतिक नेतृत्वपंक्तिलाई बाँधिरहेको थियो। तर समय बित्दै जाँदा ताइवानमै जन्मी हुर्की गरेका ताइवानी जनतामाझ उक्त लगाव कमजोर हुँदै गएको अवस्थाले चीनलाई चिन्तित बनाएको देखिन्छ। सन् २००० देखि २००८ सम्म र २०१६ देखि पुनः पृथक ताइवान राज्यको पक्षपोषण गर्दै आएको राजनीतिक दलको उम्मेदवार राष्ट्रपतिमा चुनिनु त्यसको प्रष्ट सन्देश हो भनेर बुझ्न सकिन्छ। अघिल्लो पुस्ताको ताइवानी जनता र राजनीतिक नेतृत्वको चीनसँगको मतभेद राजनीतिक प्रणाली सम्बद्ध थियो तर नयाँ पुस्तामा आइपुग्दा अलग मुलुकको पहिचानमा परिभाषित हुन पुगेको छ। आम जनताको राष्ट्रिय मनोविज्ञानमा आएको यो परिवर्तनको परिप्रेक्षमा पुनः कुओमिन्ताङ नै नेतृत्वमा आए पनि उप्रान्त ताइवान र चीनको एकीकरणको पक्षमा त्यहाँका जनताको पूर्वेवत समर्थन नहुने भएकोले अब शान्तिपूर्ण माध्यमबाट ताइवानको एकीकरण सम्भव नभएको र बल प्रयोग मात्र एउटा विकल्प रहेको निष्कर्षमा चीन पुगेको देखिन्छ। एसियाको सातौं ठूलो र विश्वका २० ठूला अर्थतन्त्रहरूमा गणना हुने विकसित राष्ट्रको कोटीमा रहेको तथा अत्याधुनिक हातहतियारले सुसज्जित र हरेक किसिमको युद्धको लागि प्रशिक्षित सेनाको स्वामी राष्ट्र ताइवानको चीनसँगको एकीकरणले चीनको राजनीतिक, आर्थिक र सैनिक क्षमतामा असाधारण वृद्धि गराउने र त्यसले एसिया प्रशान्त क्षेत्रमा चीनको निर्णायक प्रभुत्व स्थापना गर्ने छ। त्यसैले चीन ताइवानसँगको एकीकरणमा हतारिएको बुझ्न सकिन्छ। अमेरिकाको ठूलो रणनीतिक पुँजी भएकोले उसको सुरक्षा भनेको अमेरिकी सुरक्षाको विस्तार र प्रत्याभूति हो भन्ने मत अमेरिकामा प्रवल छ। सो सम्बन्धमा चीनको प्रमुख चुनौती भनेको ताइवानको अमेरिकासँगको सैनिक सम्बन्धमा अझ निकटता हो। प्रष्ट के पनि छ भने चीनसँग रणनीतिक मतभेद र प्रतिद्वन्द्विता बढ्दै गएको अवस्थामा चीनको छेवैमा बसेर उसलाई सामरिक चुनौती दिने अवसरलाई अमेरिकाले गुम्न दिने छैन। संयोग र नियतिनिर्मित ताइवान र चीन त्यसैले १९ सौं पार्टी महाधिवेशनमा राष्ट्रपति सीले ताइवानको स्वतन्त्रतासम्बन्धी हर प्रयासलाई असफल बनाउने घोषणा गरेका छन्। चीन बलपूर्वक ताइवानलाई एकीकरण गराउने राजनीतिक सामथ्र्य राख्छ। त्यत्रो ठूलो भूगोल, जनसंख्या, अर्थतन्त्र, सैन्यसामथ्र्यको चीनसँग ताइवानको जोडबल नपुग्ने स्वतः सिद्ध छ। तर एउटा अर्को विचारणीय कुरो के पनि हो भने चीन संसारको तेस्रो ठूलो सैनिक शक्ति हो र ताइवान तेह्रौं। उन्नत प्रविधि र उच्च प्रशिक्षित र श्रेष्ठ सैन्य मनोबलयुक्त सेनाको दृष्टिले ताइवान झन्डै दुर्जेय शक्ति हो। गएको डिसेम्बरमा अमेरिकाले जारी गरेको राष्ट्रिय सुरक्षा रणनीतिमा इन्डो प्यासिफिक क्षेत्रबाट आफूलाई विस्थापन गर्ने चिनियाँ लक्षबारे उल्लेख छ। त्यस्तो विस्थापन भनेको विश्व शक्तिको हैसियतबाट क्षेत्रीय शक्तिमा अमेरिकाको रुपान्तरण हो। तर त्यो आकार, सैन्य सामथ्र्य र विज्ञान र प्रविधिको क्षेत्रमा आर्जित अतुलनीय श्रेष्ठताको स्वामी राष्ट्र संसारकै सबैभन्दा महत्वपूर्ण राजनीतिक, आर्थिक र सामरिक महत्व बोक्ने भूभागबाट विस्थापित हुन सम्भव छैन। क्षेत्रका जापान, दक्षिण कोरिया, भारत र भियतनामजस्ता प्रवल सैन्यशक्तिहरूको समेत बल पाएको अमेरिकासँग वर्तमान चीनको सैन्यसामथ्र्यको तुलना हुँदैन। ताइवान रिलेसन्स एक्ट र राष्ट्रपति रोनाल्ड रेगनद्वारा १९८२ को १४ जुलाई १४ र २६ मा अनुबन्धित छ सूत्रीय प्रतिबद्धताअन्तर्गत अमेरिकी सरकार ताइवानको सुरक्षाप्रति प्रतिबद्ध छ र बलपूर्वक उसको वर्तमान हैसियतमा हुने कुनै पनि परिवर्तनकाप्रति अमेरिकी दायित्व निर्माण हुने व्यवस्था छ। अमेरिकी प्रशासनले नियमित रूपमा ताइवानको सुरक्षा स्थितिबारे कांग्रेसलाई जानकारी समेत गराउनुपर्ने अवस्थाले ताइवानमाथि चीनको प्रभुसत्तालाई अमेरिकाले स्वीकार नगरेको र त्यसलाई अनिर्णित अवस्थामा रहन दिएको बुझिन्छ। कुनै पनि अमेरिकी राष्ट्रपतिले त्यसलाई उपेक्षा गर्न सम्भव देखिँदैन।अर्कोतिर आफ्नो बलियो प्रतिद्वन्द्वी राष्ट्रको छेउमा अवस्थित ताइवान अमेरिकाको ठूलो रणनीतिक पुँजी भएकोले ताइवानको सुरक्षा भनेको अमेरिकी सुरक्षाको विस्तार र प्रत्याभूति हो भन्ने मत अमेरिकामा प्रवल छ। असाधारण संयोग र नियतिहरू चिनियाँ इतिहास र राजनीतिका परिचय बनेका छन्। १८९५ मा चीन र जापानबीच भएको सन्धिअनुसार नै ताइवान जापानको स्वामित्वमा गएको थियो। १९२८ देखि १९४९ सम्म चीनको सर्वोच्च शासक रहेका च्याङकाइसेकले जापानविरोधी युद्धको नेतृत्व गरे। दोस्रो विश्व युद्धमा पनि जापानविरोधी मोर्चामा संलग्न रही जापाननियन्त्रित चीनको मन्चुरिया, ताइवान र ताइवान जलमार्गमा अवस्थित पेस्काडोरेस टापु समूहमाथि चिनियाँ स्वामित्व स्वीकार गराउन अमेरिका, ब्रिटेनसँग सघन र सफल कूटनीतिक भूमिका निर्वाह गरे। डिसेम्बर १९४३ मा सम्पन्न कायरो सम्मेलनमा अमेरिकी राष्ट्रपति रुजवेल्ट र ब्रिटिस प्रधानमन्त्री चर्चिललाई उनले त्यसमा सहमत गराए। पश्चिम प्रशान्तमा चीन, जापान, कोरिया, दक्षिण पूर्वी एसिया क्षेत्र र सोभियत संघको पूर्वी क्षेत्रसमेतलाई रणनीतिक निगरानी र सन्तुलनमा राख्न ताइवानको अति विशिष्ठ सामरिक महत्वबारे अमेरिकी सेना र रणनीतिक विश्लेषकहरूले अमेरिकी सरकारलाई सुझाएको बारे सियाओटिङ् लिनद्वारा लिखित र हार्वर्ड विश्वविद्यालयबाट प्रकाशित एक्सिडेन्टल स्टेट मा उल्लेख भएको छ। तर जनरल सिम्मो च्याङ्ले उच्च कूटनीतिक कौशल प्रदर्शन गरेर ताइवानमाथि चीनको स्वामित्वलाई सदर गराए। १९४९ मा कुओमिन्ताङका सेना र माओका विद्रोही कम्युनिस्ट सेनाबीचको गृहयुद्धमा पराजित भएपछि जनरल सिम्मो दोस्रो विश्व युद्धको अवधिमा अमेरिकाबाट प्राप्त लडाकु विमान, पानीजहाज र अत्याधुनिक हातहतियारसहित ताइवान पलायन भएर त्यहींको शासक बने। आफूलाई समग्र चीनको शासक मान्दै १९७१मा चीनअमेरिकाबीचको सम्बन्ध सुधार भएर चीन राष्ट्रसंघको सदस्य नहुन्जेल ताइवानले नै समग्र चीनको प्रतिनिधित्व गर्दै राष्ट्रसंघ सुरक्षा परिषद्को स्थायी सदस्यताको हैसियत समेत भोग गर्दै आयो। अर्को विचारणीय पक्ष के छ भने त्यतिखेर बिचको समुद्री जलक्षेत्र छिचोलेर ताइवानमाथि कम्युनिस्ट नियन्त्रण स्थापना गर्नका लागि माओसँग कुनै हवाई वा जल सैन्यक्षमता नभएकाले ताइवान च्याङकाइसेकका लागि सुरक्षित बन्न पुगेकोबारे सियाओटिङ् लिन र केभिन पेराइनो लिखित अ फोर्स सो स्विफ्ट पुस्तकमा उल्लेखित छ। डिसेम्बर १९४९ मा माओ १० दिनको रेलयात्राबाट सहयोग माग्न सोभियत संघ पुगेका थिए। सो समयमा स्टालिनले ताइवान सवालमा अमेरिकालाई हस्तक्षेप गर्ने कुनै निहुँ नदिन सचेत गराउँदै प्रचारबाजीमा दक्ष हजारौं कम्युनिस्ट कार्यकर्ताहरू तयार पारेर उनीहरूमार्फत ताइवानमा जनविद्रोह गराउने रणनीति अवलम्बन गर्न सल्लाह दिएका थिए। विगतले बताउँछचीनका कम्युनि स्ट शासकहरू आफ्ना लक्षप्राप्तिलाई सुनिश्चित गर्न सीमित युद्ध, द्वन्द्व र दबाब निर्माणमा पोख्त छन्। तर आफ्नो मुलुकको विराट राष्ट्रिय हितमा आघात पुग्ने कुनै ठूलो युद्धमा उनीहरू संलग्न भएको इतिहास छैन। त्यसैले १९४९ मा ताइवान सम्बन्धमा स्टालिनले माओलाई जे सल्लाह दिएका थिए त्यो मर्मलाई आत्मसात गरेर ताइवानीहरूलाई विशेष कानुनी दर्जा र सुविधाअन्तर्गत चीन आउने प्रवेशाज्ञा प्रदान गरेर, वर्तमानमा चीनमा आएर काम धन्दा गरिरहेका २० लाख ताइवानीहरूलाई स्थायी बसोबासाको अनुमति प्रदान गरेर उनीहरूमार्फत ताइवानमा जनमत निर्माण गर्न प्रोत्साहन गर्ने रणनीति चीनले अवलम्बन गर्न सक्नेछ। साथै चीन ताइवानको सबैभन्दा ठूलो व्यापारिक साझेदार पनि हो। ताइवानको व्यापारको ४० प्रतिशत हिस्सा चीनले ओगट्छ। चीनमा ताइवानी उद्योगपति र व्यापारीहरूको प्रत्यक्ष लगानी १० अर्ब डलरभन्दा माथि छ। त्यसैले चीनसँगको निकट सम्बन्धका पक्षधर यस्ता शक्तिहरूको विश्वास र हार्दिकताको पुँजी उपयोगको उत्तम विकल्प चीनसँग छ। निश्चित हो ! अरूले लेखेको विगतबाट वर्तमान एसिया जन्मियो। वर्तमानले भनिरहेको छविश्वको भविष्य एसियामा निहित छ। तर एसियालीहरू विगतकै लागि वर्तमानसँग लडिरहेका छन् र आफ्नो भविष्यविरुद्ध मोलमोलाई गरिरहेका छन्। अपेक्षा गरौं ताइवान र चीनका वर्तमान शासकहरू त्यस्तो मोलमोलाइ गरेर नबसिरहलान् ! भट्टराई नेपाल इन्स्टिच्युट फर स्ट्र्याटिजिक स्टडिज (निस) सँग सम्बद्ध छन्।"
"सुविधा लिन होइन, विकासमा प्रतिस्पर्धा गरौँ","विकासको क्रम, प्रक्रिया र अवस्था हेर्दा कतिपय विषयका आधारमा नेपालको अहिलेको आर्थिक र सामाजिक अवस्थाको चरित्रलाई झन्डै अठारौं शताब्दीको मध्यतिरको युरोपसँग तुलना गर्न सकिन्छ। जतिबेला त्यहाँको समाज सामन्तवादबाट औद्योगिक पुँजीवादमा प्रवेश गरिरहेको थियो। त्यतिबेला युरोपमा कृषि प्रविधिमा भएको विकास र परिर्वतनले कृषिको उत्पादकत्व बढाउँदै लग्यो। प्रविधिको प्रयोगले जनशक्ति बचत हुन थाल्यो। उत्पादकत्व बढ्नाले लगानीबाट प्राप्त प्रतिफलमा बढोत्तरी भयो। बचत देखियो तर त्यस्तो बचतको मुख्य अंश लगानीकर्ताले राखे, कृषि तथा औद्योगिक मजदुरसम्म पुगेन। फलस्वरुपः पुँजीपति तथा मजदुरबीचको सम्पत्ति तथा आयअन्तर झनै फराकिलो हुँदै गयो। पुँजीपतिका रूपमा चिनिने लगानीकर्ता थप धनी हुँदै गए। आर्थिक, सामाजिक संरचना सामन्तवादलाई छाडेर पुँजीवादमा फड्को त मार्यो तर आफ्नो श्रम बेचेर काम गर्नेहरूको आय भने त्यही अनुपातमा बढ्न सकेन। यसैबीचमा पुँजीपति वर्ग र मजदुरवर्गका अतिरिक्त सीपमा आधारित पेसा गर्ने वर्गको जन्म भयो। यसले मध्यम वर्गको रूप लियो। कृषिबाट बचत भएको श्रमशक्ति कामको खोजीमा सहर पस्न थाल्यो। सहरमा उद्योग खुल्न थाले। तर यातायातको उपयुक्त साधन नभएकाले सहर आएका मजदुर कामको क्षेत्र अथवा कारखानाको वरिपरि झुम्मिएर बस्न थाले। आवास र सरसफाइको समस्या सिर्जना भयो। सार्वजनिक स्थल तथा सडक किनारमा झुपडपट्टिहरू यत्रतत्र देखिन थाले। त्यसको नकारात्मक प्रभाव स्वास्थ्य क्षेत्रमा पयो। धेरै कमाउन बालबालिकालाई पनि काममा लगाउन थालियो, जनसंख्या बढ्यो। तर त्यही अनुपातमा शिक्षा, स्वास्थ्य, खानेपानी, सरसफाइ, यातायातका संरचना र साधनको विकास हुन सकेन। सहरीकरणको नाममा अव्यवस्थित र अस्वस्थ वस्तीहरूको विस्तार भयो। वातावरण प्रदूषणको समस्या विकराल बन्दै गयो, सहरबासीबीच आयान्तर झनै बढ्यो। गल्लीहरूमा मागी खाने मान्छे धेरै देखिन थाले। नेपालको अहिलेको स्थिति ठ्याक्कै त्यही नभए पनि काठमाडौंसमेतका सहरहरूको अवस्था हेर्दा माथि उल्लिखितमध्ये धेरै चरित्र यसमा देख्न सकिन्छ। यहाँ पनि आर्थिकसामाजिक संरचनामा आएको परिवर्तनले मानिसको बसोबासमा परेको प्रभाव र परिणामस्वरूप श्रमप्रवाहले समातेको नयाँ गन्तव्यको कारण स्वास्थ्य, खानेपानी, सरसफाइ, यातायात, वातावरणसमेतको क्षेत्रमा विकराल समस्या पैदा भएका छन्। उपत्यका, तराई र पहाडका सहरी क्षेत्र अव्यवस्थित बन्दैछन्। धुलो, धुवाँ र चर्को ध्वनिप्रदूषणले सहर बसिनसक्नु भएको छ, तैपनि मान्छेहरू सहरमा बसाइँ सर्ने क्रम घटेको छैन। यद्यपि, सहरीकरणले अर्थतन्त्रको विस्तार र विकासका केही सकारात्मक कुरा भने दिएको छ। हाम्रोमा गाउँबाट जिल्ला, क्षेत्र र केन्द्रीय राजधानीसमेतका सहरमा सर्ने र विदेश जाने क्रम बढ्दो छ। फलस्वरूप काठमाडौंलगायतका सहर आवास, सरसफाइ, खानेपानी र यातायातसमेतका दृष्टिकोणबाट झन् अव्यवस्थित हुँदैछन्। उतिखेरको युरोपमा जस्तै नेपालमा पनि सहरमा काम गरेर एकाध घन्टाभित्रै सहरबाहिरका खुला क्षेत्रमा गएर बस्न सक्ने किसिमको भरपर्दो, गुणस्तरीय तथा तीव्र गतिको यातायातको सेवा, सुविधा, संरचना नहुनाले मानिसहरू सहरका छेउछाउमै बस्ने, घडेरी किन्ने र यहीं घर बनाउने प्रवृत्ति बढेर गएको छ भने गाउँ खाली हुँदै भएका छन्। हिमाल तथा पहाडी क्षेत्रका झन्डै एकतिहाइ जिल्लाको जनसंख्या घटेको छ। काठमाडौंमा घर हुनैपर्ने मनोविज्ञानले धेरैको मनमा नराम्ररी जरो गाडेको छ। नतिजास्वरुप यातायातको समस्या, स्वास्थ्यसम्बन्धी समस्या, वातावरणमा प्रदूषणसमेतका जटिलताहरू थपिएका छन्। घरजग्गाको अप्राकृतिक व्यापारबाट जस्केला हुँदै राजस्वमा योगदान नगर्ने नवपुँजीपतिको संख्या थपिएको छ। यो परिस्थतिबाट बाहिर आउन के गर्नुपर्ला भन्ने प्रश्न आउँछ। यसको समाधान खोज्नुअघि मानिसहरू आफ्ना थातथलो छोडेर किन सहर जान्छन् भन्ने कुराको खोजी गरिनुपर्छ। काठमाडौं उपत्यकासमेतका सहरमा मानिस झुम्मिनुको कारणमा ग्रामीण तथा दूरदराजमा जमिन उपलब्ध भएर पनि कृषिकार्य गर्न सिँचाइ नहुनु, वित्तीय साधनमा अपर्याप्त पहुँच, प्रविधि र साधन भए पनि सम्बन्धित व्यक्तिमा उपयुक्त सीपको अभाव, उत्पादित कृषिवस्तुको प्रशोधन गर्ने औद्योगिक पूर्वाधार एवं संरचनाको अभाव र बजारको अनिश्चितता आदि रहेको देखिन्छ। स्वरोजगार र रोजगारको व्यवस्था नहुनु, गुणस्तरीय र बजारअनुकूल शिक्षाको अवसर केन्द्रीय राजधानी र त्यसका वरिपरि सीमित रहनु, न्याय निरुपण र मुद्दामामिलाका लागि केन्द्रमा धाउनुपर्ने अवस्था रहनु, राहदानी र विदेशको प्रवेषाज्ञा लिने विषय केन्द्रिकृत हुनु, गुणस्तरीय स्वास्थ्य सुविधा स्थानीय तहमा प्राप्त नहुनाका कारण सहरी क्षेत्रमा मानिस खादिँदै जाने र प्राकृतिक साधन पर्याप्त भएका ग्रामीण तथा पहाडी क्षेत्रका टार, खर्क र पाटनहरू खाली हुँदै जाने अवस्था सिर्जना भएको हो। अबका दिनमा यो समस्याको मूल समाधान र चुनौतीको सम्बोधन प्रदेश तथा स्थानीय तहले खोज्नुपर्छ। प्रदेश तथा स्थानीय तहका पदाधिकारीले पहिला पाँच वर्ष सेवासुविधा लिनेभन्दा पनि विकासका लागि प्रतिस्पर्धा गर्नुपर्छ। उनीहरूले आफ्ना कार्यलाई नागरिकले पाउने सेवासुविधा सहज, सरल, भरपर्दो, दक्ष र मितव्ययी ढंगले पुर्याउन केन्द्रित गर्नुपर्छ। स्वभावतः प्रदेश र स्थानीय तहले आन्तरिक आयबाट सबै किसिमका सेवासुविधा दिन समर्थ हुँदैनन्। तसर्थ, सुरुका वर्षमा केन्द्रबाट बढी साधन र स्रोतको अपेक्षा हुनु स्वाभाविक भए पनि निश्चित समयावधिपछि भने वार्षिक बजेटको उल्लेखनीय प्रतिशत आफैंले आर्जन गरेको साधनस्रोतबाट पूरा गर्नेगरी आफ्नो हैसियत बनाउन सक्नुपर्छ। सबै काममा मितव्ययिता अपनाइ न्यूनतम साधनबाट काम चलाउने र माथिबाट प्राप्त साधनलाई उत्पादनशील र संरचना निर्माण गर्ने कार्यमा प्रयोग गरिनु उपयुक्त हुन्छ। यसका अतिरिक्त थप आन्तरिक साधन परिचालनमा पनि जोड दिनुपर्छ। काम गर्दा साधनको दक्षतापूर्वक प्रयोग गर्ने तथा साधनको उत्पादकत्व बढाउने अनि अर्कातिर करका दर नबढाइ नयाँ स्रोत पहिचान गरी वैज्ञानिक ढंगले राजस्व परिचालन गरी अतिरिक्त आम्दानी प्राप्त गर्ने किसिमको सन्तुलित आर्थिक र वित्तीय संरचना निर्माण गर्नसके विकासको प्रतिस्पर्धामा सम्बन्धित प्रदेश वा स्थानीय तह खरो उत्रन सक्छ। यसो भएमा प्रदेश वा स्थानीय तहको सरकार तुलनात्मक रूपमा बलियो बन्छ। संघीयताको कार्यान्वयनका सुरुका वर्षमा स्वभावतः व्यवस्थापकीय र संरचनात्मक खर्च बढ्ने हुँदा यस्तो बेला जनप्रतिनिधिले व्यक्तिगत स्वार्थ त्याग्नुपर्छ। उदाहरणीय बन्नुपर्छ। आफ्नो सवारीसाधन र पारि श्रमिकसमेतका सेवासुविधा बढोत्तरी गरी अनुत्पादक खर्च बढाउनुभन्दा सरकारको क्षमता अभिवृद्धि गर्नपट्टि लाग्नुपर्छ। आफ्नो परिवार, आफन्त, गुट तथा दलको व्यक्तिलाई मात्र प्रश्रय दिनुको सट्टा योग्य मान्छेलाई जिम्मेवारीमा ल्याउँदा त्यसले उत्पादकत्व बढाउँछ। त्यसो गर्न सके सरकार र पदाधिकारीप्रतिको जनविश्वास बढ्छ भने अर्कोतिर विकासको आधार तयार हुन्छ, विकासलाई प्रतिस्पर्धी बनाउन सकिन्छ। विकासमा प्रतिस्पर्धा गर्न पूर्वतयारीको आवश्यकता हुन्छ। आफ्नो सरकारले पाएको क्षेत्रमा आर्थिक तथा सामाजिक अवस्थाको तुलनात्मक लेखाजोखा गर्ने, औसतमा आफ्नो प्रदेश वा स्थानीय तह कहाँनेर पर्छ, आफ्ना छिमेकी प्रदेश वा स्थानीय तहको अवस्था कस्तो छ भन्ने मूल्यांकन गर्न सकियो भने भोलिको बाटो तय गर्न सकिन्छ। यसो गर्दा प्राथमिकताका क्षेत्र, मापदण्ड र कार्यसम्पादन मापनका सूचकका सम्बन्धमा पनि स्पष्ट हुनुपर्छ। राजनीति, व्यापार र व्यवसायबीचको सीमारेखा पनि जनप्रतिनिधि स्पष्ट हुनु जरुरी छ। यसो गर्नसके आजको अवस्था र पाँच वर्षपछिको अवस्थाको तुलनात्मक चित्र सहजै उतार्न सकिन्छ। अनि कार्यकाल सकिँदा भौतिक संरचनाको विकास, शिक्षा, स्वास्थ्य, उद्योग, व्यापार, रोजागरी, आय, तथा जीवनस्तरमा आएको सकारात्मक परिवर्तनका विषयमा परिणाम तथा गुणस्तरको मापन गरी सो तथ्यांक सगौरव बाहिर ल्याउन सकिन्छ। भारतमा नरेन्द्र मोदीले गुजरातको मुख्यमन्त्री हुँदा अपनाएको शैली र सिंगापुरमा लिक्वानले अपनाएको विकास मोडेलबारे त्यसै चर्चा पाएका होइनन्। यी कुरा उदाहरण हुन सक्छन् भने नेपालको कुनै अर्को प्रदेश या स्थानीय तहले गरेको कार्य अनुकरणीय किन नहुने ? पक्कै हुन्छ। विकासमा प्रतिस्पर्धाको उपयुक्त र वैकल्पिक मोडेल प्रमाणित हुन सक्छ।"
चार हजार दर्शकलाई बाँसको प्यारापिट,"बिर्तामोड : फागुन १९ गतेदेखि झापाको डोमालाल राजवंशी रंगशालामा आयोजना हुने झापा गोल्ड कप फुटबल प्रतियोगिताको तयारी तीव्र गतिमा भइरहेको छ। खेल हेर्न आउने दर्शकका लागि अस्थायी प्यारापिट निर्माण गर्ने र खेलमैदानलाई व्यवस्थित बनाउने काम जारी रहेको आयोजकले जनाएको छ। यसपटक खेल हेर्न दर्शकका लागि मैदानको दायाँबायाँ बाँसको प्यारापिट बनाउने कार्य अन्तिम चरणमा पुगेको छ। खेलमैदानमा दुबो उमार्ने र मिलाउने कामले पनि गति लिएको मूल आयोजक समितिका अध्यक्ष महेन्द्र गिरीले जानकारी दिए। यसअघिका प्रतियोगितामा चार तहको मात्र प्यारापिट निर्माण गरिएकोमा यो वर्ष दुई तह बढाएर ६ तहको बनाइएको छ। अध्यक्ष गिरी भन्छन्, यसपटक प्यारापिटमै बसेर चार हजार दर्शकले खेत हेर्न सक्नेछन्। यसैबीच, झापामा फुटबल खेलको विकास र खेलाडीको भविष्य सुरक्षित गर्ने उद्देश्यले झापा११ क्लबका सबै खेलाडीलाई अनुबन्ध गर्न लागिएको जानकारी तेस्रो झापा गोल्ड कप प्रतियोगिता २०७४ का अध्यक्ष महेन्द्रकुमार गिरीले दिए। यसअघि झापा११ का दुई खेलाडी योगेश गुरुङ र देवेन्द्र तामाङलाई मात्र क्लबले दुई वर्षका लागि अनुबन्ध गरेको थियो। सन् २०१४ को सेप्टेम्बरमा काठमाडौंमा भएको एन्फा कप नकआउट फुटबल प्रतियोगितामा संकटा क्लबलाई हराएर झापा ११ पहिलो पटक च्याम्पियन बनेको थियो। सन् २०१६ मा भएको रेडबुल राष्ट्रिय लिगमा डेब्यु गर्दै झापा ११ ले लिगको चौथो स्थान पनि हासिल गरेको थियो। त्यसैले अखिल नेपाल फुटबल संघ (एन्फा) ले पनि छोटो समयमै झापा ११ लाई ए डिभिजन क्लबको मान्यता दिएको थियो। त्यसैले पनि झापा ११ ले आफ्नो साख जोगाउन सबै खेलाडीलाई अनुबन्ध गर्न लागेको हो। झापा गोल्डकपको तेस्रो संकरण फागुन १९ गतेदेखि २८ गतेसम्म चल्नेछ। नकआउटका आधारमा खेलाइने उक्त प्रतियोगिताको विजेतालाई १२ लाख र उपविजेतालाई ६ लाख रुपैयाँ पुरस्कार प्रदान गरिने आयोजकले जनाएको छ। प्रतियोगितामा नेपालका नौ र एक विदेशी गरी १० टोलीको सहभागिता रहनेछ।"
भैरहवामा बडीबिल्डिङ प्रतियोगिता हुने,"भैरहवा : भैरहवामा पहिलो पटक बडीबिल्डिङ तथा मेन्स फिजिक्स प्रतियोगिता हुने भएको छ।बडीबिल्डिङ तथा फिटनेश एशोसियसन रुपन्देहीको आयोजनामा अगामी फागुन २५ र २६ गते लुम्बिनी अञ्चल स्तरीय प्रथम बुद्ध क्लासिक बडीबिल्डिङ तथा मेन्स फिजिक्स प्रतियोगिता हुने भएको हो। मंगलबार आयोजकले भैरहवामा पत्रकार सम्मेलनको आयोजना गरी प्रतियोगितामा ५ वटा तौल समुह ५५, ६०, ६५, ७० र ७० केजी भन्दा माथिको तौल समुह बिच प्रतिष्पर्धा हुने जनाएको छ । प्रत्येक तौल समुहका प्रथमबीच उपाधिका लागि अन्तिम प्रतिस्पर्धा हुने संस्थाका अध्यक्ष अर्जुन विकले बताए ।उनले प्रतियोगितामा प्रत्येक तौल समुहका विजेताले ५ हजार रुपैयाँ, स्वर्ण पदक, दोश्रोले रजत पदक र तेश्रोले काश्य पदक तथा उपाधी विजेताले ३५ हजार रुपैयाँ, ब्यानेट र ट्रफी प्राप्त गर्ने बताए। त्यस्तै मेन्स फिजिक्स खुल्ला प्रतियोगितामा प्रथम हुने खेलाडीले ५ हजार रुपैयाँ र स्वर्ण पदक प्राप्त गर्ने संस्थाका सचिव विजेन्द्रमान श्रेष्ठले बताए। यस्तै उनले महिला स्क्यावट (खुल्ला)मा प्रथम विजेतालेस्वर्ण पदक प्राप्त गर्नेछन् भने दोश्रो र तेश्रो विजेताले रजत र काश्य पदक प्राप्त गर्ने बताए। भैरहवास्थित गणतान्त्रिक सभागृहमा आयोजना हुने प्रतियोगितामा लुम्बिनी अञ्चलका ६ जिल्लाका ८० बढी खेलाडीको सहभागिता रहने आयोजकले जनाएको छ।लुम्बिनी अंचलमा ३ दर्जनभन्दा बढी जिम हाउसहरु छन्। त्यसमध्ये करिब २५ वटा जिम हाउस रुपन्देहीमा मात्रै छन्।"
नेपाललाई युएईले दियो १७२ रनको चुनौती,काठमाडौँ: आईसीसी विश्वकप छनौट खेल खेल्न जिम्बाब्वे पुगेको नेपाली टोलीलाई पहिलो अभ्यास खेलमा युनाइटेड अबर एमिरेट्सले १७२ रनको चुनौती दिएको छ। वर्षाले प्रभावित बनेर २९ ओभरमा झारिएको खेलमा युएईले २८५ ओभरमा सबै विकेट गुमाउँदै १७१ रन बनाएपछि नेपालले १७२ रनको चुनौती पाएको हो । जिम्बावेको क्वे क्वे स्पोर्टस् क्लबको खेल मैदानमा टस जितेर ब्याटिङमा उत्रेको युएईका लागि मध्यम स्कोर बनाउने क्रममा अस्फाक अहमदले सर्वाधिक ४२ रन बनाए । उनले ५१ बलमा ४ चौका र १ छक्कासहित त्यो स्कोर बनाएका हुन् । युएईका लागि अदन मुफ्तीले २६ बलमा ३७ रन बनाए भने गुलाम सहबीरले ३८ बलमा ३२ रनको योगदान दिए । त्यसैगरी महम्मद उसमानले २० बलमा २६ रन बनाउन सफल भए । नेपालका लागि करण केसीले ५५ ओभर बलिङ गर्दै ३८ रन खर्चिएर ३ विकेट लिन सफल भए । त्यसैगरी ललित भण्डारीले ६ ओभर बलिङ गर्दै ४० रन खर्चेर ४ विकेट लिन सफल भए । त्यसैगरी ललित राजवंशीले २ विकेट लिए भने कप्तान पारस खड्काले १ विकेट लिन सफल भए ।
नयाँ संस्थामार्फत खेलकुदमा फर्किए गणेश थापा,"काठमाडौं : विश्व फुटबल महासंघ (फिफा) को प्रतिबन्धमा परेका अखिल नेपाल फुटबल संघ (एन्फा) का पूर्वअध्यक्ष गणेश थापाले पुनः खेलकुद क्षेत्रमा आफ्नो सक्रियता बढाउने संकेत दिएका छन्। उनले नेपाल स्पोर्ट्स अर्गनाइजेसन नामक संस्थामार्फत खेलकुदमा सक्रियता देखाएका हुन्। थापाले खेलकुदसँग सम्बन्धित आफ्नो नयाँ संस्थाको जानकारी दिन सोमबार आयोजित कार्यक्रममा नेपाली खेलकुदप्रतिको आफ्नो लगाव नसकिएको बताए। करिब ३५ वर्ष नेपाली फुटबलमा बिताएका थापा पछिल्लो ढेड वर्षदेखि फुटबल गतिविधिबाट टाढा छन्। फिफाले भष्ट्राचारको आरोपमा १० वर्ष फुटबलसम्बन्धी कुनै पनि गतिविधिमा सक्रिय हुन प्रतिबन्धसहित २१ लाख रुपैयाँ जरिवानाको कारबाही गरेपछि थापा राजनीतिमा सक्रिय भएका थिए। सोमबार काठमाडौंमा आयोजित कार्यक्रममा थापाले खेलको विकास र खेलाडीको सम्मानका लागि आफूले संस्था स्थापना गरेको बताए। उक्त संस्थामा हाल थापा तदर्थ समितिको संयोजक छन्। जिल्ला प्रशासन कार्यलयमा संस्था दर्ता गरिसकिएको र छिट्टै खेलकुदमा योगदान दिएका व्यक्तिलाई समेटेर कार्यसमिति तय गरिने जानकारी थापाले दिए। संस्थाले व्यक्तिगत स्पर्धामा नेपाललाई पदक दिलाउने खेल र खेलाडीलाई लक्षित गरी विभिन्न कार्यक्रम गर्ने, तीन महिनाभित्र ब्याडमिन्टनको भव्य व्यावसायिक प्रतियोगिता आयोजना गर्ने, ओझेलमा परेका खेलाडीलाई सम्मान गर्ने, प्रतिभाको खोजी गर्नेजस्ता कार्यत्रम संस्थाको रहेको छ, थापाले भने, मेरै समकक्षी भलिबलका दीपक सापकोटाजस्ता धेरै पुराना खेलाडीको पहिचान हुन सकेको छैन। यस्ता खेलाडीलाई खोजेर संस्थाले सम्मान पनि गर्नेछ।"
युएईविरुद्ध नेपाल पाँच विकेटले विजयी,"काठमाडौँः आईसीसी विश्वकप छनोट खेलका लागि जिम्बाब्वे पुगेको नेपाली क्रिकेट टोलीले पहिलो अभ्यास खेलमा युनाइटेड अरब इमिरेट्सलाई ५ विकेटले पराजित गरेको छ । बर्षातले प्रभावित भएपछि २९ ओभरमा छोट्याइएको खेलमा युएईले दिएको १७२ रनको चुनौती नेपालले ४ बल बाँकी छँदै भेट्टाएको हो । टस हारेर पहिले फिल्डिङमा गएपछि युएईले दिएको चुनौती पछ्याउँदै नेपाललाई विजयी गराउने क्रममा शरद भेसवाकर र दिपेन्द्रसिंह ऐरीले समान ४१४१ रनको योगदान दिए । त्यसैगरी कप्तान पारस खड्काले २८ र नटआउट रहेका अरिफ शेखले २३ रनको योगदान दिए । युएईका लागि अमिर हायातले दुई विकेट लिएका थिए । त्यसैगरी मोहम्मद नाबिद, अहमेद राजा र रोहन मुस्ताफाले ११ विकेट लिन सफल भए । यसअघि टस जितेर ब्याटिङ गरेको युएईले २८।५ ओभरमा सबै विकेट गुमाउँदै १७१ रन बनाएपछि नेपालले १७२ रनको चुनौती पाएको थियो । जिम्बावेको क्वे क्वे स्पोर्टस् क्लबको खेल मैदानमा टस जितेर ब्याटिङमा उत्रेको युएईका लागि मध्यम स्कोर बनाउने क्रममा अस्फाक अहमदले सर्वाधिक ४२ रन बनाएका थिए । उनले ५१ बलमा ४ चौका र १ छक्कासहित त्यो स्कोर बनाएका थिए । युएईका लागि अदन मुफ्तीले २६ बलमा ३७ रन बनाए भने गुलाम सहबीरले ३८ बलमा ३२ रनको योगदान दिएका थिए । त्यसैगरी महम्मद उसमानले २० बलमा २६ रन बनाउन सफल भए । पढ्नस्: छोटो तयारी, ठूलो सपना नेपालका लागि करण केसीले ५।५ ओभर बलिङ गर्दै ३८ रन खर्चिएर ३ विकेट लिन सफल भए । त्यसैगरी ललित भण्डारीले ६ ओभर बलिङ गर्दै ४० रन खर्चेर ४ विकेट लिन सफल भए । त्यसैगरी ललित राजवंतशीले २ विकेट लिए भने कप्तान पारस खड्काले १ विकेट लिन सफल भए । नेपाली टोली सन् २०१९ मा इङ्ल्यान्ड र वेल्सले संयुक्त रूपमा आयोजना गर्ने क्रिकेट विश्वकपको अन्तिम छनोट प्रतियोगिताका लागि शनिबार जिम्बावेतर्फ प्रस्थान गरेको थियो । फागुन २० गतेदेखि सुरु हुने प्रतियोगिता नेपाली टोलीका लागि निक्कै महत्त्वपूर्ण छ। युएईविरुद्धको अभ्यास खेलको जितले नेपाली टोलीमा हौसला भने बढाएको छ । यो प्रतियोगिताले नेपाललाई पहिलो पटक ५० ओभर क्रिकेटको विश्वकपमा पुर्याउने मात्रै हैन, आगामी चार वर्षका लागि एक दिवसीय टोलीको मान्यता पनि दिलाउनेछ। यद्यपि त्यसका लागि नेपाललाई प्रतियोगिताको फाइनलमा पुग्नु पर्नेछ। आईसीसीको अहिलेसम्मको निर्णयअनुसार प्रतियोगिताको शीर्ष दुई टोली अर्काे वर्ष हुने विश्वकपका लागि छनोट हुनेछन् भने एसोसिएटमध्ये (नेदरल्यान्ड्सबाहेक) शीर्ष तीनमा रहने टोलीले सन् २०२२ सम्मका लागि एक दिवसीय टोलीको मान्यता पाउनेछन्। नेपालका लागि ५० ओभर क्रिकेटको विश्वकप छनोट तथा एकदिवसीय टोलीको मान्यता दुवै पहिलो उपलब्धि हुनेछन्। नेपाली क्रिकेटले अहिलेसम्म चाहेको अवसर पनि यही हो। आईसीसीबाट प्राप्त हुने फन्ड र खेलाडीको क्षमता अभिवृद्धिका लागि महत्र्वपूर्ण मानिने ५० ओभर क्रिकेटको सफलताले मात्रै नेपाली क्रिकेटलाई अन्तर्राष्ट्रिय स्तरमा अझ सशक्त बनाउनेछ। नेपालका लागि यो अवसर सहज भने छैन। यसअघि दुई पटक विश्वकप जितिसकेको वेस्ट इन्डिजसहित टेस्ट टोलीहरू जिम्बावे, अफगानिस्तान, आयरल्यान्डसहित पछिल्लो चार वर्षयता डिभिजन एकमा रहेर उच्चस्तरको प्रतियोगिता खेल्दै आइरहेका हङकङ, पपुवान्युगिनी, नेदरल्यान्ड्स, स्कटल्यान्ड्स र डिभिजन दुईको विजेता टोली संयुक्त अरब इमिरेट्स (यूएई) ले प्रतिस्पर्धा गर्ने प्रतियोगितामा नेपालका लागि त्यो अवसर निक्कै चुनौतीपूर्ण रहेको छ।"
