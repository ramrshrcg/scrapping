शीर्षक,विवरण
स्थानीय तहको गाम्भीर्य,"नयाँ संविधानमा उल्लिखित प्रावधानअनुसार स्थानीय तह निर्वाचन सम्पन्न भएको छ, प्रदेश नम्बर २ बाहेक। सबै पक्ष स्थिरता, शान्ति, समृद्धि र मधेसका जनताको पक्षमा उभिए भने आगामी असोज २ गते २ नम्बर प्रदेशमा पनि निर्वाचन हुनेछ। संविधानले स्थानीय तहलाई विधायिकी, कार्यकारी र न्यायिक अधिकारसमेत दिई स्थानीय सरकारको स्वरूप दिएको छ। विकेन्द्रित र स्वशासकीय संरचनाको रूपमा यिनीहरूको भूमिकाले विभिन्न दलको राजनीतिलाई चलायमान गराएको छ। राजनीतिक नेतृत्वको विकासमा समेत यसले ठूलो टेवा दिनेछ। किनकि स्थानीय तहदेखि नै सक्षम, सक्रिय र सबल व्यक्तिको राजनीतिमा सहभागिता हुने खालको संरचना निर्माण गर्नु सकारात्मक पक्ष हो। तर स्थानीय तहमा निर्वाचित व्यक्तिले जनताको मत मात्र होइन, मन पनि जित्नु आवश्यक छ। सिंहदरबारको अधिकार गाउँमा पुगेको छ, तर जनतामा त्यसको अनुभूति गराउन कठिन परि श्रम र मेहनत आवश्यक छ। निर्वाचन जित्दैमा सिंहदरबारको अधिकार उपयोग र संस्थागत गर्न सकिन्न भन्ने चेतना जनप्रतिनिधिमा हुनुपर्छ। बीस वर्षपछि निर्वाचन भएकाले पनि युवा, महिला, दलित, जनजाति मधेसी सबैको उत्साहपूर्ण सहभागिता देखियो। मुलुकको प्रशासनिक संरचनामा पनि यसले एउटा क्रान्तिकारी परिवर्तनको फट्को मार्ने आशा गरिएको छ। किनभने केन्द्रीकृत कर्मचारीतन्त्रको अन्त्य र विकेन्द्रित स्वशासकीय भूमिका निर्वाह गर्ने प्रतिनिधिमूलक संस्थाको रूपमा स्थानीय तहको संरचना निर्माण हुन गएको छ। यद्यपि संरचना बनाउँदा स्थानविशेषको स्वरूप र आवश्यकतालाई भन्दा भावनात्मक आधारमा महानगरपालिका, नगरपालिका र गाउँपालिकाको संरचना व्यवस्थित गरिएको छ। यस्तो सहरीकरणको प्रयास नेपालको विद्यमान राजनीतिक, सामाजिक र आर्थिक परिवेशमा उपयुक्त हो या होइन भन्ने विश्लेषण समय र परिस्थितिअनुसार सबैले गर्ने नै छन्। नेपालको आर्थिक विकासको प्रक्रिया अघि बढाउन जनसहभागिताको परिचालन हुन सक्छ कि सक्दैन भन्ने विषय पनि विश्लेषणको अवस्थामा रहनेछ। यस्तो स्थानीय निकायको संरचना तयार गर्नुको मूलभूत उद्देश्य जनताको स्वशासकीय अधिकारको संरक्षण र सुरक्षित गर्नु, स्थानीय विकासको क्रममा जनसहभागिता बढाउनु, राष्ट्रिय विकासको क्रममा तलैदेखिको अनुभव तथा ज्ञान हासिल गर्न प्रशासकीय विकेन्द्रीकरण गरिए पनि कर्मचारीतन्त्र र जनप्रतिनिधिका बीचमा समन्वय र सद्भाव आवश्यक छ। दुई पक्षबीच मनमुटाव भयो भने सकारात्मक प्रतिफलको आशा गर्न सकिन्न। कर्मचारीतन्त्र र जनप्रतिनिधि भनेका स्थानीय तहका मियो हुन्। तर कर्मचारीतन्त्रमा विद्यमान केन्द्रीकृत मनोवृत्ति हुनु, मुलुकभरका गाउँ र नगरसम्म पुग्ने प्रवृत्ति नहुनु, जनप्रतिनिधिप्रति विश्वास र आदर भावमा कमी हुनु र नकारात्मक सोच यसका अभिशाप हुन्। यसको सुधारको लागि आवश्यक प्रोत्साहन र अभिमुखीकरण कार्यक्रम सञ्चालन हुन आवश्यक छ। स्थानीय तहको संरचना निर्माणको लागि भएको निर्वाचनले राष्ट्रिय राजनीतिमा कस्तो प्रभाव पर्यो भन्नेबारेमा पनि सही विश्लेषण र अध्ययन गर्नु आवश्यक छ। निर्वाचन अभिमतले ठूला राजनीतिक दलको अस्तित्वलाई नै स्वीकार गरेको छ भने साना र नयाँ दलले आफूलाई स्थापित गर्न सकेको देखिएन। तराई तथा पहाडी प्रदेशको विशेष नारा लिएर संगठनात्मक उपस्थिति जनाउन चाहेका दलहरूले पनि सफलता हासिल गर्न सकेनन्। यस्ता धेरै दलले परस्पर एकीकरण गरेर राष्ट्रिय राजनीतिमा प्रवेश गर्न खोजेको देखियो। सचेत वर्गको बाहुल्य रहेको ठाउँमा युवा पिँढीले नयाँ नेतृत्व परिवर्तनको नारा दिएर विजयी नभए पनि प्रभावकारी अभिमत प्राप्त गरेको देखिएको छ। यसबाट राष्ट्रिय राजनीतिमा ठूलो प्रभाव पर्ने अवस्था सिर्जना भएको छ। अबको राजनीतिमा ठूला या साना कुनै दलले पनि केन्द्रीय नेतृत्व तहबाट डिक्टेट गरेर स्थानीय नेतृत्वको विकास गर्छु भन्ने सम्भावना निकै कम छ। स्थानीय तहमा निर्वाचित प्रतिनिधिले केन्द्रीय नेतृत्व तहमा प्रवेश र आफ्नो भनाइ राख्न पाउने अवसरको खोजी गर्नेछन्। पछाडिको ढोकाबाट राजनीति गर्नेगराउने र नेतृत्वमा पुग्ने सम्भावनालाई यसले निरुत्साहित गर्नेछ। हाम्रो सामाजिक अवस्थितिअनुसार स्थानीय निकायको प्रतिनिधिमूलक स्वरूपले पनि स्वाभाविक मोड लिएको पाइन्छ। ठूला दलको वर्चस्व कायम रहेकाले राजनीतिक एकाकारमा जातीयता, क्षेत्रीयता, साम्प्रदायिक तथा धार्मिक सोच र स्वभावलाई प्र श्रय दिएको पाइँदैन।स्थानीय तहमा दलहरूको आआफ्नो उपस्थिति बलियो भएको छ। महिला, दलित र अन्य समुदायको पनि प्रतिनिधित्व भएकाले स्थानीय विकासको रणनीतिमा सबैको समन्वयात्मक भूमिका र सहमतिमा काम हुने सम्भावना एकातिर छ भने केन्द्रीय नेतृत्व तहबाट यसलाई सकारात्मक दृष्टिले डोर्याउने काम नभए स्थानीय तहमा द्वन्द्व, द्वेष र ईश्र्याको अवस्था विकास हुने सम्भावना पनि उत्तिकै छ। स्थानीय तह निर्वाचनको कारणले आर्थिक विकासमा सक्रिय सहभागिता हुन सक्ने स्थानीय स्रोत र साधनको सही परिचालन हुने सम्भावना पनि देखिन्छ। स्थानविशेषको प्राकृतिक भूभौतिक अवस्थानुसार बाटोघाटो, कृषि, सिँचाइ, शिक्षा र स्वास्थ्य क्षेत्रमा जनप्रतिनिधिको इनिसिएटिभ' लिइने सम्भावनालाई प्रशस्त गरेको छ। जनप्रतिनिधिले आफ्नो स्तरमा संस्थागत स्वावलम्बनको लागि सक्रिय काम गर्न सक्ने अवस्था सिर्जना भएको छ। जतप्रतिनिधिले निर्वाचनका क्रममा महत्ववाकांक्षी परियोजनाको प्रतीज्ञा पनि गरेका छन्। यस्ता प्रतीक्षा पूरा नभएमा उनीहरूमा नैराश्य सिर्जना हुन सक्छ। यसले लोकतन्त्र र स्थानीय विकासमा अवरोध ल्याउन सक्छ। यसतर्फ केन्द्रीय नेतृत्व वर्गले सर्तकता अपाउन आवश्यक छ। स्थानीय तहको नेतृत्वमा पुगेका जनप्रतिनिधिले निर्वाचनमा बोलेअनुसार दीर्घकालीन सोचका साथ काम गरेर जनताको मत जित्न सक्नुपर्छ। जनताप्रति उत्तरदायी र जिम्मेवारी बनियो भने भविष्य सुरक्षित हुनेछ। निर्वाचित प्रतिनिधिले जुन पार्टीको नामबाट चुनाव लडेको हो, त्यसैको पक्षपोषण हुने गरी काम गर्नु हुन्न। स्थानीय निर्वाचनबाट जनप्रतिनिधित्वपूर्ण निकाय सिर्जना भएपछि प्रादेशिक र केन्द्रीय तहमा यसको सम्पर्क, समन्वय र अधिकार क्षेत्रको विवाद उत्पन्न हुने परिस्थिति सिर्जना हुन सक्छ। संघात्मक स्वरूपमा तीन तहको व्यवस्थापन गरिएकाले यिनीहरूको अधिकार क्षेत्रलाई संविधानले स्पष्ट गरे पनि बराबर असन्तोष र असमझदारीको स्थिति उत्पन्न हुनसक्ने सम्भावना छ। यसलाई निष्तेज र निरूपण गर्न संघात्मक व्यवस्थामा न्यायिक निरूपण सर्वोपरि रहन्छ। न्यायिक निरूपणको विषयमा न्यायालयहरूको संगठन र कार्यविधि छिटोछरितो र समस्यालाई थप जटिलतातिर नलैजाने हुनु संघात्मक स्वरूपको लागि अनिवार्य सर्त हुन्। निर्वाचित स्थानीय तहबाट जनताले सुशासन र भ्रष्टाचारमुक्त समाज निर्माणको अपेक्षा गरेको छ। हुन त निर्वाचनताका पूरा गर्न सकिनेनसकिने सबै आश्वासन बाँडिएका छन्, तर व्यावहारिक रूपमा आश्वासन पूरा गर्न कति सम्भव वा कति असम्भव छ, त्यो स्थानीय निकायको स्रोतसाधन र कार्यशैलीमा निर्भर रहन्छ। कतिपय जनप्रतिनिधिले हचुवाका भरमा निर्णय गरिरहेको सुन्नमा आएको छ। यस्ता क्रियाकलापले यो व्यवस्थालाई कति दिगो र टिकाउ बनाउँछ भन्नेतर्फ ध्यान गएको पाइन्न। लामो समयपछि बनेको स्थानीय तहका क्रियाकलापमा लोकतन्त्र, विधिको शासन र विकास निर्भर रहने भएकाले दलका प्रतिनिधिले आवेशमा आएर निर्णय गर्दा त्यसले कस्तो सन्देश प्रवाह गर्ला भन्नेतर्फ पनि ध्यान दिन जरुरी छ। निर्वाचित प्रतिनिधिले क्षणिक प्रभाव पार्ने खालका काम गर्दै भए भने आगामी निर्वाचन उनीहरूका लागि महँगो सावित हुनेछ। जनताका मन जित्न तत्काल देखिने कल्याणकारी काम नगर्ने भनिएको होइन, तर त्यस्तो काम गर्दा समाज र राजनीति दिगो रूपमा चल्न सक्छ कि सक्दैन भन्ने यथार्थको पनि पहिचान जरुरी छ। स्थानीय तहको नेतृत्वमा पुगेका जनप्रतिनिधिले निर्वाचनमा बोलेअनुसार दीर्घकालीन सोचका साथ काम गरेर जनताको मत जित्न सक्नुपर्छ। जनताप्रति उत्तरदायी र जिम्मेवारी बनियो भने भविष्य सुरक्षित हुनेछ। निर्वाचित प्रतिनिधिले जुन पार्टीको नामबाट चुनाव लडेको हो, त्यसैको पक्षपोषण हुने गरी काम गर्नु हुन्न। निर्वाचित प्रतिनिधि सम्बन्धित स्थानीय तहको सबै दललाई मत दिने जनताको प्रतिनिधि हो। नत्र हामीले चाहेको सुशासन सुदृढ भई भ्रष्टाचामुक्त समाज निर्माण हुन सक्दैन। त्यसैले स्थानीय तहका जनप्रतिनिधिले विद्यमान संरचनाको गाम्भीर्य बुझ्न आवश्यक छ। स्थानीय तहको संरचना बुझे श्रीखण्ड, नबुझे खुर्पाको बिँड। श्रेष्ठ पूर्व प्रमुख निर्वाचन आयुक्त हुन्।"
पनामा पेपर्स फेरि चर्चामा !,"पाकिस्तानका प्रधानमन्त्री नवाज सरिफलाई त्यहाँको सर्वोच्च अदालतले पनामा पेपर्स काण्डमा फैसला सुनाएपछि, फेरि एकपल्ट पनामा पेपर्स काण्ड चर्चामा आएको छ । पनामा पेपर्स विभिन्न मुलुकमा नेता, उद्योगपति, व्यापारी र भ्रष्टाचार गर्ने सरकारी अधिकारीले आफ्नो देशमा गैरकानुनी रूपमा कमाएको रकम विदेशी बैंकमा राखेर लगानी गर्ने र त्यसको कमाइ ल्याउने र बैंकमार्फत आफ्नो देशमा भित्र्याउने प्रयास गर्नेहरूको क्रममा अनुसन्धानमा रहेको अन्तर्राष्ट्रिय पत्रकारहरूको एक संस्थाले यी सूचनाहरू प्रकाशमा ल्याएपछि पनामा पेपर्स चर्चामा आएको हो । जर्मनीका दुई पत्रकार जोन डोइ र वास्टियन ओबरमेयरले त्यहाँको समाचारपत्र सिडवेचे जेइतुङमा पहिलोपटक त्यस्ता व्यक्तिको नाम प्रकाशमा ल्याएपछि विश्वका धेरै मुलुकमा आतंक नै फैलिएको थियो । त्यसबेला अनुसन्धानमा संलग्न ती पत्रकारले हाम्रो जीवन खतरामा हुन सक्छ भनेर आफ्नो नामसमेत बताउन चाहेनन् । त्यसले यो अरू रहस्यमय भयो । मे ६ मा पत्रकारद्वयले दिएको आफ्नो वक्तव्यमा विश्वमा जहाँ अन्याय र अत्याचार बढेको छ, त्यसको कारण आयमा देखिने असमानता हो भनेका छन् । डोईले कहिल्यै सरकार या गुप्तचर संस्थामा काम गरेका छैनन् । उनको एउटै इच्छा भनेको यसबाट त्यस्ता भ्रष्टाचार र गैरकानुनी रूपमा कमाइएको रकमविरुद्ध मुद्दा चलाउन सहयोग गर्नु नै हो । जर्मन 'जेइतून' ले जब यी तथ्यांक पनामा पेपर्सबाटै आएका हुन् भन्ने निश्चित गरेपछि अन्तर्राष्ट्रिय अनुसन्धान पत्रकारहरूको संघले यी सूचनालाई आफ्नो वेबसाइटमा राख्यो। अनुसन्धानका क्रममा ८० देशका सञ्चारमाध्यमले ती संकलित तथ्यांक विश्लेषण गरेपछि सन् २०१६ को अप्रिलमा पहिलोपटक तिनको विवरण प्रकाशित गरियो । १५० वटा यस्ता दस्ताबेज बाहिर आएपछि यो आयोजनाले पत्रकारितामा तथ्यांकको प्रयोग, संयुक्त र सामूहिक सहयोगको दिशामा ठूलो फड्को मारेको थियो । यस्ता दस्तावेजलाई पनामा पेपर्सको नामाकरण गरिँदा पनामा सरकारले ठूलो विरोध गरेको थियो । केही सञ्चारमाध्यमले आफ्नो सूचना गर्दा मोस्याक फेनसको पेपर्सका नामले पनि प्रकाशमा ल्याएका थिए ।यसरी चुहिएर आएका फाइलका सूचनाका आधारमा थुप्रै देशका राजा, प्रधानमन्त्री, राष्ट्रपतिका परिवारको कर छलीमा संलग्नता देखियो । विदेशमा त त्यत्रा ठूला र नाम कहलिएका व्यक्तित्वसमेत भ्रष्टाचारमा संलग्न छन् भने हामी त गरिब देश नेपालका मान्छेले गर्न नपाउने ? भन्ने प्रोत्साहनकै कारण भ्रष्टाचार बढेको हो कि ? तीमध्ये चीनका नेता सी जिनपिङ, मलेसियाका प्रधानमन्त्रीका छोरा नाजीव राजाक, पाकिस्तानका प्रधानमन्त्री नवाज सरिफका छोराछोरी, अजरवैजानका राष्ट्रपति इहाम एलियेमका छोराछोरी, दक्षिण अफ्रिकाका राष्ट्रपतिका नाति, मोरोका राजाका निजी सचिव, संयुक्त राष्ट्रसंघका पूर्व महासचिव कोफी अन्नानका छोरा कोजो अन्नान, बेलायतकी तत्कालीन प्रधानमन्त्री मार्गरेट थ्याचरका छोरा मार्क थ्याचर, मेक्सिकोका राष्ट्रपतिका मनपर्ने एक ठेकेदार, स्पेनका राजा हवाँ कार्लोसका परिवार पनामा पेपर्स काण्डमा मुछिएको पाइएको छ । यस्तै अरू ४० राष्ट्रका सरकारका तल्लो तहका अधिकृत तथा तिनका परिवारहरू पनि छन् । यी सबै मुद्रा निर्मलीकरण, कर छली जस्ता काण्डमा प्रत्यक्ष मुछिएका छन् । अस्ट्रेलिया सरकारले पनामा पेपर्समा उल्लेख भएका दुईवटा बैंकको लेखा परीक्षण गर्ने उल्लेख गरेको छ । फ्रान्सका राष्ट्रपति होलान्डेको कर छलीको बारेमा उनीमाथि मुद्दा चलाइने र कारबाहीसम्म गरिने भएको छ । यसैगरी पनामा पेपर्समा चुहिएका सूचनाका अनुसार फ्रान्सका मेरिना लिपे(राजनीतिज्ञ) जर्जियाका भूतपूर्व प्रधानमन्त्री विद्जीना, आइसल्यान्डका प्रधानमन्त्री सिकमन्दर, डेभियो जस्ता व्यक्ति पनि गैरकानुनी काम गर्नेहरूको सूचीमा परेका छन् । इटालीमा पनामा पेपर्सका आधारमा त्यहाँका आठ सयजना माथि अनुसन्धान भइरहेको छ । इटालीका पूर्व प्रधानमन्त्री सिल्भियो वुर्लोसकोनी माल्टा, नर्वे, पोर्चुगल, रसियाका राष्ट्रपति भ्लादिमिर पुटिन, स्पेनका उद्योगमन्त्री, युक्रेनका राष्ट्रपतिजस्ता व्यक्ति पनि भ्रष्टाचारमा तानिएका छन् । बेलायतको विपक्षी दलका सांसदले त्यहाँका पूर्वप्रधानमन्त्री डेभिड क्यामरुनमाथि उनका परिवारको करसम्बन्धी आरोपको बारेमा स्वतन्त्र अनुसन्धानको माग गरेका छन् । पाकिस्तानका प्रधानमन्त्री सरिफमाथि १९८० देखि नै विभिन्न भ्रष्टाचारमा संलग्न रहेको आरोप थियो, पनामा पेपर्समा अरू सूचना पाएपछि सन् १९९० को मध्यतिर संघीय अनुसन्धान गरिनुपर्ने कुरा पनि उठेको हो । मोस्याक फोनसेको दस्तावेजमा प्रभानमन्त्री सरिफ र उनका भाइ पन्जाबका मुख्यमन्त्री सेवाज सरिफ कुनैको पनि नाम उल्लेख छैन । तर उनीहरूको भाइका साला तथा नवाजका छोराछोरीको विदेशमा रहेका कम्पनीहरूमा उनीहरूको संलग्नता उल्लेख छ । नवाजकी छोरी मारयम नवाज र उनको भाइको विदेशी कम्पनी नेस्कोल लि, नेल्सन होलिडङ लि तथा यस्तै अन्य धेरै कम्पनीसितको सम्बन्ध पनि जानकारीमा आएको छ । यी कम्पनीले लन्डनमा जग्गामा लगानी गरेका छन् । पनामा पेपर्सका अनुसार यसको लागि सन् २००६२००७ मा १३ करोड ८० लाख डलरको ऋण लिइएको थियो । नवाजका छोराछोरीले यो रकम साउदी अरेबियामा भएका आफ्ना कम्पनीको बिक्रीबाट प्राप्त गरेको बताउँछन् । तर यी कुनैको आम्दानी पारिवारिक सम्पत्तिको विवरणमा उल्लेख छैन । यी कम्पनी सम्पत्ति लुकाउन वा मुद्रा निर्मलीकरण गरी करबाट बच्ने प्रयत्नस्वरूप खोलिएका हुन् भन्ने अनुमान गरिएको छ । नवाजका परिवारका अन्य सदस्य पनि यसमा संलग्न थिए । पाकिस्तान सरकारको विषयमा अनुसन्धानको लागि एउटा आयोग नै गठन गरिएको थियो । यी सबै घटनालाई आधार बनाएर पाकिस्तानको सर्वोच्च अदालतले सन् २०१७ को जुलाई २८ मा नवाज सरिफ प्रधानमन्त्रीको पदमा बसिरहन अयोग्य ठहर गर्यो । आइसल्यान्डका पूर्व प्रधानमन्त्री सिग्मुन्दुर डाभियो, आइसल्यान्डमा सन् २००८ का बैंकहरू नचल्ने अवस्थामा पुगेपछि बैंकिङ प्रणालीमा रहेको भ्रष्टाचार निर्मूल गर्ने प्रण गरेका थिए । जब उनी कुर्सीमा फर्के, उनले विन्ट्रोज कम्पनीमा उनको ५० प्रतिशत सेयर लुकाए । पछि उनले आफ्नो र परिवारको सेयर बिक्री गरे । यिनै कारणले २०१६ को अप्रिल ५ मा उनले पनि पद छोड्नुपर्यो । हामै्र छिमेकी भारतमा सिने कलाकार अमिताभ बच्चन र उनकी बुहारी ऐश्वर्या, अर्का कलाकार अजय देवगणको नाम पनामा पेपर्समा देखिएको छ । बच्चनले कुनै विदेशी कम्पनीसित आफ्नो संलग्नताको खण्डन गरे भने ऐश्वर्याले यस्ता रिपोर्टको विश्वसनीयतामाथि नै शंका उठाइन् ।पनामा पेपर्समा नाउँ उल्लेख भएका भारतीय नेताहरूमा पश्चिम बंगालका शिशिर बाजोरिया, पूर्व दिल्ली लोकसत्ता पार्टीका अनुराग केजरीवाल छन् । भारतका प्रधानमन्त्री नरेन्द्र मोदीले यी सबै विषयमा छानविन गर्न प्रत्यक्ष कर विभाग, विदेशी कर विभाग र कर अनुसन्धान डिभिजनका प्रतिनिधिसहित आर्थिक इन्टेलिजेन्स युनिट र रिजर्भ बैंकका प्रतिनिधि सम्मिलित समिति गठन गर्ने बताएका छन् । यसरी पनामा पेपर्सका दस्तावेज हेर्दा विश्वका धेरैजसो सरकार प्रमुखलगायत राजनीतिज्ञ, कलाकार आदिमा कमाएको पैसा लुकाउने एउटा प्रवृत्ति देखिएको छ । खाडी मुलुकहरूमा पनि यो प्रवृत्ति छ । यसरी लुकाउनुपर्ने पैसा भ्रष्टाचारबाटै आउने हो । जिम्बाबेका रवर्ट मुगावे, साउदी अरबियाका राजा सलमान, कतारका पूर्व प्रधानमन्त्री जावर अल थानीदेखि लिएर विश्वका धेरै राष्ट्रमा भ्रष्टाचारको लामै सिलसिला रहेछ भन्ने पनामा पेपर्स र विदेशी कम्पनीको संलग्नतामा देखिन्छ । यसरी हेर्दा नेपाललगायत सबै देशमा भ्रष्टाचार र सरकारबाट कर छलेर पैसा कमाउने अनि आनन्दको जीवनयापन गर्ने प्रवृत्ति बढिरहेको छ । कतै हाम्रै देश नेपालमा पनि त्यसकै सिको गरेर ठूलाठूला नेता, मन्त्री, सांसद सरकारी कर्मचारी तथा उद्योगपति र व्यापारीहरूले पनि भ्रष्टाचारबाट प्राप्त भएको रकम लुकाएको संलग्न भएकै उत्पन्न हुनु अस्वाभाविक पनि होइन । विदेशमा त त्यत्रा ठूला र नाम कहलिएका व्यक्तित्वसमेत भ्रष्टाचारमा संलग्न छन् भने हामी त गरिब देश नेपालका मान्छेले गर्न नपाउने ? भन्ने प्रोत्साहनकै कारण भ्रष्टाचार बढेको हो कि ? हालैका कर आयोगका अध्यक्ष चूडामणि शर्मा, आयल निगमले खोलामा सस्तो जग्गा किनेर भ्रष्टाचार गरेको, बूढीगण्डकी आयोजनामा ठूला पार्टीका नेताको सहमतिमा भ्रष्टाचार भएको गन्धले यही प्रवृत्ति देखाउँदैन र ? आयल निगमका महाप्रबन्धक गोपाल खड्काले यसअघि पनि भ्रष्टाचार गरेका प्रसंग धेरैपटक आए । तर तिनलाई कसैले कारबाही नगरेको देख्ता यिनलाई ठूला नेताको आशीर्वाद नै हो भन्ने जनमत पनि पाउन थालिएको छ । यो त अति नै भएन र ? खोलाछेउमा जग्गा सस्तोमा किन्ने र त्यसैको बढी बिल बनाएर खाने ? एउटा प्रश्न सबै नेपालीको मनमा छ, त्यो के हो भने नेपालको सरकार र सम्बन्धित संस्थाहरू भ्रष्टाचारमा किन यति सहिष्णु भएका हुन् ! किन कसैलाई कारबाही हुँदैन ? तर पनामा पेपर्समा नदेखिए पनि 'अफसोर लिक डाटाबेस' तिर जाने हो भने १९ जना नेपालीको नाम पाइन्छ । यीमध्ये सातजनाको नाम पनामा पेपर्समा पनि पाइन्छ । तिनमा राजनीतिज्ञहरूको नाम छैन तर ठूला उद्योगका घरानाका नाम चलेका थुप्रै व्यक्तिका नाम छापिएको छ । अहिलेको बेलै कसैगरी पदमा पुग्ने र पुगेपछि जति सकिन्छ, उठाउने बेलै हो भन्ने मानसिकताले काम गरेको हुन सक्छ । नत्र नेपालजस्तो सानो र गरिब मुलुकमा पनि घुसको रकम अर्ब नाघ्ने कसरी हुन्थ्यो ? राजधानीका सडकका खाल्डा पुर्न १५ दिनको म्याद दिने प्रधानमन्त्रीलाई काठमाडौंका मेयरले बर्खा रोकिए छि मात्र काम हुन्छ भनेको सुन्दा यो देशको कहालीलाग्दो स्थिति देखिँदैन र ? के हाम्रो भ्रष्टाचार दुरुपयोग निवारण आयोगले कुनै अनुसन्धानका पाइलो उठाउला ? विश्वास छैन जनतालाई ।"
विश्वभूराजनीति र नेपाल,"भूराजनीति विदेश नीतिलाई प्रभावित तुल्याउने प्रधान कारक हो । भूगोल र राजनीतिको मि श्रणले उक्त देशको विदेश नीति तय गर्नमा प्रधान भूमिका खेल्छ । सामान्य अवस्थामा भूगोल परिवर्तन हुँदैन । तर अन्तर्राष्ट्रिय राजनीति परिवर्तन हुन सक्छ । यसमा हुने बदलावले भूराजनीति स्वतः बदलिन्छ । भूराजनीतिमा भारी मात्रामा हेरफेर भए पनि विदेश नीति जस्ताको तस्तै रहेमा त्यसले उक्त देशको अन्तर्राष्ट्रिय सम्बन्धमा संकट पैदा गर्छ । नेपालको विदेश नीतिले विगत शताब्दीमा विश्वभूराजनीतिमा आएको बदलावलाई ध्यान दिन नसक्दा नेपालले गम्भीर राजनीतिक संकट भोग्दै आएको छ । भूराजनीति र अमेरिकी विदेश नीति अमेरिकाका तत्कालीन राष्ट्रपति जेम्स मोंरोएले विश्व भूराजनीतिमा आएको बदलावलाई मध्यनजर गर्दै आफ्नो 'मोंरोए डक्ट्रिन' लाई विदेश नीतिको मूल आधार बनाएको करिब ७६ वर्षपछि रुडोल्फ जेलेनले सन् १८९९ मा भूराजनीति शब्द पहिलोपटक प्रयोग गरे । उनले यसलाई भौगोलिक सेटिङ र राजनीतिक प्रक्रियाबीचको अन्तरक्रिया भनेका छन् । भूगोल उही रहे पनि राजनीतिक अन्तरक्रियामा देशहरू थपिँदै गए भने उक्त देशको भूराजनीति उस्तै रहँदैन । पहिलो र दोस्रो विश्वयुद्ध सुरु गर्ने देशहरूले युद्धअघिको आफ्नो विदेश नीति युद्धपछि निरन्तरता दिन सकेनन् । यो भूराजनीतिमा आएको बदलावको परिणाम हो । अमेरिकाका संस्थापक राष्ट्रपति र त्यसपछिका केही राष्ट्रपतिहरूले अमेरिका युरोपको राजनीतिबाट टाढै रहनुपर्छ भन्ने विश्लेषणका साथ 'अलगवाद तथा अहस्तक्षेपवाद' मा आधारित विदेश नीति अपनाए । यो नै अमेरिकाको त्यतिबेलाको भूराजनीतिको खास माग थियो । त्यसपछि त्यहाँको भूराजनीति बदलिँदै आयो र उक्त विदेश नीति बदलिँदो परिवेशमा सुहाउँदो भएन । त्यसैले सन् १८२३ मा जेम्स मोंरोएले 'मोंरोए डक्ट्रिन' अघि सारे । यसले युरोपियन शक्तिहरूबाट अमेरिकी महादेशको आन्तरिक मामलामा हस्तक्षेपको लागि गरिने कुनै पनि प्रयास अमान्य हुने घोषणा गर्यो । मुख्यगरी दुइटा स्पष्ट दृष्टिकोण अघि सारियो त्यतिबेला । पहिलो अमेरिकी माटोमा हुने कुनै पनि भौगोलिक हस्तक्षेप मान्य हुने छैन । दोस्रो युरोपको राजनीतिमा अमेरिकी हस्तक्षेप हुने छैन । यो कुरा नयाँ जन्मिएका दक्षिण अमेरिकी देशहरूमाथिको रूस, प्रसिया र अस्ट्रियाको समीकरणको हस्तक्षेपविरुद्धमा थियो भने उत्तरपूर्वी अमेरिकी तटमा रूसइतर देशका पानीजहाजको पहुँच रोक्ने रूसको कदमविरुद्ध पनि लक्षित थियो । 'मोंरोए डक्ट्रिन' सुरुमा रक्षात्मक भए पनि भूराजनीतिमा आएको बदलावसँगै सन् १८४० सम्ममा यसको ठूलो विस्तार भयो । त्यसपछिका प्रायः सबै अमेरिकी राष्ट्रपतिहरूले आफ्नो कोणबाट विश्वभूराजनीतिको विश्लेषण गर्दै त्यसलाई परिस्कृत र परिमार्जन गर्दै आए । हाल आएर ओबामाको 'पिभोट एसिया' र ट्रम्पको 'अमेरिका फस्ट' नीति पनि अमेरिकी भूराजनीतिमा आएको बदलावको आआफ्नै विश्लेषणका आधारमा अघि सारिएको हो । चीन पनि अछुतो छैन अमेरिकालाई हर क्षेत्रमा शान्तिपूर्ण रूपमा टक्कर दिँदै आएको चीनको पनि कुरो त्यही हो । सन् १९११ मा मन्चु वंशको पतनपछि चीनले राष्ट्रवाद, प्रजातन्त्र र जनजीविकामा आधारित विदेश नीति अपनायो । जापानसँगको युद्धमा कोमिन्ताङ र कम्युनिस्टको गठबन्धनताका र पछि सन् १९४९ मा चीनमा जनगणतन्त्र स्थापना भइसकेपछि चीनको भूराजनीतिमा भारी बदलाव आएसँगै सन् १९११ पछिको चिनियाँ विदेश नीतिमा पनि परिवर्तन भयो । युगसुहाउँदो विदेश नीति र सोहीअनुसारको कूटनीतिक कौशलले मात्र नेपालको जारी भूराजनीतिक संकट समाधान हुनेछ । भूराजनीतिमा आएको परिवर्तनले देशको विदेश नीतिमा ल्याएको बदलावको एउटा उदाहरण हेरौं माक्र्सवाद र लेनिनवाद नै चिनियाँ क्रान्तिपश्चात्को चीनको विदेश नीतिको मुख्य वैचारिक आधार हो । तर प्रजातान्त्रिक राष्ट्रहरू सामान्यतया युद्धमा सहभागी हुँदैनन् भनेझैं कम्युनिस्ट मुलुकहरूबीच पनि शान्तिपूर्ण सहकार्य हुनुपर्ने तर सन् ६० को दसकपछि विश्वका दुई विशाल कम्युनिस्ट मुलुक चीन र पूर्व सोभियत संघ आपसी द्वन्द्वमा गए । सन् १९५७ मा तत्कालीन सोभियत संघसँगको सम्बन्धलाई लक्षित गर्दै माओले भने, 'विश्वमा कसैको पनि त्यस्तो ताकत छैन, जसले हामी दुई राष्ट्रलाई एकापसमा छुट्ट्याउने सामथ्र्य राखोस् ।' तर तुरुन्तै विश्वका दुई ठुला कम्युनिस्ट मुलुक आपसी द्वन्द्वमा गए । सन् १९५० मा 'तीस वर्षीय मित्रता, समीकरण तथा आपसी सहयोग' नामको सन्धिबाट सुरु भएको ती दुई देशको प्रगाढ सम्बन्ध एक दशक पुग्दानपुग्दै आपसी शत्रुतामा बदलियो । माक्र्सवाद र लेनिनवादमा आधारित चिनियाँ र रूसी विदेश नीति व्यवहारवादमा रूपान्तरित भएको देखियो । व्यवहारवादले तत्काल भोगिरहेको राष्ट्रिय र अन्तर्राष्ट्रिय समस्यालाई मात्र देख्छ तर कुनै सिद्धान्त र वादको रटानको भाषा यसले बुझ्दैन । यो सबै कुरा चीनको भूराजनीतिले उसको विदेश नीतिमा जबर्जस्त ल्याएको परिवर्तन थियो । कुरो त्यतिमै टुंगिएन । 'शत्रुको पनि शत्रु आफ्नो मित्र हुन्छ' भन्ने भनाइ चीनको मामलामा चरितार्थ भयो । चीन र रूसबीचको सो द्वन्द्वले दुवै देश एकअर्काका शत्रु बन्न पुगे । सोभियत संघ चीनको शत्रु भइसकेपछि रूसको शत्रु अमेरिका अब चीनको मित्र बन्ने क्रममा रह्यो । यही सेरोफेरोबाट अमेरिकी चर्चित कूटनीतिज्ञ हेनरी किसिन्जरले चीन र अमेरिकाको सम्बन्ध मात्र होइन, विश्वकै भूराजनीति बदल्नमा अतुलनीय योगदान दिएको विश्लेषण छ । लगातारको कूटनीतिक संवादपश्चात् अमेरिकाले एक चीन नीति अंगीकार गर्ने र ताइवानको सट्टा चीनलाई संयुक्त राष्ट्रसंघीय सुरक्षा परिषद्को स्थायी सदस्य बनाउन सहमति जनायो । चीनले पनि रूस र अमेरिकाको द्वन्द्वमा रूसको पक्ष नलिने भयो । माओ र ख्रुस्चेभबीचको व्यक्तित्व टकरावबाट सुरु भएको भनिएको सोभियत संघ र चीनको द्वन्द्वले अन्ततः विश्वको भूराजनीति नै बदलिदियो भने यसले ती देशको विदेश नीतिमा समेत पूरै बदलाव ल्यायो । त्यसपछिको नेतृत्व देङ स्याओ पिङ, जी याङ जेमिन, हु जिन्ताओ र सी जिनपिङसम्मले अपनाएका 'रिफर्म एन्ड ओपनिङ अप' देखि 'गोइङ ग्लोबल' र 'परिधीय कूटनीति तथा प्रधान देशहरूसँगको सम्बन्ध' जस्ता सबैखाले विदेश नीति चिनियाँ भूराजनीतिमा आएको परिवर्तनले त्यहाँको आर्थिक, सामाजिक र राजनीतिक क्षेत्रमा पारेको प्रभाव र असरको प्रतिफल हो । डोक्लाम द्वन्द्व र भारतीय भूराजनीति सन् १९४९ को 'भारतभुटान मैत्री सन्धि' को धारा २ मा उल्लेख छ, 'भुटानले आफ्नो विदेश नीति भारतको सल्लाहमा सञ्चालन गर्नेछ ।' तर सन् २००७ मा गरिएको सन्धि पुनरावलोकनमा सो प्रावधानलाई 'दुवै देश आआफ्नो राष्ट्रिय स्वार्थमा नजिक रहेर सहकार्य गर्नेछन्' भन्ने वाक्यले प्रतिस्थापन गरे पनि भारतको विदेश नीति सञ्चालनकर्ताको विवेकबाट ब्रिटिसकालीन विराशत हटेको देखिएन । फलस्वरूप विगत एक महिनादेखि डोक्लाम द्वन्द्व जारी छ । कुनै निश्चित भूगोलमा जब नयाँ पात्रको पहुँच सुरु हुन्छ, त्यसले त्यहाँको भूराजनीति पनि बदलिदिन्छ । भारतको चिन्ताको मुख्य विषय के हो भने भारत, भुटान र चीनको त्रिदेशीय सीमामा रहेको चुम्बी घाटीसम्म चीनले रेल लाइन बिछ्यायो भने एकातिर भारतको भुटान प्रभावमा क्षयीकरण सुरु हुन्छ भने अर्कोतिर भुटानको भारत निर्भरताको बाध्यताको युग अन्त्य हुनेछ । भारतीय भूराजनीतिमा आउने परिवर्तनले उसलाई, यदि बदलिँदो परिवेशअनुसारको दक्षिण एसिया नीति अपनाउन चाहेन भने उसको हिमालयन र उत्तरपूर्वी क्षेत्रमा मात्र होइन, समग्र दक्षिण एसियामा समेत रक्षात्मक बनाउनेछ । भारतीय वरिष्ठ पत्रकार आनन्दस्वरूप बर्मा लेख्छन्, 'अहिले डोक्लाममा जुन भूगोलको चर्चा चलिरहेको छ, त्योबिना कुनै विवाद चीनकै हो ।' त्यसरी नै एमके भद्रकुमार एसिया टाइम्समा लेख्छन्, 'सधैंभरि चीनकै नियन्त्रणमा रहेको भुटानचीनको सीमा क्षेत्र डोक्लाममा भारतीय सेना प्रवेश गरे । चीनले निर्माण गरिरिरहेको सडक दशकौंदेखि त्यहाँ थियो र हाल उसले आफ्नो भूमिमा त्यसको निर्माण नभएर केवल फराकिलो मात्र बनाइरहेको हो ।' सन् १९४९ को भुटानभारत सन्धिको विरासतको सवाल भारत र भुटानको आफ्नो मामला हो तर चीनले आफ्नो क्षेत्रमा सडक बनाउनुपर्दा कुनै पनि हिसाबले आफूसँग सम्बन्ध नै नरहेको उक्त सन्धिको विरासतलाई सम्झिदिन जरुरी छैन भन्ने पनि एउटा बलियो धारणा छ । हिमालय मामलाविज्ञ तथा भारतका पूर्व राजदूत पी स्टोबडनले लामो समयदेखिको विवादित डोक्लाम सीमा विवादको सवालमा भुटानी ब्लगरले लेखेको वाक्य 'दि वाइर' मा यसरी समावेश गरेका छन्, 'कुखुरालाई एउटा कपमा उड्नलाई भयावह दबाब नदेऊ, यो खराब विदेश नीति हो ।' ती ब्लगरले डोक्लाम क्षेत्रमाथिको भारतीय दबाबलाई लक्षित गर्दै यस्तो उल्लेख गरेका हुन् । यसरी 'चिकेन नेक' मा बदलिँदो भूराजनीतिलाई समयमै भारतले बुझ्न सकेन र उसको दक्षिण एसियाली विदेश नीतिमा ब्रिटिसकालीन विरासतले नै निरन्तरता पाइरह्यो भने भारतको नयाँ भूराजनीति र पुरानो विदेश नीतिबीच हुने अन्तद्र्वन्दले अन्ततः उसलाई नराम्रो गोलचक्करमा फसाउने देखिन्छ । नेपालको बाटो माथिको समग्र समीक्षाले के प्रस्ट पार्दछ भने नेपालको पनि सन् १८१६ को सुगौली सन्धिदेखि हालसम्मको भूगोलमा ठूलो परिवर्तन नभए पनि भूराजनीतिमा उथलपुथल भएको छ । नेपालको भूराजनीतिमा नयाँनयाँ बाह्य पात्रहरू थपिँदै गएका छन् । दौत्य सम्बन्ध कायम भएका देशहरूको संख्या बढ्दै गएको छ । पुराना बाह्य पात्रहरूको स्वार्थ नयाँ थपिएका बाह्य पात्रहरूको स्वार्थ आपसमा बाझिएका छन् । नेपालको तराई समस्याको चुरो कुरो यही हो । यो सबै नेपालको भूराजनीतिमा आएको बदलावको संकेत हो । तथ्यमा आधारित भएर हेर्दा भूराजनीति र विदेश नीति सँगसँगै अघि बढ्ने कुरा हुन् । तर नेपालले यसतर्फ प्रशस्त ध्यान दिएको देखिँदैन । साना राष्ट्रहरूलाई आफ्नो स्वार्थमा लगाम लगाउन तयार गरिएका राष्ट्रसंघको बडापत्रका कतिपय बुँदा र असंलग्न आन्दोलनका धाराहरूलाई विदेश नीति भनेर गर्व गर्ने कुराले नेपालको भूराजनीतिमा आएको भयानक बदलावबाट उत्पन्न हुने संकट टार्न सम्भव हुँदैन । त्यसैले यो तथ्यलाई हृदयंगम गरी बदलिँदो भूराजनीतिसुहाउँदो विदेश नीति तय गरी कूटनीतिक कौशलता प्रदर्शन गर्दै जाने हो भने आगामी दिनमा पनि दोहोरिन सक्ने डोक्लामजस्तो द्वन्द्वबाट नेपाल त्रसित हुनुपर्ने छैन । न त हाम्रो भूमि लिपुलेकमा दुई विशाल छिमेकीहरूले हाम्रो सहमतिबिना सम्झौता गरे भनेर मन अमिलो बनाउन नै पर्नेछ । किनकि युगसुहाउँदो विदेश नीति र सोहीअनुसारको कूटनीतिक कौशलले मात्र नेपालको जारी भूराजनीतिक संकट समाधान हुनेछ ।"
मिलनविन्दु भागबन्डा,"पछिल्लोपटक विवेकशील र साझा पार्टी एक भए । एकीकरणपछि खबर आयो दुवै पार्टीका प्रमुख नेताको सामूहिक नेतृत्वमा एकीकृत पार्टी सञ्चालन हुने भयो रे । सुन्दा गज्जब लाग्छ, पूर्व पार्टीका दुवै अध्यक्षहरूले संयोजन समितिमा सहसंयोजकको जिम्मेवारी पाएछन् । अब संयोजकको जिम्मेवारी खाली हो कि भागबन्डा नमिलेका कुराको पोकापुन्तुराले नै त्यो रिक्त संयोजकको भूमिका निर्वाह गर्ने हो । अथवा यो संयोजन समिति नभएर सहसंयोजन समिति हो ? यसको परिणाम आगामी दिनमा देखिएला । तर यति भन्नचाहिँ कसैसँग सल्लाह लिइरहनुपर्दैन कि मिलनविन्दुको प्रमुख आधारचाहिँ भागबन्डा नै भएछ । हिजो साझा र विवेकशीलमध्ये कुन पार्टीको कुन सिद्धान्तचाहिँ एकअर्कामा फरक भएका कारण तिनीहरू छुट्टाछुट्टै भए र अहिले कुनकुन सैद्धान्तिक धरातल एक भएका कारण यी पार्टी मिलेका हुन् भन्नेमा कुनै बहस सुनिएन । नयाँ पार्टी बनाउँदा संयोजन समितिमा निवर्तमान पार्टीबाट कतिकति जनाले प्रतिनिधित्व गर्ने भन्नेमा मात्र एकीकरण केन्द्रित भयो । नेपाली राजनीतिमा वैकल्पिक भनेर आफूलाई दाबी गर्ने र पछिल्लोपटक केही प्रतिशत जनताले आशा पनि गरेका पार्टीको त भागबन्डा राजनीतिमा यो हालत छ भने पुरातन भनिएका अरूको के कुरा गर्नु ? राजनीतिक मैदानमा विगत केही दशकदेखि आपसी एकता, समझदारी, विश्वास, समर्थन, विरोधका सबै कुरा भागबन्डाको मियोमा घुमेका छन् । देशको विकास र राजनीतिक निकासका कुरा त त्यो धेरै परको भो । जुन कुनै नेताको सोचाइमा सानो अंश पनि छैन । भागबन्डाको राजनीतिले प्र श्रय पाएपछि त्यस्ता भागबन्डावालाबाट जनताले सुशासनको के आशा गर्ने ? जनताले कस्तो न्यायको अपेक्षा र अनुभूति गर्ने? विगत लामो समयदेखि देशमा राजनीतिक निकासको लागि मधेस समस्या अत्यन्त पेचिलो बनेको छ । तर मधेसकेन्द्रित दलहरू भने मधेसकै मुद्दामा विभाजित छन् । पछिल्लो समय ६ वटा मधेसकेन्द्रित दल मिलेर राष्ट्रिय जनता पार्टी त बनाए, तर नेतृत्व ६ जना अध्यक्षको हुने भयो । राजपाको नेतृत्व संरचना देख्दा धेरैलाई हासीमजाकको विषय पनि बन्ला, तर गहिरिएर सोच्दा हसीमजाकभन्दा पनि मधेसी नेताहरूको सोचाइको स्तर देख्दा दया लागेर आउँछ । पार्टी एउटै अध्यक्ष ६ जना । एकता त गर्ने तर अध्यक्षभन्दा तल कोही झर्न नचाहेपछि अध्यक्ष मण्डलमा गएर बल्ल कुरा टुंगियो । राजपा एक हुनुअगाडिका ६ पार्टीका अध्यक्ष कुनैले पनि एकीकृत पार्टीमा अध्यक्ष नछोडेपछि अब उपाध्यक्षहरूले पनि उपाध्यक्ष छोड्ने छैनन् अनि उपाध्यक्ष मण्डल पो हुने हो कि ? महामन्त्रीहरूले नछोड्लान् महामन्त्रीमण्डल, प्रवक्ताहरूले नछोड्लान् प्रवक्तामण्डल । यस्ता आफ्नै स्वार्थका मण्डल नै मण्डल भएपछि अनि मधेसका मुद्दाचाहिँ कताको मण्डलले सम्बोधन गर्ने हो ? समस्या समाधान हुनुको सट्टा समस्या झन्झन् बढ्दै गएपछि समस्या मण्डल नै पो बनाउने हो कि ? बाबुराम भट्टराई नेतृत्वको नयाँ शक्ति पार्टी र उपेन्द्र यादव नेतृत्वको संघीय समाजवादी फोरमबीच एकताको कुरा चलेको धेरै भयो । तर एकीकरण हुन सकेको छैन । नमिल्नुको कारण अरू कुनै सैद्धान्तिक कुरा नभएर भागबन्डा नै हो । सबै कुरा एकैछिनमा मिल्छ, तर भागबन्डा मिलाउन धौधौ पर्छ । वार्ताका क्रममा पर्दाभित्र भागबन्डा मिल्दैन, तर बाहिर आएर भने अर्कै भ्रम छरिन्छ । अधिकांश वार्तापछि भनिन्छ पुनः वार्ता गर्ने गरी आजको वार्ता सकियो । वार्ताको सार यही हो । शान्ति प्रक्रियामा आएपछि तत्कालीन माओवादी पटकपटक फुट्यो । फुट्नुको अरू कुनै कारण थिएन, मात्र भागबन्डा नमिल्नु थियो । फुटेका चिरामध्ये केही चिरा आएर फेरि एमाओवादीमा गाभिए । एमाओवादी नाम परिवर्तन गरेर माओवादी केन्द्र बन्यो । यहाँ पनि स्पष्ट थियो, एकीकरण हुने प्रमुख आधार भनेको भागबन्डा नै थियो । जतिवटा चिरा एक भए, ती सबै चिराबाट एकएकजनाको दरले एउटा मण्डल बनाइयो र त्यो मण्डललाई शब्दका प्वाँख भरेर नयाँ नाम दिइयो । अनि पूर्व सबै पार्टीका भएभरका कार्यकर्ता जो नेता बन्न रहर गर्थे, तिनीहरू सबैलाई राखेर केन्द्रीय समिति बनाइयो । यतिखेर त माओवादी केन्द्रभित्र कतिसम्म भन्न थालिएको छ भने ती केन्द्रीय सदस्यहरू जम्मा गरेर बैठक गर्ने त कुरै छोडौं, एकले अर्कोलाई चिन्ने कुरा पनि धेरै परको भयो । खास केन्द्रीय समिति कतिजनाको हो भन्ने कुरा स्वयं प्रमुख नेताहरूलाई नै थाहा छैन । कहीं नभएको जात्रा हाँडीगाउँमा भन्ने उखान परिवर्तन गरी कहीं नभएको जात्रा माओवादीमा भन्नुपर्ने स्थिति आयो । पार्टी एकता हुँदा भागबन्डा मिलाउनकै लागि राप्रपाले कुनै समय दुई अध्यक्षको अभ्यास पनि गर्यो । आलोपालो अध्यक्षको अभ्यास पनि राप्रपाभित्र भइसक्यो । त्यसो त राप्रपा अरू कुरामा पुरातनवादी भए पनि फुट्न र जुट्नमा अग्रगामी छ । उसले नै नेपाली राजनीतिमा अध्यक्षपछि सहअध्यक्ष राखेर एउटै पार्टीमा दुई अध्यक्ष पनि हुनसक्ने अभ्यास सुरु गरेको थियो । अहिलेसम्म त्यो रोगले उसलाई छोडेको छैन । राप्रपा फुट्ने कुरा होस् वा जुट्ने कुरा, दुवैमा मिलनविन्दु भागबन्डा नै हुने गरेको छ। अरू त अरू पछिल्लो समय देउवा सरकारमा सामेल हुनेनहुने कुरामा पनि उही भागबन्डा नमिलेर राप्रपा सामेल नभएको देखियो । भागबन्डा मिले सिद्धान्त पनि तिलाञ्जली दिन सकिने भन्ने कुरा राप्रपाले पछिल्लो समय संविधान संशोधनको विषयमा दिएको अभिव्यक्तिले प्रस्ट पारिदियो । राप्रपाले सरकारमा गएर संविधान संशोधनलाई समर्थन गर्ने भनेको थियो । त्यो सरकारमा जाने सर्तमा थियो । तर मन्त्रिमण्डल विस्तार गर्दा राप्रपा सरकारमा नपरेपछि राप्रपाले संविधान संशोधनमै समर्थन नगर्ने भयो । जब कि संविधान संशोधन र सरकारमा सहभागिता फरकफरक विषय हुन् । समकालीन राजनीतिमा मूलधारका भनिएका पार्टी नेपाली कांग्रेस र एमाले पनि भागबन्डाको राजनीतिबाट ग्रस्त छन् । तर तिनीहरूले जनतालाई भागबन्डा राजनीति लोकतान्त्रिक पार्टीभित्रको लोकतान्त्रिक प्रतिस्पर्धा भनेर झुक्याइरहेका छन् । तर कुन लोकतान्त्रिक अभ्यास हो र कुन भागबन्डाको राजनीति हो भन्ने नागरिकलाई राम्ररी थाहा छ । अब जनता त्यति नबुझ्ने छैनन् । भ्रमको खेतीले कोही झुक्किनेवाला छैन । बागमतीमा धेरै पानी बगिसक्यो । हिजोका दिनमा कांग्रेस एमाले पार्टी फुट्दा हुन् वा पछि तिनीहरू जुट्दा हुन् अथवा अहिले पार्टीभित्रका वादविवाद र प्रतिवाद किन नहुन्, अन्ततः सबै भागबन्डामा गएर टुंगिन्छन् । पर्दा अगाडि देश र जनताका लागि अरू पार्टीको वा आफ्नो पार्टीभित्रको अर्को गुटको विरोध गरेको भन्ने भ्रम छर्ने र पर्दापछाडि भने कालेकाले मिलेर खाऊँ भाले भन्ने ठाउँमा पुगेर उही भागबन्डामा टुंगिने राजनीति मूलधारका दलहरूले समेत गरिरहेका छन् । राजदूत, संवैधानिक अंग, संस्थान, विकास समितिहरूमा हुने राजनीतिक नियुक्तिहरू त सबै भागबन्डामा टुंगिने नै भए । अहिले त कर्मचारीको सरुवाबढुवासमेत भागबन्डामा टुंगिने गरेको छ । भागबन्डाको राजनीतिले प्र श्रय पाएपछि त्यस्ता भागबन्डावालाबाट जनताले सुशासनको के आशा गर्ने ? जनताले कस्तो न्यायको अपेक्षा र अनुभूति गर्ने ? न्यायको मन्दिर भनिएको अदालतका न्यायाधीश नियुक्तिमा समेत भागबन्डा खोज्ने दलहरूले अब न्यायमा पनि भागबन्डा खोज्न के बेर ? तेरो पक्षका यतिजनालाई न्याय दिने यतिजनालाई अन्याय गर्ने, मेरो पक्षको यतिजनालाई न्याय गर्ने र यतिजनालाई अन्याय गर्नेमा सहमति गर्ने भनेर राजनीतिक दलले न्याय र अन्याय भागबन्डा गर्ने र त्यहीअनुसार न्यायाधीशलाई फैसला गर्न दबाब दिने बेला आउन पनि बेर छैन । न्यायाधीश नियुक्ति भागबन्डा गर्नेले न्याय भागबन्डा गर्नु कुनै नौलो विषय होइन ।"
आइटिएफ एसियन च्याम्पियनसीपमा नेपाललाई सिल्भर र ब्रोन्जी मेडल,काठमाडौ: कोरियामा भइरहेको कोरियन इन्टरनेशनल एण्ड एसियन च्याम्पियनशीपको दोस्रो खेलमा नेपालका शस्मन बस्नेतले जुनियर ब्ल्याक बेल्ट प्याटर्नतर्फ सिल्भर र ब्रोन्जी मेडल जितेको छ। शुक्रबार भएको सेमिफाइनलमा बस्नेत जुनियर ब्ल्याक बेल्ट प्याटर्नतर्फ रसियन खेलाडी र फाइनल खेलमा कीर्गिस्तानका खेलाडीसँग पराजित भए। यस्तै आज भएको एसियन च्याम्पियनसीप तर्फ एडल्ड ब्ल्याक बेल्ट इन्डिभिजुअल स्प्यारिङ ५८ केजी तौलमा समूहमा नेपालका गयाजी खड्का जापानका खेलाडीसँग खेल्ने क्रममा देब्रे कुइनोमा चोट लाग्दा घाइते हुने पुगे। उनी पहिलो राउण्डमै घाइते भएपछि नेपालको पदक जित्ने यात्रा टुगियो। १५ देशका करीब ५ सय भन्दा बढी खेलाडी सहभागी भएका छन्। भोलिको अन्तिम खेलमा नेपालका शस्मन बस्नेतले एसियन च्याम्पियनशीपतर्फ जुनियर ब्ल्याकबेल्ट ७० केजी तौल समूहमा प्रतिस्पर्धा गर्दैछन्। एसियन च्याम्पियनशीपतर्फ पनि शस्मनले मेडल जित्ने आशा गरेको टीम म्यानेजर केदार बुढाथोकीले बताए। यस्तै लक्षमण बस्नेतले रेफ्रीको भूमिका निभाएका थिए।
अन्ततः बार्सिलोना छाडे नेइमारले,"एजेन्सी : ब्राजिलियन फुटबल स्टार नेइमार स्पेनिस क्लब बार्सिलोना छाडेर फ्रान्सेली क्लब पेरिस सेन्ट जर्मन (पीएसजी) मा आबद्ध भएका छन् । कीर्तिमानी रकममा पीएसजीमा आबद्ध भएका नेइमार २२ करोड २० लाख युरोमामा पीएजी गएका हुन् । बिहीबार साँझ नेइमार र पीएजीका प्रतिनिधिबीच भएको हो । नेइमारसँग पाँच वर्षका लागि सम्झैता गरिएको छ । पीएजीमा आबद्ध भएपछि उनले आफू युरोपको एक महत्वकांक्षी क्लबमा आएको र आजैदेखि चुनौतीको सामना गर्न तयार रहेको बताएका छन् । उनले अब पिएसजीबाट प्रतिवर्ष ४५ मिलियन युरो आम्दानी गर्नेछन् भने प्रतिहप्ता ८ लाख ६५ हजार युरो प्राप्त गर्नछन् । बार्सिलोनामा आबद्ध भएको चार वर्षमा नेइमारले बार्सिलोनाका लागि एक च्यापियनसिप लिग, दुई लालिगा, तीन कोपा डेल रे, एक फिफा क्लब विश्वकप र एक स्पेनिस सुपर कपको उपाधि दिलाउन भूमिका खेलेका छन् । सबै प्रतियोगितामा गरी उनले बार्सिलोनाका तर्फबाट १०५ गोल गरेका छन् ।"
प्रशिक्षणमा सहभागी खेलाडीहरु सम्मानित,"राजविराजः नेपालमा आयोजना हुने १३औँ दक्षिण एसियाली खेलकुद प्रतियोगिता(साग) को प्रशिक्षणमा छनौट भएका सप्तरीका खेलाडीहरुलाई शुक्रबार राजविराजमा सम्मान गरिएको छ। मैथिली चलचित्रका नायक करन शर्माद्वारा आयोजित सम्मान कार्यक्रममा भारोत्तोलन खेलाडीहरु राजविराज ६ का मनोजकुमार यादव र विष्णुपुर गाउँपालिका ७ का रामकुमार यादव सम्मानित भएका हुन। पूर्वाञ्चलमा सम्पन्न सातौ राष्ट्रिय खेलकुदमा मनोजले स्वर्ण पदक प्राप्त गरेका थिए भने रामकुमार युथ तथा जुनियर एशियन भारोत्तोलन च्याम्पियनसीप २०१७ मा सहभागी थिए। जिल्ला खेलकुद विकास समितिमा आयोजित कार्यक्रममा समितिका उपाध्यक्ष धिरेन्द्र वर्मा, जिल्ला भारोत्तोलन संघका अध्यक्ष महेश यादव र नायक शर्माले खेलाडीलाई अबिर, माला र खादा ओढाएर सम्मान गरे। प्रशिक्षणमा सहभागी भारोत्तोलन खेलाडी सप्तरीको शमभुनाथकी शान्ति चौधरी भने अनुपस्थित रहिन।"
