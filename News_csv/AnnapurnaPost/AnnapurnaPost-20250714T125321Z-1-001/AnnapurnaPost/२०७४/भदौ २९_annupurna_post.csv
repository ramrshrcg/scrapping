शीर्षक,विवरण
कांग्रेसको मधेस साइनो,"सिंगो मुलुकको ध्यान प्रदेश नम्बर २ को स्थानीय निर्वाचनमा केन्द्रित भएको छ । यसअघि दुई चरणका भन्दा पनि आसन्न तेस्रो चरणको निर्वाचनले महत्व पाएको छ । सबैजसो पार्टीले आफ्नो मुख्य प्रतिस्पर्धा कांग्रेससँग रहेको दाबी गरिरहेकाले पनि कांग्रेसको लागि यो चुनाव थप संवेदनशील भएको छ । कांग्रेसलाई निर्णायक राष्ट्रिय शक्तिको रूपमा उभ्याउन र पार्टीको पहिचान बनाउनमा तराईमधेस खासगरी पूर्वीतराईको महत्वपूर्ण योगदान छ । यो प्रदेशसँग कांग्रेसको रगत र पसिनाको र लामो कालखण्डले परिपक्व बनाएको साइनो छ । हालैको बाढी र डुबानले जीवन तहसनहस बनाएको यो अवस्थामा पनि उत्साहका साथ चुनावमा भाग लिन लागेका २७ लाख मधेसी मतदाताहरूको समानता, सम्मान, स्वाभिमान, पहिचान र समृद्धिको बाटोमा कांग्रेस सदैव साथै रहँदै आएको छ र रहनेछ । देशमा सबै पक्षको समानता, सम्मान र स्वाभिमान कांग्रेसको नारा होइन, जीवन दर्शन हो । मधेसको लागि संघर्ष र मधेससँग समन्वय, केवल प्रतिक्रिया होइन, समग्र राष्ट्रिय एकताको प्रक्रिया हो । राष्ट्रिय एकताका बारेमा आफ्नो संकल्पबारे बीपीले भन्नुभएको थियो, जसरी एउटा पहाडे उम्मेदवारले मधेसीहरूको मतदानबाट चुनाव जितेर आउँछ, त्यसैगरी पहाडमा मधेसी उम्मेदवारले चुनाव जित्न सफल भएको दिन मलाई राष्ट्रिय एकताले सन्तुष्टि दिनेछ।' बीपीको यही संकल्पमा अन्तरनिहित सद्भावलाई मूर्तरूप दिने क्रममा नै हामीले संविधानमा दोस्रो संशोधन गर्ने प्रयास गरेका हौं । कांग्रेसको स्थापनादेखि नै निरन्तरको ध्येय बहुसांस्कृतिक राज्यको निर्माण र समावेशी राष्ट्रिय एकता हो । मधेसी, पहाडी र हिमाली जनतालाई एकअर्काका पूरक बनाउने संकल्प हो । यो संविधान जारी भएर देशैभरि दीपावली हुँदा मधेसमा अन्धकार छाएको स्थितिले कांग्रेसलाई दुःखी बनाएको थियो, तर मधेसी जनताका भावना र चाहना समेटेर संविधान संशोधनको प्रयास गर्दा राष्ट्रघाती संशोधन' भन्दै मधेसको भावनामा ठेस लगाउने अनि निर्वाचनको पूर्वसन्ध्यामा आएर हामी मधेसविरोधी होइनौं' भन्नुमा कति सत्य छ वा हास्यास्पद हो, फैसलाको लागि जनता जनार्दनमै छोडिदिऊँ । जे भए पनि संविधान संशोधन निरन्तर चलिरहने प्रक्रिया हो । एकपटकको असफलताले यो प्रक्रिया अवरुद्ध हुँदैन । गाउँपालिकाभन्दा नगरपालिकाको संख्या धेरै (५९७३) भएका प्रदेश नम्बर २ का सबैजसो सहरले कांग्रेसले चलाएको लोकतान्त्रिक आन्दोलनको गौरवमय इतिहास बोकेका छन् । २००१ सालमा हनुमाननगर प्रहरी थानामाथि स्थानीय जनताले आक्रमण गरी जयप्रकाश नारायण, डा राममनोहर लोहियालगायतका भारतीय स्वतन्त्रता सेनानीहरूलाई छुटाएको सप्तरीको आन्दोलन र त्यसपछिको धरपकड लोकतान्त्रिक आन्दोलनको एउटा हिस्सा थियो । २००५ सालमा बारास्थित झरोखर पोखरीनजिक आँप बगैंचामा जनक्रान्तिको लागि हतियार चलाउने तालिम लिइरहेका क्रान्तिकारीहरूमाथि राणाशासकहरूले चलाएको गोली र हताहत तथा पक्राउले पनि क्रान्ति र परिवर्तनका लागि वातावरण निर्माण गर्यो । ००७ सालको क्रान्तिको घोषणाको लागि बैरगनिया महाधिवेशनमा गौरको योगदान थियो । २००९ मा कांग्रेसले स्वदेशमा पहिलोपटक पाँचौं महाधिवेशन गरेको थियो, त्यसमा जनकपुरको योगदान थियो । त्यही महाधिवेशनबाट छुवाछूतविरुद्ध देशव्यापी सामाजिक आन्दोलनको प्रारम्भ गरिएको थियो । २०१२ सालमा छैटौं महाधिवेशनबाट समाजवादलाई अंगीकार गर्दा वीरगन्जको ऐतिहासिक भूमिका थियो । मधेसको जनजागरणले नै ००७ सालको जनक्रान्ति वीरगन्जबाट सुरु भएर नेपालगन्जबाट अन्त्य भएको हो । कांग्रेस आधुनिक तराई मधेसको विकास, निर्माण र समृद्धिको अधिष्ठाता पार्टी हो । विकासको दृष्टिले शून्यको अवस्थाबाट विराटनगर र वीरगन्जका अस्पताल, औलो उन्मूलनको आठबर्से योजना, बुटवल, राजविराज, धरान, जनकपुर र नेपालगन्ज नगरपालिकाको व्यवस्था २०१६ मा कांग्रेसको सरकारले सुरु गरेको हो । कृषि विकास केन्द्र, विद्यालय, विमानस्थल, दूरसञ्चार केन्द्रहरू स्थापनाको शुभारम्भ त्यसैताका भयो । ऐन बनाएर बिर्ता प्रथा उन्मूलन, भूमिको अधिकतम सीमा निर्धारित गर्ने, बढी भूमिलाई सुकुम्बासीमा वितरण गर्ने र जमिनदारी उन्मूलन गर्ने भूमि सुधार प्रक्रिया त्यसै बेला सुरु भएको हो । रौतहटको मनुस्मारा, नेपालगन्जको डुन्डुवा, महोत्तरी र सर्लाहीको हर्दिनाथ र कमला सिँचाइलगायत अन्य थप सिँचाइ योजना प्रारम्भ पनि २०१६ मा कांग्रेसको सरकार हुँदा नै बनेका हुन् । पूर्वपश्चिम राजमार्ग निर्माणको विस्तृत सर्वेक्षण तथा अन्य सडकहरूको निर्माण, सिमेन्ट, कागज, चुरोट, चिनी र काठ चिर्ने कारखानाहरूको स्थापना प्रक्रिया पनि त्यसैबेला सुरु गरियो । २०४६ सालको जनआन्दोलनपछि कांग्रेस सरकारकै पालामा मातृभाषामा शिक्षा दिने र रेडियो नेपालमा तराईका भाषामा पनि समाचार प्रसारण कार्यको प्रारम्भ गरियो । यसमा मैथिली, भोजपुरी, अवधी, थारूलगायतका राष्ट्रिय भाषाहरू समेटिए । २०४८ र ०५६ सालका प्रतिनिधिसभा र ०७० को संविधानसभा निर्वाचनमा कांग्रेसले पाएको विजयमा तराईमधेसको सर्वाधिक योगदान छ । २०७० को संविधानसभा चुनावमा तराईमधेसका ११६ मध्ये ५२ सिटमा कांग्रेसले निर्वाचित हुने सौभाग्य पायो । ०५६ सालको आमनिर्वाचनमा ८७ सिटमध्ये कांग्रेसलाई ५७ सिट हासिल भयो । २००७ सालदेखि २०७० सालसम्म नै कांग्रेसलाई सिंहदरबार पुर्याउन मुख्य योगदान मधेसबाटै भएको ऐतिहासिक यथार्थ उपेक्षा गर्न सकिँदैन । त्यसैले कांग्रेस मधेसमैत्री पार्टी होइन' भनी खोट लगाउने काम मधेस र कांग्रेसको सम्बन्धलाई दिग्भ्रमित बनाउने हास्यास्पद दुष्प्रचार मात्र हो । तराईमधेसको नाममा एउटा अतिवाद घुमिरहेको छ भने पाखण्डी राष्ट्रवादको अर्को अतिवाद पनि छ । यस्ता प्रवृत्तिबाट मधेसी जनताले मुक्ति पाउन जरुरी छ । आजको तराईमधेस राजनीतिक गतिविधिले थिलथिलो बनाएको व्यथामाथि प्राकृतिक प्रकोपको कठोरता भोगिरहेको छ । अधिकांश जनता बेघरवार अवस्थामा छन् । चुरेको दोहन र विनासले मरुभूमि निम्त्याइरहेको छ भने दक्षिणतिरका तटबन्धहरूले डुबानको दुर्नियति भोग्न बाध्य पारेका छन् । यो अवस्थामा कांग्रेसको विशेष जिम्मेवारी छ । कांग्रेस वा अन्य पार्टीबाट निर्वाचित हुने जनप्रतिनिधिहरूले जिम्मेवारीलाई बहानाबाजी नगरी समर्पित भएर बहन गर्नु अनिवार्य छ । प्राकृतिक प्रकोप तथा विनासको यकिन गरी अल्पकालीन, मध्यकालीन र दीर्घकालीन योजना तत्काल कार्यान्वयन गर्नुपर्छ । प्रधानमन्त्री दैवी प्रकोप सहायता कोषबाट युद्धस्तरमा न्यायोचित वितरण गरिदिने, बाढीपीडित क्षेत्रको मालपोत मिनाह गरिदिने, सहुलियत दरमा खडाबाली कर्जा दिने, ट्युबवेल तथा खानेपानीको सहज व्यवस्था गरिदिनेजस्ता स्थानीय आवश्यकताका तात्कालिक कार्यक्रम चलाइनुपर्छ । सरकारको जनता आवास कार्यक्रम बाढीपीडित क्षेत्रमा अनिवार्य रूपले प्राथमिकतापूर्वक परिचालन हुन जरुरी छ । तराईमधेसका जिल्ला सदरमुकाममा रहेका १८ वटा नगरपालिकामा एकीकृत पूर्वाधार विकास कार्यक्रमलाई युद्धस्तरमा गति दिन अत्यन्त जरुरी छ । १३ वटा स्मार्ट सिटी छनोट तथा अध्ययन प्रक्रियालाई चाँडै पूरा गर्नुका साथै पुनर्निर्माणको रूपमा तत्काल अगाडि बढाउनुपर्छ । हुलाकी राजमार्गमा पर्ने झापाको गौरीगन्ज, मोरङको रंगेली, बाराको महागढी माई, सर्लाहीको ईश्वरपुर, सप्तरीको शम्भुनाथ, महोत्तरीको बलवा र सरपल्लोका साथै बर्दियाको राजापुर, नवलपरासीको बर्दघाट, कन्चनपुरको बेलौरी र कैलालीको भजनी त्रिशक्तिलाई नयाँ सहरको रूपमा घोषणा गरिएको छ । यिनीहरूलाई सर्वोपरि प्राथमिकतामा राखी निर्माणलाई गति दिनुपर्छ । यी निर्णय र कार्यक्रम सहरी विकासमन्त्रीको आफ्नो कार्यकालमा पंक्तिकारले नै आरम्भ गरेको थियो । सामाजिक रूपले पनि आज तराईमधेस असुरक्षाबोध गरिरहेको छ । तराईमधेसको नाममा एउटा अतिवाद घुमिरहेको छ भने पाखण्डी राष्ट्रवादको अर्को अतिवाद पनि छ । यस्ता प्रवृत्तिबाट मधेसी जनताले मुक्ति पाउन जरुरी छ । मधेसका आवश्यकताले मुलुकको अनिवार्य प्राथमिकता पाउनुपर्छ । यस प्रयोजनमा आसन्न स्थानीय निर्वाचन र त्यसपछि हुने संघीय संसद् र प्रदेशसभा निर्वाचनले सशक्तीकरण गर्नेछ भन्ने कांग्रेसको विश्वास छ । नारा र मीठा आश्वासनले भोको पेट भरिन वा नांगो शरीर ढाकिन सक्दैन । यही कठिनतालाई आत्मसात गरेर मन, वचन र कर्मका साथ काम गर्ने जनप्रतिनिधिका पक्षमा कांग्रेस दृढतापूर्वक उभिएको छ । यसैबाट तराईमधेसको समृद्धि, सम्मान र समग्र विकासको संवद्र्धन हुनेछ ।"
विपद् व्यवस्थापनमा व्यावहारिक उपाय,"नेपाली जनतामा धर्मप्रतिको आस्था र विश्वासले कुनै आपत्विपद् आइलाग्यो भने दैवले सजाय दिएका हुन् भन्ने चलन छ। बाढी, पहिरो, सुक्खा, अतिवृष्टि, आगलागी, भूकम्पजस्ता प्राकृतिक प्रकोप दैव रिसाएर भएका हुन् भनेर मन्दिर र गुम्बामा पूजापाठ, स्वस्ति शान्ति र मस्जिद वा चर्चमा प्रार्थना गर्ने चलन अहिलेसम्म छ। प्रकोपबाट राहत र उद्धारको लागि दैवी प्रकोप उद्धार ऐन २०३९ बनाइएको छ । सोही ऐनमा व्यवस्था भएअनुसार गृहमन्त्रीको अध्यक्षतामा केन्द्रमा दैवीप्रकोप उद्धार समिति र जिल्लाहरूमा प्रमुख जिल्ला अधिकारीको अध्यक्षतामा जिल्ला दैवी प्रकोप उद्धार समिति रहेको छ । प्राकृतिक प्रकोपलाई दैवको लीला भन्ने चलनमा विस्तारै परिवर्तन आउन थालेको छ। आपत्विपद् बाजा बजाएर आउँदैन । विगतका घटनाहरूको विश्लेषण गरेर सतर्कता र पूर्वतयारी भने अवश्य गर्नुपर्छ । मानवनिर्मित र प्रकृतिनिर्मित गरी प्रकोप दुई प्रकारका हुन्छन् । प्रकोप भइसकेपछि सबैभन्दा पहिले उद्धार र राहतमा ध्यान दिनुपर्छ । त्यसपछि मात्र पुनस्र्थापनाको पालो आउँछ। मानिसको काबुभन्दा बाहिरको प्राकृतिक प्रकोपको भन्दा मानवनिर्मित प्रकोपको व्यवस्थापन गर्नमा चनाखो रहनुपरेको छ। समयमै वातावरण नखल्बल्याई विकास निर्माण कार्य गर्ने र प्राकृतिक स्रोतको दोहन नियन्त्रित तवरले गरेमा यस्ता प्रकोपलाई सुरुमै नियन्त्रण गर्न सकिन्छ। नदीकिनार वा खोलाको डिलको बसोवास, पहाडी क्षेत्रमा मोटर बाटो बनाउने नाममा डोजरको जथाभावी प्रयोग, खोला र नदीबाट जथाभावी रोडाबालुवा निकाल्ने, जंगल फडानी, नदीखोलाका किनार च्यापेर बनाइएका तटबन्ध, पुल र बाँधहरू, विकास निर्माणका ठूला आयोजनाहरूले प्राकृतिक प्रकोपको खतरा बढाइरहेका छन्। नेपालमा हरेक वर्ष बर्खायाममा मधेसमा बाढी र पहाडमा पहिरो नियमितजस्तै भएका छन् । यस्ता विपद्लाई व्यवस्थापन गर्नमा पहिलो जिम्मेवारी पीडितको, त्यसपछि छिमेकी स्थानीय तह र बल्ल त्यसपछि सरकारको दायित्व रहेको छ। प्राकृतिक प्रकोपको सामना गर्न विश्वका विकसित देशहरूलाई त समस्या परेको छ भने नेपालजस्तो विकासोन्मूख देशहरूलाई त बाह्य सहयोगको पनि आवश्यकता पर्छ नै। बाढी तथा भूकम्पपीडितको लागि नयाँ संरचना खडा गर्नुभन्दा स्थानीय तहलाई परिचालन गरेर एकमुष्ठ सहयोग पीडितलाई उपलब्ध गराउँदा उचित हुन्छ। नेपालमा स्रोतसाधनको समस्याभन्दा व्यवस्थापनकै समस्या मुख्य रहेको छ। योजना र कार्यान्वयनको बीच सामन्जस्य नहुन्जेल व्यवस्थापनको समस्या रहि नै रहनेछ। पहाडमा भूकम्पको विपद्बाट तंग्रिन नपाउँदै अहिले तराईमधेसमा बाढीले सताएको छ। विगत अढाइ वर्षमा भूकम्पपीडितको व्यवस्थापनमा व्यहोर्नुपरेका समस्या मनन गरेर बाढीपीडितको लागि सुरुमै उनीहरूले सरकारबाट पाउने सहयोगको जानकारी दिनु राम्रो हुनेछ । नसकिने र पूरा नहुने आश्वासन दिएर जनतालाई आशामुखी बनाउन भने उचित होइन। भूकम्प व्यवस्थापन २०७२ वैशाखमा गएको भूकम्पले नेपालको १४ पहाडी जिल्लामा जनधनको व्यापक क्षति भएको छ । सरकारले तदारुकताका साथ राहत र उद्धारको काम गरेको छ। स्वदेशी र वैदेशिक सहयोग पनि पर्याप्त मात्रामा उपलब्ध भएको छ। भूकम्पपीडितका घरहरू निर्माणमा सहयोग पुर्याउन सरकारले राष्ट्रिय पुनर्निर्माण प्राधिकरण गठन गरेर घर निर्माण कार्यमा सहयोग पुर्याउने प्रतिबद्धता देखाएको छ। मानिस बसिरहेको ठाउँ एकपटक छोडिसकेपछि पुनः फर्केर त्यहाँ जाने सम्भावना न्यून हुँदोरहेछ । राजनीतिक आस्थाका आधारमा माओवादी पीडितहरू गाउँबाट सहरी क्षेत्रमा आएपछि पहाडी क्षेत्रका २५ प्रतिशत पक्की घरहरू रित्ता रहेका छन्। भूकम्पले हल्लाएका र चर्केका वा भत्केका घर निर्माण नै भए पनि गाउँ छोडेर सहर पसेकाहरू फर्कने सम्भावना कम छ । मानिसलाई बस्नको लागि घर भए पनि रोजगार र अन्य अवसरले ती घर खाली नै हुँदा रहेछन्। नेपालमा ५० देखि सय वर्षको अन्तरालमा ठूलाठूला भुइँचालो गइरहेका छन् । भूकम्पले होइन, मानवनिर्मित संरचनाले नै जनधनको क्षति हुन्छ । भौतिक संरचनाहरू आफ्नो आर्थिक क्षमता र आवश्यकताअनुसार बनाइएको हुनुपर्छ। भूकम्प प्रतिरोधात्मक घर बनाउने नाममा पूरा हुनै नसक्ने खर्चिलो मापदण्ड निर्धारण गरिएको छ । पीडितहरूले घर बनाउनको लागि पहिलो किस्ता ५० हजार रुपैयाँ लिए पनि अन्य किस्ता लिनेको संख्या ज्यादै न्यून रहेको छ । पहाडी क्षेत्रमा डोकामा सिमेन्ट, बालुवा र फलामे डन्डी लगेर बनाइने घर आमजनताको पहुँचभित्र पर्छ पर्दैन, त्यसतर्फ ध्यान गएको देखिँदैन। राजनीतिक नेताहरू तीन लाख, पाँच लाख दिने भाषण गर्छन्, तर प्राविधिकको सिफारिसमा १० प्रतिशत घरधनीले मात्र दोस्रो किस्ताको ५० हजार रुपैयाँको लागि निवेदन दिएका छन् । सरकारले घर बनाइदिन्छ भन्ने भनाइ नै प्रत्युत्पादक भएको छ। १९९० सालको भूकम्पमा तत्कालीन प्रधानमन्त्री जुद्धशमशेरले र २०४५ सालको भूकम्पको बेला पनि सरकारले भूकम्पपीडितलाई एकमुष्ठ ऋण दिएका थिए । यसो गर्दा पीडितहरूले एक वर्षभित्रै घर बनाइसकेका थिए। अहिले पनि त्यसरी नै एकमुष्ठ रकम दिने र जनतालाई स्थानीय रूपमा पाइने सामग्री प्नि प्रयोग गर्न प्रेरित गर्ने हो भने मात्र घरहरू बन्ने सम्भावना बढी छ । धुर्मुससुन्तलीले बनाएका जस्ता एकीकृत बस्तीमा सरकारले ध्यान दिने र छरिएर बसेका बस्तीका घरहरू घरधनीकै चाहना र आवश्यकताअनुसार बनाउन दिनु नै व्यावहारिक हुनेछ । बाढी व्यवस्थापन हालै तराईमधेसमा आएको बाढी मानवनिर्मित संरचना र प्राकृतिक स्रोतसाधनको जथाभावी दोहनका कारण नै आएको हो। नदी र खोलामा बनाइएका बाँध, पानी निकासको उचित व्यवस्था नगरी बनाइएका सडकले पानीको प्राकृतिक बहाबमा रोकावट भएकाले बस्तीहरूमा पानी पसेको छ। चारकोसे झाडी र चुरे जंगलको विनास र बालुवारोडाको निकासीले नदी सतह खेत र गाउँभन्दा माथि उठेको छ । सामान्य वर्षा हुँदा पनि गाउँहरू जलमग्न हुने गरेका छन् । बाढीपीडित तथा भूकम्पपीडितको सहयोगको लागि खडा गरिएको जस्तै प्रशासनिक संरचना खडा गर्ने चर्चा पनि चलेको छ। नयाँ संरचना खडा गर्नुभन्दा स्थानीय तहलाई परिचालन गरेर एकमुष्ठ सहयोग पीडितलाई उपलब्ध गराउन उचित हुन्छ । बाढीपीडितलाई पनि भूकम्पपीडितलाई जस्तै सरकारको मुख ताक्ने बनाएर सधैं परामुखापेक्षी नबनाउनु नै उचित हुनेछ । सरकारले विपद् व्यवस्थापन गर्दा सतर्कता अपनाएर मितव्ययी, जनतामैत्री, प्रभावकारी र छोटो अवधिको लागि मात्र गर्दा नै प्रभावकारी हुने र जनतालाई परामुखापेक्षी नभई आत्मनिर्भरतर्फ लाग्न सहयोग पुग्नेछ।"
प्रधानमन्त्री देउवाको मधुमासका उपलब्धि,"कांग्रेस सभापति शेरबहादुर देउवाले सत्ताको बागडोर सम्हालेपछिको सय दिन अर्थात् हनिमुन अवधि मुलुकको राजनीतिक स्थायित्वको लागि महत्ववपूर्ण समय सावित भएको छ। यो सय दिनको अप्ठ्यारो अवधिमा प्रधानमन्त्रीले संविधानको स्वीकार्यता बढाउँदै राजनीतिक स्थायित्व कायम गर्न महत्ववपूर्ण निर्णयहरू गरे, जुन दीर्घकालीन रूपमै सम्झनलायक छन्। संविधान अस्वीकार गरी आन्दोलन गर्दै आएका विभिन्न मधेसकेन्द्रित दलहरू मिलेर बनेको राष्ट्रिय जनता पार्टी (राजपा) लाई त्यही संविधानअन्तर्गत हुन लागेको चुनावमा ल्याउनु पक्कै सहज थिएन। तर प्रधानमन्त्रीको सुझबुझपूर्ण र परिपक्व राजनीतिक निर्णयका कारण राजपालगायत सबै मधेसकेन्द्रित दलहरू चुनावमा सहभागी हुने वातावरण तयार भयो। यसले दुई वर्षअघि संविधानसभाले घोषणा गरेको नयाँ संविधानको कार्यान्वयन सुनिश्चित गरेको छ। देउवा प्रधानमन्त्री नभइदिएका भए स्थानीय तहको दोस्रो चरण सम्पन्न हुनेमा शंकै थियो । असोज २ गतेको अन्तिम चरणको स्थानीय चुनाव र त्यसपछिको प्रदेशसभाप्रतिनिधिसभाको चुनावमा मधेसवादी दलहरूले भाग लिनु त झनै मुस्किल थियो। तर प्रधानमन्त्री देउवाले आफ्नो लामो राजनीतिक जीवनमा जहिल्यै लोकतन्त्रलाई केन्द्रमा राखेर सबैखाले विचारलाई सम्मान गर्दै आएकाले चुनावमा मधेसवादी दलको सहभागिता र संविधानको कार्यान्वयन सम्भव भयो। फरक विचारलाई निषेध गर्ने शासनविधि लोकतन्त्र हुन सक्दैन । संविधानप्रतिको विमतिलाई नेकपा एमालेले जसरी निषेध गर्न खोजेको छ, त्यो लोकतान्त्रिक हुँदै होइन। एमालेको अलोकतान्त्रिक हठले संविधान कार्यान्वयन जटिल बनेको थियो। तर प्रधानमन्त्री देउवाको लोकतान्त्रिक व्यवहार र कार्यशैलीले संविधान कार्यान्वयनमाथि मडारिएको अनिश्चयको बादल हट्यो। अहिले कांग्रेस र एमाले नेतृत्वबीचको फरक पनि यही हो। एमालेले निषेधको राजनीति गर्दैछ भने कांग्रेसले सबैका विचार समेट्ने प्रयत्न। देउवा सरकारले संविधानविरुद्धको मधेसकेन्द्रित दलको असन्तुष्टिलाई सम्मान गर्दै संशोधनको जुन प्रयास गर्यो, त्यो संविधानवादको मर्मअनुरूप थियो । संविधान अपरिवर्तनीय दस्तावेज होइन। यो संवैधानिक गतिशीलता राजनीतिक स्थायित्य कायम गर्न र समृद्ध एवं समावेशी नेपालको निर्माणमा अपरिहार्य छ। चुनावको सुनिश्चितताले प्रधानमन्त्री देउवाको सय दिन सफल भएका छन् । आर्थिक, सामाजिक र कूटनीतिक हिसाबले पनि सफल देखिएको छ । एमालेको नेतृत्वमा यस्तो हुन सम्भव थिएन। संविधान कार्यान्वनको विषयमा अन्य दल र तिनका नेताहरूको निषेधात्मक धारणाले मुलुकमा कुनै न कुनै प्रकारको द्वन्द्व जीवितै राखी व्यक्तिगत अभीष्ट पूरा गर्न खोजेको देखिन्छ। एमाले अध्यक्ष केपी ओलीले भनेजस्तो भएको भए अहिले सबै चुनाव भाँडिइसकेको हुन सक्थ्यो र चाडपर्वको बेलामा समेत देशमा अशान्ति कायम रहन सक्थ्यो। ओलीको बोलीले यथास्थितिवादीहरूलाई सम्मोहित गरेको छ र एमालेलाई क्षणिक लाभ मिलेको छ । तर कांग्रेस नेतृत्वले क्षणिक स्वार्थ नहेरी मुलुकको दीर्घकालीन हितमा ध्यान दिएको छ। यस्तो दूरदर्शिता एक सच्चा राजनीतिज्ञमा मात्रै हुन्छ, जुन प्रधानमन्त्री देउवामा देख्न सकिन्छ। दुई ठूला र शक्तिशाली मुलुकको बीचमा रहेर एउटालाई अर्कोविरुद्ध उकास्ने ओली नीतिले मुलुकको भलो गर्न सक्दैन। सन्तुलित र परिपक्व कूटनीति आजको आवश्यकता हो, प्रधानमन्त्री देउवाको हालै सम्पन्न भारत भ्रमणमा यस्तै कूटनीतिक कौशल देखियो। भारतको सत्तारुढ भारतीय जनता पार्टीनिकट इन्डिया फाउन्डेसनले दिल्लीमा आयोजना गरेको कार्यक्रममा प्रधानमन्त्रीले देउवाले 'चीन पनि नेपालको उत्तिकै घनिष्ट मित्र राष्ट्र हो' भन्ने अभिव्यक्ति दिएर नेपालको सन्तुलित परराष्ट्र नीति प्रस्तुत गरे। प्रधानमन्त्री देउवालाई आफ्नै पार्टीभित्रका कथित गुटहरूले असहयोग गरे र गरिरहेका छन्। तर तिनको असहयोग तोड्दै प्रधानमन्त्री देउवाले प्रदेश र प्रतिनिधिसभा चुनावको मिति घोषणा गर्दै मुलुकलाई दीर्घकालीन राजनीतिक स्थायित्वतर्फ अघि बढाएका छन्। संक्रमणकाल लम्याउने र त्यसबाट फाइदा लिन चाहने दल, गुट र शक्ति केन्द्रहरू अहिले परास्त भएका छन् । यसैले प्रतिपक्षी एमाले आत्तिएको छ र मधेसी, आदिवासीजनजाति र अन्य सीमान्तकृत समुदायलाई सँगै लिएर अघि बढ्ने अभियानलाई राष्ट्रहितविपरीत' भनी दुष्प्रचार गर्दैछ। तर प्रधानमन्त्री देउवा आफ्नो उद्देश्यमा अडिग छन्। त्यो उद्देश्य हो प्रतिनिधिसभा र प्रदेशसभाको चुनाव सम्पन्न गराई लामो राजनीतिक अस्थिरता अन्त्य गर्ने। मंसिर २२ पछि कथित बुद्धिजीवी र लेखकहरूले के लेख्छन्, त्यो गौण हो । तर इतिहासले प्रधानमन्त्री देउवालाई एक सफल नेताको रूपमा पक्कै सम्मान गर्नेछ। मूलतः राजनीतिक मुद्दाहरू सल्टाउँदै चुनाव सम्पन्न गराउने अभिभारा लिएका प्रधानमन्त्री देउवाले जनताका दुःख र समस्या सम्बोधनलाई पनि प्राथमिकता दिएका छन्। काठमाडौंको नालीमा खसेर एक स्कुले बालिकाको मृत्यु भएको समाचार सुन्नेबित्तिकै प्रधानमन्त्री देउवाले सम्बन्धित अधिकारीहरूलाई सिंहदरबार बोलाई सडकका खाल्डाखुल्डी पुर्न र सडक व्यवस्थापन गर्न निर्देशन दिए, जुन अहिले एउटा अभियानकै रूपमा अघि बढिरहेको छ। कतिलाई लाग्दो हो, खाल्डाखुल्डी पुर्न पनि प्रधानमन्त्रीले नै भन्नुपर्छ र ? तर प्रधानमन्त्री देउवा जनताका हरेक समस्या सम्बोधनमा आफैं अग्रसर छन् । यसले प्रधानमन्त्री देउवा जनउत्तरदायित्व बोध गर्छन् भन्ने प्रमाणित गरेको छ । प्रधानमन्त्रीले जस्तै सरोकारवाला सबै पक्षले यसलाई आम चासोको रूपमा लिने हो र सबैका साथ र सहयोग हुने हो भने काठमाडौंका सडक खाल्डारहित पक्कै हुन्छन्, यो नागरिकको कर्तव्य पनि हो। मुग्लिननारायणगढ सडक विस्तारको क्रममा भएको ढिलासुस्ती र सडकका कारण जनताले भोगेका सास्ती प्रधानमन्त्रीले फिल्डमै पुगेर हेर्न चाहे । त्यो पीडालाई महसुस गरी सडक सुधारको समय तोकेरै अधिकारीहरूलाई निर्देशन दिए। दुई दशकदेखिको काठमाडौंको सपनाको रूपमा रहेको मेलम्ची खानेपानी आयोजनामा पनि प्रधानमन्त्रीको निकै चासो छ । मेलम्ची पुगेर भएगरेका कामको प्रगति विवरण लिँदै काठमाडौंको सपना छिटो पूरा गर्न प्रधानमन्त्रीले निर्देशन दिएका छन्। प्रधानमन्त्रीले आम सरोकारलाई आफ्नो प्राथमिकतामा राखेका छन्। डा गोविन्द केसीले पटकपटक अनसन बस्ने अनि केहीबुँदे सम्झौता हुने र तोडिने परम्परावादी प्रक्रियाको पनि प्रधानमन्त्रीले हस्तक्षेप गरेर अन्त्य गरेका छन् । नेपालको स्वास्थ्य शिक्षामा सुधार गर्न प्रधानमन्त्री डा केसीले भनेअनुसारै ऐन संशोधन गर्न तयार भए। उनले सम्झौताको कागज होइन, कार्यान्वयनमा विश्वास गरेर नेसनल मेडिकल कलेजको सम्बन्धन पनि हस्तक्षेप गरेर खारेज गराए। यी प्रतिनिधि घटना मात्रै हुन्, जनताको चासोलाई प्रधानमन्त्रीले आफ्नो चासो र सरोकार बनाएका छन्। सय दिनमा उनको एउटा नयाँ छवि पनि बनेको छ 'जनतालाई सुन्ने नेता' को रूपमा। आर्थिक विकासको हिसाबले पनि प्रधानमन्त्रीले लगानी वृद्धि गराउने केही महत्ववपूर्ण काम गरेका छन्। स्वदेशी र विदेशी लगानीकर्तालाई निरुत्साहित होइन, प्रोत्साहन गर्नुपर्छ भन्ने नीतिअनुसार ठूलो आयोजनाहरूका लागि छुट्टै नीति बन्ने भएको छ। प्रधानमन्त्रीको पहलमा अन्तिम चरणमा पुगेको उक्त नीतिले निश्चित थ्रेसहोल्डभन्दा माथिका परियोजना वा आयोजनाका लागि सरकारबाट फास्टट्र्याकमा प्रक्रिया अघि बढाइने भएको छ। बाटो र बिजुलीका लागि सरकारले भौतिक संरचना तयार गर्नेछ भने सरकारी झन्झट हट्ने भएका छन् । सम्भवतः यो नीतिपछि स्वदेशी र विदेशी लगानीमा पक्कै पनि वृद्धि हुनेछ र अन्ततः त्यसले सन् २०३० सम्ममा विकसित राष्ट्र हुने सपना साकार गर्न सहयोग पुग्नेछ। चुनावको सुनिश्चितताले प्रधानमन्त्री देउवाको सय दिन सफल भएका छन् । आर्थिक, सामाजिक र कूटनीतिक हिसाबले पनि सफल देखिएको छ । यो स्पिरिट' जारी रहने हो भने प्रधानमन्त्रीको यो कार्यकाल मुलुकको लागि निकै फलदायी हुने देखिएको छ। परियार प्रधानमन्त्रीका वरिष्ठ सञ्चारविज्ञ हुन्।"
लेनिन नचाउने अक्टोबर क्रान्ति,"ठीक सय वर्षअगाडि अर्थात् सन् १९१७ मा लेनिनको नेतृत्वमा रूसमा समाजवादी क्रान्ति भएको थियो। त्यस क्रान्तिले करोडौं रूसी जनतालाई जहानियाँ जारको शोषणयुक्त शासन तथा फ्रान्स, जर्मनी र ब्रिटेनको साम्राज्यवादी अत्याचारबाट मुक्ति दिलाएको थियो।आज सय वर्ष बितिसक्दा पनि जनताको अजेय शक्तिमा आधारित त्यो क्रान्तिको महत्वव संसारभरकै शोषितपीडित जनताका लागि उत्तिकै छ। किनकि त्यस क्रान्तिले सर्वप्रथम मानिसबाट मानिसको शोषण हुने शासन पद्धतिमाथि ठूलो धक्का दिएको थियो। त्यो क्रान्ति सम्पन्न भएको २५ वर्ष नपुग्दै सोभियत संघको सेनाले त्यसअघि अजेय मानिएको हिटलर नेतृत्वको जर्मनीको फासीवादी सेनालाई परास्त गरी पूर्वीयुरोपका विभिन्न देशमा जनतान्त्रिक गणतन्त्रको लागि बाटो प्रशस्त गरिदिएको थियो। त्यसैगरी सो क्रान्तिको ३० वर्षपछि सोभियत संघको सहयोगमा चीनको कम्युनिस्ट पार्टीले राष्ट्रिय जनवादी क्रान्ति सम्पन्न गरी साम्राज्यवादी शक्तिहरूद्वारा समर्थित चाङ काइ सेकको पार्टीलाई पराजित गरेको थियो। सोभियत नेता लेनिनले सन् १८७१ को पेरिस कम्युनबाट सिक्दै क्रान्तिलाई पूर्णता दिएका थिए। भनिन्छ जब अक्टोबर समाजवादी क्रान्ति पेरिस कम्युनभन्दा धेरै समयसम्म टिक्न सक्यो, उनी खुसीले नाचेका थिए। तर लेनिनका उत्तराधिकारी स्टालिनको मृत्युपछि रूसमा समाजवादी क्रान्तिलाई भत्काउने कार्यहरू भए र आजसम्म आइपुग्दा हिजोको सोभियत संघको ठाँउमा रूसमा एउटा पुँजीवादी व्यवस्था पुनस्र्थापित भएको छ। तैपनि सन् १९१७ को समाजवादी क्रान्तिले ल्याएका उपलब्धिहरूको कारणले उक्त क्रान्तिको महत्वव यथावत् छ। अक्टोबर क्रान्ति तत्कालीन रूसका किसान, सैनिक र श्रमिकहरूको बलमा भएको थियो। त्यहाँका जनता वर्ग संघर्षको लामो प्रक्रियाबाट गुज्रेका थिए र उनीहरूले अनुशासित ढंगबाट बोल्सेभिक पार्टीको नेतृत्वमा आफ्ना क्रियाकलाप अगाडि बढाएका थिए। प्रथम विश्वयुद्धताकाको दुःखद अनुभव उनीहरूसँग थियो र उनीहरू लेनिन नेतृत्वको बोल्सेभिक पार्टीले मात्र उनीहरूको देशलाई अन्तर्राष्ट्रिय साम्राज्यवाद, सामन्तवाद र अन्तर्राष्ट्रिय पुँजीवादी पद्धतिबाट मुक्त गरी जनतालाई शान्ति, भोजन र जोत्नका लागि जमिन दिन सक्छ भन्नेमा विश्वस्त थिए। त्यही आशाअनुरूप क्रान्तिपछि त्यहाँको बोल्सेभिक पार्टीले जोत्नको लागि जमिन प्रदान गर्यो। बोल्सेभिक पार्टीका नीतिहरूलाई व्यवहारमा लागू नगरिएको भए क्रान्तिपछिको गृहयुद्धको स्थितिमा त्यहाँ क्रान्तिले सफलता पाउने थिएन। त्यसैगरी अर्को सफलताको कारणको रूपमा रहेको थियो आत्मनिर्णयको अधिकारसहितका अन्य अधिकार युक्रेन, जर्जियालगायतका देशका जनतालाई दिनु। यसले गर्दा साम्राज्यवादी शक्तिहरूले त्यहाँको अवस्थाको फाइदा उठाए र जतामा फुट ल्याउन सकेनन्। अहिलेको आणविक हतियारको होडबाजी कुनै देशलाई रक्षा गर्नु अथवा जनतालाई सुख दिनु नभई केही व्यक्ति र तिनले प्रतिनिधित्व गरेको वर्गको हित पूर्ति गर्नको लागि हो। यसले समग्रमा मानव जाति सधैं त्रास र निराशामा बाँचिरहनेछ। उदाहरणको लागि सन् १९१८ को मध्यतिर अर्थात् अक्टोबर क्रान्ति सफल भएको केही महिनापछि नै पुरानो जार सत्ताका सेनाले ब्रिटेन, फ्रान्स, अमेरिका र जापानसँग मिलेर विदेशी हस्तक्षेप निम्त्याएका थिए तर रसियन कामदार वर्गको अक्टोबर क्रान्तिप्रतिको समर्थनले त्यो हस्तक्षेप विफल हुन पुग्यो। अक्टोबर क्रान्तिले रूसी साम्राज्यभित्र र बाहिरका देशका जनतालाई शोषण र अत्याचारबाट मुक्त नगरेको भए त्यो क्रान्तिले पूर्णता पाउन सक्ने थिएन। लेनिनको नेतृत्वको बोल्सेभिक पार्टीले जार शासनअन्तर्गत दबिएका राष्ट्रका नागरिकलाई आआफ्नै प्रकारले फल्न फुल्न दिने घोषणा गरेको हुँदा ती राष्ट्रका जनताले आफूखुसी सोभियत समाजवादी गणतन्त्रात्मक संघमा प्रवेश गरे। त्यही संघको कारणबाट सोभियत युनियनको आर्थिक, सांस्कृतिक र राजनीतिक शक्तिको पनि जग बस्न गयो। सोभियत समाजवादी सत्ताविरोधी देशीविदेशी शक्तिहरूले राष्ट्रलाई गृहयुद्धमा धकेले र करिब ७० लाख जनताको ज्यान गयो। तैपनि अन्त्यमा सोभियत कामदार वर्गको ऐक्यबद्धताले साम्राज्यवादी शक्तिहरू पराजित भए। त्यही समाजवादी शक्तिको विजयको कारणले द्वितीय विश्वयुद्धमा सोभियत संघले जर्मनीका हिटलरको नेतृत्वको फासीवादविरुद्ध निर्णायक लडाइँ लड्यो। भारतका प्रथम प्रधानमन्त्री जवाहरलाल नेहरूले त्यतिबेलाको सोभियत संघको प्रशंसा आफ्नो आत्मकथामा गरेका छन् र आफू समाजवादी क्रान्तिबाट धेरै प्रभावित भएको उल्लेख गरेका छन्। त्यति मात्र होइन, द्वितीय विश्वयुद्ध उत्कर्षमा पुगेको बेला सन् १९४२ मा अमेरिकी जनरल डगलस मेक अर्थरले पनि रूसी व्यवस्थाको प्रशंसा गरेका थिए। 'द ग्रेट कन्स्प्रेसी' नामक पुस्तकको १३८ पेजमा उनले रसियन सेनाको साहस र वीरतामै मानव जातिको सभ्यताको रक्षाको आशा रहेको बताएका छन्। अर्थरले आफ्नो जीवनमा धेरै लडाइँ र संघर्षका घटनाहरू अनुभव गरे पनि सोभियत सेनाको जस्तो साहस कहिल्यै नदेखेको बताएका छन्। अहिलेसम्म अपराजित हिटलरको फासीवादलाई सोभियत संघको सहभागिताविना पराजित गर्न नसकिने उनले उल्लेख गरेका छन्। सोही किताबमा ब्रिटेनका तत्कालीन प्रधानमन्त्री विन्सटन चर्चिलले संसारमा कुनै पनि सेनाले सोभियत सेनाले जस्तो कठिन परिस्थिति झेल्नुनपरेको र त्यसो हुँदाहुँदै पनि सोभियत सेनाले हिटलरको सेनामाथि गरेको आक्रमणले नै संसारलाई फासीबादबाट मुक्त गर्न सकिएको उल्लेख छ। अक्टोबर क्रान्ति सफल नभएको भए सोभियत संघ या सोभियत सेनाको निर्माण हुने थिएन र द्वितीय विश्वयुद्धमा हिटलरका सेनाले पश्चिमी देशहरूलाई पराजित गर्ने सम्भावना रहन्थ्यो। तर दुःखको कुरा, आज संसारमा अक्टोबर क्रान्तिको महत्ववलाई बेवास्ता गरिएको छ र त्यसको गम्भीर परिणाम मानव जातिले भोग्नुपरेको छ। शीतयुद्धको समाप्तिपछि संसारमा स्थायी शान्ति हुन्छ भन्ने आशा समाप्त भएको छ। आज पुनः पुँजीवादी र साम्राज्यवादी शक्तिहरूबीचको अन्तरविरोध बढिरहेको छ र संसार आणविक युद्धको सिकार हुने खतरामा छ। एकातिर अमेरिका, ब्रिटेन, फ्रान्स र अर्कोतिर रूसबीचको अन्तरविरोधले सम्पूर्ण युरोपेली र अमेरिकी जनतालाई त्रासपूर्ण अवस्थामा पुर्याएको छ। अमेरिका र रूससँग मात्रै ९३ प्रतिशत आणविक हतियार भएको खुलासा भएको छ। अमेरिकी नेतृत्वमा नेटो गठबन्धनलाई युरोपका विभिन्न देशमा फैलाइएको छ। उसो त पोल्यान्ड फिनल्यान्ड, स्विेडन र नर्वेजस्ता युरोपियन देशका न्यायप्रेमी जनता नेटो विस्तारको विरोध गरिरहेका छन्, तैपनि ती देशका सरकारले अमेरिकी सरकारसँग मिलेर उनीहरूकै घरदैलोमा ठूलाठूला सैनिक अड्डाहरू स्थापित गरेका छन्। जसले गर्दा त्यहाँका जनता र गौचरनका पशुहरूले समेत दिनरात जंगीलडाकु जहाजहरूको आवाजका कारण विभिन्न रोगको सिकार हुनुपरेको छ। ती देशमा केही महिनाअघि भएका विरोधसभामा ती देशका पुलिसले बल प्रयोग गरी कैयन्लाई घाइते बनाएका थिए। यतिमात्र हैन, अमेरिकी सरकारले अन्तरिक्षलाई समेत आणविकीकरण गरिरहेको छ। आफ्ना विरोधी देशलाई आवश्यक परेमा आणविक हमला गर्ने योजना बनाएको खबर अमेरिकाबाट छापिने स्पेस अलर्ट' पत्रिकाको २०१७ को अगस्त अंकमा उल्लेख छ। त्यस पत्रिकाले अमेरिकाले दक्षिण कोरियामा राखेको थाड' अर्थात् टर्मिनल हाई एल्टिच्युड एरिया डिफेन्स पद्धति' को विरोध भएको लेखेको छ। दक्षिण कोरियाका जनताको विरोध हुँदाहुँदै पनि रातको समयमा ती हतिहार समुद्री जहाजबाट निकाली हजारौं पुलिसको घेराबन्दीको बीच घना बस्तीनजिकै एक टापुमा राखिएको थियो। उत्तर कोरियासँग अमेरिकाको बढ्दो अन्तरविरोधले ती हतियार प्रयोग भयो भने दक्षिण कोरिया, जापान, चीनलगायतका जनता त्यसबाट प्रभावित हुनेछन्। अमेरिकी जनताले समेत गत अप्रिल ७९ मा त्यहाँको अलाबामा राज्यको हन्टसभिले सहरमा युद्धविरोधी सम्मेलन गरेका थिए। त्यस सम्मेलनले अन्तरिक्षलाई आणविकीकरण गर्न नहुने र 'थाड' लाई दक्षिण कोरियामा नराख्न दबाब दियो। तर पनि अमेरिकाले यस्ता आवाज सुन्न चाहेको देखिँदैन। अन्तरिक्षलाई समेत आफ्नो पेवा बनाई त्यसमाथि अधिकार प्राप्त गरी सम्पूर्ण संसारलाई आफ्नो नियन्त्रणमा राख्ने नीति उसले लिएको छ। सोही सम्मेलनले वातावरण परिवर्तनसम्बन्धी संकट हटाउन पनि आह्वान गरेको थियो, तर अमेरिकाले त्यसको सट्टा वातावरणसम्बन्धी पेरिस सम्झौताबाट आफूलाई अलग गर्यो। अमेरिका आफैं वातावरण परिवर्तनबाट पीडित छ। केही दिनअघि मात्र अमेरिकाको टेक्सास र फ्लोरिडामा आएको आँधीबेहरीले मच्चाएको उत्पात वातावरण परिवर्तनको उपज थियो। अहिले संसारमा देखिएको संकटको कारण साम्राज्यवादी अर्थात् शोषणमूलक व्यवस्था हो। जबसम्म ससाना र कमजोर देशहरूको शोषण गर्ने र उत्पीडित जनतामाथि दमन गर्ने शासन पद्धति रहिरहन्छ, तबसम्म संसारमा वातावरणीय परिवर्तन पनि रोकिँदैन र द्वितीय विश्वयुद्धभन्दा कैंयन् गुणा खतरनाक युद्धबाट पनि विश्वलाई बचाउन सकिँदैन। यस्तो संकटको सामना गर्ने उपाय अक्टोबर क्रान्तिको भावनालाई राम्ररी समात्नु हो। अर्थात् एक राष्ट्रले अर्को राष्ट्रलाई र एउटा मान्छेले अर्को मान्छेलाई शोषण गर्ने व्यवस्था अन्त्य गर्नु हो। नेपालको सन्दर्भमा पनि अक्टोबर क्रान्तिको उत्तिकै महत्वव छ। हामी भारत, चीन र पाकिस्तानजस्ता आणविक हतियारबाट सुसज्जित देशबाट घेरिएका छौं। ती देशबीचको अन्तरविरोधले उनीहरूलाई मात्रै होइन, हामीलाई पनि समाप्त पार्न सक्छ। त्यस्ता हतियारधारी देशहरूबाट बच्न पनि हामीले अक्टोबर क्रान्तिले छोडेको सन्देशलाई दह्रोसँग समात्नुपर्छ। भर्खरै मात्र भारतचीनबीचमा एउटा ठूलो युद्ध हुनबाट रोकियो। त्यस्तो सम्भावना नहोस् भन्नको लागि पनि हामीले अक्टोबर क्रान्तिको शिक्षा मनन गर्नुपर्छ र निहित स्वार्थ तथा शोषणको लागि गरिने युद्धको विरोध गर्नुपर्छ। यसको अर्थ संसारलाई सबै प्रकारका शोषणबाट मुक्ति दिलाउनुपर्छ। जबसम्म पुँजीपति वर्गका केही व्यक्तिको आर्थिक हितको लागि शासन व्यवस्थालाई साधन बनाइन्छ, त्यतिबेलासम्म संसारमा स्थायी शान्ति सम्भव हुँदैन। अहिले देखिएको पीडक र पीडित राज्यहरूबीचको समस्याको पनि समाधान हुँदैन। अहिले संसारमा देखिएको आणविक हतियारको होडबाजी कुनै देशलाई रक्षा गर्नु अथवा जनतालाई सुख दिनु नभई केही व्यक्तिहरू र तिनले प्रतिनिधित्व वर्गको हित पूर्ति गर्नको लागि हो। यस्तो होडबाजीले केही व्यक्तिलाई सबै सुखसयल प्राप्त भए पनि समग्रमा मानव जाति सधैं त्रास र निराशामा बाँचिरहनेछ।त्यसैले हामीले संसारमा देखिएका सबै प्रकारका निहित स्वार्थको लागि गरिने युद्धको विरुद्धमा आवाज उठाउनुपर्छ। यसो भएमा मात्र अक्टोबर क्रान्तिले परिकल्पना गरेको शोषणरहित समाज र संसारको स्थापनामा बल पुग्नेछ।"
रोनाल्डो फर्किएपछि रियल म्याड्रिड लयमा,"एजेन्सी : रेफ्रीको निर्णयप्रति असहमति जनाउँदै आक्रोश पोखेपछि प्रतिबन्धमा परेको पोर्चुगिज स्टार क्रिस्टियानो रोनाल्डो मैदानमा फर्किएपछि स्पेनिस ला लिगा क्लब रियल म्याड्रिड पुनः लयमा देखिएको छ। रियलले च्याम्पियन्स लिग फुटबलको बिहीबार घरेलु मैदानमा खेलिएको खेलमा एपोल निकोसियालाई ३० गोलले हरायो। जितसँगै रियल लगातार तेस्रोपटक च्याम्पियन्स लिगको उपाधि जित्ने अभियानमा अगाडि बढेको छ। रियलको सजिलो जितमा रोनाल्डोले दुई गोलको योगदान गरे। खेल सुरु भएको १२औं मिनेटमै रोनाल्डोले टोलीका लागि पहिलो गोल गरेका थिए। ५१औं मिनेटमा उनले पेनाल्टीमार्फत गोल गर्दै रियललाई २० ले अगाडि बढाए। रियलका लागि तेस्रो गोल भने ६१औं मिनेटमा सर्जियो रामोसले गरेका थिए। रियलले खेल अवधिभर साइप्रसको क्लब निकोसियालाई दबाबमा राखेको थियो। स्पेनिस सुपर कप फुटबलको फाइनलमा रेफ्रीको निर्णयप्रति असहमति जनाउँदै आक्रोश पोखेपछि निलम्बनमा परेका रोनाल्डो त्यसयता पहिलो पटक मैदानमा ओर्लिएका हुन्। पाँच खेलको प्रतिबन्धमा परेका रोनाल्डोको प्रतिबन्ध अवधि एक खेल अझै बाँकी रहे पनि उनलाई युरोपेली प्रतियोगिता खेल्न भने छुट दिइएको हो। रोनाल्डोप्रति म विश्वस्त छु र आगामी खेलमा पनि उनको यो लय कायमै रहने आशा गर्छु, खेलपछि रियलका प्रशिक्षक जिनेदिन जिदानले भने। रोनाल्डोले च्याम्पियन्स लिगमा गरेको गोलसंख्या एक सय सात पुगेको छ। रियलले विगत आठ वर्षयता घरेलु मैदानमा खेलिएको च्याम्पियन्स लिगको समूहगत चरणको कुनै पनि खेलमा पराजय भोगेको छैन। स्पेनिस पावर हाउस रियलले च्याम्पियन्स लिगअन्तर्गत घरेलु मैदानमा खेलिएका पछिल्ला १३ मध्ये १२ खेलमा जित हात पारेको छ। समूह एच अन्तर्गतकै अर्को खेलमा इङ्लिस क्लब टोट्टनहामले घरेलु मैदानमा जर्मन प्रतिद्वन्द्वी बोरुसिया डर्टमन्डलाई ३१ गोलले पाखा लगायो।"
विश्व फुटबलमा नेपाल ६ स्थान खस्कियो,"काठमाडौं : विश्व फुटबलको सर्वोच्च निकाय फिफाले बिहीबार सार्वजनिक गरेको पछिल्लो विश्व वरीयतामा नेपाल ६ स्थान तल झरेको छ। फिफाको नयाँ वरीयतामा नेपाल ६ स्थान तल झर्दै एक सय ७५औं स्थानमा पुगेको छ। नेपाल अघिल्लो महिना एक सय ६९औं स्थानमा थियो। नेपाल एएफसी एसियन कप छनोटअन्तर्गत गत सातामात्र ताजकिस्तानसँग २१ गोलले पराजित भएको थियो। यही कारण नेपालको विश्व वरीयता खस्किएको हो। फिफाको नयाँ वरीयतामा दक्षिण एसियामा भने नेपाल चौथो स्थानमा छ। नेपालभन्दा अघि भारत, माल्दिभ्स र भुटान छन्। दक्षिण एसियाको शीर्ष स्थानमा आसीन भारत १० स्थान तल झर्दै समग्रमा एक सय सातौं स्थानमा छ। १२ स्थान तल झरेको माल्दिभ्स समग्रमा एक सय ५४औं स्थानमा छ। नौ स्थान ओरालो लागेको भुटान समग्रमा एक सय ७४औं स्थानमा छ। यसैगरी वरीयतामा बंगलादेश एक सय ९६औं, श्रीलंका एक सय ९८औं र पाकिस्तान दुई सयौं स्थानमा यथावत् छन्। फिफाको नयाँ वरीयतामा जर्मनी शीर्ष स्थानमा रहेको छ। विश्वकप विजेता जर्मनी गत महिना ब्राजिललाई पछि पार्दै शीर्ष स्थानमा उक्लिएको थियो। ब्राजिल दोस्रो, पोर्चुगल तेस्रो, अर्जेन्टिना चौथो र बेल्जियम पाँचांै स्थानमा छन्। यसैगरी पोल्यान्ड छैटौं, स्विट्जरल्यान्ड सातौं, फ्रान्स आठौं, चिली नवौं र कोलम्बिया १०औं स्थानमा छन्।"
सिंगापुरलार्इ हराउँदै नेपाल बन्यो समूह विजेता,"एसीसी यू१९ इस्टर्न रिजनको समूह चरणको अन्तिम खेलमा सिंगापुरलाई हराउँदै नेपाल सेमिफाइनल प्रवेश गरेको छ। मलेसियामा बिहीबार विहान सम्पन्न खेलमा नेपालले सिंगापुरलार्इ ७ विकेटले हराएको हो। नेपाल तीन वटै खेल जित्दै समुह विजेता बनेको छ। टस जितेर पहिले ब्याटिङ गरेको सिंगापुरका ब्याट्सम्यानहरु नेपाली बलरका सामू निरिह सावित भए। सिंगापुर २८३ ओभरमा ६७ रन बनाउँदा सबै विकेट गुमाएको थियो। सिंगापुरको ब्याटिङ धराशयी बनाउन पवन सर्राफले ६ विकेट लिए। ८ ओभर बलिङ गरेका उनले ४ मेडन राख्दै मात्र १२ रन खर्चिएका थिए। किशोर महतोले २ तथा सन्दिप लामिछाने र दिपेन्द्र सिंह ऐरीले ११ विकेट लिए।सिंगापुरका लागि सिद्धान्तले सर्वाधिक २० रन बनाए भने रोहन रंगाराजनले ११ रन बनाउनु बाहेक अन्य ब्याट्सम्यानले दोहोरो अंक जोड्न सकेनन्। सिंगापुरले दिएको ६८ रनको लक्ष्य नेपालले १३४ ओभरमा ३ विकेट गुमाएर भेट्टायो। नेपालका लागि सन्दिप सुनारले २०, अनिल कुमार साहले १८ तथा महमद आशिफ शेखले ६ रनको योगदान दिए।"
दाहालले उचाले शारीरिक सुगठनको उपाधि,"धरान: प्रथम नेपाल च्याम्पियन खुल्ला राष्ट्रियव्यापी शारीरिक सुगठन प्रतियोगिताको उपाधि झापाका रामबहादुर दाहालले हात पारेका छन्। धरान सभागृहमा बुधवार राति सम्पन्न प्रतियोगितामा ७० केजी तोल समुहको स्पर्धामा प्रथम हुँदै दाहाल ओभरअल राउण्डमा प्रबेश गरी प्रतियोगिताको उपाधि हात पारेका हुन्। दाहालले उपाधिसंगै नगद एक लाख पुरस्कार प्राप्त गरेका छन्। उनले यस अगाडि मिस्टर हिमालय र गत बर्ष सम्पन्न सातौं राष्ट्रिय खेलकुद प्रतियोगिताको शारिरिक सुगठन तर्फ पनि मिष्टर नेपालको उपाधि जिति सकेका छन्। आयोजक एलाइनेट जिम धरानका रमेश कार्की ६५ केजी तौल समुहबाट फाईनल प्रबेश गरी ओभरअल राउण्डमा दोस्रो भए। उनले नगद ५० हजार प्राप्त गरेका छन्। एआरो जिम दमक झापाका विकास धिमाल तेस्रो भए। ६० केजी तौल समूहबाट फाइनल प्रबेश गरेका उनले ४० हजार नगद प्राप्त गरे। ५५ केजी तौल समूहबाट प्रथम बनेका बुटबलका सुनिल आलेले चौथो स्थान प्राप्त गरी नगद ३० हजार रुपैयासहित मोष्ट इम्प्रभर टाइटलको उपाधि समेत हात पारे। अन्य टाइटलमा मोष्ट मस्कुलरमा सुकदेव कार्की, बेष्ट पोजरमा मनिकुमार राई घोषित भए। टाईटल तर्फका तीनै जना खेलाडिले नगद ५ हजार प्राप्त गरेका छन्। प्रतियोगितामा पोखरा, काठमाडौं, राजविराज, झापा, मोरङ, बुटवलका खेलाडीहरु सहभागी बनेका थिए । चारवटा तौल समूहका खेलाडीहरुबीच मंगलवार प्रिजर्जिङ राउण्ड सम्पन्न गरी बुधवार फाइनल प्रतियोगितामा प्रतिष्पर्धा गराईएको थियो। विजेता खेलाडीहरुलाई कार्यक्रमका प्रमुख अतिथि राष्ट्रिय खेलकुद परिषद्का सदस्य सचिव केशवकुमार विष्ट आयोजक एलाइनेट जिमका अध्यक्ष बिक्रम लिम्बूलगायतले पुरस्कार वितरण गरेका थिए। कार्यक्रममा सदस्य सचिव विष्टलाई आयोजकले अभिनन्दन पत्रले सम्मानित गरेको थियो। खेल क्षेत्रबाट उच्च योगदान पुर्याएका बडी बिल्डिङका राजभगत प्रधानाङ्ग, फुटबलका किशोर राई, विराटनगका व्यवसाय राजेन्द्र राउत र इटहरीका डम्बर तामाङलाई समेत आयोजकले सम्मान गरेको थियो।"
हाम्रो भेट्रानको विजयी सुरुवात,विराटनगर : पूर्वाञ्चलस्तरीय भेट्रान नकआउट फुटबल प्रतियोगिता विराटनगरमा बिहीबारदेखि सुरु भएको छ । सीएमजी स्वास्थ्य क्लब विराटनगरको आयोजनामा विराटनगरको डिग्री क्याम्पसको खेलमैदानमा प्रतियोगिता सुरु भएको हो । उद्घाटन खेलमा बिराट चोक भेट्रान फुटबल क्लबलाई ३२ गोलको अन्तरले पराजित गर्दै हाम्रो भेट्रान क्लब पोखरीया विजयी भएको छ । निकै रोमाञ्चक भएको प्रतियोगिताको पहिलो हाफको १३ अाै मिनेटमा विराट चोक भेट्रान क्लबका सुरज श्रेष्ठले गोल गरेर टिमलाई अग्रता दिलाएका थिए । विराट चोकले गोल गरेको पाँच मिनेट नबित्दै हाम्रो भेट्रान क्लबका विश्वराज चौधरीले दिएको क्रस पासलाई सदुपयोग गर्दै १६ औं मिनेटमा ईश्वर चौधरीले गोल गरेर खेललाई बराबरीमा ल्याए । खेलको २१ औं मिनेटमा विश्वनाथ चौधरीले डिबक्स बाहिबाट प्रहार गरेको बलले जाली चुम्दा हाम्रो भेट्रान क्लब २१ गोल अन्तरले अघि बढ्यो । पहिलो हाफ २१ गोलको अवस्थामा सकियो । विपक्षीलाई दबाबमा राखेको हाम्रो भेट्रान क्बलले दोस्रो हाफको ३७ औं मिनेटमा डम्बर राईले गरेको गोलले टिमको जित सुनिश्चित बनायो । विराट चोक भेट्रान क्बलका हेमन्तकुमार लिम्बुले ४० औैं मिनेटमा गोल गरे पनि जितका लागि पर्याप्य भएन । प्रतियोगिताको म्यान अफ दी म्याच विराट चोक भेट्रान क्लबका राजकुमार राई घोषित भए। प्रतियोगिताको शुक्रबारको खेलमा विर्तामोड भेट्रान क्बल र बिन्दसिनी भेट्रान क्बल विराटनगरबीच प्रतिस्पर्धा हुनेछ । प्रतियोगिताको बिजेताले नगद ५१ हजार रुपैयाँको साथै ट्रफी प्राप्त गर्ने छन् भने उपविजेताले नगद ३१ हजारसहित ट्रफीमा चित्त बुझाउनु पर्ने आयोजक समितिका अध्यक्ष किशोर धमालले जानकारी दिए । प्रतियोगितामा पूर्वाञ्चलका १० वटा भेट्रान टिमको सहभागिता रहेको छ ।
