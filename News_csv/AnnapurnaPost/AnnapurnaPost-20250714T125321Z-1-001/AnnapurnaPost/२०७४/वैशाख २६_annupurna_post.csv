शीर्षक,विवरण
न्यायपालिकामा अतिक्रमण,"राज्यका तीन अंग शक्ति पृथकीकरणको आधारमा चल्न त्यसमा अन्तरनिहित शक्ति सन्तुलनको स्थितिलाई पनि सदा कायम राख्न सक्नुपर्छ । यी तीनै अंगले एकअर्काको शक्ति र स्तरको मर्यादा आत्मसात गर्न सकेनन् भने तीनै अंगको शक्ति सन्तुलन बिग्रन जान्छ र एकअर्कामा शक्ति दुरुपयोग र अतिक्रमण हुन जान्छ । यसैको परिणाम आज कार्यपालिका, व्यवस्थापिका र न्यायपालिकाको बीचमा शक्तिको अतिक्रमण र द्वन्द्वको स्थिति उत्पन्न भएको छ । सरकार र संसद्को सम्बन्ध र शक्ति सञ्चालनमा समान भूमिका रहन्छ । संसद्बाट सरकार बन्ने र संसद् सञ्चालन र विधेयक प्रस्तुत गर्ने प्रक्रियाको आधारमा दुवैको घनिष्ट अन्तरसम्बन्ध हुन्छ । सरकार र संसद् एकरूपमा रहे पनि अदालत ती दुवै अंगबाट अलग असम्बन्धित र अपरिचित अंग हो । अदालतलाई संसद् वा सरकारले आदेश दिने अराउने, उसबाट अनुचित आफ्नो अभीष्टहरू साँध्ने प्रयत्न गर्नु हुँदैन । त्यो सम्भव पनि छैन । यसैले सरकार र संसद्ले अदालतको शक्ति, हैसियत, बनोट र स्वभावलाई स्पष्टताको साथ चिन्नुपर्छ । त्यही आधारमा अदालतप्रतिको आफ्नो धारणा, व्यवहार र दूरीमा रहिरहन सक्नुपर्छ । आज अदालतलाई संसद् र सरकारले चिन्न नसक्दा संविधान र कानुनी व्यवस्थामै संकट सिर्जना भएको छ । अदालत के हो भनेर सोधेमा आजको हाम्रो मुलुकको सरकार र संसद्को अत्यधिक प्रतिशतले सही जवाफ दिन सक्दैन । अदालत के हो र ! उही हामीले नै नियुक्ति गरेको र लाएअराएको काम गर्ने मानिसको जमात त हो नि ! भन्ने जवाफ नै आउँछ । त्यसैबाट यो सरकार संसद् र अदालतबीच गतिरोध र असमझदारीको स्थिति सिर्जना भएको हो । के यही वास्तविकताले अहिलेको गणतन्त्र, लोकतन्त्र, धर्मनिरपेक्षता, संघीयता, स्वशासन र विश्वको अगाडि केही वर्षमै विकसित नेपाल बनाउने भनिएको मूल राजनीतिक प्रवाह आफ्नो गन्तव्यमा पुग्न सक्छ ? कालकूट विष र निरमषी, एउटै रङ र एउटै रूपमा एउटै ठाउँमा रहन्छन् । एउटा कालकूट अति जहरिलो विष र त्यसको औषधी निरमषीसँगै बसेको भए पनि स्वभाव गुणले फरक रहेजस्तै संसद् र सरकारसँग अभिन्न अंगजस्तै भएर रहेको अदालत अरू अंगभन्दा भिन्न हो । संसद्ले बनाएको कानुन सरकारले कार्यान्वयन गर्छ । त्यो कानुन कस्तो हो र कसरी कुन हदमा लागू हुनुपर्ने हो, त्यसको मर्म र व्याख्या अदालतले मात्र गर्छ । कानुनको व्याख्या गरेर थप कानुन पनि अदालतले बनाउँछ । कानुन कार्यान्वयन यसरी गर भनेर परमादेश पनि अदालतले गर्छ । यसबाट संसद् र सरकारको काम पनि परोक्ष अदालतबाट प्रेरित हुन्छ । त्यस्तो शक्ति अदालतमा छ । अतः अदालत तीनवटै अंगको शक्ति प्रयोग गर्ने अनुगमन गर्ने, अनुमोदन गर्ने सर्वोच्च अंग हो । यसलाई सर्वोच्च रूपमा आत्मासात गर्न नसकेपछि लोकतन्त्र, कानुनी राज्य, गणतन्त्र, संघीयता, जनताको संविधान र जनताको शासन कहाँ हुन्छ ? वर्तमान राजनीतिक शक्ति कानुन र संविधानभन्दा आपूलाई माथि राखेर मुलुकको राज्य व्यवस्था सञ्चालन गरिरहेको छ । २०५९ जेठ ८ मा विघटित प्रतिनिधिसभा पुनस्र्थापित गरिएको ०६३ वैशाख ११ को असंवैधानिक निर्णय र २०६३ वैशाख १४ मा नेपाल अधिराज्यको संविधान २०४७ को धारा ३६ बमोजिम गिरिजाप्रसाद कोइरालाको सरकार गठन भएको असंवैधानिक सरकार र ०६३ जेठ ४ को प्रतिनिधिसभाको घोषणापत्रसमेत बदर गर्नुपरेको रिटमा सर्वोच्च अदालतले न्याय दिन सकेन । त्यसपछि अन्तरिम संविधानका आडमा राजनीतिले अदालतभित्र खुला प्रवेश पायो । राजसंस्था र हिन्दु धर्म फाल्ने, अदालतलाई आफ्नोमातहत निकायजस्तो बनाउने राजनीतिक अभ्यासले आपूलाई सशक्त पार्दै लग्यो । त्यसपछि न्यायपरिषद् र न्यायाधीशको नियुक्ति पूर्णरूपले राजनीतिक भागबन्डाको आधारमा हुँदै आए । अदालतले क्रमशः आफ्नो स्वतन्त्रता, निष्पक्षता र क्षमता गुमाउँदै गयो । अदालत अति नै निरीह र असहायजस्तै बन्दै गयो । विश्वको पृष्ठभूमिमा जुनसुकै सरकार र कार्यपालिका प्रमुखले आयोग गठन गर्न पाउने संवैधानिक व्यवस्थाको अधिकार संसारभर भइरहेको र नेपाल अधिराज्यको संविधान २०४७ को संवैधानिक व्यवस्थामा पनि श्री ५ को सरकारले आवश्यक आयोग गठन गर्न पाउने संवैधानिक व्यवस्था प्रस्ट विद्यमान रहेको अवस्थामा राष्ट्राध्यक्ष एवं सरकार प्रमुख र सार्वभौमसत्तासम्पन्न श्री ५ बाट गठन भएको भ्रष्टाचार नियन्त्रण र उन्मूलनको प्रयोजनको लागि गठित 'शाही आयोग' अदालतले नै खारेज गर्न बाध्य पारियो । अदालतको त्यो प्राज्ञिक शक्ति र स्रोत हल्लाउन र परिचालन गर्न बाह्य शक्ति वा सरकारका अरू अंग वा राज्यमा विद्यमान राजनीतिक वा अरू कुनै पनि शक्ति र अस्त्र कामयाव हुन सक्तनन् । राजसंस्था हटाउने भन्ने २०६२६३ सालको जनआन्दोलनले माग नै नगरेको, दिल्लीमा २०६२ मंसिर ७ मा भएको बाह्रबुँदे सम्झौतामा पनि राजसंस्थाको खारेजी भनिएको थिएन, तर खारेज गरियो । हिन्दु राज्य नेपाललाई धर्मनिरपेक्ष घोषणा गर्नेजस्ता दुःसाहसिक र गैरसंवैधानिक काम पनि भए । सोही राजनीतिक शक्तिले संवैधानिक निकायका प्रमुख लोकमानसिंह कार्की, सर्वोच्च अदालतको माननीय न्यायाधीश डा आनन्दमोहन भट्टराईमाथि असफल महाभियोगको अभ्यास गर्दै हाल प्रधानन्यायाधीश सुशीला कार्कीमाथि महाभियोग प्रस्ताव दर्ता गर्नेगराउने कार्यले सरकार र संसद्ले अदालतलाई कुन रूपमा हेरेको छ र नेपालको स्वतन्त्र र सक्षम न्यायपालिकाको सुरक्षाको लागि जनताले कुन मार्ग अवलम्बन गरेर यो देशको राजनीति, कानुनी व्यवस्था, परम्परा र अस्मिता बचाउनुपर्ने हो? संविधानको धारा १०१(२) उल्लेख गर्दैमा प्रधानन्यायाधीशविरुद्ध महभियोग लाग्न सक्ने अवस्था नै हुँदैन । सो महाभियोगलाई सर्वोच्च अदालका पाँचजना पूर्व प्रधानन्यायाधीश, संयुक्त राष्ट्रसंघ मानव अधिकार उच्चायुक्त र अन्तर्राष्ट्रिय मानव अधिकारवादी संस्था ह्युम्यान राइट वाचसमेतले आधारहीन अभियोग भनेर ठहर गरे । न्यायाधीश चोलेन्द्रशमशेर जबराको इजलासबाट महाभियोग र सोबाट निलम्बन गरेको आदेश पत्रसमेत कार्यान्वयन नगर्ननगराउन अन्तरिम आदेश जारी भयो । त्यसपछि सर्वोच्च अदालतको आदेशले संसद्को विशेषाधिकार हनन भयो भन्ने माओवादी केन्द्रका अध्यक्ष पुष्पकमल दाहाल र नेपाली कांग्रेसका सभापति शेरबहादुर देउवाले आवाज उठाइरहेका छन् । यसरी यी दुई ठूला दल र तिनका नेताहरूले आधारहीन महाभियोग लगाउने र त्यस्तो महाभियोग आधारहीन भयो भन्ने जनमत र अदालतको आदेशलाई संसद्को विशेषाधिकार हनन भयो भनी उठाइएका प्रश्नले उनीहरूको अदालत र संविधानप्रतिको संवेदनशीलता समाप्त भएको छ । संविधानको धारा १०३(७) बमोजिम संसद्को अवहेलनाको सुरक्षा गर्ने काम कसरी गर्न सकिन्छ ? अर्काे जटिल संवैधानिक प्रश्न खडा गरिएको छ । संसद्को विशेषाधिकार सम्बन्धमा नेपालको संविधान २०१९ को धारा ५१ नेपाल अधिराज्यको संविधान २०४७ को धारा ६८ र नेपालको संविधान २०७२ को धारा १०३ मा रहेको राष्ट्रिय पञ्चायत र संसद्को विशेषाधिकारको उक्त धाराको बनोट र प्रकृति एउटै अवस्थामा छन् ।नेपालको संविधान २०७२ को धारा १०५ मा संसद्मा बहसमा बन्देजको व्यवस्थाका आधारमा हाल संसद्मा उक्त सुशीला कार्कीविरुद्धको महाभियोगविरुद्धमा भएका सबै वर्ग, पेसा र क्षेत्रका जनमत र अभिव्यक्ति एवं न्यायाधीश चोलेन्द्रशमशेर जबराबाट भएको अन्तरिम आदेश र सो आदेशमा उल्लिखित अभिव्यक्तिमा विशेषाधिकार प्रयोग भई संसद्मा छलफल हुन सक्ने र विशेषाधिकार हननको प्रश्न नै उठ्न सक्ने संवैधानिक व्यवस्था छैन । अदालतको विचाराधीन मुद्दा र अदालतबाट भएका फैसला आदेश र न्यायाधीशका न्यायिक कामकारबाहीमा कांग्रेसका सभापति देउवा र माओवादी केन्द्रका अध्यक्ष दाहालले प्रधानन्यायाधीश कार्कीविरुद्धको महाभियोग दर्ता र अदालतको अन्तरिम आदेशबाट संसद्को विशेषाधिकार हननको जुन प्रश्न खडा गर्नुभएको छ, नेपालको संविधान २०७२ को १०५ ले नेपालको कुनै अदालतमा विचाराधीन मुद्दाको सम्बन्धमा न्यायनिरूपणमा प्रतिकूल असर पार्ने विषय तथा न्यायाधीशले कर्तव्यपालनको सिलसिलामा गरेको न्यायिक कार्य सम्बन्धमा संघीय संसद्को कुनै सदनमा छलफल गरिने छैन भन्ने व्यवस्थाले प्रधानन्यायाधीश कार्कीबाट भएका फैसला आदेश र न्यायाधीश चोलेन्द्रशमशेरबाट भएका आदेश कारबाहीमा कसरी कहाँबाट विशेषाधिकार हननको प्रश्न उठाई संसद्मा छलफल गर्न सकिन्छ ? यो असम्भव र असंवैधानिक प्रश्न र झमेला खडा गरी अदालतलाई समाप्त पार्ने कार्य हुन्छ भने नेपालको प्रबुद्ध वर्ग र आम जनताले त्यसको उचित जवाफ दिन सक्नुपर्छ । आज सबैले बुझ्नुपर्ने के हो भने सर्वोच्च अदालत कुनै ऐन, नियम, उपनियम, निर्देशिका, आदेश वा अरूको खटनपटनबाट सञ्चालित हुने सरकारी अंग होइन । अदालतको ज्ञान र विवेकको निष्कर्षबाट निस्केको न्यायिक निर्णय संविधानकै अभिन्न अंग हो । अदालतको त्यो प्राज्ञिक शक्ति र स्रोत हल्लाउन र परिचालन गर्न बाह्य शक्ति वा सरकारका अरू अंग वा राज्यमा विद्यमान राजनीतिक वा अरू कुनै पनि शक्ति र अस्त्र कामयाव हुन सत्तैनन् । न्यायपालिकाविरुद्ध अतिक्रमणले कसैको पनि भलो हुँदैन भन्ने ज्ञान सबैमा हुन जरुरी छ ।"
कोरियाको रणनीतिक चक्रव्युह,"सैनिक अधिकारीहरूलाई उद्धृत गर्दै अघिल्लो सोमबार दक्षिण कोरियाका लडाकु विमानहरूको सुरक्षा घेरामा अमेरिकी बमवर्षक विमानहरूले कोरियाली प्रायद्वीपमा उडान भरेको जानकारी मे २ मा अमेरिकी पत्रिका नेसनल इन्ट्रेस्टले दियो ।अमेरिकाको पश्चिम प्रशान्त टापु गुवामको हवाई अड्डाबाट उडेका आणविक ऊर्जाचालित अमेरिकी पनडुब्बी दक्षिण कोरियाको बुसान बन्दरगाहमा र कार्ल भिन्सन युद्धपोत पनि कोरियाली जलक्षेत्रमा आइपुगेको जानकारी पनि रियाल पिक्रेलले नेसनल इन्ट्रेस्टको पूर्वोक्त पत्रिकामा दिएका छन् । शत्रुपक्षबाट हुने कुनै प्रहारलाई बीचैमा रोक्ने पूर्व प्रहार प्रणालीसहितको प्रतिरक्षा प्रणाली पनि दक्षिण कोरियामा स्थापना भइसकेको जानकारी अन्तर्राष्ट्रिय समाचार माध्यमहरूले दिएका छन् । उत्तर कोरियाले अमेरिकी पनडुब्बी र युद्धपोत दुवै डुबाइदिने चेतावनी दिइरहेको छ । अमेरिकाले उत्तर कोरियामाथि आणविक आक्रमण गर्ने तयारी गरिरहेकोबारे उत्तर कोरियाली समाचार माध्यमहरूले उल्लेख गरिरहेको पनि अन्तर्राष्ट्रिय समाचार माध्यमहरूले लेखिरहेका छन् ।अमेरिकी समाचार पत्रिका अमेरिकन इन्ट्रेस्टअनुसार २०१७ मा मात्रै उत्तर कोरियाले नौवटा क्षेप्यास्त्रहरू परीक्षण गरेको छ । उत्तर कोरियाको सरकारी समाचार पत्र रोदोङ सिन्मुनलाई उद्धृत गर्दै न्युजविकका टिम मार्सिनले गएको मे २ मा उल्लेख गरेअनुसार उत्तर कोरियाले अमेरिकाको विशाल भूभागमा जताततै विनाश मच्चाइदिने, दक्षिण कोरियालाई समुद्रमा डुबाइदिने र जापानलाई खरानीको थुप्रोमा परिणत गरिदिने चेतावनी दिएको छ । अमेरिकाको भूमिमा नै क्षेप्यास्त्र प्रहार गर्ने उत्तर कोरियाको सामरिक क्षमताबारे निश्चित भन्न सकिन्न, तर भोकै बसेर पनि अमेरिकामाथि आक्रमण गर्न सक्ने अन्तरमहाद्वीपीय क्षेप्यास्त्र प्रहार क्षमता आर्जन गरेरै छोड्ने संकल्पपछि उसको आक्रामक क्षमतामा व्यापक प्रगति भएको विज्ञहरूले बताउने गरेका छन् । जापान र कोरियामाथि त सजिलै कहर बर्साउने उसको क्षमता छँदैछ ।अमेरिकी राष्ट्रपति ट्रम्पले हालै ब्लुमबर्ग पत्रिकासँग कुरा गर्दै आफू संकट समाधानको लागि उत्तर कोरियाली राष्ट्रपति किमसँग भेटवार्ताका लागिसमेत तयार भएको बताएका छन् । कूटनीतिक तहबाट समस्या समाधानका व्यापक प्रयास भइरहेको भए पनि त्यो जटिल र कठिन भएको ट्रम्पको भनाइ छ । उनले उत्तर कोरिया र अमेरिकाबीच एउटा ठूलो युद्धको सम्भावना टार्नै नसकिने विन्दुमा पुगेको उल्लेख गरेका छन् ।साथै मे २ मा उत्तर कोरियाको आणविक र अन्य क्षेप्यास्त्र तथा आम संहारकारी हतियार केन्द्रहरूमा प्रहार गर्न अमेरिकाको स्पेसल अपरेसन फोर्स तम्तयार भएकोबारे जनरल रेमन्ड ए थोमसले अमेरिकी कांग्रेसलाई बताएकोबारे मे ३ मा बिल गेर्जले वासिंगटन फ्री बिकनमा लेखेका छन् । अमेरिकाको प्रशान्त क्षेत्रको सैन्य कमान्डर एडमिरल ह्यारी ह्यारिसले केही दिनअघि मात्रै अमेरिकी कांग्रेससमक्ष उत्तर कोरियालाई अमेरिका र प्रशान्त क्षेत्रको लागि उच्च सुरक्षा खतरा भएको बताएका थिए ।उत्तर कोरियाले हालसम्म पाँचपटक परमाणु हतियारको सफलतापूर्वक परीक्षण सम्पन्न गरेको छ, २०१६ मा उसले हाइड्रोजन बमको समेत परीक्षण गरेकोबारे बीबीसीले गएको जनवरी ६ मा उल्लेख गरेको थियो ।हाल उत्तर कोरियासँग अमेरिकाले हिरोसिमामा खसालेको भन्दा बढी क्षमताका २५ वटा जति परमाणु बम र ७० जति खतरनाक पनडुब्बी जहाजहरू रहेका र तिनलाई निरन्तर आधुनिकीकरण गरिरहेको अन्तर्राष्ट्रिय पर्यवेक्षकहरूले लेखिरहेका छन् । डामेन कुकले यही मे १ मा दी डिप्लोम्याटमा उत्तर कोरियाले सोहे सहरको वरिपरिका ससाना टापुहरूमा बलियो सैन्य संरचना विकास गरेको र सैन्य प्रयोजनकै लागि नयाँ टापुहरू निर्माण गरेको समेत उल्लेख गरेका छन् ।भन्नै परेन अमेरिका उत्तर कोरियाका आणविक संरचनाहरू ध्वस्त पार्ने क्षमता राख्छ ! तर कुनै एकदुई मात्रै आणविक हतियार लुकाइएको स्थान सुरक्षित रहेमा र उत्तर कोरियाले तिनै बाँकी रहेका आणविक हतियारद्वारा दक्षिण कोरिया, जापान वा अमेरिकी मुख्य भूमिमाथि आक्रमण गर्न सफल भएमा वा उसका परम्परागत हातहतियारको मारक दूरीमा रहेको दक्षिण कोरियामाथि बर्बर आक्रमण गरेमा त्यसबाट हुने जनधनको भीषण क्षति सम्बन्धमा दक्षिण कोरिया कुनै जोखिम लिन सक्दैन । त्यसैले दक्षिण कोरिया नै उत्तर कोरियामाथिको कुनै अमेरिकी आक्रमणविरुद्ध रहने गरेको छ । साढे ६ दसकअघिको अमेरिकी हवाई आक्रमणको कहर बेहोरेको उत्तर कोरियाले पुनः त्यस्तो बम आक्रमणबाट विरुद्धको सुरक्षाको लागि जमिनमुनि थुप्रै आ श्रयस्थल र सुरुङ निर्माण गरेको छ भनेर सेवानिवृत्त अमेरिकी जलसेनाका उपप्रमुख माइक म्याकडेभिटले बताएको नेसनल इन्ट्रेस्टले गएको अप्रिल १४ मा उल्लेख गरेको छ ।अधिकांश त्यस्ता सुरक्षास्थलहरू पुरानो सोभियत प्रविधिअनुरूप भए पनि केही भने अकल्पनीय रूपमा आधुनिक रहेको देव मजुमदारले नेसनल इन्ट्रेस्टमै लेखेका छन् । कोरियाली संकटको समाधानमा चीन र जापानको जटिल सरोकारलाई उत्तर कोरियाका रणनीति निर्माताहरूले नबुझेको हुन सक्दैन । प्रसिद्ध अमेरिकी थिंक ट्यांक काउन्सिल अन फरेन अफियर्सका अध्यक्ष रिचार्ड हासका अनुसार ट्रम्पको पहिलो वास्तविक चुनौती भनेकै उत्तर कोरियाले अमेरिकी भूमिमा समेत आणविक क्षमतायुक्त क्षेप्यास्त्र प्रहार गर्ने सम्भावना हो । उत्तर कोरियाको आणविक हतियार उत्पादन क्षमतामा अझै वृद्धि हुने, आतंककारी समुदायलाई आणविक हतियार बिक्री गर्न सक्ने र दक्षिण कोरियामाथि र त्यहाँ तैनाथ अमेरिकी सेनामाथि परम्परागत सैन्य शक्तिद्वारा आक्रमण गर्नसक्ने सम्भावनासमेत हो । हासका अनुसार जुन स्तरमा उत्तर कोरियाले आणविक हतियार निर्माण गर्दै त्यसलाई लक्षमा पुर्याउने क्षमतामा समेत जति उन्नत र सुदृढ क्षमता आर्जन गर्दै आइरहेको छ, त्यो हेर्दा अब अमेरिकाले सन् १९९० को दसकदेखि अवलम्बन गर्दै आइरहेको रणनीतिक संयमको समय समाप्त भएको छ । अब पनि विलम्ब गर्नु भनेको अमेरिका, दक्षिण कोरिया र जापानको सुरक्षामाथि गम्भीर संकट आमन्त्रण गर्नु हो । तर यस्तो अत्याधुनिक हातहतियारले लडिने युद्धमा विजय सुनिश्चित हुन सक्दैन विजयलाई सम्पूर्णरूपमा सुरक्षित बनाउने कुनै पूर्ण रणनीतिक योजना, हतियार वा युद्ध प्रणाली विकास गर्नै सकिँदैन । सानोभन्दा सानो अंशको कुनै भूमिकाका कारण ठूलो क्षति पुगेका छन् र स्वयं उत्तर कोरियाको सवालमा अमेरिकाले ठूलो क्षति बेहोरेको उदाहरण छ । (हेर्नुहोस् कूटनीतिमा 'पागलपन सिद्धान्त' अन्नपूर्ण पोस्ट, १२ वैशाख, २०७४)१ आणविक हतियार ः न्याय र शान्तिको हतियार ? सानो र आर्थिकरूपमा कमजोर भईकन पनि अमेरिका, जापान र दक्षिण कोरियाजस्ता आर्थिक र सैन्य क्षमताको दृष्टिले महाशक्तिशाली राष्ट्रहरूविरुद्ध निरन्तर हुँकार भरिरहने उत्तर कोरियाले तीन कुरालाई एकैपटक सम्झना गराउने गर्दछ ।पहिलो, ३० अगस्त, १९४५ मा जेम्स एजले प्रसिद्ध अमेरिकी साप्ताहिक टाइममा प्रकाशित लेख जसमा उनले जापानमा खसालिएको अणुबमले स्वयं युद्धलाई नै अत्यन्त मामुली बनाइदिएको लेखे । सबै महादेशमा युद्ध लडियो । लाखौं मानिसहरू मारिए । हजारौं सहर, बस्ती, स्कुल अस्पताल, उद्योग प्रतिष्ठान ध्वस्त भए । तर युद्धको अन्त्यमा प्रयोग भएको एउटा नयाँ हतियारले ६ वर्ष लामो महायुद्धलाई फुच्चे बनाइदियो । दोस्रो, 'दी एनिमल फार्म' र 'नाइनटिन एट्टिफोर' जस्ता विश्व प्रसिद्ध उपन्यासका लेखक जर्ज अर्वेल लिखित र १९ अक्टोबर १९४५ मा बेलायतबाट प्रकाशित दी ट्रिब्युनमा प्रकाशित 'यु एन्ड दी एटमिक बम' लेख हो । त्यसमा अर्वेलले लेखेका छन् ठूला र शक्तिशाली राष्ट्रहरूमध्ये एकले अर्कोमाथि विजय प्राप्त गर्न सम्भव नभएको अवस्थामा ती मुलुकले आपसमा यो वा त्यो किसिमको सहमतिद्वारा संसारमाथि प्रभुत्व स्थापना गर्नेछन् ।आफ्ना विचार, विश्वास र सामाजिक संरचनाका आधारमा मुलुकहरू अनिश्चित कालसम्म शान्तिबिनाको शान्ति अर्थात् शीतयुद्धको स्थायी अवस्थामा रहनेछन् । स्मरणीय छ, पहिलोपटक शीतयुद्ध शब्दको प्रयोग अर्वेलले नै उक्त लेखमा गरेका हुन् । त्यतिखेर अमेरिकाबाहेक अर्को कुनै मुलुकसँग अणुबम थिएन । अमेरिकी राष्ट्रपति ह्यारी ट्र्युमन भन्ने गर्दथे अणुबम निर्माणको लागि अत्यन्त ठूलो धनराशि, औद्योगिक, प्राविधिक र वैज्ञानिक जनशक्ति आवश्यक हुने भएकाले संसारका तीन वा चारबाहेक अन्य मुलुकसँग एटम बम हुन सक्दैन । तर अर्वेलले केही वर्षभित्रै आणविक हतियार धेरै सानाठूला मुलुकको हातमा पुग्ने र त्यसले ठूलासाना राष्ट्रहरूबीचको भिन्नता हराएर जाने बताएका थिए । तेस्रो हो, भारत र पाकिस्तानबीचको आणविक प्रतिस्पर्धा । मे १९९८ मा एक दिन बिराएर भारतले पाँचवटा परमाणु बमको परीक्षण गर्यो । त्यसको दुई सातामै पाकिस्तानले भारतको भन्दा एउटा बढी अर्थात् ६ वटा बमको त्यस्तै सफल परीक्षण गर्यो । राज चेंगप्पा लिखित वेपन्ज अफ पिस नामक पुस्तकअनुसार त्यसपछि वाजपेयीले भने दुवै मुलुकसँग आणविक हतियार भएकाले अब भारत र पाकिस्तानबीच युद्ध सम्भव छैन, शान्ति सुरक्षित हुन्छ । चेंगप्पाअनुसार अर्को सन्दर्भमा वाजपेयीले भनेका छन् हिरोसिमा भ्रमणपछि म विश्वस्त छु विश्वले शक्तिको आवाजलाई मात्र सम्मान गर्न जानेको छ, कमजोरको कुरा सुन्ने धैर्य विश्व समुदायसँग छैन । रणनीतिक चक्रव्युहमा कोरियाली प्रायद्वीप उत्तर कोरियाको आणविक कार्यक्रमका प्रति चीन पनि सन्तुष्ट छैन । वर्तमान उत्तर कोरियाली राष्ट्रपति किम जोङ उनको सनक, लहड र क्रूर शासनप्रति चीनले कुनै मोह राखेको छैन, तर आफूसँग सीमा जोरिएको उत्तर कोरियाको पतन वा कोरियाको एकीकरणले अमेरिकाको रणनीतिक साझेदार र त्यसै पनि संसारको प्रमुख आर्थिक र सैनिक शक्तिका रूपमा रहेको दक्षिण कोरियाको आर्थिक, राजनीतिक र सामरिक क्षमतामा हुने असाधारण वृद्धि र त्यसबाट चीनमाथि पर्ने रणनीतिक दबाब चीनको लागि झन् अप्रिय र अस्वीकार्य हुने देखिन्छ । त्यसैले कोरियाली प्रायद्वीपमा चीन यथास्थितिको पक्षमा छ । अर्कोतिर अझै पनि इतिहासको दबाबमुनि दक्षिण कोरियासँग तनावपूर्ण सम्बन्ध धानिरहेको जापान पनि कोरियाली प्रायद्वीपमा एकीकृत र शक्तिशाली कोरियाले निर्माण गर्ने नयाँ रणनीतिक शक्ति सन्तुलनको स्थितिलाई आफ्नो राष्ट्रिय हितअनुरूप बुझिरहेको छैन । कोरियाली संकटको समाधानमा चीन र जापानको जटिल सरोकारलाई उत्तर कोरियाका रणनीति निर्माताहरूले नबुझेको हुन सक्दैन । उत्तर कोरियाको कमजोर प्राविधिक र आर्थिक क्षमताका कारण उससँग अमेरिका, जापान वा दक्षिण कोरियाको तुलनाको सामरिक क्षमता नहुनु स्वाभाविक छ, तर दक्षिण कोरिया, जापान र अमेरिकासँग पनि आफ्नो भूभागमा सम्भावित लामो दूरीका आणविक क्षेप्यास्त्रलाई बीचैमा रोक्नसक्ने प्रभावकारी प्रतिरक्षा प्रणाली स्थापना नभएकोमा रणनीतिक विश्लेषकहरू चिन्तित छन् । प्रहार केन्द्रबाट त्यस्तो क्षेप्यास्त्र छुट्नेबित्तिकै त्यसको संकेत प्राप्त गरेर बीचैमा त्यसलाई नष्ट गर्ने भूमिमा आधारित मध्यमार्ग प्रतिरक्षा (जीएमडी) प्रणाली अमेरिकाको क्यालिफोर्निया र अलास्का गरी दुई स्थानमा मात्र स्थापित छ । यस्तो महत्वपूर्ण प्रतिरक्षा प्रणाली विकास गर्न र स्थापना गर्न अमेरिकाले वार्षिक एक अर्ब डलरको सानो राशि मात्र छुट्याउने गरेको लेक्सिंटन इन्स्टिच्युटका सीएन केनेडी बताउँछन्अर्को स्मरणीय पक्ष छ दोस्रो विश्वयुद्धको अवधिमा अमेरिका र सोभियत संघ एकअर्काप्रति गहिरो शंका र अविश्वास बोकेरै लडेका थिए । युद्धमा जापानको पराजयपछि ३८ प्यारालल भनेर एउटा काल्पनिक रेखा खिचियो र त्यसको उत्तरपट्टि रहेको जापानी सेनाले सोभियत संघ र दक्षिणपट्टि रहेको जापानी सेनाले अमेरिकासमक्ष आत्मसमर्पण गर्नुपर्ने सहमति भयो । स्वाभाविक रूपमा उत्तरी भागमा कम्युनिस्ट शासन र दक्षिणी भागमा प्रजातान्त्रिक प्रभाव स्थापना भयो । सोभियत सेनामा मेजर रहेर जापानविरुद्धको युद्धमा संलग्न किम इल सुङ (उत्तर कोरियाका वर्तमान राष्ट्रपतिका बाजे) युद्धपछि सोभियत संघमा प्रशिक्षित अन्य कोरियालीहरूसहित कोरिया आए । सोभियत संघले उनलाई नेतृत्वमा स्थापना गरिदियो । त्यतिखेर स्टालिन माओलाई पनि युगोस्लाभ नेता मार्सल जोसिप ब्रोज टिटोजस्तै अमेरिकी प्रभावमा रहेका र साम्यवादी आन्दोलनको अन्तर्राष्ट्रियतावादको विरोधी मान्दथे । तर राष्ट्रसंघमा चीनको सट्टा ताइवानलाई सदस्यता दिएकोमा आफ्नो विरोध जनाउन सोभियत संघले सुरक्षा परिषद्को बैठक बहिष्कार गरेको थियो । उता त्यसैबखत स्टालिनले उत्तर कोरियाका शासक किमलाई दक्षिण कोरियामाथि आक्रमण गर्न सल्लाह दिए । दक्षिणमाथि उत्तर कोरियाको आक्रमणपछि सुरक्षा परिषद्ले सो आक्रमणविरुद्ध १६ राष्ट्रको राष्ट्रसंघीय सेना खटायो । कोरियामा तैनाथ अमेरिकी र दक्षिण कोरियाली सेनासमेतको राष्ट्रसंघीय सेनाको प्रत्याक्रमणपछि उत्तर कोरियाली सेना तितरवितर भयो । किमले स्टालिनसँग सहयोगको याचना गरे तर सुरक्षा परिषद्को निर्णयबाट खटिएको सेनाविरुद्ध सुरक्षा परिषद्कै स्थायी सदस्यले सेना पठाउन सम्भव भएन । स्टालिनले माओलाई अनुरोध गर्न किमलाई सल्लाह दिए। तर माओमाथि किमको विश्वास थिएन । त्यसबाट उत्तर कोरियामाथि विशाल चीनको प्रभुत्व स्थापना हुने आशंकाले उनी चिन्तित थिए । तर उत्तर कोरियाको सम्पूर्ण पराजयको स्थितिमा पुगेपछि किम र स्टालिन दुवैले माओलाई सैनिक सहयोगका लागि पत्र पठाए । स्टालिनले अक्टोबर १ मा माओका साथै चाउ एन लाई समेत टेलिग्राम पठाएका थिए । उत्तर कोरियाको पराजयले अमेरिकालाई चीनविरुद्धको युद्धलाई समेत प्रेरित गर्ने भएकाले माओ त्यस्तो औपचारिक आग्रहको प्रतीक्षामा थिए । तर राष्ट्रसंघीय सेनाविरुद्ध औपचारिकरूपमा जनमुक्ति सेनालाई खटाउँदा आइपर्ने विभिन्न अन्तर्राष्ट्रिय कानुनी, राजनीतिक र कूटनीतिक जटिलतालाई मध्यनजर गरी आफ्ना सैनिकहरूलाई चिनियाँ जनताले स्वस्फूर्त गठन गरेको स्वयंसेवक समूहको परिचय दिएर माओले आफ्ना लाखौं सेनालाई युद्ध मोर्चामा खटाइदिए । सो कुराको जानकारी २ अक्टोबर १९५० मा एउटा तार सन्देशद्वारा माओले स्टालिनलाई दिएका थिए । सिन्ह्वालाई उद्धृत गर्दै चाइना डेलीले २७ अक्टोबर २०१० मा उल्लेख गरेअनुसार तीन वर्षसम्मको युद्धमा एक लाख ८० हजार चिनियाँ सैनिकको मृत्युको अभिलेख छ । तर चाइना डेलीमा उल्लेख भएअनुसार सो युद्धमा मारिने चिनियाँ सैनिकको संख्या झन्डै चार लाख र अन्य स्रोतअनुसार ६ लाख पुगेको थियो । उत्तर र दक्षिण कोरियाका मृत सैनिक र नागरिकको संख्या १५ लाख आसपास थियो । युद्धमा मारिने अमेरिकी सैनिकको संख्या मात्रै ५० हजार माथि थियो । अन्ततः दुवै पक्ष ३८ प्यारलललाई मानेर युद्धविराममा सहमत भएका थिए । उपरोक्त सबै ऐतिहासिक पृष्ठभूमिले निर्माण गरेको दबाब अझै सशक्त छ । साथै चीन, रूस, जापान र अमेरिकाका विपरीत भूरणनीतिक स्वार्थहरूको टकराहटले कोरिया प्रायद्वीपको शान्ति र एकीकरणलाई सम्भव हुन दिइरहेको छैन ।"
सर्वोच्चता कहाँ छ ?,"प्रधानन्यायाधीश सुशीला कार्कीविरुद्ध सत्ता साझेदार दलले संसद्मा दर्ता गराएको महाभियोग प्रस्तावलाई यथास्थितिमा राख्न र कार्कीलाई सर्वोच्चमा फर्काउन सर्वोच्च अदालतले दिएको आदेशपछि अधिकारको सर्वोच्चतासम्बन्धी बहस सुरु भएको छ । अहिले सर्वोच्चता सम्बन्धमा सिंगो मुलुक दुई धु्रवमा विभक्त छ । एकाथरी भन्छन् अदालतमा न्यायिक सर्वोच्चता हुन्छ, अदालतको न्यायिक सर्वोच्चतामाथि अंकुश लगाउन सत्ताधारी दलले प्रधानन्यायाधीशमाथि महाभियोगको हतियार प्रयोग गरे । अर्काथरी भन्छन् महाभियोग लगाउने संसद्को क्षेत्राधिकार हो । महाभियोग अगाडि नबढाउनु भनेर संसद्को सर्वोच्चतामाथि अदालतले हस्तक्षेप गर्यो । त्यसो भए सर्वोच्चता कसको ? कानुन, संविधान, कार्यपालिका, न्यायपालिका, व्यवस्थापिका, जनता, नैतिकता ? केमा हुन्छ सर्वोच्च शक्ति ? राज्यका सबै अंगसँग आआफ्नो अधिकार छ । कार्यपालिका राज्यको सबै कार्यकारी अधिकार लिएर बसेको छ । उससँग देशको अर्थभण्डार छ, सैनिक शक्ति छ, प्रहरी छ, प्रशासन छ । सबैभन्दा आकर्षक कुर्सी नै कार्यपालिकाको छ । राज्यको प्रशासन सञ्चालन कार्यपालिकाले नै गर्ने भएकाले कार्यपालिका सबैभन्दा शक्तिशाली छ । त्यसैले कार्यपालिकाको अधिकार लिन सबै लालायित हुन्छन् । अधिकार नहुँदो हो त त्यो जिम्मेवारी लिन त्यति प्रतिस्पर्धा पनि हुने थिएन होला । व्यवस्थापिका जनताको प्रतिनिधिमूलक शक्ति हो । लोकतन्त्र भनेको जनताको शासन हो । जनताको अभिमत व्यवस्थापिकामा प्रतिविम्बित हुने हुँदा व्यवस्थापिका आफैंमा ठूलो शक्ति हो । सार्वभौमसत्ता जनतामा निहित भएकाले जनप्रतिनिधिमूलक निकायमा नै त्यो असीमित शक्ति हुन्छ । न्यायपालिकाको संरचना निर्माण गर्ने र कार्यपालिका बनाउनेसमेत हैसियत व्यवस्थापिकामा भएको हुँदा व्यवस्थापिकाको अधिकारलाई कुनै अर्थमा पनि कम भन्न सकिँदैन । योे तर्कलाई पनि अन्यथा मान्न मिल्दैन । अब राज्यका हरेक अंगले कुनै पनि निर्णय गर्नुअगाडि आफ्ना होइन, जनताका कुरा आत्मसात गर्न सक्नुपर्छ । आफ्नो सर्वोच्चताको खोजी होइन, जनताको सर्वोच्चताको सम्बोधन गर्न सक्नुपर्छ । कानुनी शासनमा कानुनभन्दा माथि कोही हुँदैन । जतिसुकै शक्ति भएकाले पनि कानुनी दायरामा रहनुपर्छ । कुनै व्यक्ति, समूह वा निकाय र पदाधिकारी कानुनी दायरामा रहे नरहेको निक्र्योल न्यायपालिकाले गर्छ । कानुनको व्याख्या न्यायपालिकाले गर्ने भएकाले न्यायपालिका आफ्नो ठाउँमा सबैभन्दा ठूलो शक्ति हो भन्न पनि नसकिने अवस्था छैन । कोभन्दा को कम ? शक्तिको कमी कोहीसँग छैन । हो, यही कोभन्दा को कमको अवस्थालाई सन्तुलन र नियन्त्रण गर्न शक्ति सन्तुलनको आवश्यकता पर्दछ । राज्य शक्ति कुनै एक व्यक्ति, पद वा निकायमा केन्द्रित गरिएमा त्यहाँ निरंकुशताले जन्म लिन सक्तछ । शासकीय स्वविवेक कम गर्न र राज्य सञ्चालन प्रक्रियालाई बढी लोकतान्त्रिक बनाउने आवश्यकता महसुस भएर नै शक्ति पृथकीकरण, सन्तुलन र नियन्त्रणको अवधारणा आएको हो । शक्ति पृथकीकरणको सिद्धान्तको वीजारोपण ग्रीक दार्शनिक अरस्तुले नै गरेका भए पनि राज्यको शक्तिलाई कार्यपालिका, व्यवस्थापिका र न्यायपालिकामा वितरण गर्नुपर्ने भनी फ्रेन्च दार्शनिक मन्टेस्क्युले सन् १७४८ यसको विस्तृत व्याख्या गरे । कानुन निर्माण, अध्यादेश अनुमोदन, नीति र कार्यक्रम पारित गर्नेजस्ता शासकीय मापदण्ड निर्धारण गर्ने कामलाई विधायिकी कार्य, कानुन कार्यान्वयन गर्ने, शान्तिसुरक्षा र अमनचयन कायम गर्ने, सार्वजनिक प्रशासन सञ्चालन गर्ने र वैदेशिक सम्बन्ध कायम गर्ने जिम्मेवारीलाई कार्यकारिणी कार्य र विवादको समाधान, संविधान र कानुनको व्याख्या, न्यायिक पुनरावलोकन र मानव अधिकारको संरक्षण गर्ने जिम्मेवारीलाई न्यायिक कार्यको रूपमा परिभाषित गरियो । लोकतान्त्रिक मुलुकले यही सिद्धान्तलाई अवलम्बन गर्दै आएका छन् । नेपालले पनि यही शक्ति पृथकीकरण, सन्तुलन र नियन्त्रणको सिद्धान्तमा आधारित लोकतान्त्रिक शासन व्यवस्थालाई आत्मसात गरी शक्ति पृथकीकरण, नियन्त्रण र सन्तुलनको सिद्धान्तबमोजिम संवैधानिक व्यवस्था गरेको छ । सिद्धान्ततः राज्य शक्ति पृथकीकरण र सन्तुलनबाट चुकेको छैन, तर व्यवहारतः शक्ति सन्तुलनमा कहिलेकाहीं विचलन आउने गरेको छ । पछिल्लो समय आएको महाभियोग दर्ता र त्यसमाथि अदालतबाट भएको निर्णय यसैको एउटा उदाहरण हो । महाभियोग असमसामयिक र असान्दर्भिक थियो तर असंवैधानिकचाहिँ थिएन । त्यसैगरी सो विषयमा अदालतमा निवेदन परेपछि अदालतबाट निर्णय आउनु अदालतको अधिकारकै कुरा हो, तर सबैलाई यो स्वाभाविक भने लागेन । यही असान्दर्भिक र अस्वाभाविक भएकाले अहिले शक्ति पृथकीकरण, सन्तुलन र शक्ति सर्वोच्चताको बहस चल्यो । जनप्रतिनिधिमूलक शासन व्यवस्था, स्वतन्त्र र सक्षम न्यायपालिका, नागरिक हकको सुनिश्चितता, न्यायिक पुनरावलोकनको व्यवस्था, आधारभूत मानव अधिकारको प्रत्याभूति, आवधिक निर्वाचनको व्यवस्था, कानुनी शासनको अवलम्बन लोकतन्त्रका आधारभूत मान्यता हुन् । यी आधारभूत मान्यतालाई आत्मसात गर्दै राज्यका विभिन्न अंगहरूको स्थापना गरिन्छ र शक्ति सन्तुलन कायम गर्ने गरी अधिकारहरू बाँडफाँट गरिन्छ । राज्यका अंगहरू सबैका आआफ्नै अधिकार छन्, तर विशेष अधिकार वा अरूमाथि हस्तक्षेप गर्ने अधिकार भने कसैलाई छैन । महाभियोगको विकसित घटनाक्रमपछि कसैलाई लागेको छ अब सरकार र संसद् अदालतको मातहतमा रहनुपर्ने भयो । कसैलाई लागेको छ अब अदालतमाथि संसद्ले जे गरे पनि हुने भयो । अतिवादका यस्ता अभिव्यक्तिले संकटलाई झनै मलजल गरिरहेका छन् । स्वतन्त्र नागरिकहरू अतिवाद हाबी भएको पनि भनिरहेका छन् । सर्वोच्चका अनुसार महाभियोग संविधानको भावना र मर्मअनुरूप आएन । सरकार र महाभियोग दर्ता गराउने दलहरूका अनुसार सार्वभौमसत्ता जनताको प्रतिनिधिमूलक संस्थाकोे सर्वोच्चतामाथि अदालतले हस्तक्षेप गर्यो । अदालतको निर्णयपछि पछिल्लो लडाइँ अब सर्वोच्चता कतातिर भन्नेतिर गएको छ ? कानुन निर्मातामा कि कानुनको व्याख्यातामा ? सँगसँगै अर्को बहस पनि चलेको छ, जनताको भावनाको प्रतिनिधित्व कसले गर्छ, दलले, संसद्ले कि न्यायालयले ? विचारणीय कुरा के छ भने शासन व्यवस्थामा जनताको प्रतिनिधित्वको लागि राजनीतिक दल अनिवार्य सर्त हो, तर राजनीतिक दल सर्वोच्च शक्ति वा जनताको वास्तविक शक्तिचाहिँ होइन । जनता हुनु र जनताको प्रतिनिधि हुनु फरक कुरा हो । अहिले प्रधानन्यायाधीशमाथिको महाभियोग व्यवस्थापिकासंसद्को भन्दा पनि दलको एजेन्डा र दलको भन्दा पनि दलभित्रका केही शीर्ष नेताको एजेन्डा भएको स्पष्ट देखिन्छ । दलको एजेन्डालाई जनताको एजेन्डाको रूपमा संसद्मार्फत आगाडि ल्याइएको मात्र छ । तर यो जनताको एजेन्डा हुँदै होइन । राजनीतिक दल जनताको अधिकार अभिव्यक्ति गर्ने माध्यम अवश्य हुन्, तर स्वयंमा जनताको पूर्ण अभिव्यक्ति र इच्छा होइनन् । दलका एजेन्डा जनताका एजेन्डा हुँदैनन् । त्यसैले जनताको सर्वोच्चताको प्रत्याभूति दलले मात्र गरेर हुँदैन । न त अदालत नै जनताको अधिकारको सर्वोच्चताको व्याख्याता हुन्छ । त्यसो भए प्रश्न जन्मिन्छ सर्वोच्चता कहाँ छ ? सर्वोच्चता सधैं जनतासँगै रहन्छ । जनताको सर्वोच्चताको अधिकारको कसैले हनन नगरोस् भनेर नै आवधिक निर्वाचन, आवधिक जिम्मेवारी, आवधिक सरकारको व्यवस्था गरिएको हो । जनता शक्तिको स्रोत हो । तर त्यतिबेलासम्म जनता शक्तिको स्रोत हो, जुन बेलासम्म अधिकारप्राप्त व्यक्तिबाट शक्तिको दुरुपयोग हुँदैन । जुन दिन अधिकारप्राप्त व्यक्तिबाट शक्तिको दुरूपयोग हुन्छ, त्यो दिन जनता शक्तिको स्रोत नभएर शक्तिविहीन गराउने स्रोत हुन्छ । जनता कानुनको स्रोत पनि हो । तर कतिजना नागरिक भएपछि जनता हुने भन्नेचाहिँ अमूर्त छ । त्यसैले आजभोलि दुईचारजनाको एजेन्डा बोकेर जनताका भावना, चाहना र इच्छाको दुहाइ दिएर स्वार्थ लुटिन्छ । सानो झुन्डलाई जनताको अर्थ लगाइन्छ । त्रुटि यहींनेर छ । यो त्रुटि सच्याउनुको सट्टा आफैंले आफैंलाई सर्वोच्चताको बिल्ला लगाउने हो भने यसले लोकतन्त्रमाथि नै हानि गर्दछ । त्यसैले अब राज्यका हरेक अंगले कुनै पनि निर्णय गर्नुअगाडि आफ्ना कुरा होइन, जनताका कुरा आत्मसात गर्न सक्नुपर्छ । आफ्नो सर्वोच्चताको खोजी होइन, जनताको सर्वोच्चतालाई सम्बोधन गर्न सक्नुपर्छ । त्यसो गर्न सके मात्र लोकतन्त्रको मर्म र भावनाअनुरूप हुन्छ र लोकतन्त्र पनि संस्थागत हुन्छ, अन्यथा लोकतन्त्र कमजोर हुँदै जान्छ ।"
नत्र यसपटक भोट नहाल्ने !,"उमेर पुगेको नेपालीले निर्वाचनमा भोट दिन पाउने अधिकार उसलाई संविधानले दिएको हुन्छ । तर भोट पाउने उम्मेदवार योग्य, सक्षम, इमानदार, राष्ट्रवादी छैन र भ्रष्टाचारमा नाम कमाएको छ भने त्यस्ता उम्मेदवारलाई भोट दिन्नँ भन्ने अधिकार पनि संविधानले दिएको छ । उसलाई भोट दिन कसैले बाध्य पार्न सक्दैन, ऊ स्वतन्त्र हुन्छ विचारमा ! यो लोकतन्त्रको विशेषता हो ।हुन त नेपालको इतिहासमै पहिलोपटक प्रधानन्यायाधीशमाथि एउटा सानो प्रहरी अधिकृत सिफारिसको बढुवालाई लिएर कार्यपालिका र न्यायपालिकाबीच ठूलै युद्ध सुरु भएको छ । अब यो युद्धले कुन रूप लिन्छ, थाहा छैन । वैशाख ३१ गते आउन अब धेरै दिन छैन । निर्वाचन आयोगको तयारी पनि पूरा भइसक्यो । ऊ अब 'ब्यालेट बक्स' ! खोलेर बस्न मात्र बाँकी छ । उम्मेदवारको फाराम भर्ने काम पनि उत्साहपूर्वक सकियो । प्रधानमन्त्री र निर्वाचन आयुक्त अब चुनाव कुनै शक्तिले रोक्न सक्दन भन्दै हिँडेका छन् । तर बजारमा निर्वाचन हुँदैन भन्नेहरू पनि छन् । बरु सत्ताधारी दलले संसद् नै विघटन गर्ने प्रस्ताव ल्याउन सक्छन् अथवा यस्तै केही कदम चालिन्छ, जसले निर्वाचन सार्न सक्छ भन्ने जस्ता हल्ला पनि चलेका होइनन् । तर सत्य यो हो कि सधैं एउटै अनुहार, निष्क्रिय, भ्रष्टाचारमा लिप्त, राष्ट्रको भन्दा आफ्नो व्यक्तिगत स्वार्थलाई प्राथमिकता दिने अनुहार मतपेटिकामा पटकपटक प्रवेश गर्न खोज्छ भने त्यसतर्फ विचार गर्ने बेला आएको छ । माओवादीको दसबर्से सशस्त्र संघर्ष समाप्त भएर सबै दल एक ठाउँमा उभिए पछि अब त नेपाली जनताले दुःख पाउने दिन गए, देशमा शान्ति हुनेछ र जनता आआफ्ना काममा लागेर यो राष्ट्रलाई 'नयाँ राष्ट्र' बनाउने काममा दत्तचित्त भएर लाग्ने छन् भन्ने नेपालीले आशा गरेका थिए । संघर्षमा मारिएका गरिब र निमुखाको परिवारलाई राहत दिने र संघर्षमा हराएकाको खोजी गर्नेजस्ता आश्वासन पनि बाँडिएको थियो । यी सपना सपनामै सीमित रहे । यसबीचमा दुइटा संविधानसभा निर्वाचन भए । मुलुकमा गणतन्त्र आयो भनियो, तर नयाँ होइन पुरानै नेपालको अस्तित्व पनि अहिले खतरामा परेको छ । नेपाली सेनाले नै राष्ट्रिय सुरक्षामा कतै आँच आउने देखिए, हामी तयार छौं भनेको छ । अब हामीले तिनैलाई फेरि भोट दिने ? यसबीचमा बीच कैयौं प्रधानमन्त्री भए, तर देशले सच्चा देशभक्त र जनताको हितमा काम गर्ने एउटै प्रधानमन्त्री पाएन । ती प्रधानमन्त्रीले आफ्नै दलको भागबन्डा मिलाए र राष्ट्रका गतिला स्थानमा आफ्नै मान्छेलाई बसाएर 'गाँठ' कमाउने र आफू मात्रै धनी हुने अभियान चलाए । देशका जनता हेरेको हेर्यै भए, जनताको स्तर माथि जान सकेन । हरेक क्षेत्रमा दलीयकरण भयो । देशको उद्योगधन्दा, उत्पादन केन्द्रमा कामभन्दा बढी दलीय राजनीति सुरु भयो । मित्रराष्ट्रले नेपाली जनतालाई भनेर बनाइदिएका उद्योग लोकतान्त्रिक सरकारले कौडीको मूल्यमा छिमेकतिर बेचिदियो । त्यसबाट प्राप्त हुने रोजगार र उत्पादनबाट नेपाली जनताले पाउँदै आएको सुविधाबाट पनि वञ्चित हुनुपर्यो । आज आफ्नो देशमा रोजगार नपाएर लाखौं जनता विदेश जान बाध्य भएका छन् । तिनले पठाएको पैसाबाट देशको अर्थतन्त्र चली रहेको छ । जुन देशमा 'पकेटमा भएको रकम' पनि पूरा खर्च गर्न नसक्ने सरकार हुन्छन्, त्यस देशमा विकासको सपना देख्नु र रोजगार बढ्छ भन्ने सोच्नु सपनाबाहेक के हुन सक्छ ? पुराना छोडेर नयाँ, युवा र पढेलेखेका विज्ञलाई चुनावमार्फत शासनमा ल्याउन सकिए परिवर्तनको अनुभूति गर्न सकिएला नत्र अहिलकै भद्रगोल अवस्था यथावत् रहनेछ । नेपालको इतिहासमा अहिलेसम्म नभएका रमाइला घटना भइरहेका छन् । सरकारको नेतृत्व गरिरहेको माओवादी केन्द्रकै सिफारिसमा पहिलोपटक महिला प्रधानन्यायाधीशमाथि महाभियोग प्रस्ताव दर्ता भयो, त्यो पनि एक महिना कार्यकाल बाँकी रहेको अवस्थामा । प्रहरी प्रमुखको बढुवा सिफारिसको विषयलाई लिएर । योभन्दा लज्जास्पद प्रक्रिया के हुन सक्छ ? यस्तो राजनीति गर्ने नेताले नेतृत्व गरेको पार्टीलाई फेरि विजयी बनाएर पठाइयो भने देशको हालत के होला ? यतिका वर्ष बितिसक्दा पनि देश जहाँको तहीं छ, राजनीति, व्यवस्थापन, शिक्षा, यातायात, अनि परराष्ट्र नीति, उद्योग नीति कुनै नीति ठीक छैन भने तिनै पुराना अनुहारलाई नै फेरि सत्तामा पुर्याउनु भनेको आफ्नै थाप्लोमा हिर्काउनु हो । स्थानीय तहमा देखिएको युवा सक्रियतालाई प्रोत्साहन गर्न सक्नुपर्छ । फेरि पञ्चायतकालदेखि खाँदै आएका, आफ्नो स्वार्थपूर्ति गरेर टन्न कमाएकालाई नै फेरि जनप्रतिनिधिका रूपमा चयन गर्ने हो भने हामी नेपालीले देश छोडेर गए हुन्छ ! यसपटक स्थानीय निकायमा महिलाको सहभागिता ठूलै हुनु राम्रो संकेत हो । विवेकशील नेपाल दलकी रञ्जु दर्शनाको जस्तो आँट र भर गरेर इमानदारीसाथ अगाडि बढ्ने हो भने नेपाली महिलामा बरु विश्वास गर्न सकिन्छ । राजनीति गन्जागोल छ । कसैले दिएको आदेश कसैले मान्दैन । कसैले कसैको भनाइ सुन्दैनन् । कसैले कसैलाई टेर्दैनन् । जनताका अप्ठ्याराका गाँठो फुकाउने कुनै दल, नेता या सरकार यी केही वर्षयता देखा परेका छैनन् । वैशाख ३१ गते आउन अब धेरै दिन छैन, तर राजनीतिक तहमा कुरा मिलेकै छैन । यसबाहेक हाम्रो प्रहरी, प्रशासन सरकारी अड्डामा अनुशासन छैन । बढी राजनीति छ । शिक्षा क्षेत्रमा जसको शक्ति उसको भक्तिजस्तो छ । एक कक्षाको लागि अभिभावकले मासिक एक लाख तिर्नुपर्ने हुँदैछ, नक्कली डाक्टर, नक्कली औषधि, नक्कली शिक्षक, नक्कली खानेकुरा, नक्कली जागिरेको बिगबिगी छ । देशमा अपराध बढ्दो छ । भ्रष्टाचार नेपालको विशेषता भएको छ । काम नपाएर सबै गाउँका युवा विदेश जान्छन् । हामीकहाँ छिमेकी भारतका मान्छे आएर काम गर्छन् । आखिर हाम्रा नेपालीले बाहिर गएर कमाएको पैसा र भारतीय मजदुरले नेपालमा काम गरेर भारत पठाएको पैसा पनि सायद नेपालकै बढी लान्छन् होला ? यसमा अनुसन्धान कसले गर्ने ? व्यापार घाटा देखाउन सजिलो छ, घटाउने उपाय खोइ ? राजनीतिक भद्रगोल सफा गरेर निष्पक्ष, स्वच्छ र शान्तिपूर्ण वातावरणमा चुनाव गर्नु नै अहिलेको प्रमुख कार्यभार हो । पुराना छोडेर नयाँ, युवा र पढेलेखेका विज्ञलाई चुनावमार्फत शासनमा ल्याउन सकिए परिवर्तनको अनुभूति गर्न सकिएला नत्र अहिलकै भद्रगोल अवस्था यथावत् रहनेछ । विकास पनि सम्भव छैन । देशका कार्यकारी र न्यायपालिका दुवैले राम्रो सम्बन्ध राखेर समन्वयात्मक रूपमा इमानदारीसाथ निस्वार्थ रूपले आआफ्नो नियमकानुनअनुसार काम गर्ने हो भने मुलुकमा शान्ति स्थापना भई विकास सम्भव हुने थियो । के यसतर्फ राजनीतिक दलले सोचेका होलान् ? के जुँगाको लडाइँ कायम राखेर देशलाई समयसुहाउँदो परिवर्तन गर्न सकिएला ? अहिलेको जस्तो कार्यपालिका, व्यवस्थापिका र न्यायपालिकाबीचको अहं कायम रह्यो भने नेपालको अस्तित्व नरहन सक्छ । यसतर्फ किन ध्यान जाँदैन राजनीतिक नेतृत्वको ? हामी निर्वाचनको सँघारमा छौं । मधेसकेन्द्रित दलहरूले निर्वाचनमा भाग नलिने बताउँदै आएका छन् । के यही अवस्थामा दोस्रो चरण्को निर्वाचन सम्भव होला ? के मधेसकेन्द्रित दलले उठाएका माग सम्बोधन गर्न सम्भव छ ? यस विषयमा दुवै पक्ष स्पष्ट भएर अघि बढ्न सकेनन् भने दोस्रो चरणको निर्वाचन असम्भव छ । सत्तासीन र प्रतिपक्षी दलहरूले जुँगाको लडाइँ छोडेर जनताको अधिकार स्थापित गर्न लागेनन् भने देशको अवस्था थप भयावह हुनेछ ।"
ब्याडमिन्टनमा निजी क्षेत्रको उत्साहजनक लगानी,"इटहरी: अख्तियार कार्यालय इटहरीका प्रमुख प्रेमप्रसाद भट्टराईको दिनचर्या ब्याडमिन्टन खेलबाट सुरु हुन्छ । हप्तामा तीनचार दिन भ्याएसम्म स्वास्थ्य र कसरतका लागि खेल्ने गरेको छु, भट्टराई भन्छन्, इन्डोर र सजिलो खेल भएकाले ब्याडमिन्टन खेल्ने गरेको हुँ । भट्टराई स्कुले विद्यार्थी छँदा भलिबल र टेनिस खेल्थे । तर, जागिरे जीवनसँगै उनको मन पर्ने खेल पनि परिवर्तन भएको छ । भलिबल खेल्न अलि कुद्नुपर्छ, जुन हाम्रो उमेरमा त्यतीति सजिलो हुँदैन, भट्टराई भन्छन्, टेनिस खेल्न ठाउँ छैन । त्यसैले ब्याडमिन्टन खेल्छु । अख्तियार प्रमुख भट्टराईमात्रै हैन, इटहरीमा बिहानबिहान ब्याडमिन्टन कोर्ट धाउनेको संख्या ठूलो छ । व्यवसायी, सरकारी जागिरे र युवालाई ब्याडमिन्टन कोर्टमा भेटिन्छ । नयाँ र फुर्सदिला पुस्ताका खेलाडीले करिअर तथा स्वास्थ्यका लागि ब्याडमिन्टन खेले पनि कामकाजी र व्यावसायिक पुस्ताका लागि इटहरीमा सोखिनहरूको खेलका रूपमा लोकप्रिय छ ब्याडमिन्टन । त्यो कामकाजी र व्यावसायिक पुस्तामा व्यवसायी, सरकारी जागिरे, सुरक्षा निकायका अधिकारी तथा सभासद्सम्म पर्छन् । सुनसरी क्षेत्र नं २ का सांसद रेवतीरमण भण्डारी शारीरिक तन्दुरुस्तीका लागि ब्याडमिन्टन खेल्ने बताउँछन् । भण्डारी अक्सर बिहान आफंैले उद्घाटन गरेको इटहरी ब्याडमिन्टन क्लबको कोर्टमा भेटिन्छन् । स्वास्थ्यका लागि खेल खेल्नु आश्यक छ । त्यसमा ब्याडमिन्टन मन पर्ने र सहज खेल हो, उनी भन्छन्, त्यसैले व्यवसायी र खेलप्रेमी मिलेर इटहरीमा पहिलोपटक ब्याडमिन्टन कोर्ट बनाएका छौं । सो ब्याडमिन्टन कोर्ट निर्माणका लागि उनी आफैंले समेत आर्थिक सहयोग गरेका थिए । साथै स्थानीय दाताको सहयोगमा सो ब्याडमिन्टन भवन निर्माण गरिएको हो । त्यससँगै जिल्लामा निजी तथा सामुदायिक तवरले ब्याडमिन्टन कोर्ट निर्माण हुने क्रम बढेको छ । जिल्लाकै चर्चितमध्ये इटहरी ब्याडमिन्टन क्लब २०७१ सालदेखि सञ्चालनमा आएको हो । क्लबका अध्यक्ष मणि गुरुङका अनुसार सो ब्याडमिन्टन कोर्ट डेढ कट्ठा जग्गामा बनेको छ। जग्गा र हलको मूल्यांकन गर्दा झन्डै एक करोड रुपैयाँबराबरको सम्पत्ति रहेको अध्यक्ष गुरुङ बताउँछन् । क्लबले पछिल्लो समय हलनजिकैको १० धुर जग्गासमेत किनेको छ । क्लबमा इटहरीका दुई सयभन्दा बढी मानिस आजीवन सदस्य छन् । तिनले भवन निर्माणमा आर्थिक सहयोगसमेत गरेका छन्। अहिले इटहरीमा निजी र सामुदायिक तवरबाट यस्ता चारवटा ब्याडमिन्टन हल बनेका छन् । इटहरी ब्याडमिन्टन क्लबबाहेक इटहरीस्थित बीउबिजन कार्यालयभित्र रक्तमाला ब्याडमिन्टन क्लब छ । त्यससँगै सगरमाथा ब्याडमिन्टन क्लब पनि सञ्चालनमा छ । इटहरीकै आँपगाछीमा पनि सडकछेउ निजीस्तरमा सिंगल कोर्टको ब्याडमिन्टन भवन बनाइएको छ । इटहरी ब्याडमिन्टन क्लबका उपाध्यक्ष लक्ष्मी धिताल ब्याडमिन्टन हलको निर्माणपश्चात् जिल्लामा ब्याडमिन्टन खेलको विकासमा मद्दत पुगेको बताउँछन् । हामी पुराना मानिस स्वास्थ्यका लागि खेलिरहेका छौं, उनले भने, तर नयाँ पुस्तालाई भने व्यावसायिक रूपमा तयार हुन कोर्टले मद्दत मिलेको छ ।"
भव्य समारोहबीच ब्याडमिन्टनको पूर्वाञ्चल छनोट सुरु,"इटहरी : अन्नपूर्ण इन्टरनेसनल कर्पोरेट ब्यान्डमिन्टन प्रतियोगिताको पूर्वाञ्चलस्तरीय छनोट खेल मंगलबार इटहरीमा सुरु भएको छ । सुनसरीका प्रमुख जिल्ला अधिकारी गोपालप्रसाद पराजुलीले प्रतियोगिताको उद्घाटन गर्नुभएको हो । प्रजिअ पराजुलीले अन्नपूर्ण मिडिया नेटवर्कले खेलको विकासको लागि विभिन्न जिल्लामा छनोट खेल सुरु गरेकोमा प्रशंसा गर्दै निरन्तरता दिन आग्रह गर्नुभयो । कार्यक्रममा नेपाल ब्याडमिन्टन संघका केन्द्रीय उपाध्यक्ष चन्द्रशेखर लामाले ब्याडमिन्टन खेलको इतिहासबारे बोल्दै नयाँ पुस्ताको लागि यस्ता प्रतियोगिताले प्रोत्साहन र अभ्यासको मौका सिर्जना गर्ने बताउनुभयो । यस्तै पत्रकार महासंघ सुनसरीका अध्यक्ष अमर खड्काले सूचना तथा जानकारीको सम्प्रेषणमा अग्रणी रहेको अन्नपूर्ण मिडिया नेटवर्कले खेल क्षेत्रमा देखाएको सक्रियताको प्रशंसा गर्दै स्थानीय स्तरका खेलाडीहरुको प्रवद्र्धनमा यस्ता खेलले मद्दत गर्ने बताउनुभयो । इटहरी ब्याडमिन्टन क्लबका अध्यक्ष मणिराज गुरुङले इटहरीमा आएर अन्तर्राष्ट्रिय प्रतियोगिताको छनोट खेल आयोजना गरेकोमा अन्नपूर्ण मिडिया नेटवर्कको प्रशंसा गर्नुभयो । अन्नपूर्ण मिडिया नेटवर्कका क्षेत्रीय संयोजक मनोज बस्नेतले ब्याडमिन्टन खेलको क्षेत्रीय छनोटका विजेता तथा उपविजेताले अन्तर्राष्ट्रिय खेलाडीसँग खेल्ने मौका पाउने बताउनुभयो । वहाँले पहिलो पटक राजधानीबाहिर छनोट खेल सञ्चालन गरिएको बताउँदै प्रतियोगिताले स्थानीय खेलाडीहरुलाई अन्तर्राष्ट्रिय खेलाडीसँग जोड्नेसमेत बताउनुभयो । कार्यक्रममा सशस्त्र प्रहरी बल बराह बाहिनी पकलीका डीआइजी जानकी भट्टराई, राष्ट्रिय अनुसन्धानका पूर्वाञ्चल प्रमुख डीआइजी लक्ष्मण गुरुङ, नेपाल प्रहरीका कोशी अञ्चल प्रहरी कार्यालय प्रमुख एसएसपी उत्तम कार्की, सुनसरीका स्थानीय विकास अधिकारी तुलसीबहादुर श्रेष्ठ, कोष तथा लेखा नियन्त्रण कार्यालय सुनसरीका प्रमुख बद्रीप्रसाद घिमिरे, इलाका प्रशासन धरानका प्रमुख कमल थापा, नेपाली सेना बटुकदल गण इटहरीका प्रमुख शुलभ खड्का, क्षेत्रीय ट्राफिक प्रहरी कार्यालय पूर्वाञ्चलका प्रमुख एसपी शौरभ राणा, सुनसरीका प्रहरी प्रमुख एसपी पोषराज पोखरेल, सशस्त्र प्रहरी बल सीमा सुरक्षा कार्यालयका प्रमुख एसपी रमेशकुमार सुवेदी, राष्ट्रिय अनुसन्धान कार्यालय सुनसरीका अनुसन्धान उपनिर्देशक नगेन्द्र दाहाल, राष्ट्रिय रेफ्री समीरबहादुर सिंहको उपस्थिती रहेको थियो । अन्नपूर्ण पोष्टको पूर्वाञ्चल ब्यूरो प्रमुख कुमार लुईँटेलको सभापतित्वमा भएको कार्यक्रम अन्नपूर्ण पोष्टका संवाददाता रत्नप्रसाद आचार्यले सञ्चालन गर्नुभएको थियो । कार्यक्रममा सुनसरीका पत्रकार, व्यवशायी तथा खेलाडीहरुको उपस्थिति रहेको थियो । तीन दिनसम्म चल्ने प्रतियोगितामा पूर्वका सुनसरी, मोरङ, पाँचथर, इलामलगायत विभिन्न जिल्लाका १ सय ३० खेलाडीहरु सहभागि छन् । प्रतियोगितामा पुरुष एकल, पुरुष डबल्स र महिला एकलसहित तीन विधामा खेल सञ्चालन हुनेछन् । यसअघि सुदूरपश्चिमाञ्चलको धनगढी, मध्यपश्चिमाञ्चलको नेपालगन्ज र पश्चिमाञ्चको बुटवल र पोखरामा यस्तै छनोट खेलहरु भइसकेका छन् । प्रतियोगितालाई नेपाल ब्यान्डमिन्टन संघले सहकार्य गरेर सहयोग गरेको छ ।"
अन्नपूर्ण अन्तर्राष्ट्रिय कर्पोरेट ब्यान्डमिन्टनको पूर्वाञ्चल छनोट आजदेखि,"इटहरीः अन्नपूर्ण अन्तर्राष्ट्रिय कर्पोरेट ब्यान्डमिन्टन प्रतियोगिताको पूर्वाञ्चलस्तरीय छनोट खेल मंगलबारदेखि इटहरीमा सुरु हुँदैछ । आगामी बुधबारसम्म सञ्चालन हुने प्रतियोगिता इटहरीस्थित इटहरी ब्यान्डमिन्टन क्लबको कभर्ड हलमा सञ्चालन हुनेछ । अन्नपूर्ण मिडिया नेटवर्कको आयोजनामा हुने अन्नपूर्ण अन्तर्राष्ट्रिय कर्पोरेट ब्याडमिन्टन प्रतियोगिताअन्तर्गत पूर्वाञ्चल छनोट खेलको उद्घाटन सुनसरीका प्रमुख जिल्ला अधिकारी गोपालप्रसाद पराजुलीले गर्नेछन् । यस्तै कार्यक्रममा पूर्व क्षेत्रका प्रहरी प्रमुख तथा विभिन्न संघसंस्थाका प्रतिनिधि अतिथि रहनेछन् । पूर्वाञ्चल क्षेत्रीय छनोटको सबै तयारी पूरा भइसकेको अन्नपूर्ण मिडिया नेटवर्कका क्षेत्रीय संयोजक मनोज बस्नेतले जानकारी दिए । प्रतियोगितामा पुरुष एकल, पुरुष डबल्स र महिला एकलसहित तीन विधा समावेश छन् । प्रतियोगिताका विजेता तथा उपविजेता खेलाडीले राजधानीमा हुने अन्नपूर्ण अन्तर्राष्ट्रिय कर्पोरेट ब्यान्डमिन्टनमा सहभागिताको अवसर पाउनेछन् । उनीहरूलाई काठमाडौं आउन र जानका लागि खर्चसमेत आयोजक अन्नपूर्ण मिडिया नेटवर्कले नै बेहोर्नेछ । पूर्वाञ्चलस्तरीय छनोटमा पूर्वका सुनसरी, मोरङ, पाँचथर, इलामलगायत विभिन्न जिल्लाका एक सय ५० भन्दा बढी खेलाडी इटहरी आइपुगेका प्रतियोगिताका सहयोगी तथा स्वयंसेवी प्रशिक्षक रकम लिम्बूले जानकारी दिए । अन्नपूर्ण मिडिया नेटवर्कले काठमाडौंमा हुने अन्तर्राष्ट्रिय खेलका लागि पूर्वाञ्चलमा समेत छनोट प्रतियोगिता गरेकोमा यहाँका खेलाडी हर्षित छन् । इटहरी ब्याडमिन्टन क्लबका अध्यक्ष मणि गुरुङले यस्ता प्रतियोगिताले खेल संस्कृतिको विकास हुने र खेलाडीलाई समेत हौसला मिल्ने बताए । अन्तर्राष्ट्रिय प्रतियोगिताअन्तर्गत सुदूरपश्चिमाञ्चलको धनगढी, मध्यपश्चिमाञ्चलको नेपालगन्ज र पश्चिमाञ्चको बुटवल र पोखरामा क्षेत्रीय छनोट प्रतियोगिता सम्पन्न भइसकेका छन् ।"
