शीर्षक,विवरण
चिकेन नेकमा भारतीय चिकेन हर्ट !,"बेलायती उपनिवेशकालीन नीति र रणनीतिले चलिरहेको भारतलाई यतिबेला कुनै ठूलो समस्या परेको छ । स्वतन्त्र भारतको स्वतन्त्र विदेश नीति नहुनु नै अहिलेको भारतको पीडा हो । यही पीडाको छटपटीमा फनफनी घुमिरहेछ, संसारको सबैभन्दा ठूलो प्रजातन्त्र । त्यसैले मुक्तिको स्वतन्त्र बाटो संसारको ठूलो प्रजातान्त्रिक देशले अझै फेला पार्न सकेको छैन । अझै अलमलमा छ भारत । आफ्नै स्वतन्त्र विदेश नीति भएको भए त्यो बेरुवा औंठी (स्पाइरल) जस्तो चक्रको पूरै परिक्रमा गरिसक्दा माथिल्लो चरणमा र फेरि त्यो चक्र पूरा गरेपछि अर्को चरणमा पनि गुणात्मक फड्को मार्न सक्थ्यो । तर साधारण औंठी (सर्कल) जस्तो एउटै चरणमा फन्को मारिरहने विदेश नीति भएकाले भारतले यात्रा त सुरु गर्छ, तर सधैं एकै ठाउँमा पुगेर अन्त्य हुन्छ । बेरुवा औंठी (स्पाइरल) जस्तो घुमे पनि माथि चढेर उचाइमा पुग्न कहिल्यै सक्दैन । चक्कर लगाउन त खोज्छ, तर फेरि त्यही गएर डल्लिन्छ । यो नै भारतीय विदेश नीतिको दुर्भाग्य हो । गुणात्मक रूपमा भारतीय नीतिले फट्को मार्न नपाएकाले उसको विदेश नीतिको नियती सिसिफसको उकालो चढाइ बनिरहेको छ । जति गर्दा पनि माथिल्लो चरणमा प्रवेश गर्न नै सक्दैन ! सन् १९४७ मा स्वतन्त्र भएपछिका सात दशक भारतले बेलायती नीतिलाई निरन्तरता दिएर चलायो । तर भारत जहाँको तहीं अड्किरहेको छ । त्यसैले अहिले आएर भारतलाई बेलायती उपनिवेशवादी शैली घाँडो मात्र बनेको छैन, उसको समृद्धितर्फको यात्राको वाधक नै बनिरहेको छ । उसो त बेलायत आफैं अन्तर्राष्ट्रिय सम्बन्धमा हल्लनटट्टु बनिरहेको छ भने उसैका पुराना नीतिको भर परेको भारतको अवस्था कस्तो होस्? भारतको अन्तर्राष्ट्रिय, क्षेत्रीय तथा छिमेकीसँगको सम्बन्ध नेहरूजीको दर्शन, राजनीति र कूटनीतिबाट सुरु हुन्छ, तर अन्त्य भने सधैं नरगिसको नृत्यमा पुगेर सकिन्छ ! भारतीयहरू नै यस्ता किस्सा सुनाउँछन् । नीतिगत रूपमा भारतको अस्पष्टता र अन्योलबाट वाक्कदिक्क भएका भारतीयहरूको निराशा हो उपरोक्त भनाइ ! त्यसैले भारतको सुरुआतको जोसखरोस कहिल्यै लक्षमा पुगेर सफल हुन पाउँदैन, नेपालसँग भएका भारतीय सन्धिहरू कार्यान्वयन नभएजस्तै । चिनियाँहरूले प्रधानमन्त्री मोदीसँग सीधा सम्पर्कमा बसेर तथाकथित भारतीय कूटनीतिज्ञहरूलाई बल्ड्याङ खुवाइसकेका छन् । त्यसैले भारतको कुनै पनि छिमेकीसँग सुमधुर सम्बन्ध कायम हुन सकेको छैन । अरू त अरू २० वर्षको शान्ति तथा मैत्री सम्बन्ध भएको रसियासँग पनि उसको सम्बन्ध कटुतापूर्ण बन्दै गएको छ । दुःखको बेलामा सहयोग गर्ने रसियासँगको सम्बन्ध पनि यतिखेर झुराँट अवस्थामा पुगेको छ । भारतरूस सम्बन्ध अहिलेको अप्ठेरोमा कच्चा वैद्यको मात्रा, यमपुरीको यात्रा झैं बनेको छ । सधैं पाकिस्तानलाई उक्साएर भारतलाई शस्त्रीकरणको होडमा पुर्याएर विपन्न अवस्थामै राखिरहने अमेरिकासँग सोभियत संघको विघटनपछि भारतले सम्बन्ध बढायो । चमत्कारिक रूपमा भारतको उन्नति हुन्छ भनेर भारत अमेरिकातिर लहसिएको थियो । तर भारतीय कच्चा कूटनीतिज्ञले अमेरिकाको नाफाघाटाको सम्बन्ध चिन्न सकेको देखिँदैन । आखिर अमेरिकासँग चोक्टा खान गएको भारत ओल्लाघरे साहुको ऋणले नपुगेर माथ्लाघरे साहुकहाँ ऋण लिन पुगेको जन्तरे झैं यता न उताको झैं बन्न पुगेको छ । रूससँग सस्तोमा हतियार किनेको भारत रूससँग भन्दा दोब्बर बढी डलर तिरेर हतियार किन्न बाध्य बन्यो । यो उसलाई खाऊँ भने काइँला बाबुको अनुहार नखाऊँ भने दिनभरिको सिकार बन्न पुग्यो । यहीकारणले भारतसँग चिढिएर रूसले पनि पाकिस्तानतिर सम्बन्ध विस्तार गर्न थालेको हुनुपर्छ । रूसपाकिस्तान सम्बन्ध भारतको लागि प्रत्युत्पादक बनिरहेको छ । भारत लामो समय उपनिवेश बनेकाले भारतीय शासकहरूमा औपनिवेशिक शैली अपनाइयो भने मालिक बनिन्छ भन्ने मध्ययुगीन भ्रम कायम छ । कूटनीतिमा आक्रामकता प्रभावकारी हुँदैन । सत्तरी वर्षअघि महात्मा गान्धी र सुभाषचन्द्र बोस जस्ता महान् व्यक्तिहरूको नेतृत्वमा स्वतन्त्र भारत बने पनि स्वाधीनतापछि भारतले न आफ्नो छुट्टै पहिचान बनाउन सक्यो न त भारतीय जनतामा व्याप्त गरिबीबाट मुक्ति पायो । जबकि भारतपछि स्वतन्त्र बनेको चीनले माओको सांस्कृतिक क्रान्ति र लामो फड्कोको दुस्साहसी बाटो सच्याएर पनि विश्व शक्ति बनिसकेको छ तर भारत संसारकै दरिद्रतम सब सहारान मुलुकहरूको अवस्थामा भारतीय जनतालाई राखेर आणविक शक्तिसम्पन्न मुलुक भएको धक्कु दिइरहेको छ । निकट छिमेकीसँग युगौंदेखिको सुमधुर सम्बन्ध पनि बिगारेर शत्रुतापूर्ण व्यवहारको अवस्थामा पुगेको छ अनि धाक भने विश्वको शक्तिशाली राष्ट्र बन्ने लगाइरहेको छ । भारतले स्वतन्त्रतापछि वंशजको अंशको रूपमा पाएका क्षेत्रीय तथा अन्तर्राष्ट्रिय मुद्दाहरू समाधान हुनु त कहाँ हो कहाँ, ती जटिल बनेर नयाँ विवादहरूको रूपमा एकपछि अर्को गर्दै सतहमा देखिन थालेका छन् । राष्ट्रिय, क्षेत्रीय र अन्तर्राष्ट्रिय सम्बन्धका रूपमा संवेदनशील बनेर देखा परिरहेका छन् । भारतीय सकसहरू रूस, चीन, अमेरिकासँग मात्र होइन, वरिपरिका सबै छिमेकीहरूसँग गहन रूपमा देखा पर्न थालेका छन् । भारतले राष्ट्रिय होस् वा क्षेत्रीय अथवा अन्तर्राष्ट्रिय सम्बन्धलाई सधैं भारतको सार्वभौमसत्ता र राष्ट्रिय अखण्डताको रूपमा मात्र प्रस्तुत गर्ने प्रयत्न गरिरह्यो । यसले भारतीय भ्रष्ट राजनीतिज्ञलाई मद्दत नै पुर्याइरहेको थियो । उनीहरू यिनै नारालाई नीति र राष्ट्रियताको मुद्दा बनाउँदै सत्तामा आरोहण गरिरहे । किनभने बेलायती उपनिवेशवादीबाट उनीहरूले पाएको शिक्षा, गरेको प्रयोग र जानेको शिक्षा नै थियो फुटाउ र शासन गर ! तर भारतीयहरूले ख्यालै गर्न नसकेको कुरा के भने उनीहरूले बीसौं शताब्दी र एक्काइसौं शताब्दीमा विश्वमा आएको आर्थिक, राजनीतिक, शिक्षा, व्यवस्थापन, कूटनीतिक क्षेत्रमा आएको परिवर्तन र मारेको फड्कोबारे भेउ नै पाएनन् । विश्वमा पुरानो ढाँचा नारायणहरि बनेको सायद भारतीयलाई पत्तो छैन । भएको भए विज्ञान प्रविधिले मारेको अविश्वसनीय फड्को, व्यापार, कूटनीतिमा थपिएका आयाम, बसाइँसराइ, मानवीय स्रोतको विश्वव्यापी प्रयोग र पार्टनरसिपबारे सोचेको देखिने थियो । अहिलेजसरी अररो जडसूत्रवादीजसरी भारत रहिरहने थिएन । तर उनीहरूले आफ्नो पुस्तैनी र स्थायी शत्रुको रूपमा चित्रित गरिरहेको चीनले गएको चालीस वर्षमा मारेको फड्कोलाई हलुका टिप्पणी गरेर आफ्नो पुरुषार्थ छाँटिरहे । चीनले अमेरिकाको सहयोगमा अमेरिकालाई उछिन्न नसक्ने कुतर्क गरिरह्यो । जब चीनले अमेरिकालाई सबै क्षेत्रमा टक्कर दियो अनि सबैतिर खैलाबैला मच्चिन थालेको छ । अमेरिकामा ट्रम्पको र रूसमा पुटिनको उदयलाई संसारमा को शक्तिशाली भन्ने राष्ट्रवादी लडाइँको चरमोत्कर्ष हो भन्ने भारतीय संस्थापन पक्षले थाहै पाएन । झन् सी जिनपिङजस्तो राष्ट्रवादीले जबर्जस्त कदम चालिसकेको रुढिवादी भारतले कसरी पत्तो पाओस् ? जब विश्वको रुल मेकर म हुँ भनेर चीनले आफ्नो स्वरलाई मधुरो बनायो, भारतले चीनका कमजोरी ठान्यो । जबकि क्युवन काण्डमा रूसले क्युबालाई नछोऊ भनेर अमेरिकालाई धम्क्यायो, जोन अफ केनेडीले भने, रूस आणविक शक्तिसम्पन्न राष्ट्र बनेछ । यसलाई अब धम्क्याएर हुँदैन । तर यो शिक्षा भारतीय भृत्यतन्त्रका कूटनीतिज्ञले के थाहा पाऊन् ? चिनियाँहरू फूर्ति लगाउँछन् भनेर भारतीयले एकातिर हलुका पाराले टिप्पणी गरे भने अर्कोतिर परम्परागत रूपमै आफूलाई सीमित गरे । उनीहरू एउटै रटना लगाइरहे पाकिस्तान बलियो हुनुहुन्न । भारत कमजोर हुन्छ ।भारतको रुढिवादी यो रोदनयुक्त छट्पटाहटलाई कसले सुन्ने ? सुनेरै के हुन्छ ? अमेरिका, रूस, जर्मनी, बेलायत, फ्रान्स, जापानको आफैं रुल सेट गर्ने पुरानो गेम नै चेन्ज भइरहेको आश्चर्यचकित छन् ! अमेरिका जलवायु परिवर्तनको अन्तर्राष्ट्रिय पार्टनरसिपबाट आफूलाई बाहिर निकालिरहेछ । नाफ्टा अर्थात् नर्थ अमेरिकी फ्री ट्रेड एग्रिमेन्ट, पूर्व अमेरिकी राष्ट्रपति ओबामाले हस्ताक्षर गरेको टीपीपी अर्थात् ट्रान्स प्यासिफिक पार्टनरसिपबाट अमेरिका फर्किरहेको छ । इरानसँगको डिलबाट पनि अमेरिका पन्छिइरहेको छ । यी त केही उदाहरण मात्र हुन् । कसरी अमेरिका विश्व राजनीतिमा रुल मेकरको ठाउँबाट झरिरहेको छ ? तर विश्व अर्थराजनीतिको संक्रमणकालमा उदाउँदा देशहरूसँग टाढिएर भारत भने कमजोर बनिरहेको अमेरिकासँंग रणनीतिक साझेदारी गर्न पुगेको छ । हुन त भारतीयहरूलाई अस्ताउँदाहरूसँग सम्बन्ध विस्तार बानी छ, तर त्यो उदाउँदो भारतको लागि प्रत्युत्पादक हुने पक्का छ । भारत उत्तरपूर्वी भारत प्रवेश गर्ने नेपाल र बंगलादेशबीचको भागलाई चिकेन नेक भनेर अतिरञ्जना गरिरहेको छ, त्यो उसको चिकेन हर्टको कारण हो । होइन भने यो ठाउँबाट सेना लगेर मात्र भारतले उत्तरपूर्वी राज्यहरूको समस्या समाधान गर्न सकिरहन्छु भन्ने ठानेको छ ? भारतीय चिकेन हर्टहरूले के कुरामा ध्यान पुर्याउनु जरुरी छ भने उसले भुटानमा जुन हस्तक्षेप गरेको छ, त्यसबाट भुटानलाई सधैं बेफाइदा नै हुन्छ भन्ने छैन किनभने अहिले जसरी भारत र चीन जुधेका छन्, त्यसले कालान्तरमा भुटानलाई स्वाधीन मुलुक बनाउनै छ । भारतले रकमी पाराले रोक्न खोजेर त रोकिएन नि ! भुटानी शरणार्थीलाई देशनिकाला गरेर हराएन नि !भारतीय नेतृत्वले यो मोडमा चार कुरा थाहा पाउनु जरुरी देखिन्छ । १) भारतीय कर्मचारीतन्त्र परम्परागत र जडसूत्रवादी छ र यसले वैदेशिक सम्बन्धमा पनि यसरी प्रभाव पारिरहेको हुन्छ कि राजनीतिक नेतृत्वले पत्तै पाउँदैन । २) भारतीय सम्भ्रान्तहरूको शासन सत्ता र शक्तिमा यति दह्रो पकड छ कि सत्तरी वर्षमा पनि भारतीय राजनीति सर्वसाधारण जनताबीच पुग्नै सकेको छैन । भारत न सोसलिस्ट हो न परोपकारी । यो त गरिबको छेउमा पनि पुग्न सकेको छैन । लोकतन्त्रले भारतमा जरा हालेको भए स्वतन्त्रताको सत्तरी वर्षमा भारतीय जनता सवसहारानका गरिबसँग तुलना हुन्थ्यो ? ३) भारत बेलायती उपनिवेशवादीहरूको सोचको दायराबाट बाहिर निस्कनै सकेको छैन । अहिले पनि भारतीय नेतृत्वले पश्चिमी पकडबाट बाहिर निस्केर आफ्नै देश भारतलाई हेर्नसम्म सकेका छैनन् । ४) जसरी नेपालमा राणा, पञ्चायतको धङधङी हावी छ, त्यसैगरी भारतमा बेलायती उपनिवेशवादीहरूका चाकर सामन्त र ठालुहरूको दायराबाट भारतले मुक्ति नै पाएको छैन । त्यसैले मोदीजस्ता चिया बेच्ने सामान्य व्यक्ति जनसंगठन र चुनावी जनपरिचालनले कार्यकारी प्रधानमन्त्री बन्दा पनि उनले आफ्नो राजनीति र स्कुलिङ भारतभर विस्तार गर्न सकेका छैनन् । अन्तर्राष्ट्रिय राजनीतिका विश्लेषकहरू भन्छन्, चीनको लागि अहिले चीनभुटान सिमानाको डोक्लाम विवाद कुनै विवाद नै होइन । उदाउँदो चीन यस्ता झीनामसिना कुरामा के अल्मलिन्थ्यो ? ऊ अमेरिका, जापान र कोरियासँग दक्षिणी चीन सागरमा भिडिरहेको छ । अफ्रिका, ल्याटिन अमेरिका र मध्यपूर्वमा जुन घनीभूत रूपमा प्रवेश गरिरहेछ, भुटानसंँग डोक्लाम कुनोको लागि मरिमेटेर के भिड्थ्यो ? नेपालसँगकै सम्बन्धमा चीनले जुन उदारता देखाएर सगरमाथाको शिखर मात्र होइन, अरू उत्तरी भूभागमा माओ छँदै जुन उदारता देखाएर नेपालचीन सिमानालाई सुमधुर बनाएको थियो, त्यस्तो कूटनीतिक चनाखो र दूरगामी बनेर अगाडि बढ्ने देशले फुच्चे भुटानसँग के टक्कर गर्छ होला र ? तर भारतले चीनभुटान सीमाको इसुमा गाउँको फोके बिचारी ले जस्तै डिट्ठापन देखाएर जुन सैनिक परिचालन गरेको छ, लाग्छ चीनले साम, दाम, दण्ड, भेदको नीति अपनाएर भुटानको स्वाधीनता, अखण्डता, सार्वभौमसत्तालाई भने भारतबाट मुक्त नपारी छोड्ला जस्तो लाग्दैन ! यसो हुनु भनेको चीनको अन्तर्राष्ट्रिय राजनीतिको रुल मेकर पोजिसन झन् सुदृढ हुनु हो ! यो कुरा अन्ध देशभक्तिको गीत गाउने भारतीयले बुझ्न पनि सकेका छैनन्, सम्बोधन त के खाएर गरून् ! भारतीय मिडियाले भारतका पुराना र मिति गुज्रिसकेका तर्क र विचार जुन एकोहोरो रूपमा मुन्रो डक्ट्रिनको रूपमा बढाइरहेका छन्, तिनले चिनियाँहरूको कूटनीतिक चालको भेउसम्म पाउन सकेको देखिँदैन । थाहा पाएको भए, भारतीय राष्ट्रिय सुरक्षा सल्लाहकार डोभललाई चीन बोलाएर जुन कुराकानी गरेको छ, त्यसो गर्दा भारतीय विदेश मन्त्रालयलाई किनारा लगाइसकेको छ । चिनियाँहरूले प्रधानमन्त्रीसँग सीधा सम्पर्कमा बसेर तथाकथित भारतीय कूटनीतिज्ञहरूलाई बल्ड्याङ खुवाइसकेका छन् । बल्ड्याङ पनि किन नखाऊन्, ती तिनै रणनीतिक भारतीय कूटनीतिज्ञ हुन्, जसले सधैं छिमेकीहरूलाई मध्ययुगीन, म्याद गुज्रिएका कूटनीतिक रटनाहरू रटेर भारतलाई ब्रिटिस उपनिवेशवादीहरूले कोरिदिएका फर्मुलामा हिँडाइरहे । यसको उदाहरण खोज्न अन्यत्र गइरहनै पर्दैन । नेपालको कोदारी राजमार्ग बन्दा सबैभन्दा विरोध भारतले गरेको थियो । बीपी राजमार्ग जापानले बनाउन लाग्दा सकेसम्म रोक्न खोजे र त्यो नसकेपछि दुई लेनको चौडा सडक बन्नै दिएन । कारण ? कारण सीधा छ, उनीहरूले भने, यो सडक चौडा बन्यो भने चिनियाँ ट्यांकहरू चार घन्टामा भारतमा आक्रमण गर्न पुग्छन् । तथ्यांकले बताउँछ, कोदारी राजमार्ग बन्दा भारतमाथिको व्यापारिक निर्भरता २२ प्रतिशतमा झरेको थियो । अहिले चीनले काठमाडौं, पोखरा, लुम्बिनी पुग्ने रेल बनाउने कुरा गर्दा भारतीयहरू कन्दनी कसेर लागेका छन्, त्यसलाई बन्न नदिन । नेपालमा मदारीका बाँदर नचाएर के यो सम्भावनाको अन्त्य हुन्छ र ? यो मार्ग बन्यो भने खासमा सबैभन्दा बढी फाइदा भारतलाई नै हुने पक्का छ ।"
राजपाको भविष्य,"राष्ट्रिय जनता पार्टी तराईमधेसका जनताको हितमा गठन भएको दाबी गरिन्छ । त्यसको पुष्टि गर्ने हो भने राजपाले विगतका क्रियाकलापप्रति आत्मसमीक्षा गर्दै तेस्रो चरणको निर्वाचनमा विनासर्त सहभागी हुनुपर्छ । भारतमा भारतीय जनता पार्टीको उदयबाट प्रभावित या उत्प्रेरित भई विभिन्न तराईमधेसकेन्द्रित पार्टीले राजपा नामको पार्टी गठन गरेका हुन् भने उनीहरूले बुझ्नुपर्छ नरेन्द्र मोदीले भाजपाको पारम्परिक हिन्दुत्वभन्दा भ्रष्टाचार, विकास, सुशासन, विरासतको भरमा टिकेको राजनीति, जातीय नारा आदि सवालको उठान गर्दै करोडौं भारतीयको मन जितेका थिए । राजपा नेताहरू यस तथ्यसँग अनभिज्ञ छैनन् कि नेपालको संविधानअनुसार प्रदेश होइन, काम गर्न सके स्थानीय एकाइहरूलाई नै अधिकारसम्पन्न बनाइएको रहेछ । झनै तराईमधेसका जनताका लागि त अधिकारसम्पन्न स्थानीय एकाइ बढी महत्वका छन् । पटकपटक सत्तासीन भएका नेताहरूले सत्तामा नरहँदा तराईमधेसका अधिकारको नारा दिएजस्तै आफू जिम्मेवारीमा रहँदा जनताको हितमा अपेक्षित काम गर्न सकेनन् कि ? भन्ने गुनासो छ । सत्तामा नरहँदा तराईमधेसका हक र अधिकारको कुरा गर्ने तर सत्ता र नेतृत्वको सवालमा पार्टी नै किन टुक्राटुक्रामा विभक्त हुन्छन् ? मुलुकमा संघीय गणतन्त्रको घोषणासँगै तराईमधेसमा विभिन्न हक र अधिकारका सवाल उठाएर तराईमधेसका सर्वसाधारण जनता पनि सडकमा उर्लिएकै हुन्, जसरी पार्टी र तिनका नेताहरूलाई उछिन्दै भन्दा करोडौं जनता राजतन्त्रविरुद्ध स्वतस्फूर्त उत्रिएका थिए । जनताका भावना आत्मसात गर्दै या नवगठित क्षेत्रीय पार्टीमा नै आफ्नो हित निहित हुने देखेर हो, कांग्रेस, एमालेलगायतका पार्टीको केन्द्रीय तहमा रहेका विभिन्न उच्च पदमा आसीन भइसकेकाहरू पनि नवगठित तराईमधेसकेन्द्रित राजनीतिक पार्टीहरू नयाँ पार्टी गठन गर्न थाले या यस्ता गठित पार्टीहरूमा आबद्ध हुन थाले । तराईमधेसका जनतालाई सुशासनको प्रत्याभूति दिन, भाषागत कारणले सिर्जित असहजता हटाउन र तराईमधेसको समृद्धिको लागि पनि तराईमधेसमा स्थानीय सरकार अपरिहार्य छ । विशेषगरी उपेन्द्र यादवबाट नेतृत्व गरिएको तराईकेन्द्रित आन्दोलनको नेतृत्वमा लामो वर्षसम्म कांग्रेसको नेतृत्वमा स्थापित महन्थ ठाकुरलगायतका नेताहरू पनि तराईमधेसकेन्द्रित आन्दोलनको नेतृत्व गर्न पुगे । परिणामस्वरूप पहिलो संविधानसभाको चुनावमा तराईमधेसकेन्द्रित पार्टीहरूले उल्लेख्य सफलता हासिल गरे । तर उनीहरूले त्यसपछि के ती मतदाताको भावनाको प्रतिनिधित्व गरे ? एकगढ भएर जनताको भावनाको कदर गर्नुको साटो किन उदेकलाग्दा चरित्र ता प्रवृत्ति उजागर हुन पुगे ? स्थानीय निर्वाचित प्रतिनिधि नहुँदा तराईमधेसका दसौं लाख जनता एकातर्फ वर्षौंदेखि प्रशासनिक झन्झटबाट पीडित छन् भने अर्कोतर्फ विभिन्न खाले बहुदलीय र बहुपक्षीय संयन्त्रबाट उनीहरूको शोषण भएको छ । अझै पनि जातीय उत्पीडन, सामाजिक विभेददेखि दहेज प्रथा, अनमेल विवाह र बोक्सीको नाममा हुने उत्पीडनबाट पनि उनीहरू नै पीडित छन् । सार्वजनिक स्वास्थ्य एवं शिक्षण संस्थाहरू जस्तो अस्पताल, विद्यालय आदिमा न्यून नै किन नहोस्, लगानीअनुसारको प्रतिफलबाट उनीहरू वञ्चित रहेको अवस्था छ । राजनीतिक एवं प्रशासनिक क्षेत्रहरूको मिलेमतोमा त्यहाँ व्याप्त भ्रष्टाचार सहजै दृष्टिगोचर हुन्छ ।सीमापारिका बिहार र उत्तरप्रदेश राज्य सरकारहरूले त्यहाँ जाँड, रक्सी, तमाखु, सुर्ती, चुरोट, गुट्खा आदि घातक पदार्थ प्रतिबन्ध लगाएका छन् या लगाउने क्रममा छन्, तर दुर्भाग्य नेपालतिर तिनको प्रयोग बढिरहेको अवस्था छ । भौगोलिक रूपमा सहज भए पनि बाटोघाटो र पुलपुलेसाको अभाव छ । बनिसकेकाहरू पनि निर्माणकालमा हुने गरेका भ्रष्टाचारले प्रयोगमा आएको छोटो समयमै भत्किने गर्छन् । यसबारे जानकारी दिने कोही हुँदैन । जिल्लास्थित सरकारी कार्यालयहरूमा काम पट्ट्याउन पनि धेरै नागरिकलाई भाषागत एवं अन्य कारणले सकसै हुन्छ । हुन त यो समस्या पहाडमा पनि नरहेको होइन । तराईमधेसमा सामाजिक न्यायको स्थिति झनै कमजोर छ, अझै पनि जातीय उत्पीडन कायम छ । एक्काइसौं शताब्दीमा पनि अभिशापको रूपमा रहेका दुई विकृतिहरू सुदूरपश्चिममा छाउपडी अझै पनि कायम भएजस्तै तराईमा दहेज प्रथा हट्न सकेको छैन । कामकाजी भाषाको कारणले तराईमधेसका वासिन्दालाई अप्ठ्यारो छ भन्ने तथ्य आत्मसात गरिनुपर्छ । तराईमधेसका जनतालाई भाषागत कारणले लोकसेवा आयोगको प्रशासनिक पदहरूमा प्रतिस्पर्धा गर्न केही अप्ठ्यारो होला । तर कृषि, शिक्षा चिकित्सा, इन्जिनियरिङ आदि प्राविधिक एवं विज्ञान विषयका क्षेत्रमा उनीहरू अग्रपंक्तिमा छन् । जमिन समथर भएकाले यातायातलगायतका पूर्वाधारहरूको निर्माण कार्य त तराईमा सहज हुनुपर्ने हो । तराईमधेसका सहरहरूको फोहोरमैला निष्कासन, सरसफाइ, बाटोघाटो जस्ता सवालमा पनि अपेक्षित विकास हुन नसक्नुमा दोषी को छ ? यसका लागि जिम्मेवारहरूको अकर्मण्यता र भ्रष्ट प्रवृत्ति जिम्मेवार छ । तराईमधेसमा जनसंख्याको चापसँगै रोगको प्रकोप पनि बढी छ । तर सो अनुपातमा किन सार्वजनिक अस्पताल या स्वास्थ्य संस्थाहरू विकसित हुन सकेनन् ? किन जनताका पक्षमा जारी हुने नीतिनिर्देशहरू त्यहाँ लागू हुँदैनन् ? आफ्नो सार्वजनिक कार्यस्थलको सुधारमा किन त्यहाँ कार्यरत जनशक्तिको चासो रहन्न ? किन मानवीय समवेदना तिरोहित झैं प्रतीत हुन्छ । किन त्यहाँ दातृनिकायबाट जनताका निम्ति प्रदानित सेवाका साधनहरूको सदुपयोग हुन्न ? किन ती साधनहरू छोटो समयमै बेकाम्मे हुने गर्दछन् । तराईमधेसवादको नेतृत्व गर्ने नेताहरू विखण्डनकारी छैनन् । उनीहरूमा राजधानी काठमाडौंप्रतिको आकर्षण छ भन्ने बलियो प्रमाण पनि प्रस्तुत गर्न सकिन्छ । उनीहरूमध्येका प्रशस्त सम्पत्ति आर्जन गर्नेहरूले राजधानीमा बहुमूल्य घरघडेरी या चलअचल सम्पत्ति जोडेका छन् । उनीहरूमा विखण्डनकारी प्रवृत्ति रहेको भए सायद राजधानीमा त्यत्रा विशाल सम्पत्ति जोड्ने थिएनन् । स्थानीय एकाइहरू प्रशासनिक, न्यायिक र विकाससम्बन्धी अधिकारले सम्पन्न भए तराईभाषीले भोग्नुपरेका भाषिकलगायतका अप्ठ्यारा हटेर वैयक्तिक एवं सामूहिक काम गर्न सहज हुनेछ । नागरिकता, मालपोत, भूमिसुधारसम्बन्धी काम पनि सहज हुनेछ । जहाँसम्म मधेसी मोर्चाहरूले माग गरेको संविधान संशोधनको सबाल छ, स्थानीय एकाइको निर्वाचनमा उनीहरूको सहभागीताले त्यसको झनै पुष्टि गर्नेछ । तराईमधेसमा सम्पन्न हुने स्थानीय चुनावमा व्यापक सहभागीताबाट तराईमधेस जनताको भावना मुखरित हुन सक्छ । आखिर संविधान गतिशील हुन्छ, आवश्यकताअनुसार त्यसमा संशोधन जरुरी पनि हुन्छ । तराईमधेसमा सम्पन्न हुने स्थानीय चुनावको माध्यमबाट जनताका निम्ति सुशासन र सहजता मात्रै हासिल हुने होइन, संविधानमा आवश्यक पर्ने संशोधनका निम्ति जनमत तयार गर्ने अवसर पनि मिल्छ। दुई दशकपछि नयाँ स्वरूपसँगै सम्पन्न हुन लागेको स्थानीय चुनावमा तराई एवं मधेसवादीले भाग लिनु नै उनीहरूको हितमा हुनेछ । अब तराईका जनताका निम्ति सुशासन अपरिहार्य छ । आखिर उनीहरूले अहिले कायम उच्चतम् राजनीतिक व्यवस्थाको विकल्प खोजेका पनि होइनन् ।एक अन्तर्वार्तामा राजपाका नेता महन्थ ठाकुर कुनै व्यवस्थाविरुद्ध एक विद्रोही झैं प्रस्तुत भए । तर उनीजस्ता परिपक्व र लोकतान्त्रिक व्यवस्थाप्रति प्रतिबद्ध नेताले निहित स्वार्थ र तुष्टिको लागि तराईमधेसका जनतालाई अहित हुने काम गर्ने छैनन् । स्थानीय चुनाव बहिष्कार गर्दा प्राप्त उपलब्धि गुम्न सक्ने त्रासले मधेसका बुद्धिजीवीसमेत त्रस्त छन् । तराईमधेसका जनतालाई सुशासनको प्रत्याभूति दिन, भाषागत कारणले सिर्जित असहजता हटाउन र तराईमधेसको समृद्धिको लागि पनि तराईमधेसमा स्थानीय सरकार अपरिहार्य छ । राजपाले निर्वाचनमा भाग लिएन भने भोलि उसले पश्चात्ताप गर्नुपर्नेछ ।"
दलित र स्थानीय निर्वाचन,"भारतीय संविधान लेखनका प्रमुख आर्किटेक्ट डा भीम राव अम्बेडकर सन् १९५२ को प्रथम लोकसभा निर्वाचनमा हारे, सन् १९५४ मा पुनः उठे तर हार बेहोरे । लोकसभामा निर्वाचित हुने उनको सपना अधुरै रह्यो । अम्बेडकरले भनेजस्तो दलितहरूको जनसंख्याको आधारमा निश्चित स्थान छुट्ट्याएर दलितहरूको मतले दलितहरूबाटै आफ्नो प्रतिनिधि चुन्न पाउने व्यवस्था भारतमा संस्थागत हुन सकेको भए त्यो मोडेल नेपालको सन्दर्भमा पनि बहसको विषय बन्थ्यो । निश्चित क्षेत्रको जातिगत बाहुल्यलाई सम्बोधन हुने गरी संघीय प्रदेशहरूको निर्माण गरिएको छ, तर समाजमा सबैभन्दा शोषितपीडित दलितहरूको जनघनत्व भएको कुनै निश्चित क्षेत्रगत भूगोल छैन । तसर्थ दलितहरूको कुल जनसंख्याको आधारमा निश्चित सिटसंख्या निर्धारण गरी दलितहरूको मतले दलित प्रतिनिधि चुन्न पाउने संवैधानिक व्यवस्था दलितहरूका लागि राम्रो विकल्प हुन सक्थ्यो । दलितका मतले निर्वाचित प्रतिनिधि निश्चय नै दलितहरूप्रति जवाफदेही र दलित हकहितका उत्तरदायी हुने थिए । आरक्षण र समानुपतिक कोटाबाट निर्वाचित प्रतिनिधिहरू सम्बन्धित दलहरूप्रति बढी जवाफदेही हुने हुँदा दलितहरूको अहम् मुद्दाहरूमा उनीहरूको भूमिका प्रभावकारी हुन सकेको छैन भन्ने कुरा भारत र नेपालको हालसम्मको अनुभवले देखाउँछ । दुई दशकको अन्तरालपश्चात् २ नम्बर प्रदेशबाहेक अन्यमा स्थानीय निर्वाचन सम्पन्न भएको छ । २०५४ सालमा सम्पन्न पछिल्लो स्थानीय निर्वाचनयता मुलुकमा थुप्रै परिवर्तन भएका छन् । ती परिवर्तनबाट प्राप्त उपलब्धि संस्थागत गर्दै संविधानसभाको निर्वाचनमार्फत लोकतान्त्रिक गणतन्त्र नेपालको संविधान जारी भइसकेको छ । हालै सम्पन्न स्थानीय निर्वाचनले नयाँ संविधान कार्यान्वयनको पहिलो खुट्किलो पार गरेको छ । यो निर्वाचनले लामो समयसम्म रिक्त रहेको स्थानीय निकायको पदपूर्ति मात्र पूरा गरेको छैन, प्रदेशको सीमांकनसम्बन्धी विवादलाई लगभग साम्य पारेको छ । समकालीन राजनीतिमा दलहरूले खेलेको भूमिकाका आधारमा उनीहरूको पोजिसन पनि निर्धारण गरिदिएको छ । समय जति बदलिए पनि नबदलिएको हाम्रो समाजमा भर्खरै गाउँ पसेको सिंहदरबारको अधिकारले कस्तो प्रभाव पार्ला त ? संसदीय र अन्य निकायको निर्वाचनभन्दा स्थानीय निकायको निर्वाचन अवश्य नै महत्वपूर्ण हो । यसले विकासको रेखा मात्रै कोर्दैन, जनस्तरमा राजनीतिक प्रभाव, जनचेतनाको विकास र त्यसले ल्याएको सामाजिक परिवर्तनको पनि मापन गर्छ । जति नै ठूला राजनीतिक परिवर्तनहरू भए पनि त्यसको सामाजिक प्रभाव सोचेअनुरूप परेको रहेनछ भन्ने कुरा निर्वाचन परिणामले प्रस्ट देखाउँछ । दलित उम्मेदवार उठाउँदा निर्वाचन हारिन्छ भन्ने ग्रसित मानसिकताबाट दलहरू अझै मुक्त हुन सकेका रहेनछन् । प्रथम र दोस्रो चरणमा सम्पन्न कुल पाँच सय ७७ स्थानमध्ये एक उपमहानगरपालिका, दुई नगरपालिका र केही गाउँपालिकामा प्रमुख र उपप्रमुख पदमा दलित उम्मेदवारहरू निर्वाचित भए । दलितलाई उम्मेदवार बनाउँदा नमस्कार गर्नुपर्छ भनी टिकट दिन आनाकानी गरिएका धनगढी उपमहानगरपालिकाबाट निर्वाचित नृप ओडको विजय नै सम्भवतः महत्वपूर्ण उपलब्धि हो । प्रत्येक वडामा एकजना दलित महिला सदस्य निर्वाचित गराउनुपर्ने संवैधानिक प्रावधानले दुई हजार चार सय बाउन्नजना दलित महिला निर्वाचित भएका छन् । दलितहरूको कोटामा अनिवार्य उठाउनुपर्ने भएपछि कतिपय सक्षम र जुझारु दलित कार्यकर्ताले मौका पाएनन् । समष्टिगत रूपमा स्थानीय निकायमा दलितहरूको प्रतिनिधि भनेकै दलित महिला हुन् । संख्यात्मक हिसाबले धेरै भए पनि उनीहरूको हैसियत ठालुहरूले गरेका निर्णयको साक्षी बन्नु र उनीहरूकै रोहबरमा ल्याप्चे ठोक्नुभन्दा बढी हुने छैन । २०५४ सालको स्थानीय निर्वाचनमा दलितहरू वडा सदस्यमा फाट्टफुट्ट निर्वाचित भएका थिए । उनीहरूमध्ये कतिपयसँग चियापानको समयमा भोग्नुपरेको छुवाछूतको दुव्र्यवहार र बोल्नेक्रममा हैसियत सम्झाइएका तीता अनुभव थिए । त्यस्ता दुव्र्यवहारको सामना नवनिर्वाचित दलित प्रतिनिधिहरूले पुनः गर्नेछन् भन्ने कुरा नकार्न सकिँदैन। स्थानीय निकायलाई शक्तिशाली बनाउने सम्बन्धमा गान्धी र अम्बेडकरको बीचमा तीव्र वैचारिक ध्रुवीकरण थियो । गाउँ नै वास्तविक भारतको प्रतिविम्ब भएकाले शक्ति पृथकीकरणका आधारमा स्वनिर्भर, स्वशासित र अधिकारसम्पन्न ग्राम पञ्चायत निर्माणको लागि गान्धीले जोड दिए । दलित र अल्पसंख्यकहरूमाथि हिन्दु उच्च जातीय वर्ग तथा ठाकुरहरूको अत्याचार र ज्यादती विद्यामान रहँदै आएको समाजलाई अधिकारसम्पन्न बनाउँदा दलितहरूमाथि झन् बढ्ता दमन हुने र मानवअधिकारको अवसान हुने अम्बेडकरको निष्कर्ष थियो । गान्धी गाउँबाट सहर पसेकाहरूलाई गाउँ फर्कन अभिप्ररित गर्थे । अम्बेडकर गाउँका दलितहरूलाई सहर पस्न अभिप्रेरित गर्थे । ग्रामीण सशक्तीरणले दलितहरू जोखिममा पर्ने अम्बेडकरको आठ दशक पहिलेको विश्लेषण हालसम्म पनि सही रहेको तर्क टाइम्स अफ इन्डियाका स्तम्भकार तथा वरिष्ठ पत्रकार एसए नायरले केही समयपहिले एक लेखमार्फत व्यक्त गरेका थिए । उनको तर्क भारतीय समाजमा दलितहरूमाथि भएको दमन, शोषण, अत्याचार र हिंसाका घटनाहरूको अध्ययनका आधारमा थियो । निर्वाचनको रौनकले धपक्कै देश ढाकेको बेला हाम्रो समाजको तीतो यथार्थलाई प्रतिविम्बित गर्ने केही घटनाका समाचारहरू पनि छिटपुट रूपमा मिडियामा आए । बाजुरा जिल्लाको छेडदह गाउँपालिकामा चुनाव प्रचारमा हिँडेका प्रेमबहादुर विकलाई भैंसीको गोठ छोएको निहुँमा गोठधनी राजेन्द्रबहादुर सिंहले दुई हजार जरिवाना तिराए । उनीसँगै हिँडेका वडाध्यक्ष वीरबहादुर रावल चुइँक्क बोलेनन्, उल्टो प्रेमबहादुरसँग पैसा नभएकाले उनले तिरिदिए । असार २५ गते गुल्मी मुसीकोटका कर्णबहादुर सार्कीलाई स्थानीय पसलमा भाँडा नमाझेकाले रगताम्य हुने गरी कुटिए । असार २० गते सुर्खेत साटाखानीकी टीका मिजार धारामा पानी छोएको निहुँमा बेहोस हुने गरी कुटिइन् । केही समय पहिले स्वर्गद्वारी नगरपालिकानिवासी सपन विकलाई तँ कामीको भएर मेरो छोरोसँग झगडा गर्ने भन्दै स्थानीय थापा थरका एक व्यक्तिले हात भाँचिदिए । अस्ति भर्खर इटहरी हलगढामा बस्दै आएका अन्तर्जातीय विवाह गरेका एकजोडी असुरक्षाका कारण स्थानीय प्रहरी चौकीमा शरण लिन गए । । यस्ता घटना दैनिकरूपमा अनिगिन्ती हुन्छन् । कोही सुनिन्छन् र कोही सुनिँदैनन् । समय जति बदलिए पनि नबदलिएको हाम्रो समाजमा भर्खरै गाउँ पसेको सिंहदरबारको अधिकारले कस्तो प्रभाव पार्ला त ? सानातिना विकास योजनाको लागि केन्द्रको मुख ताक्नुपर्ने र झीनामसिना कामको लागि पनि राजधानी धाउनुपर्ने व्यवस्थाले आहत भएका जनतालाई अधिकारसम्पन्न स्थानीय निकायले निश्चय नै राहत दिनेछ । तर दलितहरूको लागि यो निर्वाचन आशा र त्रास दुवै मिसिएको उपलब्धि हुनेछ । एकाध स्थानमा प्रमुख र उपप्रमुख पदमा प्राप्त सफलता र उल्लेख्य संख्यामा दलित महिलाहरूको सहभागिता सकरात्मक उपलब्धि हुन् । तर शक्तिशाली निकायमा दलितहरूको फितलो सहभागिताले स्रोत र अवसरमा फेरि पनि बहुसंख्यक र हैकमवालाहरूकै पहुँच हुनेछ । भारतको उत्तरप्रदेशमा ठाकुरहरू जागे झैं दुर्गम गाउँहरूमा राजासाब, बाबुसाब, काजीसाब, मुखिया र जिम्मुवालहरू पुनः जाग्ने सम्भावनालाई नकार्न सकिँदैन । दलितविरुद्ध हुने ज्यादतीका घटनाहरू स्थानीय स्तरमा कथित भद्राभलाद्मीहरूको रोहबरमा मिलापत्र गरेर टुंग्याउने चलनको पुनरावृति हुन सक्नेछ । उच्च जातीय र बहुसंख्यकहरूको तर्फबाट निर्वाचित प्रतिनिधिहरू शोषितपीडितका पक्षधरभन्दा पनि सामन्तहरूका कठपुतली हुन सक्ने सम्भावना पनि त्यत्तिकै छ । तसर्थ स्थानीय निकायमा प्रत्यायोजन गरिएको अधिकार दलित, अल्पसंख्यक तथा सीमान्तकृतहरूका विरुद्धमा दुरुपयोग हुन नदिन केन्द्रीय स्तरमा भरपर्दो अनुगमनकारी संयन्त्र हुन आवश्यक छ । राष्ट्रिय दलित आयोग, अन्य संघसंस्था, सञ्चारमाध्यम, नागरिक समाज तथा मानव अधिकारकर्मीहरूको भूमिका पहिलेभन्दा अझ प्रभावकारी हुनुपर्नेछ नत्र भने डा अम्बेडकरले विश्लेषण गरे झैं स्थानीय निकायको अधिकार बहुसंख्यकले अल्पसंख्यकलाई दमन गर्ने लाइसेन्स हुनेछ ।"
मूल्यमान्यताको उपहास,"नेपाली समाज यतिबेला संकटपूर्ण अवस्थाबाट गुज्रिरहेको छ । यतिबेला सर्वत्र सामाजिक मूल्य एवं मान्यताको स्खलन र निर्लज्जताको बोलावाला हुन पुगेको छ । समाज, राष्ट्र र मानवताको बारेमा कसैलाई चासो रहेको पाइँदैन । सरकार चलाउनेहरू र आफूलाई समाजका अगुवा भनाउनेहरू सबै संकुचित स्वार्थको घेरामा बाँधिन पुगेका छन् । उनीहरूलाई जनता मर्कामा र राष्ट्र एवं समाज संकटमा परेको कुराप्रति कुनै सरोकार छैन । तापनि तिनीहरू नै सरकार चलाउने र समाजका अगुवा बन्ने दौडमा एकोहोरो लागिपरेका देखिन्छन् । हिजो समाजमा यसै किसिमका हर्कत गर्नेहरू सामन्त, जाली र फटाहा कहलिन्थे । तर आज राष्ट्र एवं समाजलाई निर्लज्जतापूर्वक दोहन गर्नेहरू परिवर्तनकारी र प्रजातन्त्रवादी कहलिन पुगेका छन् । उनीहरूको यस किसिमको व्यवहार देखेर सर्वसाधारण परिवर्तन, प्रजातन्त्रजस्ता शब्द सुन्दा नै नाक खुम्च्याउन थालेका छन् । जसले गर्दा हिजोका दिनहरूमा देशमा परिवर्तन गर्न र प्रजातन्त्र ल्याउन लागिपर्नेहरूले लाज मान्नुपर्ने अवस्था सिर्जना हुन पुगेको छ । यो सबै हुनुको मूल कारण समाजमा कायम मूल्यहरूको समाप्ति र समयसापेक्ष सकारात्मक मूल्यमान्यताको स्थापना हुन नसक्नु हो । यस कुराको प्रमाण खोज्न कुनै ठूलो लगानी र परि श्रमको आवश्यकता छैन । प्रत्येकले आफूवरिपरिको परिवेशलाई गम्भीरतापूर्वक नियाल्नु र आफूहरूलाई समाजका अगुवा हौं भन्नेहरूको कथनी र करनीबीचको फरक छुट्याउनु मात्र पर्याप्त हुन्छ । भर्खरै मात्र स्थानीय तहको निर्वाचन सम्पन्न भएको छ । जनतालाई असमञ्जसमा पार्ने खालका आश्वासन बाँड्दै स्थानीय तहमा निर्वाचित प्रतिनिधिहरूले धेरै ठाउँमा पद बहाली गरिसकेका छन् । जनतामाझ अब देशमा जबर्जस्त विकास, निर्माण र परिवर्तन हुन्छ भन्ने भ्रम पारिएको छ । निर्वाचनमा सहभागी सबैजसो दलहरूको नेतृत्वले निर्वाचन परिणामको समीक्षा गर्दै निर्वाचनमा अलि धेरै पैसा खर्च गर्न सकेको र जनतामाझ अझ बढी भ्रम छर्न सकेको भए योभन्दा राम्रो परिणाम हासिल गर्न सकिने रहेछ भन्ने निष्कर्ष निकाल्न पुगेका छन् । यतिखेर जनताले भोगिरहेका समस्या र दलीय नेतृत्वको व्यवहार एवं कार्यशैली हेर्दा जोकोही पनि आक्रोशित हुन पुग्छन् । केही समयअघि पश्चिमको दुर्गम पहाडी जिल्लामा पाठेघरको अत्यधिक रक्तस्रावका कारण गम्भीर हुन पुगेकी एक महिलाको स्वास्थ्यमा सेनाका जवानले रक्तदान गरेका कारण सुधार सम्भव भएको समाचार प्रकाशमा आएको थियो । तर यो खबर प्रसारण भएको केही दिनभित्रै एकजना नेताले आफ्नी श्रीमतीको स्वास्थ्य परीक्षण गराउन थाइल्यान्ड लिएर गएका थिए । यो घटनालगत्तै पूर्वराजा ज्ञानेन्द्र शाहले भने आफ्नो मुटुसम्बन्धी उपचार काठमाडौंमा गराएका थिए । हालै फ्रान्सका निर्वाचित राष्ट्रपतिले त्यहाँको संसद् सदस्य संख्या बढी भएको भन्दै त्यसलाई घटाउने प्रस्ताव संसद्मा प्रस्तुत गर्ने आफ्नो योजना सार्वजनिक गरिरहँदा हामीकहाँ संविधानमा भएको प्रत्यक्ष निर्वाचित हुने प्रतिनिधिसभा सदस्य संख्यालाई १६५ बाट बढाएर २४० बनाउन सत्तारुढ दलहरूले भित्री योजना बनाइरहेको सार्वजनिक भएको थियो । प्रजातन्त्रको संरक्षण र देशको विकास फोस्रा नाराहरूबाट अनि राष्ट्रियताको जगेर्ना पुर्खाहरूको त्याग एवं बलिदानको धाक लगाएर मात्र सम्भव हुने कुरो होइन । यसको लागि आफ्ना निहित स्वार्थलाई तिलाञ्जली दिँदै परिवर्तनका उपलब्धिहरूको संरक्षण अनि देश र जनताका दुस्मनविरुद्ध सशक्त रूपमा प्रस्तुत हुने आँट गर्नुपर्छ । एकातिर देशको राजधानी काठमाडौंमा सार्वजनिक यातायातका साधनहरूमा यात्रा गर्ने सर्वसाधारणले अपमान, यातना र ठगीसमेत ब्यहोर्नु परिरहेको कुरालाई सरकार एवं सम्बन्धित निकायले बेवास्ता गरिरहेको छ भने अर्कोतिर यसै अवधिमा निर्वाचन आयोगका पदाधिकारी एवं राष्ट्रपति कार्यालयसमेतलाई महँगा गाडीहरू खरिद गर्ने कुरा सार्वजनिक भएको छ । यति मात्र नभएर सरकारका पूर्वमन्त्रीहरू र विभिन्न राजनीतिक दलका नेताहरूबाट अनधिकार सरकारी गाडीहरूको उपयोग भइरहेको प्रसारणमा आएको छ । यसले सरकारी सम्पत्तिको लुटको अवस्थालाई दर्शाउँछ । यद्यपि राष्ट्रपतिको लागि गाडी खरिद गर्ने सवालमा पानीमाथिको ओभानो बन्ने किसिमले खण्डन आएको भए पनि त्यसप्रति जनता खासै विश्वस्त हुन सकिरहेका छैनन् । यसै क्रममा भूकम्पपीडितहरूले तेस्रो वर्षासमेत त्रिपालमुनि बिताउनु परिरहेको प्रति सरकार एवं सम्बन्धित निकायको गम्भीरतापूर्वक ध्यान जान सकेको छैन । तराईको सप्तरी जिल्लालगायतका भूभागमा बाढीबाट र रामेछापलगायतका पहाडी भूभागमा बाढी एवं पहिरोबाट सर्वसाधारण पीडित भएका छन् । कतिपयले ज्यानसमेत गुमाउन पुगेका छन् । राजधानीभित्रै ढलले बगाएर स्कुले विद्यार्थीको मृत्यु हुँदा र सडकका खाल्डाहरूमा परेर मानिस एवं सवारी साधन दुर्घटनामा पर्दासमेत कुनै प्रभावकारी उपाय अवलम्बन हुन नसक्नुले सरकारको अक्षमतालाई त उजागर गरेको छ । योभन्दा बढी यस कुराले विकासको नारा दिएर जनताका आँखामा छारो हाल्न खोज्नेहरूको हैसियतलाई समेत राम्रोसँग उदिंग्याएको छ । देशमा निर्लज्जताको यस किसिमको गति एक ठाउँमा मात्र नभएर सर्वत्र देख्न पाइन्छ । देशको मुख्यसचिव भइसकेको व्यक्ति पदीय गरिमाको समेत ख्याल नगरी एसियाली विकास बैंकमा सहसचिव स्तरको जागिर खान लालायित हुन्छन् । विदेशी नियोगमा सरकारी प्रतिनिधि भई गएको व्यक्ति स्थायी बसोवासको अनुमति प्राप्त गरेर त्यतै बसोवास गर्न पनि लाज मान्दैन । यसो किन हुन्छ भने यस किसिमको प्रवृत्ति झन्डै विगत तीनदसकदेखि हाम्रो राष्ट्रिय संस्कार बन्न पुगेको छ । कोही व्यक्ति राजनीतिक दलका नेताको चाकरी गरेर वा आर्थिक मूल्य चुकाएर कुनै सावधिक पद प्राप्त गर्न पुग्यो भने उसले त्यो पदअनुकूल आचरण गर्दै गर्दैन । ऊ आफूले नेतृत्व गर्ने संस्थालाई आफ्नो बाबुको पैत्रिक सम्पत्ति जस्तो ठानी मनोमानीपूर्ण व्यवहार गर्न पुग्छ । उसले त्यहाँ आबद्ध अन्य सदस्यहरूको मानमर्दन र तेजोबध गर्ने कुरामा मात्र आफूलाई केन्द्रित तुल्याउँछ । आफूले नेतृत्व गरेको संस्था एवं निकायलाई छोटै समयमा पतनको मार्गतर्फ डोर्याउन पुग्दा ऊ आफू सफल भएको ठान्न पुग्छ । यस किसिमको तुच्छ कार्यशैली उसको योग्यता बन्न पुग्छ । यति मात्र नभएर एकपटक कुनै पदमा पुगेको व्यक्ति लामो समयसम्म त्यही पदमा कायम रहिरहन अनेकौं प्रकारका हत्कण्डा अपनाउने गर्छ । यही प्रवृत्तिले यतिबेला देशका प्रायशः सबैजसो संस्थाहरू ध्वस्त प्रायः हुन पुगेका छन् । तिनको अवस्थामा सुधार ल्याउनेतर्फ कसैको पनि ध्यान जाने गरेको छैन । यस प्रकार यतिबेला देशमा सर्वत्र निर्लज्जहरूको हालीमुहाली हुन पुगेको छ । यसबाट सानातिना प्रयासद्वारा देशको अवस्थामा सुधार आउने छैन भन्ने स्पष्ट हुन आउँछ । देशमा निर्लज्जता, अनैतिकता र सत्तालिप्साले पराकाष्ठा नाघेको कुरा यसबाट प्रस्ट हुन्छ, जतिबेला दुई भ्रष्ट पदलोलुप पात्रहरू आफूहरूले आलोपालो सरकारको नेतृत्व गर्ने समझदारी कायम गर्छन् र सोही समझदारीअनुरूप एकले उक्त पद उपयोग गरिसकेपछि अर्कोलाई हस्तान्तरण गर्दा आफू पदलोलुप नभएका कारण अर्कोलाई सहजै पद हस्तान्तरण गरेको दाबी गर्न पुग्छ । यसो गर्नेहरूले जनताको भावना र राष्ट्रिय हितविपरीत आफूहरूको सत्तामुखी ग्रन्थिलाई शान्त तुल्याउने हेतुले सत्ता साझेदारी गर्ने कुरा हद दर्जाको अनैतिक कार्य हो र यसो गरेर उनीहरू आफैं जनतासमक्ष नराम्ररी नांगिन पुगेका छन् भन्ने कुरासम्म ख्याल राख्दैनन् । यति मात्र नभएर निर्लज्जताले त्यतिबेला पराकाष्ठा नाघ्न पुग्छ, जतिखेर देशको प्रधानमन्त्री कुनै मिडियाको तर्फबाट आयोजित सार्वजनिक कार्यक्रममा सहभागीहरूका तर्फबाट आफूलाई सोधिएका प्रश्नहरूको उत्तर दिन आनाकानी गर्दै जनसमक्ष आफू जननिर्वाचित प्रधानमन्त्री भएको ध्वंस दिन पुग्छ । हुन त नेपाली समाजमा यतिबेला भ्रष्टता, निर्लज्जता र अनैतिकताको अर्को नाउँ राजनीति बन्न पुगेको छ । राजनीतिमा त्यस्ता व्यक्तिहरूको हालिमुहाली हुन पुगेको छ, जो ती गुणयुक्त छन् । त्यसैले तिनीहरूबाट सदाचार र जनमुखी व्यवहारको अपेक्षा गर्नु पनि अनैतिक सोचाइ हुन पुग्छ । यसो भएपछि ती व्यक्तिहरूद्वारा विभिन्न पदहरूमा नियुक्त हुने तिनकै आसेपासे र भरौटेहरूबाट झन् केको आशा राख्नु र ! यो प्रवृत्ति कति हदसम्म झांगिन पुगेको छ भन्ने देशको न्यायपालिकामा नियुक्तिको लागि दलीय नेतृत्वको दलाली प्रमुख आधार बन्ने गरेको कुरो हेर्दा स्पष्ट हुन आउँछ । यति मात्र नभएर चाहे पद हत्याएर होस् वा त्यत्तिकै आफूलाई केही हैसियतवाला हुँ भनिठान्नेहरूमध्ये विदेशीहरूको दलाली गर्ने र उनीहरूबाट भत्ता खानेहरूको संख्यासमेत उल्लेखनीय रहेको कुरालाई समेत यस प्रसंगमा उल्लेख गर्न बिर्सन हुँदैन । यसले नेपाली समाज पतनको पराकाष्ठामा पुगिसकेको छ भन्ने राम्रोसँग देखाउँछ । राष्ट्रका अगुवा हौं भनी टोपल्नेहरूबाटै राष्ट्रिय जीवनका हरएक पक्षलाई भ्रष्टीकरण गर्ने कार्य कमै मुलुकमा हुने गरेको पाइन्छ । यसविपरीत नेपाली समाजमा भने यो प्रवृत्तिले सदैव निरन्तरता पाइरह्यो । देशमा १०४ बर्से राणाशासनविरुद्ध संघर्ष गर्नेहरूले झन्डै यसै कुरालाई निरन्तरता दिन खोजेका कारण राजा महेन्द्रले देशमा निरंकुश पञ्चायत व्यवस्था थोपर्ने अवसर पाए । जुन व्यवस्थाले २९ वर्षसम्म जनअधिकारको घाँटी निमोठ्ने कार्य गर्यो । दलीय प्रयास एवं विदेशी सहयोगमा ०४६ सालमा सम्पन्न जनआन्दोलनले पञ्चायत व्यवस्थालाई समाप्त त गरिदियो । विडम्बना, एकातिर दलीय नेतृत्वले पञ्चायती शासकहरूको व्यवहारलाई पछ्याकउन छोडेन भने अर्कोतर देशमा प्रजातन्त्र ल्याउन सघाउने विदेशी शक्तिले प्रजातन्त्रवादीहरूलाई परिचालन गर्ने जिम्मेवारीसमेत ग्रहण गर्न पुग्यो । जसले गर्दा नेपाली राजनीतिमा विकृतिहरूको भरमार हुन पुग्यो । अनि सबैखाले शक्तिहरू ती विकृति सहजरूपमा वरण गर्न पुगे । नेपालमा प्रजातन्त्र संस्थागत नहुनुको मूल कारण पनि यही हो । जुनसुकै तरिकाबाट स्थापित भएको भए ता पनि हामीले प्रजातन्त्र संस्थागत गर्ने खासै प्रयत्न गरेनौं । प्रजातन्त्र प्रजातान्त्रिक आचरण र कार्यशैलीबाट मात्र संस्थागत हुन सक्छ । पञ्चायती कार्यशैलीबाट प्रजातन्त्र संस्थागत गर्न खोज्नु भनेको काशी जाने कुतीको बाटो भनेजस्तै हो । हामीले कथनी र करनीबीच कहिल्यै एकरूपता चाहेनौं । यसबाट प्रस्ट हुन्छ प्रजातन्त्र नेपालको वर्तमान राजनीतिक नेतृत्वको देखाउने दाँत मात्र थियो । उनीहरूको खाने दाँत बिल्कुलै भिन्न छ भन्ने उनीहरूका व्यवहारबाट प्रस्ट भइरहेको छ । त्यसैले यतिबेला नेपाली जनतासमक्ष दुई विकल्प मात्रै छन् । एक, उनीहरूले देशमा प्रजातन्त्र वा जनमुखी व्यवस्था चाहेका हुन् भने जनपक्षधर नेतृत्वको छनोट गर्नुपर्छ । दोस्रो, उनीहरूले वर्तमान नेतृत्वलाई थेगिराख्ने हो भने प्रजातन्त्र, विकास र राष्ट्रियताको संरक्षण जस्ता कुरा बिर्सिदिनुपर्छ । यससँगै के पनि बुझिराख्नुपर्छ भने प्रजातन्त्रको संरक्षण र देशको विकास फोस्रा नाराहरूबाट अनि राष्ट्रियताको जगेर्ना पुर्खाहरूको त्याग एवं बलिदानको धाक लगाएर मात्र सम्भव हुने कुरो होइन । यसको लागि आफ्ना निहित स्वार्थलाई तिलाञ्जली दिँदै परिवर्तनका उपलब्धिहरूको संरक्षण अनि देश र जनताका दुस्मनविरुद्ध सशक्त रूपमा प्रस्तुत हुने आँट गर्नुपर्छ । बुझी राखौं समयले स्वाभिमानी नेपालीबाट यसै किसिमको भूमिकाको माग गरेको छ ।"
एसिया जुनियर च्याम्पियनसीपमा नेपाली खेलाडी दोस्रो चरणमा,"काठमाडौँ: इण्डोनेसियामा जारी पेम्वाङगुनाल जया राया ब्याडमिन्टन एसिया जुनियर च्याम्पियनसीपमा नेपाली खेलाडी दोस्रो चरणमा प्रवेश गरेका छन्। एसियाली ब्याडमिन्टन संघको आयोजनामा भएको सो च्याम्पियनसीपमा नेपालका प्रफूल महर्जन र रुकेश महर्जन दोस्रो चरणमा प्रवेश गरेका हुन्। कम्बोडियाका डिना साओमलाई २१११ र २१८ अङ्कले पराजित गर्दै प्रफूलले दोस्रो चरणमा प्रवेश गरेका हुन्। उनले अब इण्डोनेसियाका फतुरामान फौजीसँग प्रतिस्पर्धा गर्ने नेपाल ब्याडमिन्टन संघका सचिव नवीन विक्रम शाहले जानकारी दिनुभयो। रुकेशले मंगोलियाका मेन्देब्यर बात्सुकलाई २१८, २१७ अङ्कले पराजित गर्दै दोस्रो चरणमा स्थान बनाएका हुन् । उनले अब श्रीलंकाका रसिन्दु हेन्देवासँग प्रतिस्पर्धा गर्नेछन्। रासस"
अझै पाएनन् राष्ट्रिय च्याम्पियनले नागरिकता,"काठमाडौं : पछिल्लो समय बक्सिङका राष्ट्रिय च्याम्पियन सुशील थापामगरको दैनिकी विभिन्न निकाय धाउनमै बित्ने गरेको छ । आमाबुवाको नागरिकता र ठेगाना नहुँदा नागरिकता पाउनबाट वञ्चित हुँदै आएका सुशीलले विभिन्न निकायमा धाउँदा पनि नागरिकता पाउन सकेका छैनन् । गत चैत १५ गते अन्नपूर्ण पोस्ट्मा सातौं राष्ट्रिय खेलकुदका स्वर्ण पदक विजेता सुशीलले नागरिकता पाउन नसकेको विषयमा समाचार प्रकाशित भएपछि तत्कालीन उपप्रधान तथा गृहमन्त्री विमलेन्द्र निधिले चासो देखाउँदै उनलाई नागरिकता दिलाउन सम्बन्धित निकायलाई निर्देशन दिएका थिए । तर, सुशीलले पटकपटक विभिन्न निकायमा धाउँदा पनि हालसम्म नागरिकता भने पाउन सकेका छैनन् । २०७१ सालमा बुवा बितेपछि नागरिकता पाउने आश गुमाएका सुशीलले गृहमन्त्रीको आश्वासनपछि नागरिकता पाउने आशा गरेका थिए । तर, धेरैपटक सम्बन्धित निकायमा धाउँदा पनि कर्मचारीतन्त्रले सहयोग नगरेपछि आफू निराश बनेको गुनासो सुशीलले गरेका छन् । बुवा छउन्जेल नागरिकता पाउँछु भन्ने आश थियो, बुवा बितेसँगै सबै आशा मयो । तात्कालीन गृहमन्त्रीले चासो देखाएपछि नागरिकता पाउँछु कि भन्ने आशा जागेको थियो तर जति कागजपत्र जुटाए पनि जिल्ला प्रशासन कार्यालयका कर्मचारी नागरिकता दिन मिल्दैन भन्छन्, सुशीलले दुःखी हुँदै भने, मैले त लक्ष्य नै नागरिकता बनाएको छु । जीवनभर यही लक्ष्यमै लागिरहनेछु तर भाइले चाहिँ मैलेजस्तो समस्या बेहोर्नु नपरोस् । नागरिकता पाउनकै लागि आफूले नेपाल बक्सिङ संघ, नेपाल राष्ट्रिय तथा अन्तर्राष्ट्रिय खेलाडी संघ, राष्ट्रिय खेलकुद परिषद् र काठमाडौं महानगरपालिका वडा नम्बर १ को सिफारिस र सर्जिमिनपत्रका साथै शैक्षिक योग्यताका प्रमाणपत्र र चारित्रिक प्रमाणपत्र तथा विभिन्न प्रतियोगितामा आफूले प्राप्त गरेका पदकको प्रमाणपत्र पनि जिल्ला प्रशासन कार्यालयमा बुझाएको पनि सुशीलले बताए । सुशीलले नागरिकताका लागि गत चैतदेखि सार्वजनिक बिदाको दिनबाहेक हरेक दिनजसो जिल्ला प्रशासन कार्यालय धाउने गरेको बताए । चैतदेखि हरेक दिनजसो नागरिकताका लागि जिल्ला प्रशासन कार्यालय धाउँदै आएको छु । पहिले जिल्ला प्रशासनका कर्मचारीले स्थानीय तहको निर्वाचनबाट निर्वाचित जनप्रतिनिधिको सिफारिसपछि नागरिकता दिन सकिने बताएका थिए । अहिले वडाको सिफारिस र सर्जिमिन लिएर जाँदासमेत यसरी पनि नागकिता पाइन्छ भनेर उल्टै हप्काउँछन्, बबरमहलस्थित जिल्ला प्रशासन कार्यालयमा भेटिएका सुशीलले भने । उनले तीन पुस्तामध्ये कसैको नागरिकता हुनुपर्ने जिकिर जिल्ला प्रशासन कार्यालयका कर्मचारीले गर्ने गरेको बताए । नागरिकता नभएकै कारण तीन ठूला अन्तर्राष्ट्रिय प्रतियोगिता खेल्नबाट वञ्चित बनेका सुशीलले यसबीचमा कानुन व्यवसायीसँग पनि सल्लाह गरेको जानकारी दिए । कानुन व्यवसायीले अदालतबाट विगतमा भएका फैसला र उपलब्ध कागजातका आधारमा नागरिकता पाउनसक्ने जानकारी आफूलाई दिएको पनि उनले बताए । मेरोजस्तै विषयमा अदालतले पहिले पनि नागरिकता दिन फैसला गरेको कुरा वकिलबाट थाहा पाएँ । वकिलले मसँग भएका कागजपत्र हेरेर वंशजकै आधारमा नागरिकता पाउनुपर्ने बताएका छन् । तर, जिल्ला प्रशासन कार्यालयका कर्मचारी भने दिन मिल्दैन भन्दै झर्कने गर्छन्, सुशीलले भने । काठमाडौंका प्रमुख जिल्ला अधिकारी बालकृष्ण पन्थीले नेपाली नागरिकले नागरिकता पाउने निश्चित आधारहरू रहेको र त्यो आधारका कागजात सुशीलले जुटाउन नसक्दा नागरिकता पाउन नसकेको बताए । सुशील थापामगर विदेशी हुन् भने अंगीकृत नागरिकताका लागि पहल गर्नु बेस हुन्छ, होइन नेपाली नै हुन् र वंशजको आधारमा नागरिकता लिने हो भने नेपाली भएको प्रमाण जुटाउनुपर्छ, पन्थीले अन्नपूर्ण पोस्ट्सँग भने, सुशीलले आफ्नो बुवा नेपाली हुन् भन्ने प्रमाण पेस गर्न सके नागरिकता पाउन सक्छन् । नेपालमा बसेको, अनुहार र भाषाका आधारमा मात्र सुशीललाई नागरिकता दिन नमिल्ने उनले बताए । दार्जिलिङ र सिक्किमका बासिन्दाले हामीभन्दा राम्रो नेपाली बोल्छन् । उनीहरूको पनि हाम्रोजस्तै अनुहार छ । खुला सीमा भएका मुलुकमा आवतजावत गर्न, बस्न र पढ्न पाउँछन् । त्यही कारण बाबुको प्रमाण पेस नगरेसम्म नागरिकता पाउन सक्ने अवस्था छैन, प्रमुख जिल्ला अधिकारी पन्थीले भने । उनले नेपाल सरकार र राष्ट्रप्रमुखले विशेष निर्णय गरेर नागरिकता दिन सकिने अवस्था रहेको बताए । माथिल्लो निकायकोे आदेश अथवा अदालतको निर्देशनबाहेक अन्य विकल्पबाट सुशीललाई नागरिकता दिन सकिने अवस्था छैन, पन्थीले भने । सुशीलले नागरिकता पाउन नसकेको विषयलाई नजिकबाट नियाल्दै आएकी अधिवक्ता सुषमा गौतम भने सर्वोच्च अदालतबाट विगतमा भएको फैसलाको नजिर र उनीसँग भएको कागजपत्रका आधारमा नागरिकता पाउनुपर्ने दाबी गर्छिन् । सुशीलको जस्तै विषयमा सर्वोच्च अदालतबाट पटकपटक फैसला भएको छ । जिल्ला प्रशासनले अदालतको नजिरलाई बेवास्ता गर्दा सुशीलजस्ता धेरै नेपाली नागरिकता पाउनबाट वञ्चित हुन परेको छ, गौतमले भनिन्, जिल्ला प्रशासनले यथेष्ठ ठाउँ हुँदाहुँदै पनि उनलाई सहयोग गरेको छैन । अधिवक्ता गौतमले सम्बन्धित निकायबाट सहयोग नपाएपछि कानुनी आधारमा सुशीलसँग एउटैमात्र विकल्प रहेको बताइन् । तर, त्यो अन्तिम विकल्प आफ्नो पक्षमा नआए सुशीलले कहिल्यै नागरिकता पाउन नसक्ने जानकारी पनि उनले दिइन् । कानुनी आधारमा सुशीलसँग अब एउटैमात्र विकल्प छ, नागरिकता माग गर्दै अदालतमा मुद्दा दायर गर्ने । तर, फैसला उनको पक्षमा आउँछ भन्ने पनि छैन र समय पनि कति लाग्छ भन्ने यकिन हुँदैन, गौतम भन्छिन् । लामो समयदेखि राजधानीको नक्सालमा बसोबास गर्दै आएका राष्ट्रिय बक्सिङ खेलाडी सुशीलले बुवाआमाको नागरिकता नहुँदा नागरिकता पाउन सकेका छैनन् । नागरिकताका लागि विभिन्न निकायमा पटकपटक धाउँदा पनि उनले आश्वासनमात्र पाउँदै आएको बताए । सानै उमेरमा काठमाडौं छिरेका सुशीलको आमाबुवाको जन्मस्थान यकिन हुन नसक्दा बुवा शिव र आमा शान्तिले नागरिकता पाउन सकेनन् । बुवाआमाकै नागरिकता नभएपछि सुशील र उनका भाइले पनि नागरिकता पाउन सकेका छैनन् ।"
अक्षरामा नर्वे कप खेल्ने टोलीको बिदाइ,"काठमाडौं: नर्वेको ओस्लोमा हुने नर्वे कप खेल्न जान विद्यार्थी फुटबल टोलीलाई बुधबार काडाँघारीस्थित अक्षरा स्कुलमा बिदाइ गरियो। जुलाई ३० देखि अगष्ट ५ तारिखसम्म हुने प्रतियोगितामा १३ देखि १६ वर्षसम्मका छात्र खेलाडीले प्रतिस्पर्धा गर्नेछन्। सेभेन ए साइडको प्रतियोगितामा आयन सिलवाल, कृष न्यौपाने, निर्भानराज शाक्य, आदित्य सुवेदी, सुमन्श गौतम, श्रृजेश कार्की, ऋता दत्त, गणेश भण्डारी, सुमन गुरुङ, सञ्जय खत्री, ओम दाहाल, प्रवीण कार्की, दीप गुरुङ र निश्चल न्यौपानेको टोली सहभागी हुने छन्। टोलीको मुख्य प्रशिक्षकमा प्रज्ज्वल प्रतिप क्षेत्री, सहायक प्रशिक्षकमा अमित खड्का र प्रमोद पाण्डे तथा व्यवस्थापकमा सुमन तिमल्सिना रहेका छन्। टोलीलाई नेपाल ओलम्पिक कमिटी (एनओसी) का अध्यक्ष जीवनराम श्रेष्ठ, एनओसीका महासचिव समेत रहेका राष्ट्रिय खेलकुद परिषद्का उपाध्यक्ष लामा टेन्डी शेर्पा, अक्षराका निर्देशक राधेश्याम खड्का, अक्षराकी प्रिन्सिपल अन्जु भट्टराई, जुनियर फुटबल एकेडेमीका अध्यक्ष रिजन खड्का, थ्री स्टार क्लबका व्यवस्थापक राम श्रेष्ठलगायतले बुधबार एक कार्यक्रमबीच बिदाइ गरे। टोली शुक्रबार नर्वे प्रस्थान गर्ने कार्यक्रम छ । नर्वे बसाइका क्रममा खेलाडीहरु तालिममा पनि सहभागी हुने छन्। कार्यक्रममा अध्यक्ष श्रेष्ठले जुनियर खेलाडीले प्रतियोगिताबाट राम्रो एक्सपोजर पाउनुका साथै उनीहरुको मनोबल पनि उच्च हुने धारणा व्यक्त गरे। अक्षराकी प्रिन्सिपल भट्टराईले अक्षराको विशेष पहलमा विभिन्न विद्यालयका राम्रा फुटबल खेलाडीको टोली चयन गरी प्रतियोगितामा सहभागी गराउन लागेको बताइन्।"
नेपालको छनोटमा अफगानिस्तान तगारो,"काठमाडौं : समूहगत चरणको अन्तिम खेलमा अफगानिस्तानसँग ९६ रनले पराजित भएपछि अर्काे वर्ष न्युजिल्यान्डमा हुने यू१९ विश्वकप खेल्ने नेपालको सपना अधुरै बनेको छ । एसियाली क्षेत्रको छनोट अन्तर्गत सिंगापुरमा मंगलबार सम्पन्न प्रतियोगितामा विश्वकप छनोटका लागि नेपालले अफगानिस्तानलाई ठूलोअन्तरले हराउनुपर्ने बाध्यता थियो । झिनो गणितीय आशाका साथ अफगानिस्तानविरुद्ध उत्रिएको नेपाली टोलीको ब्याटिङ राम्रो बन्न सकेन । नेपाल दोहोरो राउन्ड रोबिन लिगअन्तर्गत अफगानिस्तानविरुद्धको पहिलो खेलमा पनि एक सय ४१ रनको भारीअन्तरले पराजित भएको थियो । छनोट खेलमा शतप्रतिशत नतिजा निकालेको अफगानिस्तानले सन् २०१८ मा आयोजना हुने विश्वकपको ढोका खोलेको छ । प्रतियोगितामा सहभागी अन्य दुई टोली सिंगापुर र मलेसिया पनि नेपालभन्दा पछि रहे । राउन्ड रोबिन लिगको दुवै खेलमा नेपालले यी दुई टोलीलाई पराजित गरेको थियो । बलिङमा सशक्त प्रदर्शन गरेको नेपालको प्रतियोगिता अवधिभर ब्याटिङमा भने प्रदर्शन निक्कै फितलो रह्यो । नेपालका लागि प्रतियोगिताको दौरान एक खेलाडीले मात्र अर्धशतक पूरा गरे । दीपेन्द्रसिंह ऐरीले सिंगापुरविरुद्ध गत शुक्रबार भएको खेलमा ५४ रन बनाउनबाहेक अन्य कुनै पनि खेलाडीले त्योभन्दा माथिको रन बनाउन सकेनन् । मंगलबारको खेलमा अफगानिस्तानविरुद्ध एक सय ९६ रनको विजयलक्ष्य पछ्याएको नेपाल ४०६ ओभरमा सबै विकेट गुमाएर ९९ रनमा समेटिएको थियो । आजको खेलमा पनि दीपेन्द्रले ४८ रन बनाए । अन्य ब्याट्सम्यानले आकर्षक खेल पस्कन सकेनन् । व्यक्तिगत ६ रनमा ओपनर सन्दीप सुनारलाई गुमाएको नेपालले ३४ रनको योगफलमा महत्वपूर्ण अन्य पाँच विकेट गुमाएको थियो । दीपेन्द्र र पवन सर्राफले छैटौं विकेटका लागि सन्तोषजनक साझेदारी गरे पनि उक्त जोडी धेरै समय क्रिजमा टिक्न सकेन । ८५ रनको योगफल पुयाउँदै पवन र दीपेन्द्रलाई गुमाएपछि नेपालले हारको छनक देखाएको थियो । यसैगरी आसिफ शेख दुई, अनिल शाह ६ तथा रोहितकुमार पौडेल र कप्तान सन्दीप लामिछाने दुईदुई रन जोड्दै आउट भए । यसअघि अफगानिस्तानले ४६५ ओभरका सवै विकेट गुमाएर एक सय ९५ रन बनाएको थियो । अफगानिस्तानका लागि इब्राहिम जद्रानले शतकीय पारी खेले । उनले एक सय एक रन बनाएका थिए । जद्रान ४१ औं ओभरमा दीपेन्द्रको बलमा छैटौं विकेटको रूपमा पेभेलियन फर्केका थिए । इक्रम अल खलीले २४ तथा ओपनर नविद आबेदले २२ रन बनाएका थिए । नेपालका लागि साहब आलमले चार विकेट लिए । दीपेन्द्रले तीन तथा सन्दीप लामिछाने र पवन सर्राफले एकएक विकेट झारे ।"
सन्दीप लामिछाने बने सर्वोत्कृष्ट खेलाडी,काठमाडौं : नेपालले विश्वकपका लागि छनोट पक्का गर्ने उद्देश्य पूरा गर्न नसके पनि कप्तान सन्दीप लामिछाने प्रतियोगिताकै सर्वाेत्कृष्ट खेलाडी घोषित भएका छन् । मंगलबार सम्पन्न प्रतियोगितामा बलिङतर्फ उत्कृष्ट प्रदर्शन गरेका सन्दीप म्यान अफ दी सिरिज घोषित भएका हुन् । लेग स्पिनर सन्दीप प्रतियोगिताको सर्वाधिक विकेट लिने खेलाडी हुन् । उनले प्रतियोगिता अवधिभर सर्वाधिक २४ विकेट लिए । उनीभन्दा पछि अफगानिस्तानका खेलाडी मुजिब जद्रान रहे । उनले कुल २० विकेट लिए ।
