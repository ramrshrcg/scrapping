शीर्षक,विवरण
राजनीतिक लुटतन्त्रविरुद्ध,"मुद्रासँग सम्बन्धित एउटा भनाइ छ, 'खराब मुद्राले असल मुद्रालाई विस्थापन गर्दछ ।' यो भनाइ नेपाली राजनीतिमा ठ्याक्कै लागू हुन्छ । नेपाली जनताले स्पष्ट अनुभव गरेको कुरा हो, नेपाली राजनीति अब आस्थाको विषय रहेन । यो व्यवसाय बन्न पुगेको छ । जहाँ हरएक कुरा नाफाको लागि गरिन्छ । राजनीतिमा आदर्श, त्याग, बलिदान जस्ता कुराको कुनै स्थान छैन । यी सबै कुरा अब एकादेशको कथा हुन पुगेका छन् । राजनीतिमा ती विषयहरूको बारेमा कुरा गर्नेहरू समयअनुरूप चल्न नजान्ने प्राणीको रूपमा दरिन्छन् । त्यस्ता व्यक्तिहरू राजनीतिमा काम नलाग्ने खोटो सिक्काको रूपमा गनिन्छन् । तिनीहरूलाई पार्टी संगठनमा बोझको रूपमा हेरिन्छ । त्यस विपरीत भ्रष्ट, स्वार्थी, अवसरवादी, चाकडीबाज एवं अनैतिक व्यक्ति जसले नेतृत्वको गलत कुरालाई पनि सही हो भन्दै कुर्लन र भ्रम छर्न सक्छ । संगठनमा गुटबन्दी गर्दै संगठन सञ्चालनमा आफूभन्दा फरक धारणा राख्नेहरूप्रति असहिष्णु रूपमा प्रस्तुत हुन सक्छ । नेतृत्वको भौतिक आवश्यकता परिपूर्तिमा सघाउ पुर्याउन सक्छ । ऊ नै पार्टी संगठनको लागि उपयुक्त व्यक्ति ठानिन्छ । एउटा समय थियो, जतिबेला राजनीति गर्नु भनेको आस्था, त्याग, बलिदान र समर्पणको विषय मानिन्थ्यो । राजनीति गर्नेले निजी स्वार्थलाई तिलाञ्जली दिनुपथ्र्यो । जेल जानु, यातना सहनु र सत्ताद्वारा पालितपोषित गुन्डाहरूको आक्रमणको सिकार बन्नुपथ्र्यो । जो यस किसिमको त्याग गर्न र खतरा मोल्न तयार हुँदैनथ्यो । उसले राजनीतिमा आउने आँटै गर्दैनथ्यो । जसले गर्दा राजनीतिमा असल मानिसहरूको बाहुल्य हुने गथ्र्यो । त्यस किसिमको त्याग, बलिदान गर्न चाहनेलाई जनता पनि सम्मानको रूपमा हेर्दथे । अनेकौं खतरा मोलेर पनि तिनीहरूलाई सघाउँथे । यति हुँदाहुँदै पनि नेपाली राजनीतिमा त्यतिबेलैदेखि एउटा विकृति व्याप्त थियो । त्यो भनेको भिन्न विचार बोक्नेहरूमाथि नानाथरीका आरोप लगाउँदै उनीहरूलाई बद्नाम गरी आफ्नो संगठनको अस्तित्व थेग्ने प्रवृत्ति हो । यसक्रममा एउटा दलको नेताले अर्को दलको नेतालाई विदेशी दलाल, दरबारको एजेन्ट, यथास्थितिवादको पोषक भन्ने आरोप लगाउँथे । यससँगै एउटै संगठनमा पनि गुटबन्दी गर्ने, आफ्नो पक्षको मान्छेलाई काखी च्याप्दै भिन्न पक्षकालाई नाना तरहका आरोप लगाउँदै पन्छाउने कार्यहरू हुने गर्दथे । २०४६ को परिवर्तनपश्चात् दलहरूमा यस किसिमको प्रवृत्तिले अझ झाँगिने मौका पायो । विगत २७ वर्षको देशको राजनीतिक इतिहास पञ्चायतको दोस्रो संस्करणभन्दा अरू केही हुन सकेन । यो कांग्रेस, एमाले र माओवादी पार्टीहरूका जनविरोधी नीतिहरूको असफलताको इतिहास हो । त्यसैले अहिले राष्ट्रिय राजनीतिमा जे भइरहेको छ, त्यसले फगत 'घुमिफिरी रुम्जाटार' उखानको सार्थकता मात्र प्रमाणित गरिरहेको छ । यसो किनभने प्रायः सबै दलहरू संसदीय निर्वाचनमा सहभागी हुने गरेकाले तिनीहरूलाई जनताको मतको आवश्यकता पर्ने भयो । दलहरूले जनतालाई राजनीतिक रूपमा प्रशिक्षित गर्दै जनमत आकर्षित गर्नुको सट्टा भ्रष्ट, माफिया, तस्कर, आचरणहीन, विदेशी दलाल, हिजोका जनदमनकारीलगायत सबैखाले व्यक्तिहरूलाई साथ लिई धन र बलका आधारमा मत प्राप्त गर्ने उपाय अवलम्बन गर्न थाले । जुन कार्यले राजनीतिक दलहरूभित्रै वैचारिक पृष्ठभूमिबाट राजनीतिमा आबद्ध हुनेहरू र खुला र सहज राजनीतिक परिवेश निर्माण भएपछि दल प्रवेश गर्नेहरू गरी दुईखाले प्रवृत्तिले ठाउँ पाउँदै जान थाल्यो । जसमध्ये दोस्रो प्रवृत्तिका पोषकहरूले प्रतिबद्ध राजनीति गर्नेहरूलाई पछाडि धकेल्न नानाथरी उपक्रम गर्न थाले । एक त, उनीहरूले दलको नेतृत्वलाई भरमार चाकरी गर्दै आफ्नो विश्वासमा लिएर प्रतिबद्धताको राजनीति गर्नेहरूविरुद्ध उभ्याइदिने कार्य गरे । दोस्रो, उनीहरूले दलीय नेतृत्वलाई वैभव र आर्थिक सम्पन्नताको प्रलोभनमा पारेर आदर्श च्युत तुल्याउने कार्य गरे । तेस्रो, दलहरूमा आदर्शविहीनता, आर्थिक उपार्जन र सत्ता स्वार्थमुखी व्यवहारको विकास हुँदै जान थालेपछि नेतृत्वकर्ताहरू विदेशी शक्तिसामु बिकाउ मालको रूपमा हेरिन थाले । विस्तारै दलीय नेतृत्व सत्ता स्वार्थको लागि खुलारूपमा राष्ट्रविरोधी गतिविधिमा उत्रने गर्न थाल्यो । यसो गरिरहँदा उनीहरूले आफूले गरेको विदेशी दलाली ठीक, अरूले गरेको बेठीक भन्नेजस्तो तर्कको आड लिइरहे । अनि देशको सबै क्षेत्र साँघुरो राजनीतिक स्वार्थका आधारमा विभाजित हुँदै जान थाल्यो । जसको परिणाम जनस्तरबाट पनि कसले ठीक गर्यो ? कसले बेठीक गर्यो भन्ने आधारमा नभई आफ्नो दलको नेताले गरेको ठीक, अर्कोले गरेको बेठीक भन्ने आधारमा धारणा बन्ने गरेका कारण देशको अवस्था झन् चौपट हुन पुगेको देखिन्छ । यो अवस्थामा सुधारको लागि दलीय नेतृत्वको चिन्तन र कार्यशैली मात्र नभएर आम जनमानसको व्यवहारमा समेत सुधार हुन आवश्यक हुन्छ । तर यहाँ एकोहोरो दलीय नेतृत्वलाई मात्र दोष दिएर आफू सहजै पन्छिने प्रवृत्तिको समेत विकास भइरहेको छ । आखिर दलीय नेतृत्व आफ्नै समर्थन र सहयोगमा निर्माण भएको र टिकि पनि रहेको तथ्यप्रति जनसमुदायको ध्यान पुग्ने गर्दैन । नेतृत्व कस्तो हुने भन्ने कुरा धेरै हदसम्म उनीहरूकै व्यवहारमा निर्भर हुने कुरा हो । त्यसैले जनसजगताको विकास नभएसम्म देशमा कुनै कुरामा सुधार हुँदैन भन्ने कुरा नबुझ्नु जनपक्षको ठूलो कमजोरी हो । हाम्रो दलीय नेतृत्व आफ्ना कार्यकर्तालाई सुशिक्षित एवं प्रशिक्षित तुल्याउने कार्य गर्नुभन्दा त्यहाँभित्रको आदर्श र कर्मठ तप्कालाई आफ्नो स्वार्थको दुस्मन सम्झँदै त्यसलाई विस्थापित गर्न जुनसुकै उपाय अवलम्बन गर्न पछि पर्दैन । त्यसका लागि ऊ दलभित्रको भ्रष्ट र बिकाउ पक्षलाई हात लिएर उक्त कार्य सम्पन्न गर्न पुग्छ । यसो गरिरहँदा उसले आफूलाई क्षणिक रूपमा सफल त ठानिरहेको हुन्छ, तर त्यसै कुरोको सिको गर्दै दलभित्र उसलाई नै समाप्त पार्ने आधार तयार भइरहेको कुराको पत्तो नै पाइरहेको हुँदैन । जतिबेला उसलाई सोबारे ज्ञान हुन्छ, त्यतिबेला समय घर्किइसकेको हुन्छ । उससँग पश्चात्ताप गर्ने समयसम्म बाँकी रहँदैन । यस किसिमको प्रवृत्ति नेपालका सबैजसो राजनीतिक पार्टीहरू, अझ बढी कम्युनिस्ट पार्टीहरूमा देख्न पाइन्छ । जसको प्रतिबिम्बन राज्य सञ्चालनमा समेत भइरहन्छ । राजनीतिक दलहरूको चिन्तन र व्यवहारमा विचलनको स्थिति दलहरू निरंकुश शासन व्यवस्थाविरुद्ध संघर्षशील भइरहँदाभन्दा उनीहरू आफूहरूले घोषित गरेका लक्षहरूको समीपमा पुगिरहँदा बढी देखा पर्ने गरेको पाइयो । केही अपवादजन्य अवस्थाबाहेक पञ्चायतकालभर दलीय नेतृत्व दमन र यातना सहँदासहँदै पनि आफ्नो आदर्शप्रति प्रतिबद्ध रहिरह्यो । तर जब निरंकुशताको अन्त्य भएर देशमा बहुदलीय शासन व्यवस्थाको स्थापना भयो । संसदीय व्यवस्थालाई आफ्नो लक्ष ठहर्याएको कांग्रेस पार्टी राजनीतिक आदर्शबाट विचलित हुन गई पञ्चायतको नयाँ संस्करणको रूपमा परिणत हुन गयो । जसले गर्दा कांग्रेसको राष्ट्रियता, प्रजातन्त्र र समाजवाद, राष्ट्रघात, कमिसनतन्त्र र भ्रष्टाचारजस्ता कुराबाट विस्थापित हुन पुग्यो । परिणाम हिजोका बलिदानी कांग्रेसी योद्धाहरू या त त्यसै रंगमा रंगिए, त्यसो गर्न नसक्नेहरू राजनीतिबाटै विस्थापित हुन पुगे । प्रारम्भमा कांग्रेसलाई पक्रिएको यो महामारीले आफूलाई व्यावहारिक कम्युनिस्टको रूपमा दाबी गर्ने एमालेलाई पनि छिट्टै नराम्रोसँग ग्रसित तुल्यायो । फलतः जनतामाझ कांग्रेस पञ्चको नयाँ संस्करण र एमाले भाइ कांग्रेसको रूपमा परिचित हुन पुगे । पञ्च, कांग्रेस र एमालेबीचको समानता २०५१ सालपछि गठित संयुक्त सरकारहरूको अवधिमा पटकपटक प्रकट भइरह्यो । यसै कुरोलाई चुनौती दिँदै नेकपा (माओवादी) नाउँको पार्टीले जनस्तरमा नयाँ आशाको सञ्चार गरिदियो । जनताले उक्त पार्टीद्वारा जारी 'जनयुद्ध' लाई वैकल्पिक राजनीतिको रूपमा बुझ्दै त्यसलाई व्यापक समर्थनसमेत गरे । तर माओवादी नेतृत्व जब १० वर्षपछि शान्ति प्रक्रियाको पक्षको रूपमा जनसमक्ष प्रस्तुत भयो, ऊ कांग्रेस र एमालेको समकक्षी भइसकेको थियो । फरक के कुरोमा मात्र देखियो भने कांग्रेस र एमाले पार्टीहरू संसदीय राजनीतिलाई कार्यान्वयन गर्दै जाँदा जनविरोधी, राष्ट्रघाती कित्तामा पुगेका थिए । यसविपरीत माओवादी पार्टी भने आफूले ती दुवै कुराविरुद्ध सञ्चालन गरेको 'जनयुद्ध' लाई सुरक्षित अवतरण गर्ने नाउँमा अन्य दुई दलहरूको कित्तामा पुगेको देखियो, जहाँ शान्तिपूर्ण राजनीतिका प्रणेता मानिएका दुई पात्रहरू पुष्पकमल र बाबुरामबीच कसले उक्त कुरोको जस लिने भन्ने होडबाजी मात्र देखियो । यद्यपि यतिबेला बाबुराम भट्टराईले पुष्पकमलविरुद्ध केही संगीन आरोपहरू लगाउने कार्य गरिरहेका छन् । उनले यस किसिमका कुरा उठाउँदा ठोस आधारसहित उठाउनुपथ्र्यो, तर उनले यसलाई गालीको रूपमा मात्र उठाउने कार्य गरेका छन् । जसले कहीं यो लेनदेनमा कुरो नमिलेकाले उठाइएको कुरो त होइन ? शंका गर्नुपर्ने भएको छ । जुन कुरालाई जनताले पनि गम्भीरतापूर्वक लिएको देखिएन । बाबुरामले भनेका कुरा साँचा हुन् भने उनले ती कुरा एकीकृत पार्टीमा राख्न सक्नुपर्दथ्यो । तर त्यसो नगरेर उनले आफू प्रधानमन्त्री भएकै बेलामा पार्टी टुक््रयाउने कुरोमा पुष्पकमललाई सघाए । आफैंले आफ्नो विचारको प्रतिफल भनी दाबी गरेको संविधानसभाद्वारा निर्मित संविधानलाई प्रयोजनविहीन तुल्याउने कुरोमा विदेशीहरूले प्रारम्भ गरेको अभियानमा लागिपरे । आफूले नेतृत्व गरेको 'जनयुद्ध' का सहिद, बेपत्ता, घाइते, लडाकु र घरवार एवं रोजगारविहीनहरूका लागि केही व्यवस्था नगरी कम्युनिस्ट आदर्श नै परित्याग गर्दै आत्मसुरक्षाको मार्ग अवलम्बन गर्न पुगे । यसरी ११ वर्षसम्म देश र जनतालाई संकटको भुमरीमा धकेल्ने र वर्षौं देशलाई संक्रमणमा रुमल्याइराख्ने कुरोको जिम्मेवार पात्रले अब म कुनै कुरोको जिम्मा लिन्न । सबै कुरो पुष्पकमलले जिम्मा लिनुपर्छ भन्ने छुट पाउँछ ? अहम् त्यसो गर्ने छुट उनलाई छैन । उनमा सामान्य पनि नैतिकता र इमानदारी छ भने उनले शान्ति प्रक्रियामा आउने हेतुले आफूहरूले भारत सरकारसँग गरेका वाचा एवं सम्झौतासँगै आर्थिक अनियमितताका कुरा देश र जनतासामु यथार्थ रूपमा राख्ने आँट गर्नुपर्छ । नेपाली कम्युनिस्ट आन्दोलनप्रति आफूले गरेको घातको पश्चात्ताप गर्नुपर्छ । प्रचण्ड र बाबुरामहरूले 'जनयुद्ध' लाई समायोजन गर्ने हेतुले भारतसँग गरेका समझदारीलगायत आर्थिक अनियमितताका विषयहरू उनीहरूको घर झगडाका विषय होइनन् । ती राष्ट्रिय राजनीतिको हिस्सा भएका छन् । जुन कुरोबाट देशले अझ मुक्ति पाइसकेको छैन । यसबारे ती दुवैले वास्तविकता जनसमक्ष ल्याउनुपर्छ । यस कुरामा जनताले उनीहरूलाई बाध्य तुल्याउनुपर्छ। तर बाबुराम, पुष्पकमलहरूले त्यसो गर्ने छैनन् । उनीहरू घुम्दैफिर्दै अन्ततः कांग्रेस र एमालेको कित्तामा आइपुगेका छन् । उनीहरूको यस किसिमको पतन र जनता एवं कम्युनिस्ट आन्दोलनप्रतिको घातले कांग्रेस र एमालेलाई भने सजिलो भएको छ । त्यो कुन अर्थमा भने अब जनताले उनीहरूलाई त विश्वास गर्ने छैनन् नै । थप अब आमूल परिवर्तनको कुरा गर्नेहरूलाई समेत सहज विश्वास नगर्ने अवस्था उत्पन्न गरिदिएका छन् । जनतामा जुनसुकै जोगी आए पनि कानै चिरेको हुने रहेछ भन्ने सोच विकास हुन थालेको छ । जुन कुरोले कांग्रेस र एमालेको भने चुलो बल्न थालेको छ । तर के कांग्रेस र एमालेहरूको चुलो बल्नु भनेको देशमा राष्ट्रियता र जनतन्त्र मजबुत हुनु हो त ? कदापि होइन । कारण यी दुवै परीक्षण भइसकेका शक्तिहरू हुन् । विगत २७ वर्षको देशको राजनीतिक इतिहास पञ्चायतको दोस्रो संस्करणभन्दा अरू केही हुन सकेन । यो कांग्रेस, एमाले र माओवादी पार्टीहरूका जनविरोधी नीतिहरूको असफलताको इतिहास हो । त्यसैले अहिले राष्ट्रिय राजनीतिमा जे भइरहेको छ, त्यसले फगत 'घुमिफिरी रुम्जाटार' उखानको सार्थकता मात्र प्रमाणित गरिरहेको छ । यसमा सुधार टालेटुले नभएर ठूलो प्रयासपछि मात्र सम्भव हुने देखिन्छ ।"
प्रहरीमा अन्यायपूर्ण अवकाश,"पद रिक्त छन्, योग्य उम्मेदवार रोलक्रममा व्यग्रतापूर्वक बढुवाको स्वाभाविक दाबी गरिरहेका छन्, समयमै बढुवा गरी सेवाको हक स्थापित गर्नुपर्ने भनी सम्मानित सर्वोच्च अदालतले अन्तरिम आदेश पनि जारी गरिसकेको छ । प्रहरी नियमावलीले निश्चित अवधिभन्दा बढी समयसम्म पद रिक्त राख्न नहुने कानुनी व्यवस्था पनि गरेको छ । नेपालको संविधानले सार्वजनिक सेवालाई न्यायोचित ढंगले उपयोग गर्न पाउने विषयलाई सेवाको हकका रूपमा संविधानमै उल्लेख गरेको अवस्थामा समेत नेपाल प्रहरीका योग्य उम्मेदवार अनावश्यक, अनपेक्षित र निर्मम अवकाश पाउन बाध्य भइरहेका छन्। समयमै बढुवा गरी पदपूर्ति नगरिँदा त्यसको प्रभाव माथिबाट तल प्रहरी जवानसम्मको वृत्ति विकासमा परिरहेको छ । वृत्ति विकासलाई सर्वोपरि ठानी आफ्नो सम्पूर्ण जीवन प्रहरी सेवामा निष्ठापूर्वक समर्पित गर्ने प्रहरी कर्मचारीको मनोभावनामा त्यसको असर कस्तो परिरहेको होला भन्ने विषयमा नेतृत्व वर्ग सचेत र संवेदनशील भएको देखिँदैन । विगतमा पनि आफूअनुकूलको पदाधिकारीको बढुवाको लागि क्राइटेरिया नपुगुन्जेल पद खाली राखिरहने अवस्था देखा पथ्र्यो । सो फुकाउन लोकमानको उर्दी जारी हुने गथ्र्यो । लोकमानको आदेश निगाहपूर्वक पालना गर्ने प्रहरी नेतृत्वले प्रहरी संगठनको सरुवाबढुवा प्रणालीलाई कानुनी रूपमै बलियो बनाउने प्रयासै गरेनन् । एआईजी पद नौनौ महिनासम्म रिक्त राखी मातहत दर्जाको बढुवा अवसर धरापमा पार्ने काम सुनियोजित रूपमै गरिए परिणामस्वरूप एक तह पदोन्नतिसहित निवृत्त हुने अवस्थामा पुगेका कैयन् प्रहरी कर्मचारी बेलाबेलामा दुखेसो गरिरहेका हुन्छन् । विद्यमान प्रहरी संगठनको संरचनालाई नै पूर्णरूपमा पुनर्गठन गरी विगतमा विभिन्न आयोगले दिएका सुझावअनुरूप संगठनको रूपान्तरण गरिनुपर्छ । समाजमा कानुनको पालना गराई न्याय स्थापना र न्याय निरोपणमा अहोरात्र आफ्नो व्यावसायिक जीवन अर्पित गर्ने प्रहरी भने स्वयं राज्य अधिकारीको असंवेदनशील शैली र व्यवहारको सिकार भइरहँदासमेत तैं चुप मैं चुपको स्थिति बनिरहनु दुःखद् छ । कानुनबमोजिम यथोचित र नैसर्गिक हकको रूपमा स्वतः र स्वाभाविक रूपमा प्राप्त हुनुपर्ने सेवाको अवसर पनि यति जटिल हुनुपर्ने कुनै कारण देखिन्न । निर्वाचन घोषणाका कारण आचारसंहिताको विषय हो भने पनि यस विषयमा निर्वाचन आयोगबाट सजिलै सहमति लिन सकिन्छ । निर्वाचन सुरक्षालाई अझ प्रभावकारी बनाउन प्रहरी सेवाको कमान्ड शृंखला रिक्त राख्नु आफैंमा उचित नहुने भएकाले यस विषयमा कसैको आपत्ति हुन सक्दैन । निर्वाचनका बेला मन्त्रिपरिषद् गठनविघटन हुनसक्ने तर सोको मातहत र आदेशमा सञ्चालन हुने विभाग, कार्यालयको पदपूर्तिको विषयलाई निर्वाचन आचारसंहितासँग कसरी जोड्न मिल्छ ? यसै प्रसंगमा हालै अन्यापूर्ण ढंगले सेवानिवृत्त हुनुपरेकोमा दुखेसो र आक्रोश व्यक्त गर्दै एकजना निष्ठावान् प्रहरी अधिकारीले सामाजिक सञ्जालमार्फत भनेका छन्, प्रहरी सेवामा स्वाभाविक बढुवा प्राप्त गर्न पनि अब त सुटकेसले पनि नपुग्ने भो, बोरै बुझाउनुपर्ने स्थिति पो बनेको रहेछ । जीवनभर निष्ठापूर्वक काम गर्दा पनि आफूलाई अन्यायपूर्ण ढंगले बढुवा अवसरबाट वञ्चित गराइयो र यस विषयमा फिराद गर्दासमेत नेतृत्व वर्गले आलटाल मात्र गरेन, लाचारीपन समेत प्रकट गरिरहे । संगठनमा कर्मचारीविशेषको फिराद, गुनासोलाई कुनै मूल्य र महत्व नै दिइँदैन । नेतृत्व वर्ग असंवेदनशील बनी टुलुटुलु हेरिरहने विषय त अब प्रवृत्ति र संस्कृतिकै रूपमा विकसित भइसकेको देखिन्छ । आफैं त महादेव उत्तानतान कसले देला वरदान भने झैं नेतृत्व तहले निरिहिता र लाचारिताको प्रदर्शन गरिरहनु संगठन विकास र सांगठनिकीरणका दृष्टिले यो विषय झनै डरलाग्दो र पेचिलो बन्ने देखिन्छ । यो विषय कुनै एक वा केही प्रहरी कर्मचारीको बढुवा सरोकारको विषय मात्र होइन, यो त प्रहरी संगठनलाई आन्तरिक रूपमै कमजोर र निरिह बनाउने नियोजित षड्यन्त्र हुन सक्छ । कानुन पालना गराउने निकायलाई आन्तरिक रूपमै जति कमजोर र लाचार बनाउन सक्यो, त्यति नै मात्रामा आफ्नो आपराधिक छविको आडमा गरिने राजनीतिक कारोबारलाई बल पुग्ने निष्कर्षमा राजनीतिक नेतृत्व पुगेको हुन सक्छ । प्रहरी कमजोर भएमा त्यसको प्रत्यक्ष लाभ आपराधिक मनोवृत्तिका व्यक्तिलाई मात्र हासिल हुने गर्दछ, अन्यथा प्रहरी संगठनलाई स्वाभाविक र प्रणालीगत रूपमा सञ्चालन हुन नदिने हदैसम्मको अन्तिम प्रयास राजनीतिक नेतृत्वले किन गरिरहनुपर्यो भन्ने सवाल सबैले उठाउने गरेका छन् । प्रहरी संगठनमा अवकाशको व्यवस्था नै अन्यायपूर्ण ढंगको रहेको छ । सामान्यतया पदावधि र उमेर हदका कारण अवकाश पाउने व्यवस्थाविपरीत नेपाल प्रहरीमा ३० वर्षे सेवाअवधिका कारण अवकाश पाउने व्यवस्थालाई समेत थप गरिएको छ । आरम्भमै सेवा अवधिको व्यवस्था षड्यन्त्रपूर्ण ढंगले लागू गरिएकाले हालसम्म सोही प्रावधानलाई हतियारको रूपमा प्रयोग गर्ने गरिएको छ । निश्चित सेवाअवधि र पदावधि किटान गरी तोकिएको अवस्थामा कर्मचारीको वृत्ति विकासको अवसर पनि खुम्चिँदै गएको हुन्छ । यस्तो अवस्थामा समयमै बढुवा नगर्नु भनेको सेवाअवधिबाट वञ्चित हुँदै जानु हो । प्रहरी कर्मचारीलाई वृत्ति विकासको अवसरबाट वञ्चित गर्दै लाने सरकारको यस किसिमको नीतिले सुरक्षा व्यवस्था कति विश्वसनीय र भरपर्दो हुन सक्ला, आफैं अनुमान गर्न सकिन्छ । आफू सधैं सुरक्षा घेरामा बस्ने, अगुवा पछुवा र कारगेटको सुरक्षा घेरामा बस्नेलाई त तत्कालै यसले असर नपार्ला, तर आम नागरिकको सुरक्षा सरोकारमा भने प्रत्यक्ष असर पर्ने देखिन्छ । सुरक्षाकर्मी भनेको मनोबलका आधारमा सञ्चालन हुने अनुशासित र संगठित समूह हो, मनोबल नै कमजोर बनाउने गरी लादिएका वृत्ति विकासका अवरोधलाई समयानुकूल ढंगले परिमार्जन गर्दै लगिएन भने हालै अन्यापूर्ण ढंगले सेवानिवृत्त गराइएका एकजना प्रहरी अधिकृतले भने झैं सिंगो नेपाल प्रहरी संगठन सिटी सेन्टरको गार्डमा परिणत हुन बेर लाग्ने छैन । तसर्थ वृत्ति विकासको अनिश्चयताका कारण पर्ने मनोगत प्रभावलाई अवमूल्यन गर्ने दुष्प्रयास कसैले नगरौं । हामीकहाँ पछिल्लो समय आफ्नो व्यक्तिगत लाभको विषयलाई मात्र केन्द्रमा राख्ने प्रवृत्ति हावी हुँदै गएको देखिन्छ र नियुक्ति र बढुवाका विषयलाई पनि आर्थिक लाभको महत्वपूर्ण अवसरका रूपमा लिने गरेको देखिन्छ । नियमकानुनबमोजिम स्वतः हासिल हुनुपर्ने अवसरलाई पनि लेनदेनको विषय बनाउन थुप्रै ब्रोकरहरू सक्रिय रहने गरेका देखिन्छन् । अरूको अधिकारको पदलाई आफ्नो लाभको अवसरका रूपमा परिणत गर्न सक्रिय समूह सरुवाबढुवाको सूची झोला बोकेर हिँडिरहेको देखिन्छ । निष्ठा र व्यावसायिक क्षमताको आडमा मात्र टिक्न सकिन्छ कि सकिँदैन भन्ने विषयमा कतिपय तर सीमित अधिकारीहरूमा समेत दुविधा उत्पन्न हुँदै गइरहेको देखिन्छ । मूल्य चुकाएर मात्र मूल्यांकनमा परिने अवस्था बेहोरेका सुरक्षाकर्मीबाट व्यावसायिक र निष्पक्ष सेवाको प्रवाह कसरी सम्भव हुन सक्छ ? सुरक्षा भनेकै ढुक्कको अवस्था हो र आफ्नो वृत्ति विकासमा आफैं ढुक्क हुन नसक्ने सुरक्षाकर्मीबाट ढुक्कको सुरक्षा सेवा कसरी प्राप्त गर्न सकिएला ? सर्वाधिक चिन्ताको विषय छ । सुरक्षाकर्मीलाई ढुक्न वा ढोग्न बाध्य गराउने, नियम कानुनको ठाडो उल्लंघन र उपहास गर्ने प्रवृत्तिका कारण सुरक्षाकर्मीको व्यावसायिक साख र मनोबल गिर्दो अवस्था रहिरहे एक दिन अगुवापछुवाको सुरक्षा घेरामा रहेका राज्याधिकारीको लागि पनि उक्त सुरक्षा घेरा अपर्याप्त हुन जानेछ । तसर्थ सुरक्षकर्मीलाई पछुवा, पिछलग्गु बनाउनेभन्दा व्यावसायिक प्रतिस्पर्धामा खरो उत्रन सक्ने निर्भीक सुरक्षाकर्मीको उत्पादन र सम्भारमा समयमै ध्यान दिऊँ । आफ्नो व्यावसायिक निष्ठालाई सर्वोपरि ठानी स्वाभाविक दाबी गरिरहेका सुरक्षाकर्मीको वृत्ति विकासको अपेक्षित फिराद र पुकारलाई अलापविलाप ठानी उपेक्षा गर्ने र उनीहरूको व्यावसायिक जीवनमाथि खेलबाड गर्नेहरूको भविष्य पनि धरापमा पर्ने निश्चित छ । सत्य, निष्ठाको जगमा उभिएका आत्माको पुकारमा अपार शक्ति हुन्छ । उनीहरूको आत्मामा गरिएको यस किसिमका गैरजिम्मेवारी र गैरकानुनी प्रहारको प्रतिफल सबैले भोग्नुपर्नेछ । भगावान्को घरमा देर भए पनि अन्धेर हुँदैन भन्ने भनाइ यहाँ उधृत गर्दै अनपेक्षित र दुराशयपूर्ण ढंगले जानाजान सेवानिवृत्त गराइएका कर्मठ सुरक्षाकर्मीको भावी जीवनको लागि शुभेक्षा प्रकट गर्दछु । स्वाभिमानी र निष्ठापूर्वक पदीय जिम्मेवारी बहन गर्ने पदाधिकारीको लागि पदभन्दा प्रतिष्ठा बढी आकर्षक हुने भएकाले उनीहरूका लागि पदोन्नति फगत एउटा थप जिम्मेवारीबाट वञ्चित गरिएको सामान्य घटना मात्र हो, तर यसले सिँगो संगठनको व्यवसायीकीकरणमा पार्ने नकारात्मक असर भने ज्यादै नराम्रो हुने देखिन्छ । सुरक्षा सेवालाई संक्रमणकालीन अवस्थामा समेत सञ्चालन गर्न सहज होस् भन्ने व्यवस्थापिकाको सदासयी मनसायका कारण प्रहरी ऐनले नै प्रहरी संगठनको गठन वर्गीकरण, सेवासुविधा र वृत्ति विकासको क्राइटेरिया तोक्ने गरी सरकारले नियमावली बनाई जारी गर्न सक्ने भनी अधिकार प्रत्यायोजन गरेकोले सोही कानुनी प्रावधानको गलत ढंगले अपव्याख्या गरी सरकारले प्रहरी संगठनलाई निजी र तजविजी ढंगले सञ्चालान गर्दै आएको छ । सोही कारण प्रहरी संगठन प्रणालीबद्ध हुन सकिरहेको देखिन्न, तसर्थ प्रहरी संगठनलाई कानुनी रूपमा बलियो बनाउन विद्यमान नियुक्ति, सरुवा बढुवासम्बन्धी व्यवस्थालाई मूल विधायनकै अंग बनाउन आवश्यक देखिन्छ । बढुवासम्बन्धी मापदण्डलाई प्रहरी ऐनमै समावेश गर्दा बढुवा पदाधिकारीलाई जवाफदेही बनाउने र स्वेच्छाचारितामा अंकुश लगाउने प्रावधान पनि स्पष्टरूपमा उल्लेख गर्न आवश्यक देखिन्छ । रिक्त पदमा तोकिएको अवधिभित्र बढुवा नगर्ने पदाधिकारीलाई दण्ड, सजाय वा जरिबाना गर्ने व्यवस्था गरिनुका साथै कारणवश बढुवा सिफारिस समिति बस्न नसकेको अवस्थामा रोलक्रममा रहेका पदाधिकारी सोही रोलक्रमबमोजिम नै स्वतः बढुवा हुने व्यवस्था प्रहरी ऐनमै उल्लेख गरी बढुवाको हकलाई सम्मान र संरक्षण गर्ने गरी कानुनी प्रावधान राखिनु आवश्यक छ । साथै विद्यमान प्रहरी संगठनको संरचनालाई नै पूर्णरूपमा पुनर्गठन गरी विगतमा विभिन्न आयोगले दिएका सुझावअनुरूप संगठनको रूपान्तरण गरिनुपर्छ । सेवा अवधिको विभेदकारी व्यवस्था खारेज गरी एसएसपी र सोभन्दा मुनिको दर्जामा लागू गरिएको पदावधिको व्यवस्थासमेतलाई खारेज गर्न आवश्यक छ । सुरक्षाकर्मीको व्यावसायिक स्वाभिमानको संरक्षण नगरी लोकतन्त्र पनि बलियो र संस्थागत हुन सक्दैन भन्ने हेक्का राखौं ।"
गम्भीर षड्यन्त्रको संकेत,"मुलुकको समग्र वातावरण चुनावी चर्चाले तातेको छ । समकालीन राजनीति र राष्ट्रिय स्वाधीनताप्रति गम्भीर जोकसैको लागि पनि स्थानीय चुनावप्रति सरोकार छैन भनेर निस्पृह हुने स्थिति रहेन । अहिले भएको चुनाव स्थानीय चुनावमा मात्र सीमित रहेन । यो ससानो युद्ध मोर्चामा फेरियो । यसमा नेपालभित्रका पार्टी र तिनका नयाँपुराना नेताहरू मात्र भिडेनन्, सबै लडे । घटनाक्रमले अहिलेको चुनाव दुईथरी प्रवृत्तिका बीचको मोर्चामा परिणत भएको प्रमाणित गर्यो । कम्तीमा पनि काठमाडौं र भरतपुर महानगरपालिकाको चुनावले यो यथार्थलाई प्रमाणित गर्यो । यो चुनाव हामीलाई भन्दा विदेशीहरूलाई बढी लागेको देखियो । राजदूतको काम गर्ने पार्टीहरू र तिनका नेता भेटेपछि उनीहरूले पहिलेको जस्तो सोझै हस्तक्षेप पनि गर्नुपरेन । नाम मात्रै नेपाल सरकार रह्यो । बिहान एउटा पाले र बेलुका अर्को पाले फेरे झैं आज्ञाकारी 'बहादुरहरू' को पालो फेरिनु स्वाभाविक थियो । इमानदारीपूर्वक पालेको ड्युटी पूरा गरेका कारण भारतीय प्रधानमन्त्री मोदीले पुष्पकमल दाहाललाई बधाई पनि दिइसकेका छन् । सिंगो मुलुक दुई फ्याक भएको बेला, जनमत दुई कित्तामा विभाजित भएको बेला, राष्ट्रिय स्वाधीनता संकटमा भएको बेला 'म त क्रान्तिकारी' भनेर तमासा हेर्ने अथवा किनारामा बसेर ताली बजाउने काम हुन सक्दैन । माक्र्सवादले पनि आन्दोलनका क्रममा प्रधान दुस्मनविरुद्ध गौण दुस्मनसित हातेमालो गर्नुपर्ने हुन्छ र गर्नुपर्छ भन्छ । यसपटक सबैको हैसियत र कित्ता प्रस्ट भयो । एमाले एउटा सुधारवादी पार्टी हो । नाकाबन्दीलगायत समसामयिक महत्वपूर्ण विषयमा उसले लिएको अडानका कारण नेपाली जनताले उसको पक्षमा अभिमत जाहेर गरे, जुन अहिले देशीविदेशी प्रतिक्रियावादीलाई पचेन । विदेशी शक्तिहरू यो संविधान खारेज गरेर आफूले चाहेअनुसारको संविधान नेपाली जनतामाथि लाद्न चाहन्छन् भन्ने नेपाली जनतालाई थाहा छ । यो संविधानमा केही यस्ता कुरा छन्, जसलाई विदेशीहरू, त्यसमा पनि भारतीय शासक वर्गलाई मन परेको छैन । यस अर्थमा अवश्य पनि राष्ट्रियताको दृष्टिले यसमा केही सकारात्मक पक्ष छन् भनेर बुझ्नुपर्ने हुन्छ । क्रान्तिकारीहरू यो संविधान खारेज गरेर सही अर्थमा जनताको संविधान, अर्थात् राष्ट्रिय स्वाधीनता र जनतन्त्रलाई सुदृढ गर्ने संविधान चाहन्छन् । त्यो स्थिति नहुन्जेल हामीलाई केही मतलब छैन, मुलुक विदेशीको हातमा गए जाओस् भनेर उनीहरू हात बाँधेर पनि बस्तैनन् । माक्र्सवादले त्यसो गर्न दिँदैन । बाह्य शक्ति अहिलेको संविधानअनुसार भरिसक्के यहाँ चुनाव हुन नदिने र भए पनि उसले चाहेको शक्तिले मात्र स्थानीय चुनाव जितोस् भन्ने चाहन्छ । कसरी र किन प्रचण्डदेउवा गठबन्धन बन्यो भन्ने सबैलाई थाहा छ । उसैको चाहनामा संविधान संशोधनको योजना बन्यो । उसैको योजनामा दुईपटक गरेर स्थानीय चुनाव गराउने योजना बन्यो । उसैको चाहनामा मधेसवादी भनिएका पार्टीहरूबीच एकताको योजना बन्यो । खासखास ठाउँमा चुनावी तालमेलको योजना बन्यो । मालिकको इच्छाविपरीत त्यसै 'तालमेल' भएको छैन । अनि व्यक्तिका निजी स्वार्थहरू राजनीतिक निर्णयमा फेरिए । सरकारले यसबीच थरीथरीका नाटक गर्यो । प्रहरी प्रमुख प्रकरण, प्रधानन्यायाधीश प्रकरण, टीकापुरका अपराधीहरूलाई माफ दिने प्रकरण, संविधान संशोधन गरेर भारतीयलाई निर्बाध रूपमा नागरिकता दिने प्रकरण, हिन्दी भाषालाई नेपालको राष्ट्र भाषा बनाउनेलगायतका थुप्रै प्रकरणहरू उसले अघि सार्यो । यिनलाई छुट्ट्याएर होइन, समग्रमा हेर्नुपर्छ । भरतपुर निर्वाचन र अहिले मतपत्र च्यात्ने प्रकरण यसैको पछिल्लो शृंखला हो । चितवनले जहिले पनि राष्ट्रिय स्वाधीनताको पक्षमा आफूलाई पर्खाल बनाएर उभ्यायो । भारतीय विस्तारवादविरोधी आन्दोलनमा सदैव अग्रपंक्तिमा उभिएको ठाउँ हो चितवन । यसप्रति विदेशी शक्तिको चासो रहनु स्वाभाविक थियो । यसलाई मधेसमा गाभ्न, यसलाई तामासालिङमा गाभ्न, टुक्राटुक्रा पारेर कमजोर पार्न धेरै प्रयास भए । चितवन काठमाडौं प्रवेशको प्रमुख द्वार मात्र नभएर सामारिक दृष्टिले पनि महत्वपूर्ण भूभाग हो । सडक र रेल वेले चीनसित जोडिँदा यसको सामरिक महत्व झन् बढ्नेछ । चितवन कमजोर पार्दा राष्ट्रियताका पर्खाल कमजोर हुने ठान्नु, काठमाडौंलाई हल्लाउन सजिलो ठान्यो विदेशी शक्तिले । यहाँ कसले जित्छ भन्ने कुराले दीर्घकालीन अर्थ राख्छ । यस अर्थमा भरतपुर महानगरपालिकाको निर्वाचन र यससित गाँसिएका परिदृश्यहरू प्रचण्डको इच्छा पूरा गर्नको लागि शेरबहादुर र प्रचण्डबीचको मेलमिलाप मात्र नभएर सामारिक स्वार्थसित गाँसिएको विषय हो । भरतपुरको चुनावको मतगणना रोकिएको छ र यससित गाँसिएका सबै परिघटना बाहिर आइसकेका छन् । योजनाहरू बालुवाटारमा बनेको र प्रहरी, प्रमुख निर्वाचन अधिकृत सबैको मिलेमतोमा सो घटना भएको भनिएको छ । चितवनको मतपरिणाम नै यसको मूल कारण हो भन्ने प्रस्ट भएको छ । चितवनको मतपरिणाम अमूक पात्रप्रतिको समर्थन मात्र होइन, यो त भारतीय हैकमवादविरुद्ध, कांगे्रसमाओवादी फासीवादी चिन्तनविरुद्ध र पैसाका भरमा जनताको जनमतविरुद्ध धावा बोल्ने प्रवृत्तिविरुद्ध नेपाली जनताको अभिमत र आकांक्षा हो । यसलाई केही होइन भन्नु षड्यन्त्रकारी शक्तिलाई सहयोग पुर्याउनु मात्र हो । सरकारले दोस्रो चरणको चुनाव घोषणा गरेको छ । जे गर्छौ गर भनेर नेपाल सिंगै दिँदा पनि खुसी नहुने केही तत्वहरूलाई खुसी पार्न फेरि चुनावको मिति सारिएको छ । कुराकानी नमिलेको भनेर चुनाव अझै उता सार्ने अथवा बर्खा लाग्यो भनेर चुनावै स्थगित हुने सम्भावना पनि छ । संविधान संशोधन नगरी तराईमा चुनाव गर्न नसकिने भयो भन्ने किसिमको वातावरण तयार पार्ने षड्यन्त्र पनि हुन सक्छ । यसबारे सचेत हुनु भनेको विदेशी शक्तिको षड्यन्त्रविरुद्ध सचेत हुनु हो । दोस्रो चरणको निर्वाचन भनेको दक्षिणको शक्तिको स्वार्थसित सोझै गाँसिएको सन्दर्भ हो । अहिले सबै विदेशी शक्ति र नेपालका नयाँपुराना प्रतिक्रियावादीहरूको प्रहार एमालेमाथि भएको देखिएको छ । । एमालेलाई यो टिप्पणीकार क्रान्तिकारी पार्टी मान्दैन, बढीमा यो एउटा सुधारवादी पार्टी हो । तर राष्ट्रियताको पक्षमा यताका दिनमा उसले लिएको अडान केही पनि होइन भन्न सकिँदैन । नाकाबन्दीको समयमा उसले लिएको अडान, 'मधेस एक प्रदेश', नागरिकता र भाषाको सन्दर्भलगायत समसामयिक महत्वपूर्ण विषयमा उसले लिएको अडान स्वागतयोग्य छ । यस अर्थमा नेपाली जनताले उसको पक्षमा अभिमत जाहेर गर्नु नेपाली जनताको अपराध होइन । अहिले देशीविदेशी प्रतिक्रियावादीलाई नपचेको यही नै हो । पहिलो चरणको चुनावपछि माओवादी केन्द्र मात्र होइन, कांग्रेस पनि आत्तिएको छ । मतदानको चरित्र हेर्दा अचम्मको छ । कांग्रेस र माओवादी केन्द्रले के गर्दा एमालेले हार्छ, त्यही गरेका छन् । कतिपय ठाउँमा आफ्नै उम्मेदवारविरुद्ध माओवादी केन्द्रका मतदाताले कांग्रेसलाई भोट हालेका छन् । जे गर्दा एमालेलाई हराउन सकिन्छ, त्यसै गरिएको छ । यो कुरा ललितपुर, काठमाडौं र पोखराको भोटको प्रकृतिले प्रस्ट पार्छ । खास गरेर माओवादी केन्द्रले जेजति ठाउँ जित्यो, त्यो सोचेभन्दा बढी नै हो । दोस्रो चरणमा उसको स्थिति झन् कमजोर हुनेछ र विविध प्रकरणका कारण कांग्रेसको स्थिति पनि कमजोर हुनेछ । यो यथार्थ बुझेका उनीहरूले विदेशी मालिकहरूको स्वीकृतिमा चुनावै नगराई मुलुकलाई भद्रगोलमा नपुर्याउलान् भन्न सकिँदैन । यो सबै परिदृश्यले मुलुकमा कतै ठूलै षडयन्त्र पो हुन लागिरहेको छ कि भनेर सोच्नुपर्ने अवस्था आएको छ । यतिखेर राष्ट्रिय स्वाधीनता र वर्गसंघर्षलाई जोडेर लैजानुपर्ने आवश्यकता थियो । तर नेपालका क्रान्तिकारी शक्तिहरू अहिलेको स्थितिमा दुवै पक्षमा कमजोर छन् । यस्तो बेला संसदीय राजनीति बोकेकै भए पनि कुनै शक्ति राष्ट्रिय स्वाधीनताका पक्षमा उभिन्छ भने जनताले साथ दिनु स्वाभाविक छ र क्रान्तिकारी भन्नेहरू पनि यसप्रति गम्भीर हुन आवश्यक छ । खारेजीको आवरणभित्र 'गाईको पुच्छर समातेर वैतरणी तर्न खोज्ने' र 'क्रान्तिकारी उपयोग' नाममा फासीवादी अभ्यासमा लागेको माओवादी केन्द्रलाई मित्रशक्तिको छाप लगाउने दुवै प्रवृत्ति गलत छन् । चुनावी राजनीतिका नाममा भएका विभिन्न तारतम्य र परिदृश्यहरूले मुलुकमा निकै षड्यन्त्रको सम्भावनालाई इंगित गर्छन् । कांग्रेसको 'प्रजातान्त्रिक समाजवाद' र हिटलरी शैलीको माओवादी केन्द्रको 'समाजवाद' बीचको गठबन्धन जनतन्त्र र राष्ट्रिय स्वाधीनताको लागि निकै खतरनाक छ भन्ने घटना सन्दर्भले पुष्टि गरिसकेका छन् । यसपटकको चुनावमा नेपाली जनताले यो यथार्थ बुझे, तर आफूलाई क्रान्तिकारी भन्नेहरूले नबुझ्नुचाहिँ विडम्बनाको विषय हो ।"
दोस्रो चरणको निर्वाचनको भविष्य,"पहिलो चरणको स्थानीय निर्वाचनको केन्द्रविन्दु चितवन हो भन्दा केही बुद्धिजीवीले इन्कार गर्दै राजधानीलाई नै केन्द्रविन्दु मान्ने हठ गरेका थिए । अहिले आएर उनीहरू नै सोधिरहन्छन्, हैन चितवनमा के भयो ? कसले जित्यो कसले हार्यो । अहिले आएर बुद्धिजीवीहरू मात्र होइन, आम मानिसलाई नै चितवनको चुनावले लठ्याइरहेको छ । उनीहरू यसबारे के हुने हो, कसो हुने हो भनेर चिन्तित मात्र बनिरहेका छैनन्, उद्वेलित नै देखिइरहेका छन् । चितवनले दिनपरदिन राष्ट्रिय राजनीतिलाई पनि प्रभावित पारिरहेको छ र त्यसैको पछिल्लो उदाहरण हो, भरतपुर नगरपालिकाको मतपरिणामप्रतिको उत्सुकता ! एक समाजशास्त्रीले भने, धेरैले पत्तो नपाउँदै परम्परागत रूपमा मानिआएका वा सरकारले घोषणा गरेका प्रमुख केन्द्रहरू उपकेन्द्रमा परिणत भइसक्छन् । शक्ति सन्तुलनले तत्काल एउटाले लिइरहेको स्थानलाई उसैले पत्तो नपाउँदै बदलिदिइसकेको हुन्छ । सोह्र वर्षकी किशोरीलाई भन्दा 'शक्ति' लाई चञ्चल मान्दा रहेछन् विद्वान्हरू ! एक प्राध्यापकले मुखै फोरेर भने, देशको करिबकरिब बीच भागमा पर्ने चितवन पछिल्लो समय शैक्षिक, आर्थिक र संरचनागत विकासको दृष्टिमा काठमाडौंभन्दा माथि छ । अहिलेको चितवनको चर्चाले त्यसैलाई पुष्टि गर्छ । कांग्रेस, माओवादी र एमालेका नेताहरू त्यसै चितवनमा अन्तिम चुनावी सभा गर्न पुगेका होइनन् । त्यत्तिकै माओवादी र कांग्रेसबीच भरतपुरमा मेयरमा तालमेल भएको होइन । यसका पछाडि धेरै कारण छन् ।चितवनको भरतपुरमा आयोजित अन्तिम चुनावी सभामा पार्टीका शीर्षस्थ नेताहरू प्रधानमन्त्री प्रचण्ड, देउवा र ओलीले अन्तिम सम्बोधन त्यत्तिकै गरेका होइनन् । । सत्तासीन र प्रमुख प्रतिपक्षी पार्टीका अध्यक्षहरू नै चितवनमा भाषण गर्न पुगेर राष्ट्रिय र अन्तर्राष्ट्रिय राजनीतिमा आइरहेको ध्रुवीकरणलाई संकेत गरे । तर प्रश्न उठ्छ, किन चितवनलाई नै त्यसको लागि उनीहरूले चुने ? दोस्रो चरणको निर्वाचन तुलनात्मक रूपमा पहिलो चरणको भन्दा चुनौतीपूर्ण छ । शान्तिपूर्ण, निष्पक्ष, पारदर्शी र धाँधलीरहित निर्वाचनको भविष्य आयोगको यही प्रस्तुतिमा अडेको देखिन्छ । वैशाख २८ गते चितवनमा कांग्रेस सभापति देउवाले भनेका थिए, हामी माओवादीसँग दीर्घकालीन सहमति गरेका छौं, जसलाई गिरिजाप्रसाद कोइरालाले सुरु गरेका थिए र मैले निरन्तरता दिएको छु । प्रचण्डसँगको एकता भोलिको सुनौलो भविष्य हेरेर गरिएको हो । एउटै मञ्चबाट प्रधानमन्त्री एवं माओवादीका अध्यक्ष प्रचण्डले भनेका थिए, कांग्रेस र माओवादीका मेयर र उपमेयरका उम्मेदवारलाई भरतपुरमा झीनो मतले जित्ने छुट छैन । थोरै मतले जित्नु भनेको जितेको जस्तै हुँदैन । त्यसै दिन एमालेले भरतपरमै आयोजना गरेको सभामा एमाले अध्यक्ष ओलीले कांग्रेसमाओवादी गठबन्धनलाई जवाफ दिँदै भनेका थिए, सत्तापक्ष राष्ट्रिय एकता र अखण्डतालाई कमजोर बनाउन विदेशीसामु लम्पसार परेकाले यिनका घुँडाभरि घाउ नै घाउ छ । कांग्रेसले माओवादीलाई नाम्लो लगाएर बोकेको छ, कांग्रेसी हो झोक्राएर नबस ! नेताहरूका उपरोक्त भनाइले नै पुष्टि गर्छ, उनीहरू के भन्नको लागि चितवन पुगेका हुन् ? राजनीतिमा चितवनको महत्व दिनपरदिन बढिरहेको छ । चितवन देशको यस्तो रणनीतिक ठाउँमा अवस्थित छ, चितवनलाई भोलि राजधानी घोषणा गर्यो भने पनि देशरूपी गाडीको इन्जिन बन्द हुनेवाला छैन । एक दिन पनि नरोकिई देश सुचारु हुनेछ । यसैले नेताहरूले अनौपचारिक रूपमा चितवनलाई केन्द्रविन्दुको रूपमा स्विकारेको जानकारी सार्वजनिक रूपमा दिएका हुन् । पहिलो चरणको स्थानीय निकायको चुनाव सकियो । सर्वत्र निर्वाचन परिणाम सार्वजनिक भइसके पनि चितवनको भरतपुर महानगरको परिणाम भने निस्कन सकेको छैन । जसरी पहिलो चरणको निर्वाचनको अन्तिम भाषणमा चितवनले राष्ट्रकै शीर्षस्थ नेताहरू खोजिरहेको थियो, त्यसैगरी त्यो चुनावको मैजारो मनाउन पनि चितवनले शीर्ष नेताहरू नै खोजिरहेको छ ।निर्वाचन प्रचारको अन्तिम सभा गर्ने थलो चितवनलाई बनाउने कांग्रेस, एमाले र माओवादीका अध्यक्षहरू अन्तिम परिणाम सार्वजनिक गर्ने थलो बनाउन चितवन पुग्लान् ? के उनीहरू साँच्चै चितवनलाई देशकै केन्द्र बनाउन लाग्लान् ? शेरबहादुर देउवा, पुष्पकमल दाहाल 'प्रचण्ड' र केपी ओली आज चितवन पुग्दैछन् ? उनीहरू पुगे पनि र नपुगे पनि चितवनले आफ्ना समस्या समाधान गर्न शीर्षस्थ नेताहरू खोजी गरिरहेको अनुभूति सर्वत्र भइरहेछ । सबैलाई अवगत नै छ, नेपाल गणतन्त्र घोषणा भएको दिन नै भरतपुर महानगरका पितामाताको परिणाम आउनेवाला थियो । तर निर्वाचनका अन्तिम बक्साहरूमा जुन रूपमा प्रतिस्पर्धी उम्मेदवारले मत ल्याइरहेका थिए, यसबाट एउटा पक्ष अत्तालियो । मत गनिरहेको ठाउँमै प्रवेश गर्दै अकस्मात मतपत्र नै ध्यारध्युर पारेर च्यातियो ।यसपछि अन्तिम चरणमा पुगेको मतगणना स्थगित भयो । मंगलबार दिउँसोसम्म पनि बाँकी मतगणना सुरु हुन सकेको छैन ।मतपत्र च्यातिएको वडामा पुनः मतदान गराउने कि मतगणना जारी राख्नेमा विवाद कायम छ । तर मतपत्र च्यात्ने पक्ष पुनः मतदानको पक्षमा देखिएको छ । यसबाट मतपत्र च्यात्ने षड्यन्त्रका योजनाकारहरूको अभिलाषा छताछुल्ल हुन पुगेको छ । यो घटनाले निर्वाचनमा प्रत्यक्ष तथा परोक्ष रूपमा संलग्नहरू सबैको अग्निपरीक्षा पनि गरेको छ । मतदान सम्पन्न भएपछि काम सकियो भन्ठान्ने निर्वाचन आयोग, सरकार, मतदाता, राजनीतिक दल, नागरिक समाज, सुरक्षा निकाय, पर्यवेक्षकहरू सबैको धोती फुस्किएको छ ।निर्वाचनअघि, निर्वाचन हुँदा र निर्वाचन सकिएपछि सुरक्षा निकायको रोहबरमा मतगणना भइरहेको जस्तो संवेदनशील र सुरक्षित ठाउँमा भएको वारदातले हाम्रा जिम्मेवार निकायको कामगराइ कति हलुका र गैरजिम्मेवार रहेछन् भन्ने प्रमाणित भएको छ । सर्वसाधारणले चितवन घटनाबारे बुझ्न नसकेको के मात्रै हो भने मतपत्र च्यात्न कसरी सम्भव भयो ? कसरी मतपत्र च्यातियो ?के मतपत्र गन्ने काम पार्टीका मान्छे वा उम्मेदवारका प्रतिनिधिले गर्छन् कि निर्वाचन आयोगका कर्मचारीले गर्छन् ? अनि मतगणना भइरहेको खालसम्मै पार्टी वा उम्मेदवारका गुन्डाहरूको पहुँच कसरी सम्भव भयो ? सुरक्षा निकायका व्यक्तिहरू मतगणनाजस्तो संवेदनशील समयमा जुवातास खेलेर र मध्यपान गर्दै लापरबाही तालले बसिरहेका हुन्छन् कि सचेत र जिम्मेवार बनेर ? जनताको अहं प्रश्न हो, मतपत्र गन्ने ठाउँजस्तो सुरक्षित स्थानमा अनधिकृत व्यक्ति कसरी पस्यो र मतपत्र च्यात्न भ्यायो ?हुलमुल गरेर, हतियार देखाएर वा अन्य शक्ति प्रयोग गरेर मतपत्र च्यात्ने व्यक्ति अकस्मात मतगणना भइरहेको खालमा पस्न सम्भव हुँदैन । तर भरतपुरमा कसरी पस्यो ? मतगणनास्थलमा निर्वाचन कानुन, नियम र निर्वाचन व्यवस्थापनको न्यूनतम मूल्यमान्यताको पालनाबिना सम्भव हुँदन तर भरतपुरमा कसरी त्यो सम्भव भयो ? यसबाटै जिम्मेवार निकायको हेलचक्राइँ पुष्टि हुन्छ । होइन, हेलचक्राइँ थिएन भन्ने मान्ने हो भने त्यो हुल्लड कसरी पुग्यो ? उसले त्यो संवेदनशील ठाउँमा प्रवेश कसरी पायो ? जबकि जनतालाई सुसूचित बनाउने पत्रकारहरू परिचयपत्रका साथै निर्वाचन आयोगको विशेष पास हुँदा पनि त्यो स्थानमा पुग्न सक्दैनन् । तर मतपत्र च्यात्ने व्यक्तिले त्यहाँ कसरी प्रवेश पायो ? हुन त निर्वाचन आयोग वा सरकार वा सुरक्षा निकायले जनताको मुखमा बुझो लगाउन आयोग गठनको नाटक मञ्चन गरिसकेका छन् ।तर पहिलो चरणको स्थानीय निर्वाचनको केन्द्रीय थलो मानिएको भरतपुर महानगरको मतगणनास्थलमा भएको कानुन, नियम र मतगणना नियमको घोर उल्लंघनले साह्रै गम्भीर सन्देश र शिक्षा दिएको छ । निर्वाचनको तालुकदार निकाय निर्वाचन आयोगले यसबारे उचित, विश्वासिलो र तथ्यपरक जवाफ दिनु त छँदैछ, त्यसबाहेक सरकार र खास गरेर यसका प्रमुख पुष्पकमल दाहालले गम्भीर भएर निर्वाचन, मतदान, मतगणना र मतदानमा हुने घोटालाहरूको जवाफ दिनुपर्ने बाध्यता सिर्जना भएको छ । प्रधानमन्त्री प्रचण्डलाई भरतपुर मतगणनाको खलनायकको रूपमा सामाजिक सञ्जाल र सञ्चारमाध्यमले नराम्रोसँग प्रस्तुत पनि गरिरहेका छन् । जसको लागि उनीहरूले एउटै कुरालाई आधार बनाएका छन् र त्यो हो, दोस्रो संविधानसभाको निर्वाचनमा उनको दोस्रो निर्वाचन क्षेत्र सिरहा ५ (पहिलो निर्वाचन क्षेत्र काठमाडौंको कीर्तिपुरमा उनी ठूलो मतान्तरले हारिसकेका थिए) को मतगणनास्थल बहिष्कार गरेर उनकै आदेशमा उनका प्रतिनिधिहरू धाँधली भयो भन्दै हिँडिसकेका थिए । तर बाँकी रहेका दुई बाकस गन्दा प्रचण्डले चुनाव जितेको घोषणा गरिएको थियो । यी र यस्तै गलतसही कुरा भुसको आगो झैं भित्रभित्र सल्किरहेको बेला उनकै पुत्रीलाई जिताउन चितवनको चुनावमा षड्यन्त्र गरिएको आरोप लगाउने व्यक्ति कम छैनन् ! यो खालको मान्यता स्पष्ट गराउने अवसर पनि बन्न सक्छ, प्रधानमन्त्री प्रचण्डलाई अहिलेको विवाद !त्यसैगरी निर्वाचन आयोगलाई जसरी सर्वत्र सराहिएको थियो तर चितवनको घटनाले आयोगलाई सर्वत्र आलोचना गरिँदैछ । वास्तविकता के हो स्पष्ट पार्ने अवसर आयोगलाई प्राप्त भएको छ । आयोग नेतृत्वले यसबारे कति जिम्मेवार बनेर जवाफ दिनेछ र आयोगको गल्तीलाई सच्याउने वचनबद्धता दोस्रो चरणको निर्वाचनमा भाग लिन उत्सुक बनेर बसेका आम मतदातालाई कसरी दिनेछ, यसैमा आयोगको विश्वसनीयता अडेको देखिन्छ । निर्वाचन भएका र हुन बाँकी ठाउँका मतदाता संवेदनशील बनेर यसैलाई हेरिरहेका छन् । किनभने उनीहरूलाई थाहा छ, दोस्रो चरणको निर्वाचन तुलनात्मक रूपमा पहिलो चरणको भन्दा चुनौतीपूर्ण छ । शान्तिपूर्ण, निष्पक्ष, पारदर्शी र धाँधलीरहित निर्वाचनको भविष्य आयोगको यही प्रस्तुतिमा अडेको देखिन्छ ।"
मेसीलाई युरोपियन गोल्डन सु,बार्सिलोना : युरोपियन गोल्डन सु अवार्ड बार्सिलोनाका कप्तान लियोनल मेसीले जितेका छन् । स्पेनिस ला लिगामा उत्कृष्ट प्रदर्शन गरेका मेसीलाई सन् २०१६०१७ को सिजनको अवार्डबाट सम्मानित गरिएको हो । अर्जेन्टिनी राष्ट्रिय टोलीका प्रभावशाली स्ट्राइकर मेसीले अवार्ड पाएको यो चौथो पटक हो । मेसीले जस्तै यस अवार्ड रियल म्याड्रिडका स्ट्राइकर क्रिस्टियानो रोनाल्डोले पनि चार पटक जितेका थिए । स्पेनिस ला लिगामा दोस्रो स्थान हात पारेको बार्सिलोनाका लागि मेसीले जारी सिजनमा ३७ गोल गरेका थिए । उनले बार्सिलोनाका लागि सबै खेलमा गरेर भने ५४ गोल गरेका थिए । युरोपको विभिन्न देशमा आयोजना हुने लिगमा सर्वाधिक गोल गर्ने खेलाडीलाई युरोपियन गोल्डन सु अवार्ड दिने प्रचलन रहेको छ । यस अवार्डका लागि मेसीले सर्वाधिक ७४ अंक पाएका थिए । मेसी पछाडि स्पोर्टिङ लिस्बनका बास दोस्त रहे । ६८ अंक पाएका उनले लिगमा ३४ गोल गरेका थिए । बोरुसिया डर्टमन्डका स्ट्राइकर पियरे एमरिक अयुबामेयाङ ३१ गोलका साथ तेस्रो भए । चौथो स्थानमा रियलका क्रिस्टियानो रोनाल्डो रहे । रोनाल्डोले यस सिजनमा २५ गोल गरेका थिए ।
बक्सिङको कार्ययोजना सार्वजनिक,"काठमाडौं : नेपाल बक्सिङ संघले आफ्नो भावी कार्ययोजना र कार्यतालिका सार्वजनिक गरेको छ । मंगलबार पत्रकार सम्मेलन गर्दै संघले पछिल्लो कार्यविवरण र आगामी दिनको योजना सार्वजनिक गरेको हो ।संघले सार्वजनिक गरेको नयाँ योजनाअनुसार नेपालको प्रजातान्त्रिक आन्दोलनका सर्वमान्य नेता गणेशमान सिंहको स्मृतिमा राष्ट्रिय खुला बक्सिङ प्रतियोगिता असारमा हुने भएको छ । असारकै पहिलो साता विद्यालयस्तरीय बक्सिङ प्रशिक्षण कोर्स र युथ बक्सिङ कलेजस्तरीय कोर्स हुनेछ । यस्तै राष्ट्रिय युथ च्याम्पियनसिप असोजमा पोखरामा हुने संघका अध्यक्ष राम अवालेले जानकारी दिए । वार्षिक कार्यक्रमअनुसार कात्तिकमा बूढानीलकण्ठ र चैत्रमा झापामा खुला राष्ट्रिय बक्सिङ प्रतियोगिता हुनेछ । यस्तै सन् २०१८ भित्र आफ्नै एकेडेमी बनाउने घोषणा पनि संघले गरेको छ । यस्तै थाइल्यान्ड, भियतनाम र भारतमा तीन अन्तर्राष्ट्रिय प्रतियोगितामा सहभागिता जनाउनेछ । थाइल्यान्डमा जुलाइमा युथ बक्सिङ च्याम्पियनसिप, नोभेम्बरमा भियतनाममा एसियन इलाइट बक्सिङ च्याम्पियनसिप र सेप्टेम्बरमा भारतमा इन्डो नेपाल बक्सिङ च्याम्पियनसिपमा नेपालले सहभागिता जनाउनेछ । संघको प्रगति विवरण प्रस्तुत गर्दै अध्यक्ष अवालेले अन्तर्राष्ट्रिय प्रतियोगिता सहभागिताका दौरान उज्वेकिस्तान बक्सिङ संघले बक्सिङ सामग्री दिन लागेको बताए । उनले विभिन्न देशसँग प्राविधिक क्षेत्रमा अन्तर्राष्ट्रिय सम्बन्ध विस्तार गरेको समेत जानकारी दिए । गत वर्ष संघले राष्ट्रिय रेफ्री तथा जर्ज रिफ्रेसर, चौथो राष्ट्रिय खुला महिला तथा पुरुष बक्सिङ प्रतियोगिता र प्रथम नोविस च्याम्पियनसिपलगायत कार्यक्रम सम्पन्न गरेको जनाएको छ । जसमा आइबा आईटीओ कोर्स, आइबा युथ च्याम्पियनसिप, आइबा कंग्रेस, थाइल्यान्ड बक्सिङ च्याम्पियनसिप र एसियन बक्सिङ च्याम्पियनसिपलगायतका अन्तर्राष्ट्रिय गतिविधिमा भाग लिएको जनाएको छ । कार्यक्रमका राष्ट्रिय खेलकुद परिषद्का सदस्यसचिव केशवकुमार विष्टले संघलाई चाँडै नै वैधानिकता दिने बताए ।"
