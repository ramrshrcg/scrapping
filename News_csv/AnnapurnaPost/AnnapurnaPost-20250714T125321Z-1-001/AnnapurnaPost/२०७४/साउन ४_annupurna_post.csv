शीर्षक,विवरण
नेपाली कानुनमा अपांगता,"विधायकहरूले कानुन निर्माण गर्दा मुख्यगरी निम्न कुरालाई ध्यानमा राख्नुपर्छ । कानुन विधिशास्त्रीय पद्धतिबाट बनाइएको छ कि छैन, त्यो कोणबाट हेरिनुपर्छ । कानुन बनाउने क्रममा यसको ख्याल भएन भने कार्यान्वयनमा सफलता पाउन सकिँदैन । कानुन सबैले पालना गर्न सक्ने खालको हुनुपर्छ । राज्यले आफ्नो माटो र हावापानीसुहाउँदो कानुन मात्र कार्यान्वयन गर्न सक्छ । कानुनले प्रथा परम्परादेखि जनमानसमा छाप पारेका कुरा पनि कानुन निर्माण गर्दा ध्यान पुर्याउनुपर्छ । कानुन बनाउँदा अर्को ख्याल गर्नुपर्ने विषय सामाजिक स्वीकृति हो । समाज वा समुदायले सहजरूपमा ग्रहण गर्न वा स्विकार्न सक्ने कुरा नभएका कानुन कार्यान्वयन गर्न सकिएको पाइँदैन । कार्यान्वयन गर्न कुनै किसिमले सम्भावना छैन वा असम्भवप्रायः छ भने त्यस्तो कानुन कानुनको रूपमा स्वीकार्य हँदैन । राज्यले जनतामाथि शासन गर्न कानुनको प्रयोग गर्छ भने नागरिकले त्यही कानुनका सहारामा अधिकार प्रयोग गर्छन् । राज्यको निरंकुशता र जनताको अराजकताको नियन्त्रण वा सन्तुलन कानुनले मात्र गर्छ । कानुन कार्यान्वयन गर्ने क्रममा राज्यले कहिलेकाहीं नागरिकका अधिकार र भावनालाई मिचेर जान सक्छ । त्यस्तो अवस्थामा नागरिकले न्यायपालिकासमक्ष आफ्नो हकअधिकार बहालीको दाबी गर्न सक्छन् । यसरी न्यायालयसमक्ष कानुनी हक प्रचलनको लागि दाबी परेमा न्यायालयले पनि कानुनको व्याख्या गर्दै नयाँ सिद्धान्त प्रतिपादन गर्न सक्छ र त्यसरी न्यायालयद्वारा प्रतिपादित सिद्धान्तहरू कानुनको रूपमा सबैले पालना गर्नुपर्छ । यसरी विभिन्न स्रोतबाट निर्मित कानुनले सबै नागरिकलाई समान संरक्षणको व्यवस्था गरेको हुन्छ । सबैको अधिकार र कर्तव्यको सीमा निर्धारण गरेको हुन्छ । यसरी सबैलाई समान व्यवहार गर्नु कानुनको विशेषता नै हो । तर एकै किसिमको समान व्यवहारले सबै वर्ग र अवस्थाका नागरिकहरूको अवसरमा समान पहुँच पुग्न सक्दैन । त्यसैले राज्यले त्यस्ता प्रकारका नागरिकको पहुँचको सुनिश्चितताको लागि सकारात्मक कार्यको माध्यमबाट समानताको हक स्थापित गरेको हुन्छ । यसको लागि कानुनले नै केही विशेष व्यवस्था गरी अरूलाई भन्दा फरक व्यवहार गरेरै भए पनि अधिकारमा समानता स्थापित गराउन खोजेको हुन्छ । हालका दिनमा कानुन निर्माण तहदेखि कार्यान्वयन तहसम्म धेरैजसोमा केही न केही अपांगता अधिकारसम्बन्धी चेतना वृद्धि भएको पाइन्छ । राज्यले आफ्नो दायित्वमा त्यस्ता विशेष वर्गहरू अवसरबाट वञ्चित नहोऊन् भन्ने मनसायले विशेष नीति अवलम्बन गर्ने गरेको हुन्छ । सामाजिक व्यवहारमा समान किसिमको उपस्थिति हुन नसक्ने वर्गको लागि कानुनमा विशेष व्यवस्था गरिन्छ । अधिकार बहालीको लागि मूल कानुनले र अन्य अवसरको लागि प्रचलित अन्य कानुनले सन्तुलन मिलाउन खोजेको हुन्छ । यसरी विशेष व्यवस्था गरिने, सामान्य समानताभन्दा फरक व्यवस्था गरी कुनै वर्गको पहुँचको सुनिश्चितता गरिन्छ भने सो कार्य नै सकारात्मक कार्य हो । कुनै वर्गको उन्नति, विकास तथा संरक्षणको लागि विशेष कानुन बनाई लागू गरिन्छ । विशेष कानुन भएको अवस्थामा सामान्य कानुनको भन्दा विशेष कानुनकै प्रयोग गरिन्छ । हाम्रो सन्दर्भमा हेर्दा नेपालमा अपांगता भएका व्यक्तिहरूको लागि परम्परादेखि नै कानुनमा केही न केही प्रावधान हँदै आएको देखिन्छ । नेपालको संविधानमा अपांगता भएका व्यक्तिहरूलाई प्रत्यक्ष रूपमा छोइएका केही प्रावधान राखिएको छ । मौलिक हकमा गरिएका प्रावधान पूर्णरूपमा कार्यान्वयन हुनेमा त आशंका छ तर पनि कुनै पनि बहानामा यसको कार्यान्वयनमा राज्य पछि हट्न पाउने अवस्था भने रहँदैन । संविधानको धारा १८, ३१, ३९, ४२, ४३ हरूमा गरिएका प्रावधानहरूलाई सरकारले इमानदारीसाथ कार्यान्वयन गर्ने हो भने अपांगता क्षेत्रमा हाल देखिएका समस्या समाधान हुने थिए । यसैगरी संविधानका अन्य धाराहरूमा उल्लेख गरिएका अपांगतासम्बन्धी व्यवस्थाहरू पनि राज्य पक्षबाट कार्यान्वयन गरिने हो भने अपांगता क्षेत्र सक्षम र उत्पादनमूलक हुन सक्छ । यस्तै सामान्य कानुनको रूपमा रहेको मुलुकी ऐनले अपांगता भएका व्यक्तिहरूको कहीं संरक्षण, कहीं दयामाया त कहीं विभेद गर्दै आएको पाइन्छ । यसरी सामान्य कानुनका यस्ता व्यवस्थाहरूसँगै सम्बन्धित विभिन्न विषयका विशेष कानुनहरूमा अपांगतासम्बन्धी प्रावधानहरू ल्याउन थालेको पाइन्छ । जस्तो शिक्षा ऐनमा विशेष शिक्षाको व्यवस्था तथा बालबालिकासम्बन्धी ऐनमा अपांगता भएका बालबालिकाको लागि केही विशेष व्यवस्था रहेका छन्। यसरी नेपालमा सम्बन्धित क्षेत्रका विशेष कानुनमा अपांगता विषय समावेश हुँदै आउँदा विश्व परिवेशमा संयुक्त राष्ट्रसंघले विभिन्न किसिमका अपांगता भएका व्यक्तिहरूका अधिकारसम्बन्धी घोषणाहरू विभिन्न समयमा गर्दै आएको पाइन्छ । त्यसै सिलसिलामा सन् १९८१ लाई राष्ट्रसंघले अन्तर्राष्ट्रिय अपांग वर्षको रूपमा मनायो । सन् १९७१ मा सुस्त मनस्थिति भएका व्यक्तिहरूको अधिकारसम्बन्धी घोषणा सन् १९७५ मा अपांगहरूको अधिकारसम्बन्धी घोषणालगायत विभिन्न समयमा राष्ट्रसंघले विभिन्न घोषणा जारी गर्नुका साथै सन् २००६ मा अपांगता भएका व्यक्तिहरूको अधिकारसम्बन्धी महासन्धिसमेत जारी गरिसकेको छ भने नेपाल उक्त महासन्धिको पक्ष राष्ट्रसमेत बनिसकेको छ । हुन त अन्तर्राष्ट्रिय अपांग वर्षकै समयमा नेपालले अपांगता भएका व्यक्तिहरूका लागि विशेष कानुनको रूपमा अपांग संरक्षण तथा कल्याण ऐन २०३९ जारी गर्यो । यो ऐनले पहिलोपटक अपांगको परिभाषा गरयो । यो ऐनले अपांगता भएका व्यक्तिहरूलाई समानता, शिक्षा, तालिम, रोजगारलगायत विभिन्न सेवासुविधा तोकेर लागू गर्यो । तर सरकारले यसको सशक्त कार्यान्वयन गर्ने चासो देखाएन । त्यसैले ऐन बनेको १२ वर्षपछि मात्र २०५१ सालमा नियमावली बनायो । ऐन र नियमावलीले निर्धारण गरेका प्रावधानहरूलाई सरकारले उचित रूपमा कार्यान्वयन नगरेकाले अपांगता भएका व्यक्तिहरूले खासै कुनै सेवा, सुविधा र अधिकार प्रयोग गर्न पाएनन् । फलस्वरूप २०५७ सालमा अपांगता भएका व्यक्तिहरूको निःशुल्क शिक्षा र शैक्षिक अधिकारको लागि अपांगता भएका व्यक्तिहरूले न्यायालयको सहारा लिन बाध्य भए । न्यायालयले पनि सरकारलाई परमादेशको आदेशबाट निःशुल्क शिक्षा कार्यान्वयन गर्न बाध्य पार्यो । यो त भयो विशेष कानुनको कुरा यति हुँदाहुँदै पनि सरकारले केही सकारात्मक कार्यहरू नगरेको भन्न मिल्दैन । राज्यले हाल आएर अन्य कानुन निर्माणमा अपांगतासम्बन्धी केहि प्रावधान समावेश गर्न थालेको छ । संविधानमा विशेष वर्गको लागि विशेष व्यवस्था गर्ने प्रावधानदेखि समानुपातिक समावेशीका आधारमा राज्यका हरेक निकायमा प्रतिनिधित्व गराउने नीति लिनेसम्मको कुरा पाइन्छ । त्यस्तै राजस्वको सवालमा अन्य नागरिकका तुलनामा अपांगता भएका व्यक्तिहरूका लागि थप पचास प्रतिशतसम्म छुटको सुविधा, निजामती सेवाका क्षेत्रमा पाँच प्रतिशत आरक्षणको व्यवस्था आदि सरकारका प्रशंसनीय सकारात्मक कार्य हुन् । त्यसैगरी राज्यको केन्द्रीय बैंक नेपाल राष्ट्र बैंकको बोर्डले निर्णय गरी दृष्टिविहीनहरूका लागि १००० र ५०० रुपैयाँका नोटहरूमा विशेष स्पर्शयोग्य चिह्न राख्ने निर्णय पनि यस क्षेत्रको लागि उपलब्धि नै हो । सो स्पर्शयोग्य चिन्ह नोटमा राख्ने सरकारको नीति आफैंमा महत्वपूर्ण छ, तापनि यसलाई प्राविधिक रूपमा योग्य बनाई सम्बन्धित लक्षित वर्गको पहुँचयोग्य बनाउन नसक्नु सम्बन्धित राष्ट्र बैंकको प्राविधिक कमजोरी हो । यसो हुनुमा सम्बन्धित निकायमा लक्षित वर्ग (दृष्टिविहीनहरू) को सहभागिताबिना नै त्यसलाई प्रयोगमा ल्याइनुले हो । सारांशमा हालका दिनमा कानुन निर्माण तहदेखि कार्यान्वयन तहसम्म धेरैजसोमा केही न केही अपांगता अधिकारसम्बन्धी चेतना वृद्धि भएको पाइन्छ । हाम्रो मुलुकको परिप्रेक्षमा हेर्दा विधायिकी कानुन निर्माणमा विधिशास्त्रीय पद्धति, सामाजिक समर्थन, परम्परागत मूल्य मान्यता र कार्यान्वयन सम्भावना जस्ता कुरालाई ध्यानमा राखेर कानुन निर्माण गर्न सकेको पाइँदैन । यसले गर्दा जति पनि ऐन, नियम, विधिविधानहरू बन्छन् । सबैजसोको कार्यान्वयनमा समस्या आएको पाइन्छ । आगामी दिनहरूमा हुने सबै कानुनहरू विधिशास्त्रीय अवधारणा, परम्परागत मान्यता, सामाजिक समर्थन तथा कार्यान्वयनको लागि सम्भावना सबै ख्याल गरी कानुन निर्माण गरिनुपर्छ । दक्ष र सुसूचित कानुन निर्माता तयार हुनुपर्छ र विवेकपूर्ण तरिकाले कानुन निर्माण र कार्यान्वयन हुनुपर्छ । त्यसपछि मात्र सहज रूपमा राज्य सञ्चालन र नागरिकहरूको सन्तुष्टि प्राप्त हुन्छ । अपांगता भएका व्यक्तिहरू पनि कानुनमा उल्लेख भएका प्रावधानहरूका लागि न्यायालयको ढोका ढक्ढक्याउन गइरहनु नपर्ने अवस्था आउँछ । अपांगता भएका व्यक्तिहरू पनि आम नागरिकसरह सम्मानपूर्वक जिउन सक्ने अवस्था सिर्जना हुन्छ । ज्ञवाली नेपाल नेत्रहीन संघका पूर्व महासचिव हुन् ।"
"प्रधानमन्त्री देउवाजी, हुकुमले देश चल्दैन !","प्रधानमन्त्री शेरबहादुर देउवाले गत आइतबार मन्त्रिपरिषद्को बैठकपछि निर्देशन दिएका छन् । यसलाई गम्भीर बनेर विवेचना गर्ने हो भने जुन शैलीमा उनले निर्देशन दिएका छन्, त्यसलाई गणतान्त्रिक शासकको हुकुम भन्नु उपयुक्त हुन्छ किनभने हुकुमको पालना हुनुपर्छ, विचारविमर्श, छलफलसमेत गर्न पाइँदैन ! शुक्रबार राजधानी उपत्यकामा मात्र दुईवटा दुर्घटनाका खबर आए । ठूलो पानी परेपछि दुईजना ससाना नानी पानीको खाल्डोमा परे । नेपालटारकी एक बालिका तीन कक्षामा पढ्ने विनिता फुयालको त इहलीला नै भयो भने अर्की बालबाल बाँचिन् ! किनभने बटुवाहरूले सामाखुसीकी सत्या सापकोटाको उद्धार गरे । सरकारका जिम्मेवार निकायको लापरबाहीका कारण कलिलो उमेरमै विनिताले जीवन गुमाउनुपर्यो । यी दुवै खबर सामाजिक सञ्जालहरूमा भाइरल बन्यो । खोलामा जस्तै मूल सडकमा पानी बगिरहेको सुशीला मगरले मोबाइलबाट खिचिरहेकी थिइन् । यहीकारण, ती बालिका कसरी सामाखुसीमा बेपत्ता बनेकी थिइन्, सबैले हेर्न पाइयो । किनभने त्यो भिडियोलाई तत्कालै श्रवणकुमार आलेले फेसबुकमा पोस्ट गरिदिए । सत्या सापकोटा पानी जमेर जलमग्न भएको सडकमा हिँड्दाहिँड्दै खाल्डोमा चुर्लुम्मै डुबिन् र बेपत्ता भइन् । मानिसहरू चिच्याउन थाले । दौडादौड सुरु भयो र एकैछिनमा डुबेकी सत्या पचास मिटरजति तल नालीमा बगिरहेको पो देखियो र बग्दाबग्दै एकजना आँटिला युवाले उनको उद्धार गरे । भिडियोमा देखिन्छ, पानी जमेको सडकमा स्कुले ब्याग बोकेर अडिइअडिई हिँडिरहेकी सानी नानीलाई भूतले पानीमुनिबाट तानेजसरी भित्रैबाट तान्यो ! तत्कालै ती नानी बेपत्ता भइन् । वरिपरि भएका मानिस आत्तिएर कराउन लागे । जहाँ ती नानी बिलाएकी थिइन्, त्यहाँ त पानीको भुमरी परेको देखिन थाल्यो । त्यही छेउमा र वरिपरि भएका व्यक्ति बिलखबन्दमा परे, के गर्ने के नगर्ने ? कोही कराउन थाले, कोही चिच्याउन थाले, कोही ट्वाल्ल परे, हैन यो के अचम्म भएको ? तत्कालै बेपत्ता भएकी नानीलाई त खहरेजसरी बगिरहेको नालीले पचास मिटरजति टाढा हुत्याएर बगाइरहेको पो छ ! यो सबै घटना एकनिमेषमै भयो । नानी तल बगिरहेको त्यो दृश्य यति भयावह लाग्छ छ कि युट्युब हेर्नेहरूको आङ जिरिंग हुन्छ । मनले हतास खान्छ । अझ त्यहीं भएकाहरूको अवस्था कस्तो भएको थियो होला, अनुमान पनि गर्न सकिँदैन । यो सबै मोबाइलबाट खिचिएको रेकर्ड युट्युबमा राखिएपछि सर्वत्र 'सेयर' भयो । यो भिडियो भाइरल नै बन्यो । संसारभर हाम्रो राजधानी काठमाडौंका सडकको अवस्था त यस्तो छ, अन्यत्र कस्तो होला भनिरहनैनपर्ने भयो । नेपाल टुरिजम बोर्डले विदेशका बसमा एकदुई पोस्टर टाँसेर पर्यटन प्रवद्र्धन गरेको गफजस्तो होइन वास्तविकता । यो एउटै युट्युबले देशीविदेशी सबैलाई नेपालको अवस्थाबारे छर्लंग नै पारिदियो । साथै, यो भिडियोले सरकार नाम गरेको लापरबाहीको पोकोको हैसियतलाई पनि संसारभर प्रदर्शन गरिदियो ! प्रधानमन्त्री नै दर्शक गएको शनिबार यही युट्युबका दर्शक बनेछन्, प्रधानमन्त्री शेरबहादुर देउवा ! आइतबार बिहानको मन्त्रिपरिषद् बैठकमा युट्युबको चर्चा गर्दै स्वभावअनुसारको रोष प्रकट गरेछन् ।प्रधानमन्त्रीले भनेको भनेर उनको निजी सचिवालयको तर्फबाट भनियो, काठमाडौंका सडक हुन् कि पोखरी चिन्न नसकिने भएका छन् । स्कुले विद्यार्थीहरू हिँड्दाहिँड्दै ढलमा पसेका छन् । खाल्डाखुल्डीले महानगर भन्न लाज लाग्ने भएको छ । तपाईंहरू के गरिरहनुभएको छ ? तत्काल पुर्नुहोस् । त्यसको लागि कति बजेट चाहिन्छ, म उपलब्ध गराउँछु ! निजी सचिवालयले भनेको छ, सरोकारवाला निकायका प्रमुखहरूलाई तत्काल फिल्डमा खटिएर समस्या समाधान गर्नसमेत प्रधानमन्त्रीले निर्देशन दिइसकेका छन् । १५ दिनमा अपूर्व काम गर्नुपर्छ भन्ने भाषण गरेर प्रधानमन्त्री र उनको निजी सचिवालय खुसी हुनु एकदमै गलत हो । 'मुतको न्यानो' नाटकमा प्रधानमन्त्री सामेल हुनु हुँदैन । यसले ब्याकफायर मात्र गर्छ । प्रधानमन्त्रीले तिनलाई बोलाएर भनेका छन्, आजै गएर आफ्ना मातहतकालाई निर्देशन दिनुहोस् । बढीमा १५ दिनभित्र काठमाडौं उपत्यकाका खाल्डाहरू पुर्नुहोस् । फुटेका ढलहरू बनाउनोस् । ढलेका बिजुलीका पोल गाड्नोस् । मैले अब १५ दिनभित्र उपत्यकामा खाल्डाखुल्डी देख्न नपरोस् । के भएको छ मलाई दैनिक खबर गर्नुहोस् ! प्रधानमन्त्रीको तर्फबाट भनेर निजी सचिवालयले दाबी गरेको छ, नेपाल टेलिकम, सडक विभाग, खानेपानी र विद्युत् प्राधिकरणलाई समन्वय गरेर काम गर्न पनि देउवाले निर्देशन दिएका छन् । एउटै खाल्डो खनेर सम्पन्न गर्न सकिने कामका लागि किन तीनपल्ट खाल्डो खनिन्छ हँ ? यस्तो अन्याय पनि दोहोर्याइरहने हो ? अबदेखि समन्वय गरेर काम गर्न थाल्नुहोस् । दुला दुईवटा दुईजना सडक इन्जिनियरसँग प्रधानमन्त्रीको निर्देशनबारे बेग्लाबेग्लै कुरा गर्दा दुवैजना मज्जासँग हाँसे । हाँसिरहे ! उनीहरूको एउटै व्यवहार देखेर सोधें, के हो हाँसेरै टार्ने ? जवाफ दिनुपर्दैन ?सडक विभागमा जीवनभर काम गरेर पनि घुसखोरीलाई अपराध मान्ने ती बूढा इन्जिनियरले भने, नेतामन्त्रीप्रधानमन्त्रीका कुरालाई पनि जवाफ दिएर सकिन्छ भनेर हाँसेरै टार्न खोजेको थिएँ । तर तिमीले करै गर्यौ । सुन यसको जवाफ । उनी साँच्चै कडा रूपमा पो प्रस्तुत भए । हाँसिरहेका बयोवृद्ध इन्जिनियरले गम्भीर बन्दै भने, जानुहोस् तपाईंको प्रधानमन्त्रीलाई मैले जीवनभर लगाएर कमाएको ज्ञान सुनाउनुस् । त्यो के भने संसारमा जम्मा दुईवटा प्वाल हुन्छन् !छक्क परेर उनलाई हेरिरहेको थिएँ, राँकिदै भन्न थाले बूढा इन्जिनियर बहुलायो भन्ठान्नुभएको होला । म बहुलाएको छैन, बहुलाहा तपाईंका नेताहरू भएका छन् । होइन भने यस्तो उल्लुके पट्ठे भएर बोल्ने र निर्देशन दिने थिएनन् । थोरै बुद्धि भएको भए पनि यस्तो बहुलट्ठी काम मेरो विचारमा कदापि गर्ने थिएनन्, प्रधानमन्त्री देउवाले । कुरालाई अन्यत्र किन मोड्नु हुन्छ ? तपाईंका दुईवटा प्वालका बारेमा भन्नुस् न ! पुलुक्क हेर्दै उनी राँक्किएर भन्न थाले हो, संसारमा जम्मा दुईवटा मात्र दुला हुन्छन्, पहिलो तपाईंको प्रधानमन्त्रीको मुख र दोस्रो, सडकमा परेको दुलो !अब भन्नुहोस् पत्रकार महोदय, कुन दुलो टाल्न चाहनुहुन्छ ? तपाईंको प्रधानमन्त्रीको कि सडकको ? तपाईंको प्रधानमन्त्रीको प्वाल टाल्ने हो भने सडकको प्वाल झन् ठूलो हुन्छ र सडकको खाल्डो पुर्नुहुन्छ भने तपाईंको प्रधानमन्त्रीको दुलो टालिँदैन ! भन्नुहोस्, कसको दुलो टाल्ने ? सडकको टाले सडक ठीक हुन्छ तर प्रधानमन्त्रीको दुलो टालिँदैन । प्रधानमन्त्रीको दुलो टाल्ने हो भने सडकको दुलो टालिँदैन । बल तपाईंकै प्रधानमन्त्रीको कोर्टमा छ, आगे तपाईंको मर्जी ! तर महत्वपूर्ण एउटै कुरो भने कहिल्यै नबिर्सनुहोस् कि दुवै दुला यो दुनियाँमा एकैपल्ट टालिन सक्दैनन् ! प्रविधिको कुरा अर्का इन्जिनियर भने नेपालमा केही गरे पनि इमानदार भएर काम गर्न पाइएन भनेर विदेश पलायन भएका व्यक्ति हुन् । ०४६ सालको जनआन्दोलनमा प्रजातन्त्र स्थापना गर्न पूर्णरूपमा होमिएका इन्जिनियर देवेन्द्र दाहाल महोत्तरीको गौशालानजिकका हुन् । काठमाडौंमा पनि गौशालामै बस्थे ।पञ्चायतकालमा महोत्तरीका चर्चित कम्युनिस्ट नेता आफ्नै पिता कृष्ण दाहाललाई औंलो ठड्याइरहन्थे, भन्ने र गर्ने कुरामा विभेद देखियो भने सधैंलाई सकिनुहुन्छ । बोलेको कुरा पूरा गर्नुहोस् । पहिला थाइल्यान्डको सडक विस्तारमा र पछि बेलायतको लन्डनमा सडक इन्जिनियरिङको काम गरिरहेका देवेन्द्रसँग अत्याधुनिक सूचना प्रविधि स्काइपमार्फत संवाद भयो । उनलाई प्रधानमन्त्री शेरबहादुरले १५ दिनभित्र सडकका खाल्डाखुल्डी पुर्ने र ढल निकास चुस्त पार्न दिएको निर्देशनबारे सोधेपछि उनकै शैलीले खित्खिताउँदै हाँसिनसक्दै भन्न थाले, १५ दिन होइन, १५ महिना लगाएर काठमाडौं उपत्यकाका सडक मर्मतको काम तदारुकताका साथ गर्ने हो भने पूरा गर्न सकिएला, नत्र भने सकिँदैन ! जहाँसम्म १५ दिनको कुरा छ, यो अवधिमा कहाँ कुन स्तरको सडकमा के भएको छ, त्यसलाई व्यवस्थित गर्न केकस्तो किसिमको मर्मत गर्नुपर्छ र खर्च कति लाग्छ भन्ने लगत तयार पारी प्रधानमन्त्रीको कार्यालयमा पेस गर्न र मर्मत सुधार निर्माण गर्न लाग्ने समयसहितको लिखत सम्बन्धित निकायलाई पेस गर्न र त्यसलाई हेरेपछि प्रधानमन्त्रीबाट आदेश गर्नको लागि मात्र दुई हप्ता उपयुक्त हुन्छ ! यति भनिसकेपछि इन्जिनियर दाहाल पनि रन्किए । उनले भने, हाम्रो देशमा गणतन्त्र आएपछि झन् हुप्रबाट चल्नेहरू बढेछन् । पहिला राजा यस्तै हुकुम दिने गर्दथे । ज्ञानेन्द्रको प्रत्यक्ष शासनको बेलाका उनका हुकुमहरू नालीमा सुकेको कसलाई थाहा छैन ? त्यसकै नक्कल गणतन्त्रका शेरबहादुरले किन गरेका होलान् ? देउवाले देउवालाई न्याय दिने गोर्खाका राजा ज्ञानेन्द्रको संगतको भूत अझै झरेका छैनन् कि के हो ? प्रधानमन्त्री देउवाले बुझून्, आदेशले देश चल्दैन, सिस्टमले मात्र चल्छ ! नेपालको सडक निर्माणका ऐननियम खासमा बेलायती पद्धतिको फोटोकपी नै छ, पालना भने पटक्कै हुँदैन । तर प्रधानमन्त्री १५ दिनमा छुमन्तर झैं गर्छु भनेर बोल्नु उचित होइन । उनी त बोले, चाकरबाजबाट वाहावाही पनि पाए । तर आज उनले बोलको १५ दिन अब ११ दिनमात्र बाँकी छ ! कानुनको पालना गर्दै कामलाई अगाडि बढाएको भए दिनगन्ती गर्नुपर्ने नै थिएन । सडक व्यवस्थापनको जिम्मेवारी लिएको मन्त्रालय, मन्त्री, इन्जिनियर, व्यवस्थापक, निर्माणकर्ताहरूलाई किन तिमीहरूले यस्तो लापरबाही गरेका भनेर प्रधानमन्त्रीले उभ्याएको भए सत्य कुरा बाहिर आइहाल्थ्यो ! तस्बिर आफैं स्पष्ट भइहाल्थ्यो ! अनि उनले दोषीलाई दण्ड र असललाई पुरस्कार दिने सुरुआत गर्न पाउँथे ।मलाई यिनीहरूको तालामाला देख्दा त के लाग्न थालेको छ भने, देवेन्द्रले सबै नेपालीको मन छुने कुरा व्यक्त गरे शेरबहादुरलाई देश कसरी चलाउने तरिका थाहा छैन, नौ महिना शासन कसरी टिकाउने कुरा मात्रै थाहा छ। इन्जिनियरिङको सामान्य ग्रामरको इमानदारीलाई मैले भाकेर भन्ने हो भने दाहालले लन्डनबाटै भने, प्रधानमन्त्री शेरबहादुरको पन्ध्र दिनको कुरा छोडौं, उनको नौमहिने कार्यकालमा पनि यो काम सम्भव छैन यदि इन्जिनियरिङ समाधान, डिजाइनर उचित खर्च गरेर टिकाउ काम गर्ने हो भने । इन्जिनियरले गरेको कामको पनि निगरानी गरिनैपर्छ । नियतवश बद्मासी गरेको छ भने इन्जिनियर, ठेकेदार, जाँचकी सबैलाई उचित दण्ड दिइहाल्नुपर्छ । तर नियत राम्रो राखेर काम गर्दा पनि बिग्रेको छ भने प्रधानमन्त्री, मन्त्रीले बाधाअड्काउ फुकाउनुपर्छ । तर हाम्रो देशमा यो परिपाटी छैन र यसका दोषी हाम्रा नेताहरू हुन् । १५ दिनमा अपूर्व काम गर्नुपर्छ भन्ने भाषण गरेर प्रधानमन्त्री र उनको निजी सचिवालय खुसी हुनु एकदमै गलत हो । 'मुतको न्यानो' नाटकमा प्रधानमन्त्री सामेल हुनु हुँदैन । यसले ब्याकफायर मात्र गर्छ । के प्रधानमन्त्री देउवाको ध्यान यसतर्फ जाला ? मसँग त अन्तर्वार्ता गर्नुभयो, कृष्णमुरारीजी । इन्जिनियरले भनेको भनेर यी कुरा लेख्नु पनि होला तर तपाईंका प्रधानमन्त्रीले यो पढ्दा पनि पढ्दैनन् । इमानदार, सक्षम इन्जिनियरका कुरा पनि सुन्दैनन् । उनका चाकरबाज, घेरावाल र निजी सचिवालयले पनि यस्तो कुरो आयो भनेर ब्रिफ पनि गर्दैनन् । उनीहरूलाई ठूलाठूला ब्रिफ केसवालाहरूकै र ब्रिफकेस टक्र्याउने इन्जिनियर, ठेकेदार, डन, माफियाका ब्रिफकेस थाम्दै र स्याहार्दै फुर्सद छैन । यसको पछिल्लो उदाहरण देखिरहनुभएकै होला सुरक्षा निकाय र संरचनामा भएको बढुवा प्रकरण !"
के तपाईं आफू गलत भएको ठानिने जोखिम लिन तयार हुनुहुन्छ ?,"अक्सफोर्ड: पृथ्वीको तापक्रम वृद्धि तथा मानवका कारण वातावरणमा भएका अन्य परिवर्तनको प्रलयकारी सम्भावनाका विषयमा हालैका वर्षमा विश्वमा बढी चिन्ता गरिएको छ र यो कुरा सही हो । तर ध्यान नदिइएका सबैभन्दा गम्भीर जोखिममध्ये एक मानव स्वास्थ्यमा चुनौती हो । निश्चित हुनका लागि औद्योगीकरणपछि पृथ्वीको तापक्रम वृद्धिको यस ग्रहका लागि के अर्थ लाग्छ भन्ने चिन्ता यस ग्रहका लागि पूर्ण रूपमा उचित छ । विश्वका सबैभन्दा गरिब तुलनात्मक बढी पीडित छन् र यस ग्रहमा कार्बन डाइअक्साइड सबैभन्दा बढी उत्सर्जन गर्ने मुलुकमध्ये दोस्रो अमेरिकाले आफ्नो जिम्मेवारी घटाइरहेको छ भन्दा धेरै व्यक्ति चिन्तत भएको कुरा बुझ्न सकिन्छ । यसो भए पनि मानवका कारण वातावरणमा भएका परिवर्तनबाट स्वास्थ्यमा परेको प्रभावका विषयमा कमै ध्यान दिइएको छ र आर्थिक फाइदाका लागि भविष्यको पुस्ताका जीवनको गुणस्तरलाई बन्धक बनाइएको छ । अफ्रिका, एसिया, अमेरिका तथा युरोपका उदाउँदा बजारमा यो प्रभाव अन्यभन्दा बढी देख्न सकिन्छ । द्रुत वृद्धि तथा बढ्दो आयका कारण पोषण, शिक्षा तथा सामाजिक गतिशीलतामा अभूतपूर्व रूपमा सुधार भएको छ । गत ३५ वर्षमा ब्राजिल, चीन, भारत, इन्डोनेसिया, मेक्सिको, रसिया, दक्षिण अफ्रिका तथा टर्की जस्ता मुलुकले मानव विकासमा असाधारण वृद्धि प्राप्त गरेका छन् । प्राकृतिक प्रणालीको स्थिरतालाई प्रायः कमै ध्यान दिई यी प्रगति प्राप्त गर्न खोजिएको छ । पृथ्वीमा स्वच्छ पानी स्रोतमध्ये करिब आधा दूषित हुनु, सन् २००० पछि १४ लाख बर्ग माइल (२३ लाख बर्ग किलोमिटर) बन हराउनु, फोहरको व्यवस्थापन नहुनु, व्यापक रूपमा प्रजाति गुम्नु, बसोबास क्षेत्र नष्ट हुनु, अधिक मात्रामा माछा मार्नु जस्ता कामले हामी जोगिन आवश्यक स्रोत नष्ट भइरहेका छन् । मानिसले प्राकृतिक वातावरणमा नाटकीय रूपमा हामै्र क्षतिका लागि यस्तो परिवर्तन गरिरहेको छ कि वैज्ञानिकहरू हामी भौगर्भिक रूपमा नयाँ मानवकेन्द्रित (एन्थ्रोपोसिन) युगमा प्रवेश गरेका छौँ भनि विश्वास गर्न लागेका छन् । यो युग सन् १९५० तिर आरम्भ भएको हो र यसलाई पृथ्वीमा अभूतपूर्व रूपमा प्रदूषित बनाउने प्रक्रियाको रूपमा लिइएको छ । अक्सफोर्ड विश्वविद्यालयको ग्रिन टेम्प्लटन कलेजमा हालै सम्पन्न उदाउँदो बजार विषयक गोष्ठीमा विशेष गरि विकासशील मुलुकमा यी परिवर्तनले मानव स्वास्थ्यमा गम्भीर प्रभाव पारेको निष्कर्ष निकालिएको थियो । विश्वले ब्यहोरेको करिब एक चौथाइ रोग मानवले वातावरण पारेको प्रभावका कारणसँग जोडिएको निष्कर्ष उक्त गोष्ठीमा निकालियो । वातावरणको कमजोर व्यवस्थापनका कारण उत्पन्न रोगको सबैभन्दा ठूलो जोखिममा पाँच वर्ष मूनिका बालबालिका परेका छन् । पृथ्वीको प्राकृतिक प्रणालीको मर्मत तथा यस ग्रहको सबैभन्दा जोखिममा परेका जनसङ्ख्याको स्वास्थ्यमा सुधार सम्भव छ । तर सफलताका लागि वातावरणीय, आर्थिक तथा सामाजिक नीतिमा व्यापक परिवर्तन आवश्यक छ । आधुनिक वातावरण विज्ञान आरम्भ हुनुअगाडि र आरम्भमै विकास भएका मुलुकले आफूलाई राम्रोसँग थाहा थिएन भन्न पाउँछन् । त्यस समयसम्म त वैज्ञानिकहरूले रेसाका कारण फोक्सोमा हुने क्यान्सरका विषयमा जानकारी दिएकै थिएनन् । अर्को उदाहरणको रूपमा लिड पाइप बाट खानेपानी वितरणका कारण स्नायुमा पर्ने प्रभावलाई लिन सकिन्छ । यी समस्या समाधान गर्न नियम तथा कानुन पछि मात्र लागु भएका हुन् । तर आज मुलुकहरूले वैज्ञानिक अज्ञानता लुकाउन सक्दैनन् । विकासशील मुलुकले पनि वृद्धिको वातावरणीय प्रभावका विषयमा पूर्ण (वा कम्तीमा पनि आंशिक) ज्ञानसँग आर्थिक आकाँक्षाको लेखाजोखा गर्नैपर्छ । सबैतिरका नेताहरू प्रवृत्ति, जीवनशैली तथा विकासका रणनीतिमा परिवर्तनका विषयमा वकालत गर्न तयार हुनुपर्छ । उनीहरूले वातावरण तथा सार्वजनिक स्वास्थ्य रक्षा गर्ने विकासका लक्ष्यमा बढी जोड दिनुपर्छ । यो समायोजनलाई संरचनागत रूपमा व्यवस्थापन गर्न कठिन हुनेछ भने राजनीतिक रूपमा आकर्षित गर्न झनै कठिन हुनेछ । केही मुद्दामा उनीहरूले पृथ्वीको भलाइलाई राष्ट्रिय भलाइभन्दा माथि राख्नेछन् । अन्य ठाउँका झैँ उदाउँदा बजारका नेताहरूले पनि यसको विकल्प नभएको कुरा बुझ्नु आवश्यक छ । वर्षौसम्मको अनियन्त्रित वृद्धि र जति उपयोग गरे पनि प्राकृतिक प्रणालीले निरन्तर रूपमा दिने काम मात्रै गर्छ भन्ने अनिर्देशित बुझाइले हामीलाई यस बिन्दुमा पुरयाएको हो । यहाँ राम्रो समाचार पनि छ । वातावरणको कठोर संरक्षण आर्थिक वृद्धि, सामाजिक प्रगति तथा राजनीतिक स्थायित्वसँग समायोजन हुनसक्छ । विकासका स्वस्थ तथा क्षति नपुरयाउने नमुना प्रबर्धन गर्ने वातावरण मैत्री नीति पालना गर्ने अति गरिब मुलुकका लागि पनि यो कुरा सही छ । पेरिस वातावरण सम्झौताबाट फिर्ता हुने ट्रम्प प्रशासनले लिएको जस्तो अदूरदर्शी निर्णयले पृथ्वीलाई अर्को दिशातर्फ लैजान सक्छ । हामीले यस्तो हुन दिनु हुँदैन । निष्क्रियताले स्वास्थ्यमा पार्ने प्रभावलाई नजिकबाट ध्यान दिई पृथ्वीको वातावरणका चुनौती समाधान गर्न सम्झौताका बाँकी हस्ताक्षरकर्ताले सामूहिक रूपमा काम गर्नैपर्छ । आर्थिक वृद्धि तथा वातावरणीय संरक्षण सँगै रहनसक्छन् भन्ने कुरा सबै मुलुकले स्वीकार नगरेसम्म वर्तमान बिग्रदो अवस्थामा सुधार गर्न सकिन्न । जी ट्वान्टी तथा संयुक्त राष्ट्र सङ्घ जस्ता विश्वमञ्चले दिगो विकास प्रबर्धन गर्न वाहकका रूपमा काम गर्न सक्छन् । विशेषगरी स्थानीय, राज्य तथा अन्तर्राष्ट्रिय रूपमा वातावरणका नीति बनाउँदा स्वास्थ्य तथा समृद्धिलाई प्रबर्धन गर्ने रणनीतिलाई राम्रोसँग एकीकृत गर्नैपर्छ । कठोर प्रतिपक्षीहरू विज्ञानमा प्रश्न गर्नेछन् र वातावरणमा ध्यान नदिँदा मानव स्वास्थ्य जोखिममा परेको छ भनी दाबी गर्नेहरूलाई आलोचना गर्नेछन् भन्ने कुरा भुल्नु हुँदैन । तर यी आलोचकहरूलाई मेरो आफ्नै प्रश्न छ : के तपाईं आफू गलत भएको ठानिने जोखिम लिन तयार हुनुहुन्छ ? (सौकत अजिज सन् २००४ देखि २००७ सम्म पाकिस्तानका प्रधानमन्त्री हुनुहुन्थ्यो । अनुवाद : सुरेन्द्रबहादुर नेपाली) राससप्रोजेक्ट सिन्डिकेट"
राज्यले एम्बुस थापेको सहर,"राजधानीमा ढलमा बगेकी बालिकाको निधन भएको खबरले मन हल्लाइरहेको छ । शासकहरूले जीवन कति मूल्यहीन बनाइदिएका छन् !विश्वको विकासक्रमसँगै स्वतः स्फूर्त आउने विकासका अवधारणाबाहेक यहाँका शासकहरू आफैंले केही गरेका छैनन् । राज्यकोषबाट अर्बौं रुपैयाँ झारा टार्न खर्च गरिएको छ । कस्ता नेताहरू नजन्मिएको देशमा जन्मिएछौं हामी । बीसौं वर्षदेखि विकासको कुनै यस्तो परियोजना छैन, जसमा गर्व गर्न सकियोस् । केही थालिएका योजनाहरू पनि अपूराअधुरा छन् । राजधानीमा बाटाहरू चौडा पारिए तर अधिकांश बाटाहरू योजनामुताबिक होइन, हचुवामा चौडा पारिएका छन् । त्यसको मोटाइ, गुणस्तर र मापदण्डको कसैलाई कुनै परवाह छैन । सडक विभागका कर्मचारी र इन्जिनियरहरू पछिल्ला वर्षहरूमा सबैभन्दा मालामाल भएका छन् ।शासकहरू असंवेदनशील भएको राज्यमा जीवनको कुनै मूल्य हुँदैन । मानव चोला कति विशिष्ट छ भन्ने यहाँका शासकहरूको दिमागमा घुस्दैन । प्रधानमन्त्री, सचिव, मेयर वा शाखा अधिकृत बन्नु नै सफलताको परिचायक हो यहाँ । जसरी संविधान बन्नु वा गणतन्त्रको घोषणा हुनुलाई नै प्राप्ति वा गन्तव्य ठानिरहेका छौं हामी । चिल्लो गाडीमा सयर गर्नु, एउटा आलिशान बंगलामा बस्नु र तल्लो निकायलाई केही निर्देशन दिनु अधिकारप्राप्त व्यक्तिको जम्मा काम नै यत्ति हो भन्दा फरक पर्दैन । राज्यमा विकास निर्माणको लागि कुनै संयन्त्र छैन । भएका संयन्त्रहरू पनि भुत्ते, अपांग र गैरजिम्मेवार छन् । बजेट सिध्याउनेभन्दा कुनै अर्को दाउ देखिँदैन । राज्यकोष लुट्नेबाहेक अर्को कुनै ध्याउन्न देखिँदैन । सुख, सुविधा र सम्पत्तिको चाहना देखिन्छ, शासकहरूका हरेक व्यवहारमा । हो, योचाहिँ शासक हुनलायक छ भनेर आशा गर्ने एउटै अनुहार सम्झन सकिन्न । तैपनि हामी गणतन्त्रको माला जपिरहेछौं । यहाँ गणतन्त्र छ, अरू केही पनि छैन । शासकहरूले काठमाडौंलाई कस्तो बस्नै नसकिने सहर बनाए । मोनोरेल र स्मार्ट सिटीको कुरा सुन्दा लाजले पानीपानी हुन्छु । शौच गरेर पानी बगाउन मिल्ने केही शौचालयको निर्माण गरिदिए धन्य हुने थियौँ । राजधानी सहरमा शौचालयहरूसम्म छैनन् । तैपनि नेतागणहरू, नवनिर्वाचित जनप्रतिनिधिहरू ठूलाठूला सपना बाँडिरहेका छन् । सपनाहरू मात्र छन् यहाँ, सपनाहरूबारे सुन्दासुन्दा वाक्क भइसकेका छौं । योजनाको कार्यान्वयन पक्ष साह्रै कमजोर छ । योग्यताको न्यूनतम मापदण्ड काम गर्नु हो भने योग्यहरू साह्रै कम छन् शासनमा । भएका योग्यहरू गफ गर्न मात्र योग्य छन् । शासकहरू निर्देशनमाथि निर्देशन दिइरहेका छन् । प्रधानमन्त्रीले मन्त्रीलाई निर्देशन । मन्त्रीले सचिवलाई निर्देशन । सचिवले सहसचिवलाई निर्देशन । सहसचिवले आफूभन्दा तल्लो निकायलाई निर्देशन । मानौं राज्य निर्देशन दिने एउटा अखडा मात्र हो । राजधानीको ढलमा बगेर बालिकाको निधन भएको खबरले आम मन हल्लाइरहेको छ । शासकहरूले जीवन कति मूल्यहीन बनाइदिएका छन् ! सहरको एकैछिन भ्रमण गर्ने हो भने मन भाँडिएर आउँछ । सबैतिर लाग्छ, सरकारले सहरभरि एम्बुस बिछ्याएको छ । घरबाट बाहिर निस्कँदा बडो होसपूर्वक निस्किनुपर्छ । कहाँ चिप्लिइने हो, कहाँ लडिने हो, कहाँ बंगारा फुस्किने हुन्, कहाँ खसिने हो, कुनै टुंगो हुँदैन । काठमाडौंमा उकुसमुकुस हुन्छ । चारभञ्ज्याङ काट्नेबित्तिकै फोक्सोमा प्राणवायु भरिएर ज्यानमा अर्कै फूर्ति आउँछ । बाँदरको हातमा नरिवल भन्ने उखान काठमाडौंका शासकहरूलाई नै हेरेर बनाएजस्तो लाग्छ । धुलो, धुवाँ र फोहोर देख्दा लाग्छ मानौं सिंगो काठमाडौं नै फोहोर फाल्ने एउटा डस्टबिन हो । सामाखुसीको नालीमा चिप्लिएर खसेकी सत्याको भिडियो पटकपटक हेरें । कोमल जीवन कति खतरामा बाँचिरहेको छ यो सहरमा । बालबालिका जमिनमा आकाशका ताराहरू हुन् । तर असंवेदनशील र बहिरा शासकहरूलाई यो भन्नु पनि बेकार छ । व्यवस्था भन्ने कुनै चीज कतै छैन । शासकहरू योजना बाँड्नमै व्यस्त छन् । उनीहरूलाई त्योबाहेक अरू केही आउँदैन । कहाँ जाँदैछौं हामी ? कहाँ जाँदै छ यो सहर ? सम्झेरै उकुसमुकुस हुन्छ । भ्वाङहरू छन् जताततै । कुन भ्वाङमा कुन बेला जीवनको बलि चढ्ने हो, कुनै ठेगान छैन ।अहिले नयाँ जनप्रतिनिधि चुनिएर आएका छन् । शेरबहादुर देउवा भर्खरै चौथोपटक मुलुकको कार्यकारी नियुक्त भएका छन् । उनीहरूले चाहे केही गर्न सक्छन् । रछ्यानैरछ्यानको यो एम्बुसरूपी सहरलाई साँच्चैको सहर बनाउन सक्छन् । प्रधानमन्त्री देउवाले सचिवहरूलाई निर्देशन दिनेबित्तिकै खाल्टाहरू पुरिन थालेका छन् । स्रोतको कुनै कमी छैन । ससाना योजना र त्यसको कार्यान्वयन मात्र चाहिएको छ । काम गर्नुपर्छ भन्ने चेत मात्र शासनमा बसेकाहरूलाई आइदिए काठमाडौं एक वर्षमै पुरानै स्वरूपमा फर्कन सक्छ । : काठमाडौंलाई संसारकै उत्कृष्ट सहर बनाउन सकिन्छ, तर शासकहरूले यसलाई संसारकै निकृष्ट सहर बनाइरहेका छन् । सडकमा बेपरबाहसँग चलेका गाडी, माइक्रोबस, मोटरसाइकल हेर्दा मनमा गहिरो उदासी आउँछ । कहाँ दौडिरहेको छ यो सहर ? कहाँ भागिरहेका छौं हामी ? वर्षौंदेखि बनिरहेका सडकहरू अधकल्चा छन् । धुलो यसरी उडिरहेको छ, फोक्सो जोगाउन धौधौ भएको छ । गाडीहरू यसरी दौडिन्छन्, मानौं मृत्युको बाटो हिँडिरहेका हुन् । मृत्युको स्रोत अव्यवस्था हो । नकारात्मकता नै मृत्युको द्वार । यस अर्थमा सारा काठमाडौं नै अकाल मृत्युको बाटो दौडिरहेको छ । केही दिनअघि खुला हावामा सास फेर्न साँखुतर्फ गएको थिएँ । तीनकुनेदेखि साँखु नपुगुन्जेल बाटो अस्तव्यस्त छ । धुलोले गाडी नै भरिन्छ । चिनिनसक्नु हुन्छन् यात्रीहरू । वर्षौंदेखि बनिरहेका बाटोहरू किन टुंगिदैनन् ? खनिएका खाल्टाहरू र खोलिएका भ्वाङहरू किन वर्षौंसम्म टालिँदैनन् ? अनुगमनको निकाय खै कहाँ छ ? काठमाडौं देख्दा लाग्छ, यहाँ कुनै राज्यको अस्तित्व छैन । कुनै निकाय छैन, जसले समस्याहरूको सम्बोधन गरोस् । कुनै निकाय छैन, जसले कहाँ के काम भइरहेको छ वा छैन भनेर अनुगमन गरोस् । कुनै चिज, कुनै ठाउँ व्यवस्थित छैन यो सहरमा । नदी देखेर लाजले पानीपानी हुन्छु । बाटो देखेर शर्मले भरिन्छु । धुलो, धुवाँ देखेर डिप्रेसन हुन्छ । केही दिनअघि दिल्लीबाट काठमाडौं आउँदै गर्दा जहाजमा पहिलोपटक नेपाल आउँदै गरेकी अफगानी युवतीले सोधिन्, 'काठमाडौंमा खोला छ ? 'मलाई कुनै जवाफ सुझेन । छ भनौं कि छैन भनौं । छ भनौं भने सबै खोलाहरू रछ्यान मिल्काउने ठाउँ बनेका छन् । छैनन् भनौं भने सातवटा ऐतिहासिक नदीखोला भएको सहर हो, हाम्रो राजधानी ।मैले भनें, 'छ तर, एकदमै फोहोर । ती रछ्यान मिल्काउने ठाउँ बनेका छन् ।' यसो भन्दा मेरो अनुहारमा लाजको रेखा दौडिरहेको थियो, खै, उनले देखिन् कि देखिनन् ।हिजो मात्र पशुपतितिर हिँड्दै थिएँ । फोहोरको एम्बुसजस्तो ठाउँमा टेकेर बाटो पार भएँ । हिलोले जुत्ता भारी भयो । ढलमा ज्यान गुमाएकी बालिकाको अबोध अनुहार अचानक हृदयमा प्रकट भयो । कतै यो वा यस्तै एम्बुसहरूमा परेर म वा अर्को कोही भोलिको अखबारमा छापिने हो कि ! सामाखुसीको नालीमा डुबेकी बालिकाको भिडियो फेरि दोहोर्याएर हेरें । उनले 'मम्मी, मम्मी' भनेको चिच्याएको दृश्यले जीवनको मूल्य बोध हुन्छ । एउटा जीवनको लागि प्रकृति र समाजले कत्ति धेरै योगदान गरेको हुन्छ ! तर राज्यको आँखामा त्यसको कौडीजस्तो मूल्य देख्दा म निरिह हुन्छु ।धन्य, पशुपतिनाथको कृपा हो वा ती बालिकाको जीजीविषाले, उनी बाँचिन् । विनिताले ज्यान गुमाइन्, सत्या बाँचिन् । शेरबहादुर देउवा वा विद्यासुन्दर शाक्यले त्यो भिडियो हेरे कि हेरेनन् ? त्यो भिडियो हेर्दा उनीहरूका आँखा रसाए वा रसाएनन् ? समाजलाई डोर्याउने भूमिकामा रहेका यी र यस्ता पात्रहरूले कहिले बुझ्लान् जीवनको मूल्य ? राजधानीको ढलमा बगेर बालिकाको निधन भएको खबरले आम मन हल्लाइरहेको छ । शासकहरूले जीवन कति मूल्यहीन बनाइदिएका छन् ! के राज्यको काम सहरमा नागरिकहरूका लागि एम्बुस मात्र थाप्ने हो ?"
भारतचीन सन्दर्भमा अमेरिका र नेपाल,"जलसैन्य सामथ्र्यको दृष्टिले चीन भारतभन्दा पछाडि छ भनिन्छ । चीनले भन्दा पाँच दशकअगाडि नै भारतसँग आफ्नो विमानवाहक पोत थियो । इतिहासमा विश्वको सबैभन्दा ठूलो जलशक्तिको परिचय बनाएको चीनले वर्तमानमा लामो समयसम्म जलसेनाको आधुनिकीकरण र क्षमता विकासमा ध्यान दिएन । स्थल तथा वायु सैन्य क्षमतामै उसको ध्यान केन्द्रित भयो ।तर भूमण्डलीकरण र प्रमुख आर्थिक शक्तिको रूपमा चीनको उदयपछि विश्व बजारमा आफ्नो पहुँच रक्षाको लागि चीनले आधुनिक जल सेनाको आवश्यकता अनुभव गर्यो । विश्वको सबैभन्दा ठूलो वस्तु उत्पादक राष्ट्रको हैसियतले आफ्ना सामानहरूलाई विश्वको कुनाकुनासम्म पुर्याउन र आफ्ना त्यस्ता उद्योगहरूलाई कच्चापदार्थको नियमित आपूर्तिको लागि निर्बाध जल यातायातको अधिकारलाई सुरक्षित गर्न उसलाई शक्तिशाली जलसेनाको खाँचो अनुभव भयो । त्यसपछि विमानवाहक पोतभन्दा ससाना छरिता र तत्काल आवश्यकताअनुसार परिचालन गर्न सकिने युद्धपोत र पनडुब्बीहरू उसको प्राथमिकतामा परे । आधुनिक पनडुब्बीहरूको निर्माणमा चीनलाई विशिष्टता प्राप्त मानिन्छ । उसका ६० भन्दा बढी पनडुब्बी जहाजहरूमध्ये १० वटाजति आणविक शक्तिचालित र आणविक हतियार जडित छन् । चीनले विकास गरिरहेका त्यस्ता आणविक क्षमतायुक्त पनडुब्बीहरू अमेरिका र उसका मित्रराष्ट्रहरूका लागि खतरनाक भएकोबारे अमेरिकी रक्षा मन्त्रालयको प्रतिवेदनलाई आधार मानेर गएको जुन २० मा अमेरिकी रणनीतिक विश्लेषक बिल गेर्जले एसिया टाइम्समा उल्लेख गरेका छन् । गेर्जका अनुसार अमेरिकी मुख्य भूमिमा समेत प्रहार गर्न सक्ने ती पनडुब्बीहरू हिन्द महासागर क्षेत्रमा र खास गरेर दक्षिण एसियाका जलक्षेत्रमा बेलाबेलामा देखिन्छन् । लुकेर, समुद्रमा कुनै हलचल नल्याईकन विचरण गरिरहने त्यस्ता पनडुब्बीहरू पाकिस्तानको कराची बन्दरगाहमा भ्रमण गरिरहने जानकारहरूले बताउने गरेका छन् । क्याल मिजोकमीले यसै वर्षको फेब्रुवरी ६ मा अमेरिकी पत्रिका नेसनल इन्ट्रेस्टमा चीनले आफ्ना क्षेप्यास्त्रद्वारा भारतका सबै भूभाग, औद्योगिक प्रतिष्ठानहरू, तेल प्रशोधन र इन्धन भण्डारण केन्द्रहरूसमेतलाई ध्वस्त पार्ने क्षमता राख्छ भनेर उल्लेख गरेका छन् ।भारतसँग पनि चीनका सबै भूभागलाई लक्ष गरेर क्षेप्यास्त्र प्रहार गर्ने क्षमता भएकोबारे माथि उल्लेख गरिसकिएको छ । दुवैले एकअर्काविरुद्ध उनीहरूका सबै भूभागमा प्रहार गर्ने क्षमता राख्छन् । तर मुख्य कुरो अर्को पक्षबारे प्राप्त हुने सूचना प्रणालीको विश्वसनीयता, युद्धमा ती अत्याधुनिक हतियार प्रणाली सञ्चालन र उपयोग गर्ने जनशक्तिको प्रशिक्षण, अनुभव, अभ्यास, उनीहरूको निष्ठा, दक्षता, प्रेरणा, मानवीय र प्राविधिक अभाव र परिस्थितिको आँकलनमा रहन सक्ने सानो अंशको भूलले पनि आधुनिक युद्धमा जितलाई हारमा र हारलाई जितमा रूपान्तरण गर्न सक्ने भएकाले कुनै हतियार वा हतियार प्रणालीको श्रेष्ठता मात्रै प्रमुख होइन र हुन सक्दैन । त्यसमाथि खेलमा जस्तै युद्धमा संयोगले पनि विशिष्ट भूमिका निर्वाह गरेको हुन्छ । अर्को कुरो, आफ्नो शक्ति, सामथ्र्य र समृद्धिको महायात्रामा लागेको चीन भारतसँग युद्ध आकांक्षी छैन । भारतजस्तो ठूलो र शक्तिशाली राष्ट्रसँगको युद्धको परिणामबारे पूर्णरूपेण आश्वस्त हुन सकिन्न भन्ने कुरा विश्व इतिहासमा सबैभन्दा लामो अवधिसम्म युद्धशान्ति, जयपराजय, मानअपमान भोगेको तथा ती सम्बद्ध रणनीति र कूटनीतिको निरन्तर अभ्यास गरेको मुलुकले नबुझ्ने कुरा भएन । चीन र भारतबीच युद्ध भइहालेको अवस्थामा नेपाली भूमिबाट आफ्नो सुरक्षाको प्रत्याभूति कोसँग माग्ने भन्ने अन्योलको स्थितिमा दुवै छिमेकीलाई पुग्न नदिने त्रासद चुनौती नेपालसमक्ष उपस्थित हुन सक्छ । यस सन्दर्भमा एउटा अर्को प्रसंग पनि मननीय छ । प्रसिद्ध अमेरिकी थिंकट्यांक काउन्सिल अन फरेन रिलेसन्सले चीनभारतबीचको द्वन्द्व व्यवस्थापनसम्बन्धी नोभेम्बर २०१५ मा प्रकाशित एउटा प्रतिवेदनमा डेनियल एस मार्केले उल्लेख गरेका छन् चीनले भारत र पाकिस्तानबीचको तनावलाई युद्धमा रूपान्तरण हुन नदिन एक दशकभन्दा लामो समयदेखि पर्दा पछाडि रहेर अमेरिकासँग सहकार्य गर्दै आएको छ । तर भारत र चीनको सम्बन्धको वर्तमान स्तरमा भारत र चीनबीच युद्ध भएमा पाकिस्तानले पनि भारतमाथि आक्रमण गर्ने अवसर छोड्ला भन्न सकिँदैन । ऊता भारतचीन युद्धमा अमेरिका भारतको पक्षमा संलग्न रहने सम्भावना देखिँदैन । कथं अमेरिका चीनभारत युद्धमा संलग्न हुन गयो भने त्यही मौका पारेर अमेरिकाको सुरक्षा छाताअन्तर्गतका दक्षिण कोरिया र जापानमाथि आणविक शक्तिसम्पन्न उत्तर कोरियाले आक्रमण गर्ने सम्भावना नकार्न सकिँदैन । त्यस अवस्थामा अमेरिकाले एकैपटक दुई मोर्चाको युद्ध लड्न सक्दैन भनेर ओबामा प्रशासनको पालादेखि नै अमेरिकी सैन्यविद्हरूले बताउँदै आएका छन् । अमेरिका यता चीन र उत्तर कोरियासँग अल्झिएको अवस्थामा पूर्वीयुरोपमा नाटो र युरोपियन युनियनबाट निरन्तर खेदिँदै आएको रूसले आफ्नै सिमानासम्म पूर्वीयुरोपका राष्ट्रहरूमा तैनाथ नाटो सेना र क्षेप्यास्त्र प्रणालीविरुद्ध कस्तो निर्णय गर्ला अनुमानसम्म गर्न सकिन्छ ।सम्भावित चीनभारत युद्धमा अमेरिकी संलग्नताको प्रश्न उपरोक्त सम्भावनाबीच चीनभारत युद्धमा अमेरिकी संलग्नता स्वतः विश्व युद्धमा रूपान्तर हुने भएकाले चीनभारत युद्धमा अमेरिकाले भारतलाई केही सैन्य सहयोग गर्न सक्ने भए पनि युद्धमा उसको प्रत्यक्ष संलग्नताको सम्भावना देखिँदैन । त्यसमाथि चीन अमेरिकाको सबैभन्दा ठूलो व्यापारिक साझेदार राष्ट्र हो । एक दशकअघि दुई अमेरिकी बैंक डुब्दा संकटमा परेका अमेरिका र युरोपका अर्थतन्त्रहरू अझै तंग्रिन सकेका छैनन् भने झन्डै ६ सय अर्ब डलरको चीनअमेरिकी व्यापारमा आउने अवरोधसँगै अमेरिकाको चीनमा भएको दुई सय २८ अर्ब डलरभन्दा बढीको लगानीको अनिश्चितताले अमेरिकी र विश्व अर्थतन्त्रलाई धराशायी बनाउनेछ । त्यस्तै चीनको पनि अमेरिकामा एक सय नौ अर्ब डलरबराबरको लगानी छ । तर एउटा नवीन अध्ययनलाई आधार मानी वालस्ट्रिट जर्नलद्वारा गएको वर्षको नोभेम्बर १७ मा प्रकाशित विवरणअनुसार अमेरिका र चीनको एकअर्को देशमा भएको उपरोक्तअनुसारको घोषित लगानीको तुलनामा वास्तविक लगानी दुईदेखि चार गुणा बढी छ । त्यस्तै झन्डै चार हजार अर्ब डलरबराबरको चीनको विदेशी मुद्राको सञ्चितिमा अमेरिकी डलर र ऋणपत्रहरूको आकार मात्रै दुईतिहाइ छ । त्यस्तो विराट् परिमाणको डलर सञ्चितिलाई हतियारको रूपमा प्रयोग गरेर पनि चीनले अमेरिकी अर्थतन्त्रलाई अस्तव्यस्त बनाइदिन सक्छ भनेर विज्ञहरूले बताउने गरेका छन् । त्यस्तै ईयू चीनको अमेरिकापछिको ठूलो व्यापारिक साझेदार हो । चीनको ईयूसँगको दैनिक व्यापारको परिमाण मात्रै एक अर्ब डलरभन्दा माथि छ । चीनको जापान र दक्षिण कोरियासँगको व्यापारको मात्रै परिमाण पनि चीनको अमेरिकासँगको भन्दा बढी छ । त्यसैले चीनविरुद्धको युद्धमा संलग्न रहनु, उसलाई पराजित गर्नु र उसको अर्थतन्त्र, राजनीतिक व्यवस्था, राष्ट्रिय एकता र अखण्डता असुरक्षित हुँदाको राजनीतिक र आर्थिक मूल्य चुक्ता गर्ने सामथ्र्य अमेरिका तथा एसिया र युरोपका विकसित राष्ट्रहरूसँग छैन । त्यसैले चीनविरुद्धको युद्ध अमेरिकाको रणनीतिक योजनामा छैन । उसको चाहना भनेको चीनलाई आफ्नो नेतृत्वको विश्व व्यवस्थामा स्थायी सहयोगीको भूमिकामा पाइरहनु र त्यसैको लागि हरसम्भव दबाब र प्रभाव उपयोग गर्नु मात्रै हो । त्यसका लागि चीन र भारतजस्ता भोलिका सम्भावित प्रतिद्वन्द्वी राष्ट्रहरूबीच अमेरिकाले आफ्नो स्थायी भूमिका र उपस्थितिको सुनिश्चितताको लागि रणनीति निर्माण गरिरहेको छ । एउटा स्थायी मुख्यालयसहितको त्रिपक्षीय संरचनाको पक्षमा उसले आफ्नो भूमिका खोजिरहेको छ भन्ने माथि उल्लिखित थिंकट्यांक सम्बद्ध डेनियल एस मार्केको भनाइ छ । भारत, चीनलगायतका विश्वका विभिन्न समस्याको समाधानमा त्यो संरचनाले काम गर्न सक्नेबारे पनि मार्केले उल्लेख गरेका छन् । भारत र चीन दुवैले आफ्ना द्विपक्षीय सवालहरूमा तेस्रो पक्षको संलग्नता चाहेका छैनन् । तर दुवै मुलुक युद्धमा जाँदा युद्धको अवस्थाले निर्माण गर्ने दबाबले त्यस्तो संरचनाको पक्षमा दुवै मुलुक उभिन सक्छन् । त्यसको लागि अमेरिकाले आफ्नो न्यूनतम निष्पक्षता पनि प्रदर्शन गर्नुपर्ने भएकाले ऊ त्यस्तो युद्धमा प्रत्यक्षरूपमा भारतको पक्षमा आउने सम्भावना देखिँदैन । उसको लक्ष भनेको चीन क्षेत्रमै रणनीतिक अलमलमा रहोस्, विश्व अर्थतन्त्रको अंग बनिरहोस्, तर अमेरिकी शक्ति र नेतृत्वको विश्व व्यवस्थामा चुनौती दिन नआओस् भन्नेमात्रै हो। कुनै मानवीय वा प्राविधिक त्रुटिका कारण पनि चीन र अमेरिका एकअर्काविरुद्ध जाइलाग्ने स्थिति आकस्मिक रूपमा निर्माण हुन सक्छ । त्यस्तो खतरालाई मध्यनजर गरेर मात्र उनीहरूले आक्रामक र रक्षात्मक क्षमता र रणनीति विकास गरिरहेका छन् । युद्धमा दुवै मुलुक एकअर्काविरुद्ध निर्णायक विजय प्राप्त गर्ने क्षमता राख्दैनन् । माथि उल्लेख गरिसकिएको छ त्यस्तो विजय स्वयं उनीहरूको हितमा पनि छैन । त्यसैले अमेरिकाका नीतिनिर्माताहरू चीनसँग युद्ध चाहँदैनन् । तर भारतको विदेश र रक्षा रणनीतिमा अन्योल देखिन्छ । छिमेक नीतिदेखि चीन, रूस र अमेरिका जस्ता मुलुकसँगको सम्बन्धमा पनि त्यो देखिने गरेको छ । भारतीय प्रधानमन्त्री मोदीको अमेरिकी रणनीतिक लक्ष भनेको भारत एसियामा चीनको बढ्दो प्रभाव छेक्ने क्षमता राख्छ भन्ने कुरामा उच्च अमेरिकी राजनीतिक नेतृत्वलाई विश्वास दिलाउनु र थप रणनीतिक सहयोग र सहुलियत प्राप्त गर्नु हो । त्यसैले भारतीय प्रधानमन्त्री मोदी र अमेरिकी राष्ट्रपति डोनाल्ड ट्रम्पको भेटघाटको समयलाई लक्ष गरेर भारतले चीनको सडक निर्माणमा हस्तक्षेप गरेकोबारे चिनियाँ प्राज्ञ लिऊ जोङ यीले ग्लोबल टाइम्समा लेखेको बारे गएको जुलाई ३ मा हिन्दुस्तान टाइम्सले उल्लेख गरेको छ । समस्यालाई विवेकपूर्ण तरिकाले नलिने र नबुझ्ने हो भने कुनै पनि समय युद्धको स्थिति आउन सक्नेबारे चिनियाँ प्राज्ञ र विश्लेषकहरूलाई उधृत गर्दै बेइजिङबाट प्रेस ट्रस्ट अफ इन्डियाले पठाएको समाचारलाई पनि सोही मितिको हिन्दुस्तान टाइम्सले उल्लेख गरेको छ । सम्भावित भारतचीन युद्धमा नेपालको चुनौती भारत र चीन प्रतिद्वन्द्वी राष्ट्र हुन् । उनीहरूका बीचमा रहेको नेपालले आफ्नो राष्ट्रिय हितहरूको रक्षाका लागि दुवै मुलुकबाट सहयोग र संरक्षणको अपेक्षा स्वाभाविक हो ।कुनै एउटा मुलुकबाट आफ्ना राष्ट्रिय हितहरूमाथि आघात पर्ने अवस्था आइपरेमा अर्कोसँग रणनीतिक निकटता बढाएर सुरक्षा र सुविधाको खोजी गर्नु अन्तर्राष्ट्रिय रूपमा नै स्वीकृत कूटनीतिक अभ्यास हो । यो नेपालले लामो समयदेखि गरेको छ र गर्नुपर्छ । त्यस्तो अभ्यास नेपालजस्ता साना मुलुकले मात्र होइन, भारत, चीन, रूस र अमेरिकाजस्ता मुलुकले पनि गरेका छन् र गरिरहन्छन् । त्यसैले यस्तो सवालमा नेपालले रक्षात्मक हुनुपर्दैन । तर नेपालका ठूला छिमेकीहरू शंका, अविश्वास र तनावबाट गुज्रिँदै युद्ध गर्ने अवस्थामा पुगे भने त्यो नेपालको सुरक्षामाथि गम्भीर चुनौती बनेर आउन सक्छ । १७ अप्रिल १९७८ मा भारतीय प्रधानमन्त्री मोरारजी देसाईंले भारतीय संसद्मा चीनको एकता र अखण्डताविरुद्ध विद्रोही गतिविधि सञ्चालन गर्न भारत र अमेरिकाबीच उच्चतम राजनीतिक तहमा सहकार्य भएको बताएका थिए । त्योभन्दा अघिल्लो महिनामा उनले सिक्किमको भारतमा भएको विलयको पनि निन्दा गरेका थिए । देसाईंको आशय १९५९ मा सीआईएको सहयोगमा दलाई लामाको भारतमा भएको स्वनिर्वासनपछि सीआईए र भारत सरकारले तिब्बती विद्रोहीहरूलाई हातहतियार र सैनिक प्रशिक्षणसहित आर्थिक सहयोगसमेत उपलब्ध गराएको सम्बन्धमा थियो । (हेर्नुहोस्, दलाई लामा, भारत र अमेरिका, अन्नपूर्ण पोस्ट, जेठ १६ गते, २०७४ साल) तिब्बतमा त्यस्तो गतिविधि सञ्चालन गर्नमा मूलतः नेपालको मुस्ताङ र मनाङ जिल्ला रोजियो । तिनै जिल्लामार्फत त्यस्तो गतिविधि सञ्चालित भए । तर सत्तरीको दशकको सुरुबाट अमेरिकाको चीनसँगको सम्बन्धमा सुधार आएपछि खम्पा विद्रोहीहरूलाई सीआईएको त्यस्तो सहयोग बन्द भयो र नेपाल र चीनले तिब्बत र नेपाल दुवैतिरबाट सञ्चालन गरेको एकीकृत अभियानद्वारा सो विद्रोहलाई समाप्त पारेका थिए । हाल आएर दलाई लामा र निवार्सित तिब्बत सरकारसम्बन्धी भारत सरकारको नीतिमा परिवर्तन भएको देखिएको छ । तिब्बतमा विद्रोही गतिविधि सञ्चालन गर्नमा बलियो आन्तरिक सुरक्षाविहीन नेपालको भूभाग सर्वाधिक उपयुक्त मानिन्छ । भूकम्प गएपछिको दुई वर्ष बितिसक्दा पनि कोदारी नाका खुलाउनमा चीनले देखाएको अरुचिमा सम्भावित विद्रोही गतिविधि प्रमुख कारण हो भनेर बुझ्न सकिन्छ । यसको अर्को पक्ष पनि छ । चीनलाई जमिनबाट भारतका मुख्य सहर, बस्ती र औद्योगिक प्रतिष्ठान र इन्धन भण्डारमाथि आक्रमण गर्न नेपालको भूरणनीतिक अवस्थिति सर्वाधिक उपयुक्त छ ।भारत र चीनबीचको १९६२ को युद्धपछि सीआईएलगायतका सबै अमेरिकी जासुसी संगठनहरूले समग्र भावी सम्भावनासमेतलाई ध्यानमा राखेर गरिएको एउटा अध्ययनको निष्कर्षलाई ९ अप्रिल १९६३ मा कर्णेल कार्ल टी गुल्डले अमेरिकी रक्षा मन्त्रालयलगायतका सम्बद्ध अन्य निकाय र अमेरिकी नेतृत्वका द्विपक्षीय र बहुपक्षीय सुरक्षा संयन्त्रहरूलाई उपलब्ध गराएका थिए । सोअनुसार आसाम, अरुणाचल प्रदेश, म्यानमार र नेपालको भूमि भएर भारतमाथि अर्को आक्रमण हुन सक्ने बताइएको थियो । ६ सेप्टेम्बर १९६३ मा अमेरिकी राष्ट्रपति केनेडीका विशेष सहयोगी म्याकजर्ज बुन्डीलाई सीआईएका उपनिर्देशक रे एस क्लाइनले लेखेको एउटा पत्रमा सीमा क्षेत्रमा तैनाथ चिनियाँ सेनालाई छोटो अवधिको सूचना दिएर वा कुनै सूचनाबिना नै आकस्मिक रूपमा भारतमाथि आक्रमणको लागि पठाउन सकिने दिन सक्ने उल्लेख गरेका थिए । सीआईएलगायतका अमेरिकी जासुसी संगठनहरूको सन् १९६३ को प्रतिवेदन र रहमानको यसै वर्ष प्रकाशित माथि उल्लिखित प्रतिवेदनले प्रस्ट पारेको छ चीनले भारतविरुद्धको सन् १९६२ को जस्तो आक्रमण जतिखेर पनि गर्न सक्छ ।अन्य विभिन्न विज्ञ र विश्लेषकहरूले पनि त्यसलाई अस्वीकार गरेका छैनन् । यहाँ थप विचारणीय कुरा के छ भने चीनको अन्य प्रमुख राष्ट्रहरूको तुलनामा भारतसँगको व्यापार अत्यन्त सीमित छ । त्यो चीनभियतनाम व्यापारको आकारभन्दा पनि सानो छ । त्यसैले त्यहाँ दुई मुलुकबीच ठूलो आर्थिक स्वार्थ पनि विद्यमान छैन । कुनै प्राविधिक वा मानवीय त्रुटि वा गलत रणनीतिक आकलनको कारण चीन र भारतबीच युद्ध भइहालेमा सिंगो नेपालको वारेस भएर उभिने कुनै विश्वसनीय संस्था मुलुकमा नभएको, हरेक ६८ महिनामा सरकार परिवर्तन भइरहने, एउटै संसद्को कार्यकालमा पनि आगामी सरकार कुन दलको नेतृत्वमा बन्छ भनेर कसैले भन्न नसक्ने, ठूला रणनीतिक महत्वका विषयहरूमा पनि सरकारमा रहेका दलहरू र एउटै सरकारमा रहेका मन्त्रीहरूको समान मत निर्माण हुन नसक्ने अवस्थामा चीन, भारत र अन्तर्राष्ट्रिय समुदायसमक्ष नेपालको आधिकारिक भनाइबारे अन्योलको स्थिति उत्पन्न हुन जान्छ । त्यस अवस्थामा नेपालको भूमिबाट आफ्नो सुरक्षाको प्रत्याभूति कोसँग माग्ने भन्ने अन्योलको स्थितिमा नेपालका दुवै छिमेकीहरूलाई पुग्न नदिने त्रासद चुनौती नेपालसमक्ष उपस्थित हुन सक्छ । भट्टराई नेपाल इन्स्टिच्युट फर स्ट्राटेजिक स्टडिज (निस) सँग सम्बद्ध छन् ।"
लिग नहुँदा ५० लाख बजेट फ्रिज,"काठमाडौं : घरेलु फुटबल विकासको आधारस्तम्भ मानिने राष्ट्रिय लिग सञ्चालनका लागि सरकारले बर्सेनि ५० लाख रुपैयाँ बजेट विनियोजन गर्ने गरेको छ। तर, अखिल नेपाल फुटबल संघ (एन्फा) ले समयमै ए' डिभिजन लिग फुटबल सञ्चालन गर्न नसक्दा लिगका लागि विनियोजन गरिएको ५० लाख रुपैयाँ बजेट फ्रिज भएको छ। लिग विगत तीन वर्षदेखि अवरुद्ध हुँदा अघिल्लो वर्ष पनि ५० लाख रुपैयाँ फ्रिज भएको थियो। लिग नहुँदा विभागीय टोलीबाहेक अन्य क्लबका खेलाडी पलायन हुँदै गएका छन्। कतिपय खेलाडी विदेश पलायन भएका छन् भने अन्तर्राष्ट्रिय प्रतियोगितामा नेपाली फुटबलको स्तर खस्किएको छ। एन्फाले बारम्बार ए' डिभिजन लिग सञ्चालन गर्ने जनाए पनि अन्तिममा कार्यक्रम गर्न नसक्दा लिगको बजेट फ्रिज भएको राष्ट्रिय खेलकुद परिषद्का सदस्यसचिव केशवकुमार विष्टले बताए। लिग सञ्चालन गर्छौं भन्दै एन्फाले बारम्बार भन्यो तर, वर्षको अन्तिमसम्म पनि कार्यक्रम गर्न सकेन। एक साताअघि मात्र एन्फाका पदाधिकारी लिग गर्छौं भनेर बजेट माग्न आउनुभयो। खेल तालिका बनेकै थिएन त्यसैले राखेपले बजेट दिन सकेन', विष्टले भने। हरेक शीर्षकको बजेटको काम असार मसान्तभित्र गरी सक्नुपर्ने हुन्छ। बजेटका लागि कोष तथा लेखा नियन्त्रण कार्यालय (कोलेनिका) ले पनि निकासा दिनुपर्छ। राखेपले मात्र चाहेर एन्फालाई पैसा दिन मिल्दैन। एन्फाबाट असारको अन्तिममा आएर रकम माग्ने काम भयो। मैले दिन सकिन्न भनेँ। कार्यक्रम गरेमात्र पैसा पाउने हो, कार्यक्रम नै नगरी बजेट माग्नु आफैंमा लाजमर्दो काम भयो', विष्टले भने। एन्फाले २०७४ सालको लिग गर्छु भनेकाले चालू आर्थिक वर्षमा भने लिगका लागि बजेट नरोकिने पनि विष्टले बताए। एन्फाले पछिल्लो पटक २०७०७१ सालमा लिग सञ्चालन गरेको थियो। उक्त लिग २०७२ सालको भूकम्पका कारण असोजमा मात्र सकिएको थियो। एन्फाका महासचिव धीरेन्द्र प्रधानले लिग नै नभएको वर्षको पैसा आफूहरूले नमागेको बताए। एन्फाले विभिन्न प्राविधिक कारणले लगातार लिग सञ्चालन गर्न नसकेको हो। लिग नगरी पैसा लियो भने फस्र्योट गर्न गाह्रो हुन्छ। वैशाखदेखि सुरु गर्न लागेको लिग स्थानीय चुनावका कारण रोकियो। अब एन्फाले आगामी भदौदेखि लिग सुरु गर्न लागेको छ। त्यसको निर्णय आगामी कार्यसमितिको बैठकले गर्नेछ', प्रधानले भने। लिगका लागि निवेदनसहित राखेपमा पैसा माग्न आफू स्वयं गएकाले आगामी लिगका लागि आर्थिक सहयोग गर्न राखेपका सदस्यसचिव तयार रहेको पनि प्रधानले बताए। एन्फाले लिगलाई तीन वर्षदेखि विभिन्न बहानामा रोक्दै आएको थियो। एन्फाले गत वर्षको मंसिरबाट लिग सञ्चालन गर्ने जनाएको थियो। त्यतिबेला प्राविधिक कारणले रोकिएको लिग पुनः वैशाख १५ गतेदेखि गर्ने जनाएको थियो। एन्फाले स्थानीय निर्वाचनको बहानामा लिगलाई फेरि अनिश्चित बनाएको हो। सरकारले पुरुष लिगका साथै महिला लिगका लागि पनि वार्षिक २५ लाख रुपैयाँ दिने गरेको छ। महिला लिग भने केही समयअघि पाल्पा र स्याङ्जामा आयोजना गरिएको थियो।"
पल्सर स्पोर्टस अवार्ड भदौ २६ गते,"काठमाडौ : नेपाल खेलकुद पत्रकार मञ्चको आयोजनामा हुने यस वर्षको पल्सर स्पोर्टस अवार्ड२०७३ आगामी भदौ महिनामा हुने भएको छ । मञ्चको बाइसौँ वार्षिकत्सवको अवसर पारेर भदौ २६ गते अवार्ड कार्यक्रम गरिने मञ्चका अध्यक्ष महेश आर्चायले बुधवार आयोजित पत्रकार सम्मेलनमा जानकारी दिनुभयो । त्यस्तै, मञ्चको महासचिव प्रकाश तिमल्सिनाले विगतका वर्षमा जस्तै यस वर्ष पनि उत्कृष्ट खेलाडी पुरुष, महिला, युवा, प्रशिक्षक, पिपुल्स च्वाइस अवार्ड, पारा एथलेटिक, स्पेसल अवार्ड र लाइफटाइम एचिभमेन्ट अवार्ड गरी आठ विधामा अवार्ड प्रदान गरिने जानकारी दिनुभयो । उहाँका अनुसार पहिलोपटक चार विधाका विजेताले बजाज कम्पनीको पल्सर मोटरसाइकल प्राप्त गर्नेछन् । यसअघि उत्कृष्ट पुरुष र महिला खेलाडी र पिपल्स च्वाइस अवार्ड विजेताले मोटरसाइकल पाउँदै आएका थिए । यो वर्ष अर्को एक विधाका विजेतालाई पनि मोटरसाइकल दिइने र त्यसका विषयमा पछि जानकारी गराइने मञ्चका अध्यक्ष आचार्यले बताउनुभयो । अन्य चार विधाका विजेताले अवार्डका साथै रु ५० हजार पुरस्कार प्राप्त गर्नेछन् । मञ्चका अध्यक्ष आचार्यको संयोजकत्वमा अवार्ड सफल बनाउन मूल समारोह समितिका साथै विभिन्न उपसमितिसमेत गठन गरिएको छ । मञ्चका सचिव राजु घिसिङको संयोजकत्वमा रहेको खेलाडी छनोट समितिले केही दिनमा विभिन्न विधाका मनोनयनमा पर्ने खेलाडी र प्रशिक्षकको नाम सार्वजनिक गर्ने उक्त पत्रकारसम्मेलनमा जानकारी दिइयो । हंसराज एन्ड हुलास चन्दका प्रबन्ध निर्देशक तथा नेपाल उद्योग वाणिज्य महासङ्घका वरिष्ठ उपाध्यक्ष शेखर गोल्छाले यस अवार्डलाई व्यावसायिक रुपमा नभई खेलकुदको विकास तथा विस्तारका लागि आफूहरुले प्रायोजन गर्दै आएको बताउनुभयो । उहाँले अवार्डका लागि नगद र जिन्सीसहित रु १८ लाख ९० हजार बराबरको प्रायोजन गरेको जानकारी दिनुभयो । रासस"
