शीर्षक,विवरण
लोकतन्त्रको रेफ्री कानुनीराज,"नेपालको संविधानको धारा ८६ मा लेखिएको छ, प्रदेशसभाका सदस्य, गाउँनगरपालिकाका प्रमुख र उपप्रमुख रहेको निर्वाचनमण्डलद्वारा चुनिएका र राष्ट्रपतिबाट मनोनीत तीनजना गरी ५९ सदस्यीय राष्ट्रियसभाको गठन हुनेछ। संघीय कानुनबमोजिम मतको भार झरक हुने गरी प्रत्येक प्रदेशबाट कम्तीमा तीनजना महिला, एकजना दलित र एकजना अपांगता भएका व्यक्ति वा अल्पसंख्यकसहित आठजना गरी निर्वाचित ५६ जना र नेपाल सरकारको सिफारिसमा राष्ट्रपतिबाट मनोनीत कम्तीमा एकजना महिलासहित तीनजना गरी कुल ५९ जनाको माथिल्लो सभा हुनेछ। तर स्थानीय, प्रदेश र प्रतिनिधिसभाको निर्वाचन परिणाम आइसकेपछि सत्ताबाट बिदा हुन लागेको वर्तमान शेरबहादुर देउवा नेतृत्वको सरकार र निर्वाचनमा बहुमत ल्याएर सरकार गठन गर्न वैधानिक प्रक्रिया कुरिरहेको वाममोर्चा (एमाले र माओवादी गठबन्धन) बीच राष्ट्रियसभाको गठनबारे गम्भीर विवाद उत्पन्न भएको छ। निर्वाचनमा पराजित भएर बिदा हुन लागेको सरकार नयाँ सरकारलाई संवैधानिक बाटो छेकेर प्रतिनिधिसभाको अधिवेशन बोलाउन अलमल गरिरहेको छ भने भर्खरै सम्पन्न निर्वाचनमा लगभग दुईतिहाइ मत ल्याउने वाममोर्चा चुनावी परिणाम देखाउँदै दौरासुरुवाल र गुन्युँचोलो लगाएर संसद् अधिवेशन पर्खिरहेको छ। संविधानविद्, पत्रकार, राजनीतिशास्त्रका विद्वान् र विश्लेषक, दलका नेता र कार्यकर्ता, वकिलहरू संविधानको व्याख्या र अपव्याख्यामा चुर्लुम्म डुबेका छन्। अर्को पक्ष यो राष्ट्रियसभा नै किन चाहियो र पनि भनिरहेको छ। उसको तर्क छ, कतिवटा संसद् चाहिन्छ र कतिजना सभासद् चाहिन्छ यो सानो मुलुकलाई ? प्रतिनिधिसभा र प्रदेशसभा भए पुग्दैन र भन्या अब हामीलाई ? राष्ट्रियसभा बेलायतमा वाचडग को रूपमा मात्रै हो, जसलाई भारतले अनुकरण गरेको हो। नेपालले त्यसैलाई नक्कल गरेको मात्रै हो। हाम्रो त जनप्रतिनिधि पार्टीबाट चुनिने भइसकेपछि फेरि पार्टीकै भागबन्डाको राष्ट्रियसभा होइन, बलियो र स्थायी प्रकृतिको केन्द्र पो चाहिएको हो। संसदीय व्यवस्थाको हिमायती भनेको नेपाली कांग्रेस र त्यसका सभापति प्रधानमन्त्री देउवा लज्जास्पद चुनावी हारपछि पनि बखेडा झिक्दै नयाँ सरकार बन्ने सुरुआत गर्न राष्ट्रियसभाको बहानामा अवरोधक बनिरहेका छन्। उनीहरूलाई डर छ, तल्लो र माथिल्लो सभामा बहुमत भएपछि वामपन्थी गठबन्धनले जनपक्षीय निर्णयहरू गर्दै गयो भने कांग्रेसलाई चिलिम नै पार्ने हुन् कि ? यो डर हिजोको कांग्रेसमा थिएन, आजकोमा छ किनभने अहिले उसको आफ्नो गन्तव्य नै छैन। आफू कुन दिशातर्फ जाने भन्ने लक्ष नै नभएको जहाज जस्तै छ, नेपाली कांग्रेस। ऊ महासागरको बीचमा ठिंङ भएको हावाले चल्ने त्यस्तो डुंगा जस्तो छ, लक्ष नभएकाले जताबाट हावा चले पनि ऊ अन्योलमै छ। गणेशमान सिंह, कृष्णप्रसाद भट्टराईलाई पाखा लगाएपछिको कांग्रेस दिशाहीन, दर्शनहीन, सिद्धान्तहीन र राजनीतिहीन बनेर दोबाटोमा उभिएको छ ! एक कार्यकाल प्रतिपक्ष बनेर बस र आफूलाई तिखार कांग्रेसी हो भन्ने जनादेशलाई लाहुरे र कुलिन कांग्रेसीहरूको बाहुपासमा परेर रनभुल्लमा भइरहेछ। जनताको आदेशलाई शिरोधार्य गर्नुपर्छ भन्ने जेन्युइन कांग्रेसीलाई शेरबहादुरको नेतृत्व कांग्रेसी स्विकार्न नै इन्कार गरिरहेको छ। अहिलेको कांग्रेस नेतृत्वले राष्ट्रियता, प्रजातन्त्र र समाजवादलाई न छोड्न सकेको छ न त आत्मसात गर्न नै ! उसको अर्जुनदृष्टि सत्तासुखमा मात्रै केन्द्रित थियो र त्यो गुमेपछि अर्धमुर्छित अवस्थामा बनेको छ। जर्मन विद्वान् म्यानफ्रेड हाउसम्यानका अनुसार लोकतन्त्रमा रेफ्रीले नहेरे पनि खेलको नियमको पालना हुनुपर्छ ! तर जर्मन समाजवादीसँग घनिष्ट सम्बन्ध भएको कांग्रेस भने सत्ताबाट बाहिरिन आनाकानी, अवरोध र किचलो झिकिरहेको छ। लोकतन्त्रको सर्वमान्य भनाइ हो जनताले, जनताद्वारा, जनताको लागि गरिने शासन पद्धति ! लोकतन्त्रको मूल मर्म यही हो। यसैको उल्टो हो अधिनायकवाद। अधिनायकवादीहरू निर्वाचनमा पराजित भएपछि पनि सत्ताबाट बाहिरिन चाहँदैनन्। अनेक निहुँ र बहानाबाजीमा सत्तारोहणलाई लम्ब्याइरहन चाहन्छन्, हस्तान्तरण होइन। जुन जनताले कांग्रेसलाई निर्वाचनमा पराजित गरे, उनीहरूले चाहेजस्तो सरकार अविलम्ब बन्न नदिएर निर्वाचनपछि कांग्रेस मतदातासँग हारको बदला लिइरहेको छ। लोकतान्त्रिक व्यवस्थामा प्रत्येक व्यक्ति नियम र कानुनको मातहतमा रहनुपर्छ। जतिसुकै शक्तिशाली भए पनि राष्ट्रपति, प्रधानमन्त्री, प्रधानन्यायाधीश, मन्त्री, कर्मचारी वा सामान्य नागरिक कोही पनि संविधानभन्दा माथि हुँदैन। त्यसैले लोकतन्त्रलाई व्यक्तिको होइन, विधिको शासन भनिन्छ। संवैधानिक राज्य कानुनबाट बाँधिएको हुन्छ। वैधानिक राज्यको स्थापना नागरिकको अभिमतबाट हुन्छ। संविधान, नियम र कानुनी प्रक्रिया पुर्याएर मात्र लोकतान्त्रिक शासन व्यवस्था सञ्चालन हुन्छ। सरकारले कानुनको अवहेलना गर्न कुनै पनि बहानामा पाउँदैन। पूर्वसचिव तथा प्रतिनिधिसभामा लामो समय कानुनी सल्लाहकार रहेका मोहन बन्जाडे अहिलेको विवादलाई संविधानको कमजोरीका रूपमा औंल्याउँछन्। उनले भने, संविधान त्रुटिपूर्ण छ, तर पनि नयाँ सरकार बन्न अहिलेको विवादले रोकिँदैन। प्रतिनिधिसभाबाट सरकार बन्ने हो, राष्ट्रियसभाबाट होइन। सरकार बन्न राष्ट्रियसभा कुरिरहनु पर्दैन, किनभने यो सरकार चुन्ने सदन होइन, स्थायी सदन हो। समस्याको चुरो राष्ट्रियसभाको निर्वाचनमाथि सबै विवादलाई थोपरे पनि चर्चामा आइरहेको भन्दा बेग्लै छन् खिचातानीका कारण। पहिलो विवाद पहिले सरकार बनाउन प्रधानमन्त्री शेरबहादुरले राजीनामा गरेर बाटो खोल्ने कि नखोल्ने ? नयाँ सरकार बनाउन देउवाले राजीनामा गरेर मार्गप्रशस्त गरे भने पहिलो गणतान्त्रिक संसद् अगाडि बढ्ने बाटो खुल्नेछ र नयाँ सरकार निर्वाचित भएर अस्तित्वमा देखा पर्नेछ। दोस्रो विवाद नयाँ सरकार बनाउने प्रक्रिया सुरु भयो भने प्रदेश प्रमुख (गभर्नर) हरू नयाँ सरकारले नियुक्त गर्नेछ। देउवा सरकार यो काम आफूले गरेर नयाँ सरकारलाई निर्देशित गर्न चाहिरहेको छ किनभने कुनै पनि प्रदेशमा उसको सरकार बन्नेवाला छैन। कांग्रेसको प्रतिनिधित्व प्रदेशसभामा अत्यन्त न्यून अथवा शून्यको अवस्थामा भएकाले ऊ यसमा राजनीतिक रूपमा टाङ अड्याउन प्रयत्नरत देखिएको छ। तेस्रो विवाद बिदा हुन लागेको सरकारले ल्याएको अध्यादेशलाई राष्ट्रपतिले स्वीकृति दिने कि संसद्मा पूर्ण बहुमत ल्याएर सरकार बनाउनै लागेको वाम गठबन्धनको चाहनाअनुसार गर्ने ? किनभने संविधानसभाबाट बनेको परिवर्तित संसद्मा सुरुमा कांग्रेसले एकल संक्रमणीय निर्वाचन प्रणालीका आधारमा होइन, बहुमतीय आधारमा विधेयक प्रस्तुत गरेको थियो। तर तीन चरण गरी भएको स्थानीय निर्वाचनमा जब कांग्रेस खस्किँदै गयो तब उसले आफ्नै सांसदबाट विधेयक संशोधन गर्न लगाएर एकल संक्रमणीयमा फाल हाल्यो। तर संसद्मा एमालेले मात्र होइन, माओवादीले समेत त्यसलाई पारित हुन दिएनन्। उनीहरू बहुमतीय आधारमा राष्ट्रियसभाको चुनाव हुनुपर्ने पक्षमा रहे। त्यसपश्चात् प्रदेश तथा प्रतिनिधिसभा निर्वाचनका लागि संसद् विघटन भयो। चुनावमा वाममोर्चाले प्रचण्ड जित हासिल गर्छ भन्ने डरले आत्तिएर कांग्रेसले अध्यादेशको रूपमा विवादित विधेयकलाई नै राष्ट्रपतिसमक्ष स्वीकृतिको लागि पठायो। अध्यादेश राष्ट्रपतिबाट स्वीकृत हुनुअघि नै निर्वाचन परिणाम आयो र स्थानीय मात्र होइन, प्रदेश र प्रतिनिधिसभामा वामपन्थी गठबन्धनको अत्यधिक बहुमत आएपछि राष्ट्रियसभामा कांग्रेस पार्टीका प्रतिनिधि साँच्चै हार्ने अवस्थामा पुगे। त्यसयता प्रधानमन्त्री देउवा राजीनामा दिएर नयाँ सरकार बनाउने बाटो खोल्नुको बदला राष्ट्रियसभामा प्रतिपक्षी नै नहुने भएकाले एकल संक्रमणीय गरौं भनेर अनुनय, विनय र नभए सत्ता छोड्दिनँ भनेर घुक्र्याउँदै धम्क्याउन लागेका छन्। जबकि उनको एकल संक्रमणीय अध्यादेश मान्ने हो भने पनि त्यसबाट धारा ८६ मा भनिएका दलित, जनजाति, अपांगलाई चुन्नै मिल्दैन अनि के एउटै निर्वाचनमा मतदाताले दुई पद्धतिबाट मतदान गर्ने ? राष्ट्रपति विद्या भण्डारी भने आफ्नो निर्णय विवादमा पनि नपरोस् र समस्या पनि समाधान होस् भन्नका लािग अध्यादेशबारे बीचको बाटो अपनाइरहेकी छन्। उनी दोधारमा परेकी होइनन्, न त पहिले एमाले नेता भएकीले उनको समर्थन वामपन्थीपट्टि छ भन्ने नै हो। उनी संवेदनशील बनेर आफ्नो कर्तव्यलाई समन्वयात्मक रूपमा अगाडि बढाइरहेकी देखिँदैछन्। बिदा हुन लागेको सरकारको मात्र होइन, नयाँ बन्ने बहुमतको सरकारलाई पनि चित्त बुझाउनको लागि दुवै पक्षलाई मिलेर समझदारीमा आउन उनले सुझाएकी हुन्। देउवा सरकारको तर्क छ, अध्यादेशलाई राष्ट्रपतिले स्वीकृति दिनुपर्छ। तर अहिलेको अवस्थालाई हेर्दै नहेरी राष्ट्रपतिले रबर स्ट्याम्प बन्न पनि मिल्दैन किनभने यो बिदा हुन लागेको सरकार हो र नयाँ बन्ने सरकारका लागि प्रतिनिधिसभा सदस्य चुनाव जितेर आइ पनि सकेका छन्। त्यसमाथि देउवा सरकारले ल्याएको अध्यादेश सुरुदेखि नै विवादास्पद रहेको छ। वाम गठबन्धन पक्षको भनाइ छ, अब यो सरकार गइसक्यो। त्यसमाथि यसले ल्याएको एकल संक्रमणीय अध्यादेश गैरसंवैधानिक पनि छ। ०४७ सालको संविधानमा एकल संक्रमणीय व्यवस्था नै राखिएको थियो, तर अहिलेको संविधान, जो कांगे्रसको पनि सहभागितामा बनेको हो, यसमा त्यो व्यवस्थै छैन। अनि ०४७ को संविधान देखाएर अहिले एकल संक्रमणीयको माग गर्नु गैरसंवैधानिक भएन ? पूर्व परराष्ट्रमन्त्री रहेका एमाले पोलिटब्युरो सदस्य महेन्द्रबहादुर पाण्डेले भने, कांग्रेसको माग संविधानविरोधी हो। लोकतन्त्रमा राज्यसत्ता संविधानअनुसार चल्छ। संविधानविपरीतका कुरा मान्न सकिँदैन। संविधानको व्यवस्था बदल्ने हो भने संविधान संशोधनको प्रस्ताव ल्याएर त्यसलाई बदल्नुपर्छ र यसको प्रक्रिया पनि संविधानमा व्यवस्था गरिएको छ। देउवाले नयाँ सरकार बनाउने प्रक्रिया सुरु गर्न रोकेर कांग्रेस पार्टीबाट जुन अत्तो थापिरहेका छन्, त्यो फजुल छ। हामी संविधानले भनेबमोजिमको रुल अफ ल को पक्षमा छौं। हाम्रो अडान र जीवनभरको संघर्ष त्यसैका लागि भएको हो। चुनाव प्रचारमा हामीमाथि अधिनायकवादको आरोप लगाउने अनि चुनाव हारेपछि लोकतान्त्रिक पद्धति र संविधानअनुसार शासन सञ्चालन गर्न नदिने ? कांग्रेस कति अधिनायकवादी छ भन्ने कांग्रेस नै प्रमाणित गरेर देखाइरहेको छ। जुन जनताले कांग्रेसलाई निर्वाचनमा पराजित गरेका हुन्, उनीहरूले चाहेजस्तो सरकार अविलम्ब बन्न नदिएर निर्वाचनपछि कांग्रेस मतदातासँग हारको बदला लिइरहेको छ। तर यो पराजित मानसिकताको चाल भविष्यमा कांग्रेसका लागि निकै महँगो सावित हुनेछ। किनभने कांग्रेस लोकतन्त्रको माला जप्ने र त्यसअनुकूलको शासन, आचार र विधिमा चल्दैन र स्वार्थ पूरा गर्न जे पनि गर्छ भन्ने उसका पछिल्ला गतिविधिबाट फेरि सावित भइरहेको छ। उनले भने, देउवा सरकार अलोकतान्त्रिक मात्र होइन अधिनायकवादी अभ्यास गरिरहेछ। तर कानुन बनाउने, नागरिक समाज दाबी गर्ने, ज्ञानविज्ञान र सिद्धान्तमा खारिएका भनाउँदाहरू नै मिलाउने नाउँमा संविधानमा जे भए पनि एकदुई कांग्रेसीलाई राष्ट्रियसभामा आए के फरक पर्छ र आखिर बहुमत वामपन्थीहरूकै छ भनिरहेका छन्। पैसा दिएर वादीप्रतिवादीका मुद्दा बोक्ने वकिलहरू कानुनमा नलेखे पनि एकल संक्रमणीय गर्दा कति नै सिट दिनुपर्ने हो र भनिरहेका छन्। म स्पष्टसँग भन्छु, संविधानमा जे लेखिएको छ, त्यो पालना गर्ने हो र जे लेखिएको छैन, त्यसमा स्वेच्छाचारिता गर्ने होइन। जे लेखेको छैन, त्यो नगर्ने हो। संविधानका कुरा झगडियाको वकिलले अदालतमा बहस गरेजस्तो होइन, कानुनमा ज्यान मार्नु हुन्न भने पनि खुर्पाले हानेर मार्न पाइन्न भनेर कहींकतै नलेखिएकाले श्रीमान् मेरो पक्षलाई ज्यानमाराको सजाय नगरी निर्दोष भएको न्याय दिइयोस् !"
विश्व राजनीतिक संरचनाको नेतृत्व,"युद्ध हुने नै भएपछि महाभारतमा एउटा रोचक प्रसंग छ। अपराजित रहेको यादव सेनालाई कसले आफ्नो पक्षमा ल्याउने ? सोही कुरा टुंगो लगाउन पाण्डवका तर्फबाट सहयोगको याचना गर्दै अर्जुन अनि कौरवका तर्फबाट दुर्योधन द्वारिकाधीश श्रीकृष्णको शरणमा पुग्छन्। अर्जुन उमेरमा दुर्योधनभन्दा साना रहेकाले कृष्ण नीतिअनुसार अर्जुनलाई नारायणी सेना र अर्कोतर्फ निहत्था स्वयं आफूमध्ये एक रोज्न आग्रह गर्दछन्। विनाकुनै विलम्ब अर्जुन निहत्था कृष्णलाई आफ्नो पक्षबाट युद्ध लड्न अनुरोध गर्छन्। कृष्ण जिज्ञासु हिसाबमा अर्जुनलाई नारायणी सेनाको सट्टा निहत्था आफूलाई रोज्नुको कारण सोध्छन्। जवाफमा अर्जुन भन्छन्, नारायण नै नरहे नारायणी सेनाको के अर्थ ? यस प्रसंगले नेतृत्वको महिमालाई उजागर गर्दछ। नारायणी सेना तब मात्र बलियो थियो जब त्यो नारायणको नेतृत्वमा थियो। कालान्तरमा अर्जुनको उक्त निर्णय सही सावित भएर कौरवको हारको मुख्य कारण पनि बन्छ। भलै पाण्डवका तर्फबाट युद्ध लड्ने मुख्य योद्घा अर्जुन थिए, तर कृष्ण सम्पूर्ण पाण्डव सेनाका मियो थिए। उनकै रणनीतिक चातुर्य र नेतृत्व क्षमताको बलमा पाण्डवले महाभारतको युद्ध जितेका थिए। अन्तर्राष्ट्रिय राजनीतिमा पनि अहिले गर्विलो नेतृत्वको अभाव खटकिन थालेको छ। कमजोर हुँदै जाँदै गरेको अमेरिकी शक्ति र विश्व व्यवस्थापनमा उसको हुर्मत प्रतिस्थापन गर्न सक्ने अर्को सुदृढ नेतृत्वको अभाव विकसित हुँदै गएका विभिन्न घटनाले दर्शाउन थालेका छन्। चीनलाई अमेरिकी विकल्पका रूपमा व्याख्या गरिए पनि त्यो निकट भविष्यमै सम्भव हुने देखिँदैन। यसैबीच बढ्दै गएको चिनियाँ शक्ति र कमजोर हुँदै गएको अमेरिकी शक्तिबीच कतै टकराव उत्पन्न हुनसक्ने अडकलबाजी गरिन थालिएको छ। सन् २००८ को विश्व आर्थिक मन्दीपछि अमेरिकाको विश्व व्यवस्थामा भएको दबदबा कमजोर भएको विश्लेषण गरिएको छ। यसको सुरुआत सन् २००१ तिरदेखि नै भएको मान्नेहरूको पनि कमी छैन। तालिवानद्वारा अमेरिकाका ट्वीन टावरमा सेप्टेम्बर ११ मा गराइएको आक्रमणपछि अमेरिकाले आफ्नो सम्पूर्ण ध्यान आंतकवादसँग जुध्न केन्द्रित गर्यो। यसपछि अमेरिकाले अफगानिस्तान, पाकिस्तान, इराक, सिरिया, लिब्यिालगायतका मुलुकमा आतंकवादीसँग लड्ने नामका खर्बौं अमेरिकी डलर अनुत्पादक क्षेत्रमा खर्च गर्यो। ग्लोबल रिसर्चमा प्रकाशित एक समाचारअनुसार हाल पनि अमेरिकाले जापानमा ४० हजार, जर्मनीमा ३६ हजार, दक्षिण कोरियामा २३ हजार, बेलायतमा ८ हजार र टर्कीमा १ हजार सेना तैनाथ गराएको छ। चीनले भने यो संख्याको दक्ष जनशक्ति यी र अन्य देशमा उत्पादनमूलक कार्यमा खटाएको छ। खस्किँदो विरासतलाई सम्हाल्न अमेरिका एसिया प्यासिफिकमा आफ्नो प्रभाव कायम राख्न चाहन्छ, जसका लागि विशेषगरी भारत र जापानको दरिलो साथ उसले खोजेको छ। जब चीन विश्व व्यापार संगठनमा प्रवेश गरेर भूमण्डलीकरणसँग आफूलाई साक्षात्कार गराउन लागि पर्यो, अमेरिकी प्रभाव स्खलनको प्रस्थान विन्दु त्यहींबाट प्रारम्भ भएको मान्नेहरू पनि छन्। अमेरिकाले आन्तरिक आर्थिक वृद्घिलाई नजरअन्दाज गर्दै सामाजिक सुरक्षाका निम्ति छुट्ट्याइएको रकम सैन्य र युद्धमा खर्च गरिराख्यो। विशेषगरी अमेरिका क्षेत्रीय युद्धमा रुमलिँदा चीनले वार्षिक दोहोरो अंकमा आर्थिक वृद्धि गर्दै गयो र अन्ततः अमेरिकी हैसियतमाथि नै धावा बोल्न सक्ने भयो। चीनले अमेरिकालाई कमजोर बनाउँदै व्यापारिक साझेदार विश्वभरी बढाउँदै लगेको छ। यसबीचमा युरोपियन युनियनका व्यापारिक संस्थामा चिनियाँ लगानी आकासिँदो छ। युरोपियन युनियनमा चीनको प्रत्यक्ष लगानी गत वर्षको तुलनामा यो वर्ष ७७ प्रतिशतले वृद्धि भएको रोडियम ग्रुप र मर्केटर इनिस्टच्युट फर चाइनिज स्टडिज नामक संस्थाले जनाएका छन्। विशेषगरी युरोपमा चिनियाँ लगानी प्राविधिक र उत्पादनमूलक क्षेत्रमा रहेको उल्लिखित संस्थाको प्रतिवेदनमा जनाइएको छ। चीनमा युरोपेली राष्ट्रको प्रत्यक्ष लागानी भने लगातार घट्दो छ। सन् २०१६ मा आइपुग्दा जम्मा ८ अर्ब अमेरिकी डलर रहेको थियो। अमेरिकाको गिर्दो साख अनि चीनको एवं रूपमा बढ्दै गएको प्रभावबीच अझै स्पष्ट रूपमा चीनले हरेक तवरले विश्व राजनीतिको नेतृतव लिन केही समय लाग्ने देखिन्छ, यद्यपि हाललाई यी दुवै देशले एकअर्काको अस्तित्व भने स्विकार्नुपर्ने स्थिति छ। शीतयुद्धकालीन राजनीतिक र कूटनीतिक चाल अबको समयमा प्रत्युत्पादक हुन सक्छ। चीनको एकात्मक शासन व्यवस्थामाथि प्रहार गर्ने निहुँमा प्रजातन्त्र र मानव अधिकारको हवला दिँदै उसले प्राप्त गरेको मानव विकासको गतिलाई अवमूल्यन गर्नु न्यायोचित हुँदैन। वर्तमान समयमा अमेरिका र चीन एकअर्काका विपरीत ध्रुवजस्ता देखिएका छन्। अमेरिकी नेतृत्वको बहुलट्ठीपनकै कारण चीनलाई विश्व राजनीतिमा यो हैसियत प्राप्त भएको हो, जसको बलमा उसलाई महत्वाकांक्षी योजना अघि सार्ने अवसर प्राप्त भयो। अझ डोनाल्ड ट्रम्पको सत्ता आरोहणसँगै अमेरिकी परराष्ट्र नीतिको मौलिकता र एकरूपतामा पूर्णविराम लागेको छ। खस्किँदो विरासतलाई सम्हाल्न अमेरिका एसिया प्यासिफिकमा आफ्नो प्रभाव कायम राख्न चाहन्छ, जसका लागि विशेषगरी भारत र जापानको दरिलो साथ उसले खोजेको छ। यसरी विश्वको नेतृत्वका लागि अमेरिका र चीनको बीचमा द्वन्द्व देखिएको छ। तर नेतृत्वको लागि रणनीतिक चातुर्य र क्षमता दुवै हुनुपर्छ। अमेरिकाले अहिले यी दुवै गुणका कसीमा कमजोर हुँदै गइरहेको छ भने चीनले विश्व राजनीतिक संरचनालाई नेतृत्व गर्न सक्ने क्षमता विकास गरिसकेको छैन। यसले धेरै उथलपुथल जन्माउन सक्छ। अहिलेको विश्वको खतरा यही हो।"
अत्याचारको साधन इन्टरपोल ?,"इन्टरपोलको सूचनाका आधारमा स्पेन र युक्रेनमा भएको पत्रकारहरूको पक्राउले अन्तर्राष्ट्रिय प्रहरी एजेन्सी (इन्टरपोल) को बारेमा गम्भीर प्रश्नहरू उठाएको छ। खासगरी मिडियाकर्मीका लागि यो प्रवृत्ति एकदमै चिन्ताजनक छ। कुरो स्पेन र युक्रेनमा भएका पक्राउको मात्र होइन। प्रेस स्वतन्त्रतालाई अस्वीकार गर्ने देशहरूले बढ्दो रूपमा खोजी गरिएको व्यक्ति को सूचना प्रयोग गर्दै ज्यान जोगाउन देश छोडेका पत्रकारलाई पक्राउ गर्ने र तिनको मुखमा बुजो लगाउने यत्न गरेका छन्। गत जुलाईदेखि इन्टरपोलले दिएकै जानकारीका आधारमा पक्राउ परेका र बन्दी बनाइएका यस्ता थुप्रै घटनाबारे फेयर ट्रायल्स र रिपोटर्स विदवाउट बोर्डर नामक पत्रकारको हित गर्ने संस्थाले काम गरेका छन्। यी संस्थाका अनुसार पत्रकारलाई पक्राउ गर्नका लागि इन्टरपोललाई प्रयोग गर्नेमा अजरबैजान, टर्की, उज्वेकिस्तान र काजखस्तान देशहरू छन्। खोजी गरिने व्यक्तिको लागि नोटिसेज् र डिफ्युजन्स् नामक दुई खालका अर्लट्स् को प्रयोग गरिन्छ। इन्टरपोलका काममध्ये यो महत्वपूर्ण हो। त्यसपछि यी अलर्टहरू विश्वभरका प्रहरी डेटाबेसमा पठाइन्छ। यसरी पठाइएका अलर्टले खोजी गरिएका अपराधीका रूपमा तिनै पत्रकारलाई चिन्छ। इन्टरपोलका यस्ता सूचना सर्वत्र पुग्न सक्ने सामथ्र्य भएकाले यिनकोे दुरुपयोग हुने सम्भावना पनि उत्तिकै छ। उदाहरणका लागि याम्जा याल्सिन, फिक्रेत हुसेन्ली, नार्जुलो आखुन्झोनोब र कान दुन्दार जस्ता आफ्नो पेसागत धर्म निभाउने पत्रकारलाई सरकारले लक्षित गरेको र त्यस विषयमा ती सरकारलाई इन्टरपोलले सूचना दिएको घटनालाई लिन सकिन्छ। विश्वभरका प्रहरी संगठनले इन्टरनेटमार्फत आएका अलर्टलाई एकदमै ख्यालपूर्वक मात्रै कारबाही गर्नुपर्छ। सही तरिकाले प्रयोग गर्ने हो भने इन्टरपोलको अलर्ट विश्वव्यापी अपराधविरुद्ध लड्ने अति महत्वपूर्ण साधन हो। इन्टरपोल अलर्टमा रहेको व्यक्ति सुपुर्दगीको विषयलाई समेत चुनौतीपूर्ण बन्दै लामो समयसम्म कैद झेल्न बाध्य हुन्छ। यसबाट नाम हटाउनै पनि धेरै असहज हुन सक्छ। इन्टरपोलको डेटाबेसबाट अलर्ट हटाइए पनि सो व्यक्ति कहीं घुम्न जाँदा पक्राउ पर्ने डर कायम रहन्छ र इन्टरपोलले विगतमा डेटाबेसमा राखेकै कारण कतिपय देशले व्यक्तिलाई भिसा नै नदिनेलगायतका कहिल्यै नटुंगिने सास्ती भोग्नुपर्ने खतरा रहन्छ। इन्टरपोलमा खेजिएको व्यक्ति नामक अलर्ट संयन्त्रको मात्र दुरुपयोग गरिएको होइन। गत सेप्टेम्बेर २०१६ मा सिरियाली पत्रकार जैना एरहैम्को पासपोर्ट बेलायती सीमा अधिकारीहरूले खोसे, जब इन्टरपोलको प्रणालीमा गल्तीले चोरिएको रिपोर्ट पर्यो। अन्यत्र पनि निरंकुश राष्ट्र र शासनका असहयोगी पत्रकारको विदेश भ्रमण रोक्न यसै गरिएका खबर पनि आइरहेका छन्। अन्तरदेशीय अपराध र आतंकवाद जुध्ने काममा सहयोगी हुने अपेक्षामा सन् १९२३ मा इन्टरपोलको स्थापना गरिएको हो। यसको उद्देश्य सामान्य छ, संसारलाई सुरक्षित स्थान बनाउने। यति सुन्दर उद्देश्य हुँदाहुँदै पनि यसका सबै १९२ सदस्य राष्ट्र यो मर्म र उद्देश्य मान्दैनन्। इन्टरपोलका सदस्यहरूमा संसारका सबैभन्दा दमनकारी मुलुकहरूसमेत पर्छन्। ती देशका नेताहरू बारम्बार आफ्नै अपराध न्यायसंहिता दुरुपयोग गर्दै वाक् स्वतन्त्रता र प्रतिपक्ष शक्तिको आवाज रोक्ने प्रयास गर्छन्। त्यस्ता दमनकारी राज्य र नेताहरूलाई इन्टरपोलको अनुचित प्रयोग गरेर निर्वासनमा रहेका पत्रकारहरूलाई लक्षित गर्नलाई केही अप्ठ्यारो लाग्दैन। जब यसरी इन्टरपोलका अलर्टहरूको दुरुपयोग हुन्छ, दमनले अन्तर्राष्ट्रिय सहमतिको सहीछाप पाउने गर्दछ। यसकारण इन्टरपोल प्रणालीको दुरुपयोगलाई नियन्त्रण गर्नु धेरै आवश्यक छ। टर्की र इजिप्टजस्ता देशले पत्रकारलाई देशभित्रै सताउनु आफैंमा खेदजनक भएको बेला हामीले इन्टरपोललाई गलत काममा प्रयोग भइरहन दिनै हुन्न। आफ्नो देश छोड्न बाध्य पत्रकारलाई सुरक्षित राखिने र आफ्नो काम जारी राख्ने अवस्था उत्पन्न गरिदिएर अन्तर्राष्ट्रिय समुदायले अभिव्यक्ति स्वतन्त्रताप्रतिको आफ्नो प्रतिबद्धता जनाउनैपर्छ। आफ्नो सूचना प्रणालीलाई मजबुत पार्ने साधनहरू इन्टरपोलसँग छ। यसअघि नै इन्टरपोलले शरणार्थीहरूलाई सुरक्षित गर्नेबारे नयाँ उपाय अवलम्बन गरेर आफू गम्भीर परिवर्तनका लागि तयार रहेको देखाएको छ। उदाहरणका लागि उसले झनै मजबुत अभियोग संयन्त्र सिर्जना गरेको छ। त्यसका साथै सबै देशले हस्ताक्षर गर्नैपर्ने इन्टरपोल विधानले उसलाई राजनीतिक मुद्दाहरूमा संलग्न हुन दिँदैन। त्यति मात्रै होइन, इन्टरपोलका कार्यले संयुक्त राष्ट्रसंघको मानव अधिकारको घोषणापत्रको सम्मान गर्नुपर्छ। घोषणापत्रमा अभिव्यक्ति स्वतन्त्रतासमेत उल्लेख छ। त्यति हुँदाहुँदै पनि पत्रकारको मुख बन्द गर्ने काममा विभिन्न देशले इन्टरपोलको दुरुपयोग गरेका छन् र इन्टरपोल नेतृत्वले त्यसलाई रोक्न सकिरहेका छैनन्। इन्टरपोलले काम गर्नका लागि प्रयोग गर्ने विभिन्न प्रक्रियाकै कारण पनि समस्या निम्तिने गरेको छ। प्रत्येक वर्ष इन्टरपोलले विश्वभर ११ हजारभन्दा बढी रेड नोटिसका सूचना हरू जारी गर्छ। यी त्यस्ता अलर्टहरू हुन्, जसका माध्यमबाट इन्टरपोलले व्यक्तिको पहिचान गरी पक्राउ गर्न सदस्य राष्ट्रलाई आग्रह गर्छ। अब भने इन्टरपोलले यस्ता नोटिसहरू पठाउनु पहिल्यै त्यसबारेमा परीक्षण गर्न थालेको छ। तर सदस्य राष्ट्रले इन्टरपोललाई डिफ्युजन पठाउन लगाएर सूचनाको परीक्षण गर्नबाट बच्नसमेत सक्छन्। यस्तो डिफ्युजन नोटिसभन्दा कम औपचारिक कुरो हो। तर यसले आखिर उस्तै परिणाम दिन्छ। कुनै पनि औपचारिक समीक्षा गर्नुपूर्व नै विश्वभरका प्रहरी फोर्समा त्यो पठाइन्छ। अन्त्यमा आफ्नो डेटाबेसमा डिफ्युजन अपलोड गर्नुपूर्व इन्टरपोलले त्यसको समीक्षा गर्छ। तर त्यतिखेरसम्म नहुनुपर्ने क्षति भइसकेको हुन्छ। यसको मतलब गतिवान् प्रहरी कार्यशैली र दमनलाई हतोत्साही गर्ने प्रणालीबीच सन्तुलन मिलाउनु आवश्यक छ। इन्टपोलको आफ्नै सतर्कताबाहेक अन्तर्राष्ट्रिय समुदायले त के नै पो गर्न सक्छ र ? जो भर्खरै इन्टरपोलमा छिरेका छन्, ती सदस्य राष्ट्रले इन्टरपोलको प्रणालीमा बसिरहेका हजारौं अलर्टहरूको तत्काल समीक्षा गर्न स्रोतसाधन र कोषको समुचित प्रयोग गर्न इन्टरपोलसँग माग गर्नुपर्छ। इन्टरपोलले आफ्नो डिफ्युजन प्रणालीमा सुधार गर्नसमेत आवश्यक छ। उसले दुःख दिने खालका आफ्ना डिफ्युजनहरू सदस्य राष्ट्रहरूका डेटाबेसबाट फिर्ता गर्न सक्दैन। त्यस्ता सूचना पठाइनुपूर्व नै त्यसको समीक्षा गर्नुपर्छ। इन्टरपोल प्रणालीको दुरुपयोग गर्न खोज्ने वा गर्ने देशलाई जिम्मेवार बनाइनुपर्छ। त्यस्तै विश्वभरका प्रहरी संगठनले इन्टरनेटमार्फत आएका अलर्टलाई एकदमै ख्यालपूर्वक मात्रै कारबाही गर्नुपर्छ। इन्टरपोलको विश्वसनीयता धरापमा छ। पाठकहरूले नियमित रूपमा गलत र भ्रमपूर्ण खबर पाइराखे भने अन्त्यमा त्यस्तो अखबारका पाठकले पत्रिका नै पढ्नै छोड्छन् भन्ने कुरो जुनसुकै सम्पादकलाई थाहा हुन्छ। इन्टरपोलको सूचनाको विषय पनि त्यही हो। व्यापक रूपमा विश्वव्यापीकरणतर्फ उन्मुख भइरहेको विश्वमा इन्टरपोलजस्ता अन्तर्राष्ट्रिय संयन्त्र अत्यावश्यक छन्। तर यस्ता निकाय अभिव्यक्ति स्वतन्त्रताको घाँटी निमोठ्नेहरूको चंगलुमा परे भने समस्या समाधानको साटो ती आफैं समस्याको अंग बन्नेछन्। यसतर्फ इन्टरपोलका महत्वपूर्ण अधिकारी र अभिव्यक्ति स्वतन्त्रतालाई महत्वपूर्ण ठान्ने एक्काईसौं शताब्दीका स्वतन्त्रताप्रेमी नेटिजन एकीकृत हुन र आवाज बुलन्द पार्न जरुरी छ। रसेल फेयर ट्रायल्सका प्रमुख कार्यकारी हुन् भने क्रिस्टोफ डेलोइर रिपोर्टर्स विदवाउट बोर्डर्सका महासचिव हुन्। (प्रोजेक्ट सिन्डिकेटबाट अनूदित)"
दलीय चेतनाको प्रश्न,"जननिर्वाचित प्रतिनिधिद्वारा निर्माण भएको संविधानअनुसार मुलुकमा पहिलोपटक स्थानीय तह, प्रदेशसभा र प्रतिनिधिसभा निर्वाचन शान्तिपूर्ण रूपमा सम्पन्न भएपछि नेपालको राजनीतिक इतिहासमा एउटा अध्याय पूरा भएको छ। निर्वाचन शान्तिपूर्ण रूपमा सम्पन्न हुनु ठूलो राजनीतिक उपलब्धि हो। यसले जनतामा राजनीतिप्रतिको विश्वास र लोकतन्त्रप्रतिको प्रतिबद्धता बढेको देखाउँछ । अब अर्को नयाँ इतिहासको अध्याय सुरु हुँदैछ। यसबीचमा एकातिर संविधानसभाबाट संविधान बनाउने पुरानो विषयसूची पूरा भएको छ भने अर्कोतिर देशले संघीयताको नयाँ अभ्यास गर्दैछ। गणतन्त्रको, नयाँ निर्वाचन प्रणालीको, थ्रेसहोल्डको, समावेशी र समानुपातिक निर्वाचन प्रणालीको अभ्यास पनि देशले गरिरहेको छ। राजनीतिक प्रणालीसम्बन्धी सम्पूर्ण विवाद टुंग्याएर मुलुक आर्थिक, सामाजिक र सांस्कृतिक विषयमा केन्द्रित हुने चरणमा पुगेको छ। नयाँ संविधानद्वारा स्थापित नयाँ राजनीतिक प्रणालीको अभ्यासमा केही अप्ठ्यारा आउने संकेत पनि देखिएका छन्। अहिलेको शासन प्रणालीलाई अभ्यासमा लैजाँदा आइपर्ने समस्या र अप्ठ्यारालाई समयमै सम्बोधन गर्न सकिएन भने फेरि राजनीतिक प्रणालीसम्बन्धी विवादमा मुलुक अल्झिने खतरा पनि उत्तिकै छ। यतिबेला संवैधानिक, राजनीतिक र शासन प्रणालीको स्थायित्व चाहिएको छ। स्थायित्व भयो भने मुलुकले आर्थिक समृद्धि र सामाजिक प्रगतितिर ध्यान केन्द्रित गर्न सक्छ। यतिबेला राजनीतिक अलमल जस्तो देखिएको छ। निर्वाचन सम्पन्न भइसकेपछिको अलमल स्वाभाविक पनि हो। किनकि केही पुरानै बानीबेहोराका सत्ताकेन्द्रित सोच र चरित्र अलमलका कारक बनेका देखिन्छन्। यी केही समयमै काम गर्न नसक्दाका र केही नौलो बाटो हिँड्दाका स्वाभाविक परिणाम पनि हुन्। निर्वाचन परिणाम घोषणा गर्न अलमल हुनु, राष्ट्रियसभा निर्वाचनबारे कानुनी पूर्वाधार तयार नहुनु र कसरी निर्वाचन गर्ने भन्ने विवाद रहिरहनु राम्रो होइन। राजनीतिमा संस्कारको पनि भूमिका ठूलो हुन्छ। किनकि संस्कारमा सोचेजस्तो परिवर्तन स्थापित गर्न नसक्दा त्यसको परिणाम भोग्नुपर्छ नै। प्रदेश तथा प्रतिनिधिसभा निर्वाचनपश्चात् जुन सहजता र स्वाभाविकताका साथ सत्ता हस्तान्तरण हुनुपर्ने हो, त्यसमा अल्झनहरू देखिनु शुभसंकेत होइन। एउटा सरकार जाने र अर्को आउने अवस्थामा कसरी निर्णय गर्ने र के प्रचलन बसाउने भन्ने विषयमा स्पष्टता नहुनु तथा दलीय सहमति नजुट्नु आदि विषयले नयाँ ऐतिहासिक चरणमा आउने अप्ठ्यारासमेतको प्रतिनिधित्व गरेजस्तो देखिन्छ। निर्वाचन परिणाम वाम गठबन्धनका पक्षमा आयो। वाम गठबन्धनले साझा घोषणाका साथ जनतासँग भोट माग्यो, तर एउटै निर्वाचन चिह्न लिएर जान नसक्दा केही विरोधाभास भए। गठबन्धनले आफ्नो सांगठनिक स्वरूप पनि निर्धारण गर्न सकेन। निर्वाचनपश्चात् कांग्रेसको खस्केको स्थिति र निर्वाचनका क्रममा भएको आरोपप्रत्यारोपका पृष्ठभूमिमा मुलुकका प्रमुख दुई शक्ति कांग्रेस र एमालेबीच कटुता र दूरी बढ्यो। हाम्रो संविधानले कतिपय विषयमा पक्षविपक्षको सहमति खोज्दछ। अधिकार प्रयोग गर्दा कतिपय विषयमा एउटालाई प्रयोग गर्ने व्यवस्था संविधानले दिए पनि व्यापक परामर्शमा प्रयोग गर्नु उपयुक्त हुन्छ। हामीले के प्रचलन बसाउने भन्ने कुरा पनि हामीबीचकै परामर्शबाटै निर्णय गर्नु उचित हुन्छ। अहिले प्रदेश प्रमुखको नियुक्ति हुन सकेको छैन। प्रदेश प्रमुखको नियुक्ति अहिले भएकै सरकारले गर्ने हो, तर उसले पनि नयाँ सरकारमा जाने दल वा विपक्षी दलसँगको परामर्शमा गर्दा विवाद उत्पन्न हुँदैन भन्ने हो। नयाँ बन्ने सरकारले गर्दा पनि विपक्षीसँगको परामर्श र सहमतिमा गर्नु उत्तम हुन्छ। प्रदेश प्रमुख नियुक्ति गर्दा परामर्शमै गर्नु राम्रो हो। त्यसमा नेपाली कांग्रेस लचिलो हुनु बेस हुन्छ। नयाँ संविधानद्वारा स्थापित नयाँ राजनीतिक प्रणालीको अभ्यासमा केही अप्ठ्यारा आउने संकेत देखिएका छन्। अहिलेको शासन प्रणालीलाई अभ्यासमा लैजाँदा आइपर्ने समस्या र अप्ठ्यारालाई समयमै सम्बोधन गर्न सकिएन भने फेरि राजनीतिक प्रणालीसम्बन्धी विवादमा मुलुक अल्झिने खतरा पनि उत्तिकै छ। संविधानमा प्रदेशसभाका सदस्य, गाउँनगरपालिकाका प्रमुख र उपप्रमुख रहेको निर्वाचनमण्डलद्वारा चुनिएका र राष्ट्रपतिबाट मनोनीत तीनजना गरी ५९ सदस्यीय राष्ट्रियसभा गठन हुने व्यवस्था छ। राष्ट्रियसभामा मनोनयन हुने तीनजना सदस्य पनि परामर्शमै साझा र स्वतन्त्र व्यक्ति नियुक्त गर्दा उत्तम हुन्छ। यसै पनि राष्ट्रियसभालाई प्रौढहरूको सभा भनिन्छ। प्रतिनिधिसभाले नै बढी भूमिका लिए पनि संयम, नियन्त्रण र सन्तुलनको दृष्टिले राष्ट्रियसभाको पनि ठूलो महत्व छ। राष्ट्रियसभाको प्रतिनिधित्व त्यसैअनुसार गराउनु राम्रो हुन्छ। निर्वाचन भए पनि प्रणालीका बारेमा विवाद हुनु राम्रो होइन। स्थानीय तह, प्रदेश र प्रतिनिधिसभा निर्वाचन हुनु धेरै अगाडि निर्वाचन प्रणालीको विषय टुंग्याउनुपर्थ्यो। निर्वाचन सम्पन्न भइसकेपछि परिणाम हेरेर कानुन बनाउँदा विवाद उठ्नु स्वाभाविक हो। अझै प्रदेश निर्वाचन भएपछि आआफ्नो अनुकूल निर्वाचन प्रणाली बनाउने व्यवहार देखियो। यस्तो स्थितिमा दलीय परामर्शबाटै निर्णय गरेर केही न केही सम्झौता गर्नैपर्छ। राष्ट्रियसभामा संविधानतः हरेक प्रदेशबाट आठजना आउने व्यवस्था छ। अहिलेको स्थिति हेर्दा कुनै पनि प्रदेशमा कांग्रेसको बहुमत छैन। बहुमतीय प्रणालीबाट जाँदा राष्ट्रियसभामा कुनै पनि प्रदेशबाट विपक्षी दलको प्रतिनिधित्व नहुने देखियो। केही प्रदेशमा कांग्रेसको, केही प्रदेशमा मधेसको र केही प्रदेशमा एमालेको प्रतिनिधित्व भएको भए राष्ट्रियसभामा बहुमतीयबाट जाँदा सबैको प्रतिनिधित्व हुन्थ्यो। निर्वाचन परिणाम आइसकेको अवस्थामा विपक्षी दलको प्रतिनिधित्व नहुने प्रणालीभन्दा विपक्षीको पनि प्रतिनिधित्व हुने प्रणाली भयो भने राष्ट्रियसभा बढी जीवन्त र प्रभावकारी हुने थियो। त्यसैले यस दिशामा एमालेले बढी लचिलो भएर सोच्नु राम्रो हुन्छ। एकल संक्रमणीय प्रणाली धेरै सदस्य चुन्दा हुने हो, त्यसैले राष्ट्रियसभामा प्रदेशबाट एकजना दलित र एकजना अपांग वा अल्पसंख्यक पठाउँदा त्यो लागू हुन सक्दैन। एकल संक्रमणीय प्रणालीले काम गर्दैन। हो, तीन सदस्यको निर्वाचनमा यसलाई उपयोग गर्न सकिन्छ। जहाँसम्म निर्वाचन परिणाम घोषणाको कुरो छ, निर्वाचन नै नभएको राष्ट्रियसभामा दलीय स्थिति पर्खेर निर्वाचन परिणाम घोषणा गर्न नमान्नु ठीक होइन। यसै पनि राष्ट्रियसभामा हरेक दुई वर्षमा एकतिहाइ सदस्यको हेरेफेर हुन्छ। त्यसैले राष्ट्रियसभाको जेजस्तो स्थिति छ, यतिबेला त्यही स्थितिलाई हेर्ने हो। राष्ट्रियसभाको भावी परिणामलाई पर्खने होइन प्रतिनिधिसभाको परिणाम घोषणा गर्न। त्यसै पनि जिल्लाजिल्लाबाट मुख्य निर्वाचन अधिकृतको प्रतिवेदन आइसकेपछि सम्पूर्ण देशको परिणाम घोषणा गर्नुपर्ने व्यवस्था कानुनले गरेको छ। त्यसैले निर्वाचन परिणाम बाँकी राख्नु उपयुक्त होइन। अर्कोतिर कुनै दलको बहुमत नआएको स्थितिमा दुई वा दुईभन्दा बढी दल मिलेरै सरकार बनाउने हो। सरकार बनाउँदा संसदीय दललाई पर्खनुपर्ने, त्यसको नेता हुनुपर्ने व्यवस्था संविधानले गरेको छैन। संसद्मा बहुमत हासिल गर्न सक्ने प्रतिनिधिसभा सदस्यलाई प्रधानमन्त्री नियुक्त गर्न सकिन्छ, जसले एक महिनाभित्र विश्वासको मत लिनुपर्छ। त्यसैले बहुमत ल्याउन सक्ने व्यक्ति प्रतिनिधिसभा सदस्य भएको अवस्थामा प्रधानमन्त्री नियुक्त हुन सक्छ। निर्वाचन परिणामले संकेत गरिसकेको अवस्थामा राष्ट्रियसभाविनै सरकार गठन हुन सक्दैन भन्ने दृष्टिकोण राख्नु र यस्तो प्रचलन बसाउनु उपयुक्त हुँदैन। जहाँसम्म राष्ट्रपतिको कुरा छ, खेलका नियम प्रमुख पार्टीहरूलाई स्वीकार्य होस् भनी प्रयास गर्नु स्वाभाविक हो। राजनीतिक सहमतिसहितको स्वीकार्य र एमालेको स्वीकार्यसहितको अध्यादेश जारी गर्ने प्रयासलाई अन्यथा लिनुभएन। अहिलेको जटिल अवस्थामा हिजोको कटुताबाट निर्देशित नभई अगाडिको कार्यबाट निर्देशित हुने हो। भोलि पनि कांग्रेस र एमालेले सहमतिका साथ काम गर्नुपर्ने हुन्छ। त्यसैले अहिले बहुमत ल्याउने गठबन्धन होस् अथवा पहिलो पार्टीबाट होस् अथवा पहिलो पार्टीबाट दोस्रो या खस्केको कांग्रेस होस्, दुवैले नयाँ भूमिकामा अआफ्नो जिम्मेवारी निर्वाह गर्दा पनि आपसमा लोकतान्त्रिक सौहार्दता राखिरहनु आवश्यक छ। सबैले आआफ्नो भूमिका निर्वाह गर्दा राजनीतिलाई पेसा नबनाई सेवाभावका रूपमा हेरियो भने मुलुकले सही दिशा समात्न सक्छ। त्यसका लागि विगतका गलत अभ्यास त्यागेर नयाँ अभ्यासका साथ अघि बढ्ने हो भने स्थायित्व र समृद्धि हासिल गर्न सकिन्छ। हेरौं राजनीतिक संस्कारले देशमा अवश्य ठाउँ बनाउनेछ।"
ईपीएल क्रिकेट : ललितपुर र पोखरा इलिमिनेटरमा,"काठमाडौं : ज्ञानेन्द्र मल्लको कप्तानीमा रहेको ललितपुर प्याट्रियट्स र शक्ति गौचनको कप्तानीमा रहेको पोखरा राइनोजबीच ईपीएल क्रिकेटको इलिमिनेटरमा प्रतिस्पर्धा हुने भएको छ । मंगलबार भएको लिग चरणको अन्तिम खेलमा पोखरामाथि ६ विकेटको जित हात पार्दै ललितपुरले इलिमिनेटरमा स्थान बनाएको हो । पराजयका बीच पाँच खेलबाट चार अंक बटुलेको पोखराले पनि अंककै आधारमा अन्तिम चारमा स्थान सुरक्षित गर्न सफल भयो । इलिमिनेटर खेल बुधबार नै हुनेछ । इलिमिनेटरको विजयी टोलीले भैरहवा ग्लाडिएटर्स र विराटनगर वारियर्सबीचको पराजित टोलीसँग दोस्रो क्वालिफायरमा प्रतिस्पर्धा गर्नेछ । दोस्रो क्वालिफायरमा विजयी टोलीले भने उपाधिका लागि पहिलो क्वालिफायरको विजेतासँग प्रतिस्पर्धा गर्नेछ । ललितपुरले पोखरालाई अन्तिम बलमा पराजित गरेसँगै काठमाडौं किङ्स इलाभेनको प्ले अफ खेल्ने झिनो गणितीय सम्भावना समाप्त भएको छ । त्रिवि क्रिकेट मैदानमा टस हारी पहिले ब्याटिङ गरेको पोखराले प्रारम्भिक ब्याट्सम्यान सुनिल धमलाको उत्कृष्ट ब्याटिङमा २० ओभरमा पाँच विकेट गुमाउँदै एक सय ३२ रन बनायो । ललितपुरले अन्तिम बलमा चार विकेट गुमाउँदै लक्ष्य भेट्टायो । ललितपुरलाई जितका लागि अन्तिम एक बलमा एक रन आवश्यक रहँदा कप्तान ज्ञानेन्द्रले चौका प्रहार गर्दै टोलीको जित सुनिश्चित गरे । टोलीको जितमा ज्ञानेन्द्रले १७ बलमा अविजित २७ रनको योगदान गरे । सुरुआती ब्याट्सम्यान जयकिसन कोल्सावालाले पनि ४५ बलमा ५६ रनको योगदान गरे । ज्ञानेन्द्रले एक छक्का र एक चौका प्रहार गरे । कोल्सावालाले तीन छक्का र चार चौका हिर्काए । अर्का ओपनर ब्याट्सम्यान शंकर रानाले पनि ३५ रन जोडे । त्यसअघि पोखराका लागि प्रारम्भिक ब्याट्सम्यान सुनिलले ६२ बलमा अविजित ७० रन बनाएका थिए । उनले पाँच छक्का र दुई चौका प्रहार गरेका थिए । राजेश पुलामी मगरले ३२ र विनोद भण्डारीले १२ रन बनाए । अन्य ब्याट्सम्यानले भने गतिलो प्रदर्शन गर्न सकेनन्। ललितपुरका बलर रसिद खान, दीपेश भण्डारी, ललितनारायण राजवंशी र सन्दीप लामिछानेले एकएक विकेट लिए । पोखराका लागि पाकिस्तानी खेलाडी इस्राउल्लाहले दुई विकेट लिए भने कप्तान शक्ति र सुसन भारीले एकएक विकेट हात पारे । पोखराका कप्तान शक्तिले राम्रो प्रदर्शन गरे पनि पराजित हुनु परेको प्रतिक्रिया दिए । आजको खेलमा राम्रो प्रदर्शन गरेका हौं । एक सय ३२ रनको योगफल हामीले रक्षा गर्न सक्नुपर्ने हो, शक्तिले भने, यद्यपि विपक्षीले पनि राम्रो प्रदर्शन गरे । भोलि फेरि यही टोलीसँग खेल्दैछौं । जितको अवसर फेरि पनि हुनेछ । इलिमिनेटरमा पुग्दा खुसी छु ज्ञानेन्द्र मल्ल, कप्तान, ललितपुर प्याट्रियट्स आजको खेलमा हामीले राम्रोसँग लक्ष्य पछ्यायौं । जितका लागि सबै खेलाडीले निकै मेहनत गरे । अघिल्ला केही खेलमा जितको निकै नजिक पुगेर पनि हामीले नतिजा गुमाउनु परेको थियो । त्यसैले पनि यो सफलताबाट निकै खुसी लागेको छ । अझै प्रतिस्पर्धा बाँकी छ । अझ मुस्किल प्रतिस्पर्धा हुनेछन् । त्यसमा पनि जित हात पारेर उपाधिका लागि अघि बढ्ने प्रयासमा रहनेछौं ।"
राष्ट्रिय जुनियर एथलेटिक्स प्रतियोगिता : देशभरीका एथलिक' बाँकेमा,"नेपालगन्जः देशभरीबाट एथेलेटिक्स खेलका खेलाडीहरु बाँकेमा जम्मा भएका छन्। बुधबारदेखि सुरु हुने दोस्रो राष्ट्रिय जुनियर एथेलेटिक्स प्रतियोगितामा सहभागी हुनका लागि देशभरीका १९ वर्षमुनिका विभिन्न विधाका खेलाडीहरु नेपालगन्जमा आइपुगेका हुन्। आठौं राष्ट्रिय खेलकुद प्रतियोगितालाई लक्षित गरी हुन लागेको प्रतियोगितामा साविकका पाँचवटै विकास क्षेत्रका खेलाडीहरु सहभागी भएको आयोजक नेपाल एथेलेटिक्स संघ केन्द्रीय कार्यसमितिले जनाएको छ। बाँकेको खचुजार गाउँपालिका २ सितापुरको शुक्र माविमा बुधबारदेखि शुक्रबारसम्म प्रतियोगिता सञ्चालन हुनेछ। प्रतियोगिताको लागि सम्पूर्ण तयारी पूरा भएको मुल समारोह समितिका संयोजक तथा खजुरा गाउँपालिकाका अध्यक्ष टंकसिंह ठकुरीले जानकारी दिए। उनका अनुसार पहिलो पटक स्थानीय तहले नै खेल क्षेत्रलाई प्रोत्साहन गर्नका लागि आफैले जिम्मेवारी लिएर राष्ट्रिय प्रतियोगिता गर्न लागिएको हो। मंगलबार प्रतियोगिताको तयारी विषयमा आयोजना गरिएको पत्रकार सम्मेलनमा संघका केन्द्रीय अध्यक्ष राजिव बिक्रम शाहले प्रतियोगिताबाट खेलाडीहरुको मनोबल उच्च रहने र खेलक्षेत्रमा निरन्तरता दिन प्रेरित गर्ने बताए। उनले खेलाडी पहिचानकै लागि सँधै सहरी क्षेत्रमा मात्रै हुने प्रतियोगितालाई यसपटक ग्रामीण क्षेत्रमा गरिएको उल्लेख गरे। सँधै ठूला प्रतियोगिताहरु शहरमा नै हुने गर्थे, जसका कारण खेलाडीहरुलाई हौसला दिने दर्शक समेत भेटाउन मुस्किल हुन्थ्यो' उनले भने, तर एथलेटिक्सका खेलाडीहरु सबै ग्रामीण क्षेत्रबाट नै आएका छन्, त्यसैले उनीहरुको मनोबललाई बलियो बनाउन पनि प्रतियोगितालाई खेलाडी उत्पादन हुने केन्द्रतिर नै केन्द्रीत गराएका हौं।' नेपालगन्ज उपमहानगरपालिका केन्द्रबाट आठ किलोमिटर टाढा रहेको गाउँमा हुने प्रतियोगिताले ग्रामीण क्षेत्रका खेलाडीहरुको योग्यता सिद्ध हुने विश्वास गरिएको छ। उनले नेपालमा एथलेटिक्सको ट्रयाक अभावकै कारण पटकपटक राष्ट्रिय प्रतियोगिताहरु हुने नसकेको बताए। हामीकहाँ आयोजना हुने भौतिक पूर्वाधारहरु नै छैनन, राष्ट्रिय तथा अन्तर्राष्ट्रिय स्तरको प्रतियोगिता गराउन निश्चित मापदण्ड अनुसारको पूर्वाधार आवश्यक हुन्छ' उनले भने, केन्द्रीय कमिटी केही समय सक्रिय हुन नसक्दा निकै लामो समयपछि मात्रै राष्ट्रिय स्तरको प्रतियोगिता हुन पाएको छ, यसलाई हामीले मध्यपश्चिमबाट राष्ट्रिस्तरमा नाम उच्च बनाउन खेलाडी खोज्ने अवसरका रुपमा लिएका छौं।' यस्तै, प्रतियोगिताको समन्वय गरिरहेका मध्यपश्चिम खेलकुद विकास समितिका अध्यक्ष भीम ओलीले ग्रामीण क्षेत्रमा लुकेर रहेका खेलाडीहरुलाई आफ्नो योग्यता प्रदर्शन र खेल क्षेत्रमा भविष्य खोजी गरिरहेकाहरुलाई राम्रो अवसर भएको बताए। उनले यो प्रतियोगिताबाट नै ग्रामीण क्षेत्रमा पनि राष्ट्रिय स्तरका खेलकुद प्रतियोगिता गराउन सकिन्छ भन्ने सन्देश दिने दाबी गरे। हामीले यसलाई सफल पारेर आठौं राष्ट्रिय खेलकुद प्रतियोगिता गर्न पनि ग्रामीण क्षेत्र सक्षम छ भन्ने सन्देश दिन खोजेका छौं' उनले भने, व्यस्त शहरमा खेल हेर्ने मानिस समेत हुँदैनन्, यहाँ खेलाडीको प्रदर्शन हेर्न दर्शक पनि हुन्छन्। यसले खेलक्षेत्रमा रुचि भएकालाई थप उत्साहित बनाउने छ।' प्रतियोगिताको भौतिक पूर्वाधारको व्यवस्थापन गाउँपालिकाले गरेका छ भने, आठलाख ५० हजार एथेलेटिक्स केन्द्रीय कार्यसमितिले सहयोग गरेको छ। विभिन्न ११ वटा विधामा हुने प्रतियोगिताको लागि प्रत्येक विकास क्षेत्रबाट १६ जना खेलाडी र दुई जना प्रशिक्षकसहित जम्मा ९० जनाको सहभागिता रहेको छ। जसमा छात्रछात्रा ४०४० जना रहेका छन्। प्रतियोगितामा दौडहरु एकसय मिटर, दुईसय, चारसय, आठसय, एकहजार पाँचसय र पाँच हजार मिटर दौड हुने छ। साथै चारसय मिटर सिंगल रिले दौड, लम्जम्प, त्रिपलजम्प, हाइनजम्प, सटफुट र ज्याब्लिङ्ग थ्रो पुरुष महिला प्रतियोगिता हुने छ। खेलमा विजेता खेलाडीहरुलाई प्रमाणपत्र र ट्रफी पुरस्कारको व्यवस्था गरिएको आयोजकले जनाएको छ।"
ईपीएल क्रिकेट : भैरहवालाई ८ विकेटले हराउँदै विराटनगर वारियर्स फाइलनमा,काठमाडौं : एभरेष्ट प्रिमियर लिग क्रिकेटको बुधबारको पहिलो क्वालिफायर खेलमा पारस खड्काको कप्तानीमा रहेको टोली विराटनगर वारियर्स विवयी भएको छ । शरद भेषवाकरको कप्तानीमा रहेको भैरहवा ग्लाडिएटर्सलाई ८ विकेटले पराजित गर्दै विराटनरग ईपीएलको फाइनलमा स्थान बनाउँन सफल भयो। विराटनगरले टस जितेर पहिले फिल्डिङ गर्ने निर्णय गरेपछि व्याटिङमा उत्रिएको भैरहवाले २० ओभरमा ८ विकेट गुमाउँदै १२७ रन बनायो । भैरहवाकोतर्फ पुनित मिश्रले ४९ र आरिफ शेखले ४६ र बनाएपनि अन्य व्याट्स म्यानले दोहोरो अंकको स्कोरसमेत बनाउन सकेनन्। १२८ रनको मध्यम लक्ष्य पाएको विराटनगर वारियर्सले ओभरमा २ विकेटको क्षतिमा लक्ष्य पूरा गरी सहज जित निकाल्यो । विराटनगरका लागि बाबर हयातले ६२ र पारस खड्काले ४२ र अन्सुमान राथले २६ रन बनाए । जितसँगै विराटनगर सिधै फाइनलमा पुगेको छ भने भैरहवाले भने पोखरा राइनोज र लतिपुर प्याट्रियट्स को इलिमिनेटरको खेलको विजेतासँग दास्रो क्यालिफायर खेन्नेछ ।
बाँकेमा दोस्रो राष्ट्रिय जुनियर एथलेटिक्स प्रतियोगिता सुरु,"नेपालगन्ज : दोस्रो राष्ट्रिय जुनियर एथलेटिक्स प्रतियोगिता बुधवारबाट खजुरा गाउँपालिका२, सीतापुरस्थित शुक्र माविमा सुरु भएको छ । पहिलो दिन विभिन्न विधाका पाँच खेल भएका छन् । पुरुषतर्फको एक हजार ५ सय मिटर दौडमा मध्यपश्चिमाञ्चलका माधव चौधरी प्रथम भएका छन् । उनले ४ मिनेट २७ सेकेन्ड एक पल्समा दौड पूरा गरी प्रथम हुँदा मध्यमाञ्चलका सुभाष थापा ४ मिनेट २७ सेकेन्ड ४ पल्समा दुरी पूरा गरि दोस्रो भए । उक्त खेलमा सुदूर पश्चिमाञ्चलका सुनिल सुनार ४ मिनेट २७ सेकेन्ड ८ पल्समा दुरी पूरा गरि तेस्रो भए । बुधवार नै भएको महिलातर्फको १५ सय मिटर दौडमा मध्यपश्चिमाञ्चलकी चन्द्रा घर्ती प्रथम भइन् । उनले ६ मिनेट ३५ सेकेन्ड ४ पल्समा दुरी पार गरिन् भने पश्चिमाञ्चलकी सुस्मिता भट्टराईले ६ मिनेट ४३ सेकेन्ड ६ पल्समा दुरी पार गरि दोस्रो र सुदूरपश्चिमाञ्चलकी रेखा चन्दले ६ मिनेट ५२ सेकेन्डमा निर्धारित दुरी पार गरि तेस्रो भइन् । पुरुषतर्फको ४०० मिटर दौडमा सुदूरपश्चिमाञ्चलका केशर रावल प्रथम, सुदूरपश्चिमकै राजेशबहादुर चौधरी दोस्रो र मध्यमाञ्चलका छिरिङ लामा तेस्रो भए । त्यसैगरि, महिलातर्फको ४०० मिटर दौडमा पश्चिमाञ्चलकी कल्पना श्रेष्ठ प्रथम भइन् भने मध्यपश्चिमाञ्चलकी पूजा चौधरी दोस्रो र सुदूरपश्चिमाञ्चलकी अनिता भुल तेस्रो भइन् । शटपुट महिला तर्फको खेलमा पश्चिमाञ्चलकी सुमित्रा थापा प्रथम भएकी छन् । उनले ८ दशमलव ४५ मिटर रेकर्ड राख्दा पश्चिमाञ्चलकी अस्मिता सेर्पाली दोस्रो र सुदूरपश्चिमकी मिना धामी तेस्रो भइन् । सेर्पालीले ८ मिटर ४३ मिटर पर फालिन् भने धामीले ८ दशमलव १४ मिटर दुरी फाल्न सफल भइन् । पुरुषतर्फको लङजम्पतर्फ मध्यमाञ्चलका भुवन महतो प्रथम, मध्यपश्चिमाञ्चलका सुशील केसी दोस्रो र पूर्वाञ्चलका सुरज माझी तेस्रो भएको आयोजक बाँके जिल्ला एथलेटिक्स संघले जनाएको छ । नेपाल एथलेटिक्स संघका अध्यक्ष राजिव विक्रम शाहको अध्यक्षतामा भएको उद्घाटन कार्यक्रममा बाँके ३ बाट विजयी प्रतिनिधिसभा सदस्य नन्दलाल रोकायले खेलकुदका गतिविधिलाई गाउँसम्म पुुर्याउन सकेमात्र खेलकुदको विकास हुने बताए । संघका अध्यक्ष शाहले खेल गतिविधिलाई ग्रामिण भेगमा पुुर्याउन पर्ने बताउँदै ग्रामिण भेगमा प्रतियोगिता गर्न सकिदैन भन्ने भनाई सीतापुरमा भएको प्रतियोगिताले गलत सावित गरिदिएको बताए ।"
बम्बोजकलीसँग केही लागेन चञ्चलकलीको,"सौराहा : बम्बोजकलीले चितवनमा मंगलबारदेखि सुरु भएको हात्ती महोत्सवअन्तर्गत हात्ती दौडको उपाधि जितेको छ । ऐरा होटलको तर्फबाट सहभागी बम्बोजकलीले निर्धारित दूरी ३५ सेकेन्डमा पूरा गर्दै उपाधि जितेको हो । फाइनलमा बम्बोजकलीले सस्तो फर्निचरबाट प्रतिनिधित्व गरेको चञ्चलकलीलाई केही सेकेन्डले मात्र पछि पारेको थियो । पाँच हात्ती सहभागी उक्त स्पर्धामा बुद्ध एअरको एकताकली तेस्रो भयो । १४औं हात्ती महोत्सवको उद्घाटन प्रधानमन्त्री शेरबहादुर देउवाले गरे । हात्ती महोत्सवअन्र्तगत बुधबार हात्तीको मैत्रीपूर्ण फुटबल हुनेछ । मंगलबार नै मैत्रीपूर्ण हात्तीपोलो खेलाइएको थियो । हात्तीको फुटबलमा चारवटा समूह सहभागी छन् प्रभु बैंक, कुमारी बैंक, सीजी फुड्स र मेगा बैंक । यस्तै दर्शकको रोजाइमा परेको हात्तीपोलोमा ६ वटा टिमबीच प्रतिस्पर्धा हुनेछ । पोलोमा नाटा, म्याक्स प्लाई, एभेरेस्ट ग्रुप, आईएमई इन्सुरेन्स, एनआईसी एसिया बैंक, मेगा बैंक प्रतिस्पर्धामा छन् । हात्तीको वनभोज र हात्ती सुन्दरी, हात्ती रंगाउने प्रतियोगिता महोत्सवको आकर्षण रहेको महोत्सवका संयोजक दीपक भट्टराईले बताए । महोत्सव पाँच दिनसम्म चल्नेछ । पर्यटकीय आकर्षणका लागि हरेक वर्ष सौराहामा हात्ती महोत्सव हँुदै आएको छ । यसपटकबाट महोत्सवलाई हात्तीमैत्री बनाइएको आयोजकले जनाएको छ । गत वर्षसम्म हुँदै आएको डुंगा, टाँगा, गाडा दौड स्थगित गरिएको छ । महोत्सवमा करिब एक सय हात्ती प्रयोग हुनेछन् । वन्यजन्तु संरक्षणसहित मानव र वन्यजन्तुबीचको द्वन्द्व अन्त गर्न महोत्सव सफल भएको क्षेत्रीय होटल संघका अध्यक्ष सुमन घिमिरेले बताए ।"
