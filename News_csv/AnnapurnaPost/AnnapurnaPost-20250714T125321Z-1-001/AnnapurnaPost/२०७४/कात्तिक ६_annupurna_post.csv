शीर्षक,विवरण
नेपालमा कस्तो सार्वजनिक प्रसारण सेवा आवश्यक ?,"लोकतन्त्रमा सार्वजनिक सेवा प्रसारण (पीएसबी) आवाजविहिनहरूको पक्षमा बोल्ने, आमजनतामा सुचनाको पहुँच पुर्याउने र समुदायबीच संवाद स्थापित गराउने प्रभावकारी माध्यम हो । यही कारण नेपालमा पनि पीएसबी स्थापना गर्नका लागि आमसंचार नीति कार्यान्वयन उच्चस्तरीय समितिले सार्वजनिक सेवा प्रसारण ऐनको मस्यौदा सार्वजनिक बहसमा लैजान अन्तिम तयारी गरेको छ। नेपालमा पनि पीएसबीस्थापना हुनुपर्छ भन्नेहरूको लागि यो राम्रो समाचार हो । यो लेख पीएसबी सम्बन्धी बहसमा केन्द्रित छ । आधा दशकयता नेपालमा पीएसवीको आवश्यकताबारे बाक्लै छलफल भइरहेको छ । मिनेन्द्र रिजाल संचारमन्त्री हुँदा नेपाल टेलिभिजनका संस्थापक अध्यक्ष नीर शाहको संयोजकत्वमा एक अध्ययन सुझाव कार्यदल बनेको थियो। त्यो कार्यदलले नेपाल टेलिभिजन र रेडियो नेपाललाई पीएसबीको रुपमा रुपान्तरण गर्नुपर्ने सुझाव दिएको बुझिएको छ । त्यसैगरी, जापानी वैदेशिक सहयोग नियोग(जाइका) को आर्थिक सहयोगमा संचार मन्त्रालयका अधिकारी र पत्रकारहरू संलग्न एक पीएसबी ऐन मस्यौदा टोली बनेको बताइन्छ । तर, कार्यान्वयन उच्चस्तरीय समितिले ती दस्तावेजहरूलाई सन्र्दभ सामग्रीको रुपमा प्रयोग गर्न पटक पटक माग गर्दा पनि सुचना तथा संचार मन्त्रालयको सञ्चार महाशाखाले उपलब्ध गराएन । सम्भवत: अरू मन्त्रालय जस्तै संचार मन्त्रालयमा पनि संस्थागत संस्मरण व्यवस्थापनमा कमजोरी भएकोले ती दस्तावेज उपलब्ध नगराइएको हुनसक्छ। समितिले पीएसवीको मस्यौदा बनाउँदा प्रमुखरुपमा नेपालको संविधान र राष्ट्रिय आमसञ्चार नीति २०६३ लाई आधार मानेको छ। भारतको प्रसार भारती, बेलायतको बीबीसी, जापानको एनएचके, दक्षिण अफ्रिकाको संविधान र पीएसबीसम्वन्धी युनेस्कोबाट प्रकाशित सामग्रीहरूलाई सन्दर्भ सामग्रीको रुपमा लिई नेपाली विशिष्टताको आधारमा पीएसवीको ऐन मस्यौदा गरिएको छ । नेपाली विशिष्टतालाई मध्यनजर गरिएको भए पनि ऐन मस्यौदा गर्दा पीएसवीका विश्वमा सर्वमान्य चार आधारभूत मान्यताहरू; सबै प्रकारका जनतामा पहुँच, विविधता, स्वतन्त्र र अरुभन्दा विशिष्ठतालाई आत्मसात गरिएको छ। त्यस अतिरिक्त, सरकार प्रति नभई संसद, समुदाय र स्रोता तथा दर्शकप्रतिउत्तरदायी बनाइएको छ। सामाजिक उत्तरदायी, स्वनियमन र नागरिक निगरानी(एम्बुड्सम्यान) हुनुपर्ने व्यवस्था पनि भएको छ । सांगठनिक संरचनामा संचालक परिषद, कार्यकारी समिति र प्रमुख प्रशासकीय अधिकृत हुनेछन् । नीतिनिर्माण, बजेट पास गर्ने र आवश्यक निर्देशन दिने काम संचालक परिषदले गर्नेछ । अध्यक्ष लगायत पाँच सदस्यीय कार्यकारी समिति हुनेछ । कार्यसमितिका पदाधिकारीहरूको नियुक्ति सभामुख अध्यक्ष र विपक्षी दलको नेता, सुचना तथा सञ्चारमन्त्री वा राज्यमन्त्री, राष्ट्रिय समावेशी आयोगकोअध्यक्ष र सरकारद्धारा मनोनित एक ख्यातिप्राप्त पत्रकार सदस्य भएको सिफारिस समितिले समानुपातिक समावेशी सिद्धान्तको आधारमा पदाधिकारीको नाम सिफारिस गर्नेछ । त्यही सिफारिसको आधारमा राष्ट्रपतिद्धारा पदाधिकारी नियुक्ति हुनेछ । कार्यकारी समितिका पदाधिकारीहरू पुर्णकालीन् हुनेछन् र उनीहरूबाटै दैनिक कार्य सञ्चालन हुनेछ । प्रमुख प्रशासकीय अधिकृतले प्रशासकीय प्रमुखको कार्य गर्नेछ । मुख्यत: संविधानको प्रस्तावनामै उल्लेख समानुपातिक समावेशीको प्रर्वद्धन गर्न, मुलुकको भाषा, लोपोन्मुख भाषा, संस्कृति र सम्पदाको संरक्षण गर्नु, समुदायबीच सम्वाद गराउन र रैथाने ज्ञान, विज्ञान र प्रविधिको प्रर्वद्धन गर्नका लागि पीएसवीको आवश्यकता भएको हो । प्राकृतिक प्रकोपको बेला भरपर्दो सुचना प्रसारण गर्न र पिछडिएका समुदायको आवाज, मुद्दा उठाउनु प्रस्तावित पीएसवीको प्रमुख उद्देश्य हो । सम्पादकीय स्वतन्त्रता र कार्य सञ्चालन तथा आर्थिक नियमनका लागि स्वायत्त अधिकार पीएसवीलाई हुनेछ । आमजनताको भरपर्दो सञ्चार माध्यम पीएसबीलाई बनाउनका लागि यस्तो कानुनी प्रावधान राख्नु परेको हो। समाचार माध्यम सरकारको नियन्त्रणमा राख्नु लोकतन्त्रको आचरण विरुद्ध हुन्छ। यसकारण, पीएसबी स्वनियन्त्रित संसद, नागरिक र स्रोता तथा दर्शकप्रति उत्तरदायी हुनेछ । सरकारको नियन्त्रण नहँुदा मात्र यसले निष्पक्ष, सन्तुलित र निडर भएर कार्य गर्न सक्छ भन्ने उदाहरण बीबीसी हो। सन् १९८२ फोकल्यान्ड युद्धको समयमा बीबीसीले बेलायतको राष्ट्रिय सुरक्षा सम्बन्धी समाचार प्रसारणगरेपछि तत्कालीन प्रधानमन्त्री मार्गरेट थ्याचरले बीबीसीले शत्रु (अर्जेन्टिना) लाई सहयोग गरेको भन्दै आपत्ति जनाइन् । त्यहाँको संसदमा बीबीसीको चर्को आलोचना भएपछि त्यसबेलाका बीबीसी महानिर्देशक आयनले भनेका थिए बीबीसीको भूमिका बेलायती सैनिकको आत्मबल बढाउनु नभई बेलायती जनतालाई सही कुरा बताउनु हो । महानिर्देशक आयनको उक्त भनाइपछि बीबीसीको विश्वसनीयता ह्वात्तै बढ्यो । यद्यपि बीबीसी विश्वसेवालाई अहिले पनि बेलायती सरकारको प्रोपोगान्डाको साधन मान्नेहरूको कमी छैन। पीएसवीमा सरकारको प्रभाव भएमा त्यो विश्वसनीय हुँदैन भन्ने उदाहरण भारतको प्रसार भारती हो । प्रसार भारतीका पदाधिकारीहरूलाई त्यहाँको राष्ट्रिय सभाको अध्यक्षको संयोजकत्वमा गठित समितिको सिफारिसमा राष्ट्रपतिद्वारा नियुक्ति गर्ने व्यवस्था भए पनि त्यसका पदाधिकारीहरूमा प्राय:पूर्व सरकारी अधिकारीहरू नियुक्त हुन्छन्। त्यतिमात्र होइन संचार मन्त्रालयका उच्चअधिकारीहरूलाई नै त्यहाँ काजमा प्रशासकको रूपमा खटाइन्छ । यही कारण प्रसार भारती पीएसबी नभई सरकारको मुखपत्र जस्तोे भएको छ । उदाहरणको लागि पछिल्लो भारतीय स्वतन्त्रता दिवसका दिन त्रिपुरा राज्यका मुख्यमन्त्री मनिक सरकारको वक्तव्य प्रसार भारतीको दुरदर्शनले प्रसारण गरेन ।त्यसपछि विपक्षहरूले मोदी सरकारले प्रसार भारतीलाई दुरुपयोग गरेको आरोप लगाउँदै कडा आलोचना गरे । यसरी विपक्षीहरूको निशानामा प्रसार भारती पर्ने गरेको छ । यसले कहिल्यै पनि भारतीय सेना र भारतीय खुिफया एजेन्सीहरू विरुद्धका तथ्य समाचार सार्वजनिक गर्ने हिम्मत गर्दैन । उत्पीडित आवाजहरूलाई यसले स्थान नदिएकाले नै भारतमा प्रसार भारती कुलिनहरूको मुखपत्र भनी आलोचित छ। नेपालको पीएसबीभारतको प्रसार भारती मोडलको नभई बेलायतको बीबीसी जस्तो मोडलको हुनुपर्ने मान्यताबाट पीएसबीऐन मस्यौदा गरिएकोे छ । पीएसबीस्थापना हुनुपर्छ भन्नेहरूबीच प्रारम्भिक छलफल हुँदा यो मोडल नै सही भएको रायहरू प्राप्त भए । तर, केही प्रशासकहरू भने नेपालको पीएसबी प्रसार भारती मोडलकै हुनुपर्छ भन्ने मत राख्छन् र मन्त्री तथा राजनीतिकदलका प्रोपोगान्डा विभागलाई त्यसमा मनाउन तथा प्रभाव पार्न सक्रिय छन् । उदाहरणका लागि यसभन्दा अगाडिका संचारमन्त्री राम कार्कीलाई पीएसबीको विरुद्ध उभ्याउन उनीहरू सफल भएका थिए । तर, कार्कीभन्दा अघिका संचारमन्त्री शेरधन राई भने पीएसबी सरकारको नियन्त्रणमा हुनुहुँदैन भन्ने पक्षमा भएकाले उनले पीएसबी स्थापना गरिनुपर्छ भन्ने आमसंचार नीतिमा कमा पनि संशोधन नगरी मन्त्री परिषदबाट कार्यान्वयन गराए । तर उनी निवर्तमान हुनासाथ कर्मचारीले नयाँ मन्त्री कार्कीलाई पीएसबीविरुद्ध उभ्याउन सफल भए । रुढीवादी कर्मचारी र केही राजनीतिक दलका नेताहरूको पीएसबीसम्वन्धी गलत बुझाइ नै नेपालमा पीएसबी स्थापनाको चुनौती हो। लोकतन्त्रको स्पिरिट भनेकै आमजनताको समृद्धि हो । पछाडि परेका र उत्पीडितहरूलाई आवाजप्रदान गरी पीएसवीले आमजनतालाई सबल बनाउन सहयोग गर्छ । सरकारको नियन्त्रणभन्दा बाहिर पीएसबी भए आफ्नो अधिकार संकुचित हुन्छ कि भन्ने गलत बुझाइले केही कर्मचारीले पीएसबी सरकारको नियन्त्रण मै राख्न दलका नेताहरूलाई भड्काउने सम्भावना अधिक छ । तर, लोकतन्त्रको पक्षमा जीवनभर लडेका नेताहरू कर्मचारीको गलत तर्कबाट प्रभावित हुनुहुँदैन । मिडियालाई नियन्त्रण गर्छु भन्ने सपना देख्नु पनि उचित हुँदैन । (लेखक आमसंचार नीति कार्यान्वयन उच्चस्तरीय समितिका विज्ञ सदस्य हुन ।)"
३१ वर्षीय सरकार प्रमुख,"अष्ट्रियामा दक्षिणपन्थी र परम्परावादी (कन्जरभेटिभ) पिपुल्स पार्टीका ३१ वर्षीय नेता सेबास्टियन कुर्ज त्यहाँको चान्सलर बन्न लागेका छन् । चान्सलर अष्ट्रियाको सरकार र कार्यकारी प्रमुख हो । राष्ट्रपति भ्यान डर बेलेनले अक्टोबर २० मा उनलाई अष्ट्रियाको भावि चान्सलर तोकिसकेका छन् । अब उनी युरोपका सबैभन्दा कम उमेरका सरकार प्रमुख बन्नेछन् । उनको पार्टीले हालै सम्पन्न आम निर्वाचनमा अहिलेसम्म भएको मतगणनामा ३२ प्रतिशत भन्दा धेरै मत हासिल गरेको छ । सोसियल डेमोक्र्याट र उग्र दक्षिणपन्थी फ्रिडम पार्टी मध्ये कुनै एक दल दोस्रो बन्ने सम्भावना छ । बहुमत प्राप्त गर्न नसकेपनि कुर्जको पार्टीले आप्रवासन विरोधी फ्रिडम पार्टीसँग गठबन्धन गर्ने सम्भावना छ । निर्वाचनको परिणाम आउँदै गर्दा कुर्जले जनताले दिएको बलियो आदेश बुझेका र अष्ट्रियाको लागि आफूले काम गर्ने बताएका छन् । यो निर्वाचनभन्दा अगाडि पनि कुर्जले युरोप भरिमा सबैभन्दा कम उमेरमा विदेश मन्त्रीको पदभार सम्हालेका थिए । सन् २०१३ मा अष्ट्रियाको विदेशमन्त्री नियुक्त हुँदा उनी जम्मा २७ वर्षका थिए । २०१७ मे मा उनी पिपुल्स पार्टीका नेता चुनिएका थिए । उनले आफ्नो राजनीति पिपुल्स पार्टीको युवा संगठनबाट शुरु गरेका थिए । पछि उनी उक्त संगठनको अध्यक्ष भएका थिए । त्यसपछि उनले भियनाको नगर परिषदमा समेत काम गरे । अष्ट्रियामा उनलाई वन्डरउजी (राम्रा तन्नेरी) भनिन्छ । उनलाई फ्रान्सका राष्ट्रपति ३९ वर्षिय इमानुयल म्याक्रोन र क्यानाडाका प्रधानमन्त्री ४६ वर्षीय जस्टिन टुडोसँग तुलना गरिन्छ । विश्वमा युवा र आकर्षक भनेर प्रसंशा गरिने टुडो भन्दा पनि कुर्ज १५ वर्ष कम उमेरका छन् । म्याक्रोन र ट्रुडोले जस्तै कुर्जले पनि आफ्नो व्यक्तिगत चामत्कारिक छविका कारण पार्टीलाई नयाँ पहिचान दिन सफल भएका छन् । अष्ट्रियामा ३० वर्षभन्दा बढी शासन गरेको पिपुल्स पार्टीलाई नयाँ पिपुल्स पार्टी बनाएका छन् उनले । निर्वाचनमा अरु देशहरूबाट शरणार्थीका रुपमा आउनेहरू र अन्य आप्रवासीहरूको विषय मुख्य थियो । सन् २०१५ को शरणार्थी संकटका बेला कुर्जले पिपुल्स पार्टीलाई दक्षिणपन्थतिर ढल्काउँदै लगेका थिए । उनले शरणार्थी र आप्रवासीहरू युरोप आउने बाटाहरू बन्द गर्ने, शरणार्थीलाई दिने सुविधा घटाउँदै लग्ने र अष्ट्रियामा बसेको ५ वर्ष नभएसम्म आप्रवासीहरूलाई कुनै सुविधा नदिने कानुन ल्याउने बताएका थिए । सन् २०१५ मा दक्षिणपन्थी फ्रिडम पार्टीको सफलताका कारण कुर्जले आफ्नो दललाई पनि दक्षिणपन्थ तिर ढाल्दै लगेका थिए । सन् २०१५ को राष्ट्रपतीय निर्वाचनमा झण्डैझण्डै फ्रिडम पार्टीका नोर्वट होफर राष्ट्रपति हुन पुगेका थिए । हुन त त्यसबेला ग्रीन पार्टीका अलेक्जयान्डर भ्यान डर बेलेन झिनो मतले जितेर उक्त मुलुकको राष्ट्रपति भए । कुर्जको दल एक्लैले बहुमत नल्याएकोले उनले गठबन्धन सरकार बनाउनुपर्नेछ । त्यसमा उनले सम्भवत दक्षिणपन्थी फ्रिडम पार्टीसँग गठबन्धन गर्नुपर्ने छ । पिपुल्स पार्टीको सोसियल डेमोक्र्याटसँगको गठबन्धन अगाडि नै एकचोटि असफल भैसकेकाले त्यसलाई पुर्नजीवित पार्ने प्रयास सम्भव नहोला । त्यसैले गर्दा कुर्जको पार्टीले फ्रिडम पार्टीसँग गठबन्धन गर्नुपर्ने हुन्छ । तर त्यो युरोपियन युनियनका अरु मुलुकका लागि अप्ठेरो हुनसक्छ । युरोपियन युनियनका मुलुकहरूमा खासगरी सीमा सुरक्षा, आप्रवासन जस्ता नीतिहरू एकअर्कासँग सामन्जस्यतामा निर्धारण गरिने हुनाले अष्ट्रियाको सम्भावित दक्षिणपन्थी गठबन्धन र युरोपियन युनियनका बीचमा नीतिहरूमा फरक भयो भने अप्ठेरो परिस्थिति सृजना हुन सक्छ । छोटकरीमा अष्ट्रियाली गणतन्त्र राजधानी : भियना जनसंख्या : ८७ लाख क्षेत्रफल : ८३,८७१ वर्गकिलोमिटर मुख्य भाषा : जर्मन मुख्य धर्म : क्रिश्चियन औसत आयु: ८० वर्ष (पुरुष), ८४ वर्ष (महिला) मुद्रा : युरो बीबीसी"
सिद्धान्तमा अडेको राजनीति,"आम जनतामा साधारणतया सबै कम्युनिष्ट पार्टीहरू एउटै पार्टीमा समाहित हुनुपर्छ भन्ने धारणा रहेको पाइन्छ । सामान्यतया कम्युनिष्ट अथवा मार्क्सवादी पार्टी भनेपछि सबै एकै प्रकारका हुन् भन्ने सोचाइ उनीहरूमा रहेको हुन्छ । यस्तो सोचाइ स्वाभाविक पनि हो किनकि नाम अनुसारको सबैको एउटै काम होला भन्ने बुझाइ उनीहरूको हुन्छ । यथार्थमा सबै कम्युनिष्ट नाम भएका पार्टीहरूले नाम अनुसारको काम गरेका हुँदैनन् । न त लोकतन्त्रवादी भनिने पार्टीहरूले लोकतन्त्रको मूल्य र मान्यता अनुरूप काम गरिरहेका हुन्छन् । दुवै प्रकारका दलहरूमा सिद्धान्त र व्यवहारमा ठूलो अन्तर छ । यसैकारणले देशको राजनीति व्यक्तिमुखी, भ्रष्ट र नैतिकताविहीन हुँदै गइरहेको छ । यदि नेपालका कम्युनिष्ट नामधारी पार्टीहरू साँच्चै सिद्धान्तमा आधारित हुन्थे र नेपाली काँग्रेस लगायतका लोकतन्त्रवादी भनिने दलहरू लोकतन्त्रको मूल्य र मान्यतामा आधारित हुन्थे भने आजसम्म नेपालको सामाजिक, आर्थिक र राजनैतिक अवस्थामा ठूलो सकारात्मक परिवर्तन आउने थियो । देश आत्मनिर्भरताको बाटोमा अग्रसर भइसकेको हुन्थ्यो । उदाहरणको लागि कतिपय ससाना यूरोपियन देशहरू आज आथिक रुपले विकसित छन् र त्यहाँ राजनैतिक व्यवस्थाले पनि लगभग स्थिरता पाएको छ । यसको पछाडि केही कारणहरू छन् । ती देशमा कम्तिमा पनि पूँजिवादी प्रजातन्त्रका सिद्धान्तहरूलाई धेरै सीमासम्म व्यवहारमा अपनाइएको हुन्छ । आवधिक रुपमा हुने चुनाव अपेक्षाकृत धाँधलीरहित हुन्छन् र राजनैतिक दलका नेताहरूले न्यूनतम नैतिकता छोडेका हुँदैनन् । त्यहाँका राजनैतिक दलका नेताहरूले आफूलाई हाकिम वा ठुलो मान्छेको रुपमा लिएका हुँदैनन् । पार्टीमा सामन्ती प्रवृत्तिलाई प्रोत्साहन दिएका हुँदैनन् । चुनावमा हार भएपछि अथवा पार्टीमा बहुमत गुमाएपछि सामान्य रुपमा त्यसलाई स्वीकार गरी अरूलाई बाटो खुला गरिदिन्छन् । ब्रिटेनमा यूरोपियन यूनियनमा रहने कि नरहने भन्ने विषयमा जनमत संग्रहपछिको परिणाम आफ्नो पार्टीको अनुकूल नआउँदा त्यहाँका तत्कालीन प्रधानमन्त्री डेभिड केमरुनले प्रधानमन्त्री पदबाट राजीनामा दिए । करिब ३ दशक अघि मार्गरेट थ्याचर जस्ती अनुदारवादी नेताले पनि पार्टीमा बहुमत गुमाएपछि आफ्नो पदबाट राजीनामा दिएकी थिइन् । केही समय अघि जर्मनीमा भएको चुनावमा आफ्नो पार्टीले कतिपय स्थान गुमाएर पूर्ण वहुमत प्राप्त गर्न नसकेपछि त्यहाँकी चान्सलर एन्गेला मार्कलले जर्मन संसदमा बोल्दै आफ्नो खस्कँदो राजनैतिक आधारलाई स्वीकार गरिन् र विपक्षी दलहरूले उठाएका विषयहरूलाई पनि अगामी दिनमा सम्बोधन गर्ने कुरा बताइन् । भर्खरै स्पेनबाट अलग हुन खोजेको क्याटालोनिया राज्यका राष्ट्रपतिले संसदमा आफ्नो सम्बोधन सकिएपछि अन्य साधारण सदस्यहरू र पार्टीका नेताहरू बस्ने पंक्तिमा गई बसे र आफू हाकिम भएको जस्तो सामन्ती प्रवृत्ति देखाएनन् । यूरोपका अन्य कतिपय देशका प्रधानमन्त्री र नेताहरू सर्वसाधारण झैं सार्वजनिक बस, रेल अथवा अन्यसवारीसाधनमा हिँड्ने गरेका उदाहरण छन् । त्यही उदाहरणलाई देखेर होला भारतमा आम आदमी पार्टीका नेताहरूले सुरुका दिनहरूमा दिल्लीको विधानसभामा विजय प्राप्त गरेपछि सार्वजनिक सवारी साधन प्रयोग गर्ने गरेका थिए । तर हाम्रो देशका नेताहरूले न्यूनतम पूँजीवादी संस्कृति र संस्कार पनि आफ्नो व्यवहारमा देखाउँदैनन् । सत्तामा पुगेपछि उनीहरूले आफूलाई जनता भन्दा धेरै माथि ठान्छन् । त्यसैले नेपालमा धेरै पटक राजनैतिक परिवर्तन भएपनि न त कुनै क्रान्ति भएको छ न त सदियौं देखिको सामन्ती अवस्थाको पूर्ण अन्त्य भएको छ । तैपनि नेपालमा अव सामन्ती अवस्थाको व्यवस्था छैन र अब नेपाललाई अर्धसामन्ती प्रणाली भएको देश भन्न हुन्न भन्ने व्यक्तिहरू मूलधारका भनिने दलहरूमा छन् । त्यसै गरी पूँजीवादी प्रजातन्त्र भएका पश्चिमी देशहरूमा औपनिवेशिक अवस्थाको पनि धेरै सीमासम्म अन्त्य भएको छ । त्यसैले त्यहाँ राष्ट्रवादी पूँजिपति वर्गका व्यक्तिहरूले देशको अर्थ व्यवस्थामा ठूलो योगदान पुर्याएका छन् । त्यहाँका कलकारखाना र उद्योगधन्धाहरूले राष्ट्रको अर्थ व्यवस्थालाई टेवा पुर्याइरहेका छन् । तर नेपाल अझै पनि अर्धऔपनिवेशिक अवस्थामा छ । राष्ट्रिय स्वतन्त्रता प्राप्त नहुँदासम्म देशको औपनिवेशिक दासता समाप्त हुँदैन । त्यसैले अहिले पनि नेपाल लगभग परनिर्भरताको अवस्थामा छ । देशमा रोजगारी उत्पादन गर्ने ठूला ठूला कारखाना र उद्योगहरू छैनन् । लाखौं युवालाई सस्तो श्रम बेच्न विभिन्न देशमा पठाइन्छ । हाम्रो निर्यातको प्रमुख वस्तु भनेको नै जनशक्ति अन्य देशको सेवामा पठाउनु हो । यही अर्धऔपनिवेशिक अवस्थाले गर्दा सरकारसंग देशको आर्थिक अवस्थालाई कायापलट गर्ने कुनै योजना छैन । नेताहरूलाई नेपाली श्रम सस्तो रुपमा विदेशमा बिकेको देख्दा कुनै लाजको अनुभव हुँदैन । ससाना दैनिक उपभोगको वस्तु पनि विदेशबाट आयातित हुन्छन् र देशलाई आत्मनिर्भर बनाउने बाटोमा कुनै योजना बनाइएको छैन । देशबाट हुने निर्यातको तुलनामा आयात हुने वस्तुहरूको परिणामले देखाँउछ कि देशमा पूँजीवादी प्रजातन्त्रको पनि जग बसेको छैन । राष्ट्रवादी पूँजिपति वर्गहरू हुनुपर्ने ठाँउमा अझै पनि विदेशीलाई रिझाउने र उनीहरूको हित अनुरुप काम गर्नेहरूको बोलवाला छ । तर यस्तो वास्तविकता हुँदा हुँदैपनि देश अब अर्धऔपनिवेशिक अवस्थामा छैन र देशमा पूँजिवादी क्रान्ति भइसक्यो भन्नेहरू मूलधारका भनिने राजनैतिक दलहरूमा छन् । यदि साँच्चै देशले अर्धऔपनिवेशिक अवस्थाबाट मुक्ति पाएको भए आज देशको आर्थिक र राजनैतिक अवस्था यस्तो कहाली लाग्दो हुने थिएन । यस्तो अवस्थामा केही पार्टीहरूको बीचमा चुनावी गठबन्धन हुँदैमा अथवा दलगत एकता हुँदैमा कुनै ठूलो क्रान्ति हुने सम्भावना क्षीण छ । सर्वप्रथम त न्यूनतम रुपमा भएपनि पूँजिवादी प्रजातन्त्रलाई संस्थागत गर्नुपर्छ । त्यसो भएमा क्रमशः अर्धसामन्ती र अर्ध औपनिवेशिक अवस्थाबाट देशले विस्तारै मुक्ति पाउने बाटो खुल्ने छ । यदि सिद्धान्त र मान्यताका कुरालाई पन्छाएर कुनै सम्झौता अथवा गठबन्धन हुन्छ भने त्यसबाट ठूलो आशा गर्न सकिँदैन । कम्तिमा पनि वाम र लोकतान्त्रिक गठबन्धनमा आवद्ध पार्टीहरूले राष्ट्रिय स्वतन्त्रतालाई प्राथमिकतामा राख्न सक्नुपर्छ । राष्ट्रिय स्वतन्त्रताको अर्थ नेपालले अरू कुनै शक्ति र देशको हस्तक्षेप विना देशको विकास गर्ने नक्सा कोर्नु हुनेछ । त्यसको लागि राजनैतिक दलहरूमा विद्यमान सामन्ती र औपनिवेशिक दासताको सोचको अन्त्य गर्नुपर्ने छ । आजको युगमा कुनैपनि देश पूर्ण रुपमा आत्मनिर्भर हुन सक्दैन, तर आधारभूत कुरामा आत्मनिर्भरता हुनैपर्छ । जापान र दक्षिण कोरिया जस्ता देशहरूमा अमेरिकी सैनिक तैनाथ छन्, तैपनि त्यहाँ राष्ट्रिय अर्थतन्त्र र राष्ट्रिय पूँजिपति वर्गको विकास भएको पाइन्छ । अमेरिकासंग सैनिक गठबन्धन भएपनि ती देशले राष्ट्रिय अर्थ व्यवस्थाको राम्रो विकास गरेका छन् । त्यसैले जापान र दक्षिण कोरिया बलियो अर्थव्यवस्था भएका देशमा गनिन्छन् । तर नेपालमा कसैको प्रत्यक्ष सैनिक अड्डा नभएपनि यो देश परनिर्भरताको पराकाष्ठामा छ ।सबै कुरा आयात गर्नुपर्ने हुँदा नेपाल विदेशी पुँजीपति वर्गको लागि बजार मात्र बन्न गएको छ । विगतमा औपनिवेशक शासन व्यवस्था भएका कतिपय मुलुकहरूले कम्तिमा आफ्नो आर्थिक विकासको आधारभूत संरचना विकास गर्न सके तर अर्ध औपनिवेशक अवस्थमा रहेको नेपालले त्यो पनि गर्न सकेन अथवा पाएन । त्यसैले नेपाल र नेपालीको इज्जत विश्व मञ्चमा खस्किदो छ । नेपालीहरूले विभिन्न मुलुकमा जाँदा अपमानको अनुभव गर्नु परिरहेको हुन्छ । देश यस्तो डरलाग्दो अवस्थामा रहेको हुँदा यहाँ न कुनै राजनैतिक स्थायित्व छ न कुनै आर्थिक विकासको सुनिश्चितता । यसबाट मुक्ति पाउनको लागि राजनैतिक दलहरू आआफ्ना सिद्धान्त र मान्यतामा अडिग हुनुपर्छ । लोकतान्त्रिक भनिने दलहरूले कम्तिमा पनि युरोपियन मुलुकहरूमा देखिएको जस्तो पूँजिवादी प्रजातन्त्रको संस्कारलाई अपनाउनु पर्छ । कम्युनिष्ट नामधारी पार्टीहरूले पनि अब जनतालाई धेरै झुक्याएर राख्न हुँदैन । जनताले क्रान्तिकारी भनिने दलहरूका नेताको चरित्र बुझिसकेका छन् । क्रान्तिको नाममा भ्रान्तिको खेल कसरी भइरहेको छ भन्ने अब प्रष्ट भएको छ । मार्क्सवादलाई मनपरी व्याख्या गरेर जनतालाई झुक्याउनुको सट्टा सम्बन्धित दलहरू र तिनका नेताले सिधा कुरा गर्नुपर्छ । कुरा मार्क्सवादको गर्ने तर व्यवहारमा सामन्तवाद देखाउने गर्नुहुँदैन । मार्क्सवाद अथवा लोकतन्त्रको नाममा देशलाई सधैँ परमुखी बनाइराख्ने खेलको अन्त्य हुनु पर्छ । सच्चा मार्क्सवादी अथवा लोकतन्त्रवादीले कहिल्यै पनि सामन्ती प्रवृत्ति र औपनिवेशक दासतालाई अंगाल्न सक्दैन । एकातिर जनआन्दोलनबाट प्राप्त उपलब्धिहरूलाई बचाउँदै देशमा कम्तिमा पनि पूँजिवादी प्रजातन्त्रलाई संस्थागत गर्नतर्फ लाग्नु पर्छ भने अर्कोतिर देशमा अझै विद्यमान सामन्ती संस्कार र औपनिवेशक दास प्रवृत्तिलाई अन्त्य गर्न जनतालाई पनि सुसुक्षित र संगठिन गर्दै लानु पर्छ। देशमा जवसम्म प्रजातन्त्र केबल सीमित वर्गबाट सञ्चालित र सीमित व्यक्तिहरूको लागि मात्र हुन्छ, त्यतिबेला सम्म पूँजिवादी क्रान्ति भएको मान्न सकिन्न । सीमान्तकृत, शोषित, पीडित वर्गका व्यक्तिहरूले न्याय र समानताको अनुभूति नगर्दा सम्म जनताको संघर्ष र आन्दोलनको औचित्य पनि रहिरहने छ । आगामी चुनावमा वाम या लोकतान्त्रिक कुन गठबन्धनले जित्छ भन्ने प्रमुख विषय होइन । जुनसुकै गठबन्धनले जितेपनि देशमा सामाजिक, आर्थिक र राजनैतिक क्रान्ति आएको अनुभव भयो भने बल्ल नेपालले काँचुली फेरेको मानिने छ । अहिलेकै अवस्थामा देश विदेशीको बजार हुने र नेपाली रगत र पसिना अरुको सुरक्षा अथवा सस्तो श्रमको लागि बगिरहेको हो भने अहिले नेपाली राजनीतिमा देखिएको तरंगको कुनै अर्थ हुने छैन। त्यसैले अहिले देखिएको वाम गठबन्धन सकारात्मक कदम हुँदा हुँदै पनि यसको परिणाम नदेख्दासम्म धेरै हौसिनु पर्ने अवस्था छैन । जनताले अब प्रजातन्त्र र गणतन्त्र संस्थागत भैसके भनेर ढुक्क भई बस्ने दिन आएका छैनन् । यसका लागि आगामी दिनहरूमा राजनैतिक दलहरू सुध्रिएर आउनुपर्छ र देशको राजनीति वास्तविक प्रजातान्त्रिक मूल्य मान्यताहरू स्थापित हुँदै जानुपर्छ ।"
बेचिंदै गएका खोला,"कालीगण्डकी ए ले पूर्ण उत्पादन सुरु गरेको तीन वर्षसम्म नेपालमा बिजुली जगेडा थियो । त्यतिबेला नेपालले भारतलाई बिजुली बेच्न प्रस्ताव गरेको थियो । भारतले प्रतियुनिट २ रुपैयाँ ४० पैसा (भारु) दिने भएपछि कुरो मिलेको थिएन र नेपालले पहिलो वर्ष ८० करोड र दोस्रो र तेस्रो वर्ष क्रमशः ६० करोड युनिट बिजुली खेर फाल्यो । तत्कालीन जलस्रोत मन्त्रीले वर्षायाममा खेर जाने यस्तो बिजुली यहीं खपत गर्नुपर्छ भनेर मौसमी महसुल का लागि महसुल निर्धारण आयोगमा प्रस्ताव गरेका थिए । प्राधिकरणले ६० करोड युनिट वर्षायाममा एकसाथ खपत गर्न सकिंदैन, उल्टै ट्रान्सफरमर पग्लन्छन् र पड्कन्छन् भनेर आयोगले वास्तै गरेन । उक्त प्रस्ताव कार्यान्वयन भएको भए केही वर्षका लागि जगेडा बिजुली खपत हुन्थ्यो होला । त्यतिमात्र होइन, एउटा पद्धति र प्रणालीलाई सन्तुलित राख्ने कोसेढुंगो सावित हुन्थ्यो । परम्परागत मानसिकता र धारणा भएका ऊर्जा क्षेत्रबाटै निवृत्त व्यक्तिहरु आयोगमा रहेकाले नयाँ कार्य हुन पाएन । यसको असर अबका दिनहरुमा पर्दै जानेछ । माथिल्लो तामाकोसी (४५६ मेगावाट) लगायतका स्वदेशका निजी र सार्वजनिक क्षेत्रबाट करिब २०० मेगावाट बिजुली उत्पादन हुँदैछ । तर विडम्बना के छ भने यी उत्पादनहरुले हिउँदको माग धान्न सक्दैनन् भने वर्षायाममा चाहिने भन्दा बढी उत्पादन हुन्छ र जगेडा रहन्छ । प्राधिकरणलाई सम्भावित जगेडा बिजुली अहिलेदेखि नै टाउको दुखाइको विषय भइसकेको छ । उसले खेर जाने विद्युत् विद्युतीय सवारी साधनमार्फ उपयोग गर्ने सोच बनाइरहेको छ । वर्षायाममा बिजुली सस्तो र हिउँदमा केही महँगो हुने गरी तयार पारिएको प्रस्ताव कार्यान्वयन हुन पाएको भए २०५९ सालदेखि नै बिजुली कम उत्पादन हुने समयमा कम खपत गर्ने बानी बसिसकेको हुन्थ्यो । यसले प्रणालीमा सन्तुलन कायम भई लोडसेडिङ व्यवस्थापन सहज हुने थियो । यसपालिको हिउँदमा बिजुलीको माग र आपूर्ति (भारतबाट आयातीतसमेत) करिबकरिब बराबर हुने भएकाले विगतका वर्षहरुमा जस्तो उल्लेखनीय लोडसेडिङ नहोला तर प्रणालीलाई स्थिर राख्ने कार्य भने चुनौतिपूर्ण देखिन्छ । कदाचित् कुनै विद्युत्गृह अनिवार्य मर्मतका लागि बन्द गर्नुपर्यो वा बिग्रेमा एकाध घण्टा लोडसेडिङ हुने अवस्था छ । लोडसेडिङ नहुँदा हामीले लोडसेडिङ गरेनौं भनेर ऊर्जा मन्त्रीहरुले छाती फुलाएर भन्न पाउँछन् । यस्तो गर्व भित्रको पीडा भने अर्के छ । यसपालिको डिसेम्बर महिनाभित्र ढल्केबर सवस्टेशन पूरा हुने निर्धारित योजना असफल हुँदा भारतबाट थप बिजुली ल्याउन नपाएर लोडसेडिङ हुने पो हो कि भन्ने पिरलो छ । अन्य नाकामा उल्लेखनीय परिमाणमा बिजुली ल्याउने प्रसारण लाइन छैन । नेपालको लोडसेडिङ कम गर्न भारतीय बिजुलीको हिस्सा करिब ३६ प्रतिशत छ । यो परिमाण बढ्दो छ । झन्डै १२ अर्ब रुपैयाँ बराबरको बिजुली आयात हुने गरेको छ । यो क्रम २०६२ सालदेखि निरन्तर छ र आगामी अझ कयौं वर्षसम्म पनि जारी रहने छाँटकाँट देखिएको छ । भारतीय बिजुली विस्थापित गरी स्वदेशी उपयोगमा राज्यको ध्यान छैन । सरकारमा बस्नेहरु भारतीय बिजुलीको बढ्दो आयातमा गौरव गर्छन् । उनीहरुको दिमागमा लोडसेडिङ अन्त्य भनेकै भारतीय बिजुलीबाट हो भन्ने छ । यो मानसिकताबाट मुक्त नभएसम्म अन्य धेरै कुराहरुमाजस्तै भारतीय बिजुलीमा नेपाल दीर्घकालसम्म निर्भर रहिरहनेछ । प्रणाली चलाउने, पढेका, देखेका, जानेका र बुझेकाहरुलाई थाहा छ कि जलाशययुक्त बिजुली नभई नेपालको लोडसेडिङ दीर्घकालीन रुपमा अन्त्य हुँदैन भन्ने । तर उनीहरु सम्भाव्य आयोजनाको पहिचान, विस्तृत अध्ययन र वित्तीय बन्दोबस्ती त परै जाओस् आयोजनाको अध्ययनमा समेत रुचि राख्दैनन् । विद्युत् प्राधिकरणको विकल्प छैन किन कि राज्यले अर्काे समानान्तर संस्था खडा गर्न सक्दैन र विकल्पमा निजी क्षेत्र आउन सक्दैन । प्राधिकरणमा सुशासन कायम गर्ने हो भने यो संस्था विश्वकै एक उत्कृष्टमध्येको सिकाइको केन्द्र बन्न सक्छ । यसको सफल सञ्चालन कसरी गर्नुपर्छ भन्ने उदाहरण त गत वर्षको भदौ अन्त्यतिर जिम्मेवारी पाएका कुलमान घिसिङले देखाइसके । प्राधिकरण सञ्चालक समितिमा व्यावसायिक, उच्च नैतिकता भएका र प्रतिष्ठित व्यक्तिहरुलाई ल्याउने र राजनीतिक हस्तक्षेपमुक्त वातावरण तयार पार्ने हो भने देशका रणनीतिक महत्वका आयोजनाहरु यही निकायले पार लगाउन सक्छ । तर १४ मेगावाटको कुलेखानी, ३० मेगावाटको चमेलिया जस्ता आयोजनाहरुमा आधा दर्जनभन्दा बढी नियामक निकायहरु हावी हुनु र ऊर्जा मन्त्रीको प्रत्यक्ष स्वार्थ जोडिनलेु समयमा निर्माण सम्पन्न हुन सकेका छैनन् । राजनीतिक हस्तक्षेपले प्राधिकरण कतिसम्म थला पर्छ भन्ने उदाहरण ऊर्जा मन्त्रीले ल्याउने सञ्चालक समितिका सदस्य हेरे पुग्छ । उनीहरुसित खासै भिजन र एजेन्डा नै हुँदैनन् । मन्त्रीको स्वार्थमात्र पूरा गर्ने, मन्त्रीले नचाहेको एजेन्डा रोक्न र चाहेको पारित गराउनेमा मात्र उनीहरुको ध्यान केन्द्रित हुन्छ । भारतीय बिजुली आयातले क्षणिक राहत देला, तर दीर्घकालमा मुलुकलाई कंगाल बनाइदिन्छ भन्ने तथ्यको उपेक्षा गरिएको छ । प्राधिकरणलाई गम्भीर र बृहत् जलाशययुक्त आयोजनाको जिम्मेवारीबाट जसरी विमुख गरियो, ऊर्जा क्षेत्रको कालोदिन त्यहींबाट सुरु भएको मान्न सकिन्छ । प्राधिकरणले अध्ययन गरिरहेको बूढीगण्डकी खोसेर विकास समिति बनाइयो । विकास समितिले बडो मेहेनत गरेर अध्ययन पूरा गरेपछि नेपालमा काम गर्न नसक्ने प्रमाणित भइसकेको कम्पनीलाई कमीसनको लोभमा ठेक्का दिइयो । अध्ययन पूरा भएको झन्डै दुई वर्ष पूरा भइसकेको छ । ऊर्जा मन्त्रालयमा गतिलो नेतृत्व भएको भए बूढीगण्डकीको वित्तीय बन्दोबस्तीको विषय टुंगो लागिसक्थ्यो । अहिले आएर यो आयोजना अलपत्र परेको छ । बूढीगण्डकीबाहेक अरु जलाशययुक्त आयोजना अध्ययन नै भएको छैन । अध्ययन गर्न लागेको नलसिंहगाडमा अख्तियारले सबै काम रोकिदिएको छ । पहिलोपटक फाइल लगेर केही छैन भनेर फिर्ता भएको नलसिंहगाडमा अख्तियारको नेतृत्व परिवर्तन हुनासाथ अनियमितता भएको आशंका मा मुद्दा चलाइयो । अनियमितता गर्नेले उन्मुक्ति पाउनु हुँदैन, तर कामै रोक्नु भने गम्भीर कुरा हो । यस्तो दोहोरो मापदण्डले पनि ऊर्जाक्षेत्रलाई अधोगतिमा पुर्याएको छ । यस्तै दोहोरो मापदण्ड अहिलेका ऊर्जा सचिवले आयोजनाका लाइसेन्स वितरण गर्दा देखाएका छन् । काबेली ए र हेवा डुब्छ भनेर ७६२ मेगावाटको तमोरलाई लाइसेन्स नदिएका ऊर्जा सचिवले राष्ट्रलाई समृद्ध तुल्याउने र पछिल्लो सन्ततिसम्मका लागि नभई नहुने १०८०० मेगावाटको कर्णाली चिसापानीजस्तो आयोजना ध्वस्त पार्ने गरी दुईवटा लाइसेन्स निजी क्षेत्र लाई दिए । उर्जा सचिवले ६८८ मेगावाटको बेतान कर्णाली र ४२६ मेगावाटको फुकोट कर्णाली दिंदा १०८०० मेगावाटको कर्णाली चिसापानी डुब्ने कुरालाई नजरअन्दाज गरे । कर्णाली चिसापानी हाललाई अप्ठेरो होला, तर भविष्यको निम्ति अत्यावश्यक हो । विद्युत् नीति र स्वयं ऊर्जा मन्त्रालयले पारित गरेको जलविद्युत् आयोजनाको सर्वेक्षण अनुमतिपत्र सम्बन्धी निर्देशकाविपरीत यी दुई कर्णाली (बेतान र फुकोट) को लाइसेन्स जारी भएको छ । विद्युत् ऐनले लाइसेन्स दिने अधिकार सचिवलाई दिएको छ भन्दैमा मुलुकलाई दीर्घकालीन रुपमा गम्भीर असर पर्ने निर्णय गरिनु हुँदैन । यहाँसम्म कि चिलिमे (२२ मेगावाट) ले निर्माण गर्ने परिकल्पना गरेको र योजनासमेत बनाइसकेको लाङटाङ जलाशययुक्त आयोजना पनि निजी क्षेत्रलाई दिइयो । दलालले लाइसेन्स हात पार्छ, अनि त्यसले विदेशीलाई बेच्छ । त्यो विदेशीले विश्व बैंक, आइएफसीजस्ता निकायलाई हुलेर महँगो पर्नेगरि डलरमा विद्युत् खरिद सम्झौता (पीपीए) का लागि दवाब दिन्छ । सुपर सिक्स अन्तर्गतको तल्लो सोलु (८२ मेगावाट), माथिल्लो त्रिशुली १ (२१६ मेगावाट) यो प्रवृत्तिका ज्वलन्त उदाहरण हुन् । विदेशीले भन्दैमा डलरमै दिने, ऐनमा प्रावधान नभएको आयोजना विकास सम्झौता (पीडीए) गरिदिने र उनीहरुले भनेजसरी गरिदिने चलन छ । स्वदेशका प्रवद्र्धकलाई प्रोत्साहित नगर्ने तर विदेशीलाई दिन पाएसम्म नेता र सचिव रमाउने गर्छन् । नेपालको निजी क्षेत्रले ३०० मेगावाटको जलाशययुक्त आयोजना बनाउन सक्दैनन् र दिइएको लाइसेन्स विदेशीलाई बेचिन्छ भन्ने कुरो ऊर्जा सचिवहरुलाई थाहा छ। तर यसैमा उनीहरु रमाइरहेका छन् । नेपालको सन्दर्भमा विदेशीलाई आयोजनाको लाइसेन्स दिनु, हालको अवस्थामा, कि महँगो डलरमा पीपीए गराउनु हो कि होल्ड गर्नु हो। माथिल्लो कर्णाली, पश्चिम सेती सेता यसका प्रतिनिधि हुन् । प्राधिकरणले ज्यान फालेर लिन चाहेको तमोर (बूढीगण्डकीको भन्दा लागत आधा लागत हुने र ऊर्जा बराबर उत्पादन हुने) मा कुनै विदेशीले चासो दिएको भए हाम्रा नेता र सचिवहरुले दिलाएरै छाड्थे । गुरुयोजनामा परेका आयोजना धमाधम काट्दै थोरै क्षमतामा जारी गर्दै जाने हो भने नेपालले छाती फुलाएर भन्ने गरेको ८३ हजार मेगावाट इतिहासमा सीमित हुनेछ । गुरुयोजनाले सबैभन्दा उत्कृष्ट भनेर पहिचान गरिसकेपछि त्यसको अस्तित्व कुनै हालतमा समाप्त पार्नु हुँदैनथ्यो । बेथान र फुकोटले कर्णाली चिसापानीलाई समाप्त परिदिएको छ भने काबेली र हेवाले तमोरलाई । यसरी एकपछि अर्काे गर्दै नेपालका सम्भाव्य र गौरव गर्न लायक खोलानाला बेचिंदै गए र यो क्रम जारी छ ।"
भिजिट माल्दिभ्सको प्रतियोगीतामा सरोज टपटेनमा पर्न सफल,काठमाडौं : भिजिट माल्दिभ्सले आयोजना गरेको एक मिनेटको छोटो भिडियो डोकुमेन्ट्री प्रतियोगितमा सरोज सापकोटा टपटेनमा पर्न सफल भएका छन् । स्काई डाइभिङ्ग गरेर साहसी नेपाली युवा सापकोटा हजारौं प्रतिष्पर्धीको बीचमा टपटेनमा पर्न सफल भएका हुन्। लाङटाङका अधिकांश हिमाल र सर्वोच्च शिखर सगरमाथा समेत आरोहण गरेका सापकोटाले कयौं पटक स्काई डाइभिङ्गमा सफलता हाशिल गरिसकेका थिए । सापकोटाले वृत्तचित्र वनाउँदा आफ्नो जीवनकै ठूलो जोखिम मोलेका बताएका छन् । स्काई डाइभिङ्ग खतरनाक खेल भएपनि उनले समुद्रको १२० फिट तल पुगेर मुखवाट रेगुलेटर निकाली श्वाश रोकेर बसेका थिए ।
सुरु भएको १७ वर्षमा पनि बनेन क्रिक्रेट मैदान,"तुलसीपुर : दाङको लमहीमा सुरु गरिएको लमही क्रिकेट मैदानको निर्माण कार्य १७ वर्षसम्म पनि पूरा हुन सकेको छैन । अन्तर्राष्ट्रिय स्तरको क्रिकेट मैदान बनाउने उद्देश्यसहित लमही नगर विकास समितिले निर्माण थालेको क्रिकेट मैदानले १७ वर्षसम्ममा पनि पूर्णता पाउन नसकेको हो । आर्थिक वर्ष २०५७०५८ देखि सुरु भएको क्रिकेट मैदान निर्माणमा हालसम्म दुई करोड ८३ लाख रुपैयाँ खर्च भइसकेको छ । नगर विकास समितिका अनुसार युवा तथा खेलकुद मन्त्रालयले मात्रै २० लाख रुपैयाँ लगानी गरेको छ । ३५ हजार दर्शक क्षमताको क्रिकेट मैदान पाँच बिघा क्षेत्रफलमा फैलिएको छ । यो मैदान पश्चिम नेपालकै ठूलो खेलमैदान भएको दाबी गरिँदै आएको छ । लमही नगर विकास समितिका सबइन्जिनियर तुलसीराम अर्यालले निर्माण सुरु भएको १७ वर्षसम्ममा पनि निर्माणको काम पूरा नभएको बताए । उनले नगर विकासका तर्फबाट डीपीआर गरिसकिएको र हालसम्म दुई करोड ८३ लाख रुपैयाँ खर्च भएको जानकारी दिए । क्रिकेट मैदानमा चालू आर्थिक वर्षमा एक करोड ३१ लाख रुपैयाँको काम भइरहेको छ । हालसम्म फिल्ड ग्रेडिङ, नाला, तारजाली निर्माण, कम्पाउन्डवाल निर्माण र मैदानको डीपीआर तयार गर्ने काम भएको छ । विकास समितिले मात्रै लागत बेहोर्न नसक्ने भएपछि मैदानले पूर्णता पाउन नसकेको र खेल्न सहजताका लागि फिल्ड रेडिङ र ग्रेडिङ गरिएको अर्यालले बताए । चालू आर्थिक वर्षमा नगर विकास समितिले क्रिकेट मैदानमा अन्डरग्राउन्ड पक्की नाली निर्माण र प्याराफिट निर्माणका लागि एक करोड ३१ लाख रुपैयाँ बजेट विनियोजन गरेको सबइन्जिनियर अर्यालले जानकारी दिए । क्रिक्रेट मैदानमा खेल सञ्चालन गर्न अब ग्राउन्ड पिच, खेलमा आवश्यक भौतिक पूर्वाधार र नाला निर्माण गर्न आवश्यक रहेको छ, उनले भने, नगर विकास समितिले आफ्नो लगानीमा मैदानको निर्माणमा सहयोग गरिरहेको छ । हालसम्म जिल्ला खेलकुद विकास समितिबाट जम्मा २० लाख लगानी भएको छ । पूर्ण रूपमा मापदण्डअनुसारको मैदान निर्माण गर्न २२ करोड रुपैयाँ लाग्ने अनुमान गरिएको उनले बताए । अर्यालले नगर विकास समितिले मात्रै क्रिकेट मैदान पूरा गर्न नसक्ने भएकाले राज्यले पनि ध्यान दिनुपर्नेमा बताए । उनले विभागीय मन्त्रीदेखि खेलकुद विकास समिति, जिल्ला विकास समिति र खेलकुद र क्रिकेटसँग सम्बन्धित सबै निकायसँग आग्रह गरिएको जानकारी दिँदै कतैबाट सुनुवाइ नभएको बताए । राज्यले निर्माणमा चासो नदिँदा १७ वर्षदेखि क्रिकेट मैदान निर्माणाधीन अवस्थामै रहेकोमा आक्रोश स्थानीय सरोकारवालाले पोखे । लमही क्रिकेट मैदानलाई राष्ट्रिय गौरवको आयोजनाको रूपमा अघि बढाउनुपर्ने र त्यसको पहल स्थानीय सरकारले गर्नुपर्ने माग उनीहरूले गरे । अन्तर्राष्ट्रिय स्तरको लमही क्रिक्रेट मैदानलाई राष्ट्रिय गौरवको योजनाको रूपमा लैजानुपर्ने र गुरुयोजनाअनुसार भौतिक पूर्वाधार निर्माण गरी राष्ट्रियस्तरको खेल आयोजना गर्नुपर्ने जिल्लाका खेलप्रेमीको माग छ । दाङ क्रिकेट संघका अध्यक्ष प्रदीप मजगैयाँले क्रिकेट मैदान निर्माणमा राज्यले ध्यान दिनुपर्ने र राष्ट्रिय गौरवको योजना घोषणा गरेर काम थाल्नुपर्ने बताए । लमही नगरपालिकाका प्रमुख कुलबहादुर केसीले क्रिक्रेट मैदानको संरक्षण र निर्माणमा नगरपालिकाले चासो दिने बताए । केसीले लमहीको क्रिक्रेट मैदान दाङ जिल्लासहित सिंगो राष्ट्रको गौरव भएको भन्दै मैदानको निर्माण कार्यलाई पूर्णता दिन लगानीकर्ताको खोजी गर्ने बताए । उनले तत्कालका लागि प्रशिक्षकको व्यवस्था गर्ने, मध्यपश्चिमस्तरीय महिला क्रिकेट प्रतियोगिता लमहीको मैदानमै आयोजना गर्नका लागि आफूले भूमिका खेल्ने प्रतिबद्धता जनाए । लमहीको समग्र विकासमा क्रिक्रेट मैदानको भूमिका महत्वपूर्ण छ, यसलाई पूर्णता दिन म निरन्तर लाग्नेछु, उनले भने । १७ वर्षदेखि भएको लगानी आर्थिक वर्ष लगानी २०५७०५८ ३० लाख २०५८०५९ १८ लाख २०६४०६५ २६ लाख २०७३०७४ ५८ लाख २०७४०७५ १ करोड ३१ लाख २०६४०६५ २० लाख (खेलकुद विकास समितिबाट) जम्मा रकम २ करोड ८३ लाख"
स्वारेजले दुर्इ मैत्रीपूर्ण खेल गुमाउने,मोन्टेभिडियो : उरुग्वेका स्टार स्ट्रइकर लुइस स्वारेज केही समय मैदानमा देखा नपर्ने भएका छन् । पछिल्लो समय घुँडाको चोटका कारण स्पेनिस क्लब बार्सिलोनाको बेन्चमा बस्दै आएका स्वारेजले पोल्यान्ड र अस्ट्रियाविरुद्धको मैत्रीपूर्ण खेल पनि गुमाउने भएका छन् । ३० वर्षीय स्वारेज गत अगस्टमा चिरप्रतिद्वन्द्वी रियल म्याड्रिडविरुद्धको स्पेनिस सुपर कपका क्रममा घाइते भएका थिए । खुट्टामा गम्भीर चोट बोकेका स्वारेज अहिले पनि स्वास्थ्यलाभ गरिरहेका छन् । त्यसयता उनले विश्वकप छनोटअन्तर्गत अर्जेन्टिना र पाराग्वेविरुद्धको खेल भने खेलेका थिए । क्लब फुटबलमा भने उनी अधिकांश समय बेन्चमै बस्दै आएका छन् । अगस्टयता उनले जम्मा आठ खेलमात्र खेलेका छन् । शारीरिक रूपमा फिट नभएकै कारण स्वारेजले नोभेम्बर १० तारिखमा हुने पोल्यान्ड र १४ तारिखमा हुने अस्ट्रियाविरुद्धको खेल गुमाउने छन् । अघिल्लो वर्ष रूसमा आयोजना हुने विश्वकप फुटबल प्रतियोगितामा स्थान बनाउन सफल भएपछि उरुग्वेले पहिलोपटक मैत्रीपूर्ण खेल्न लागेको हो । उरुग्वे फुटबल संघका अनुसार बार्सिलोनाको चिकित्सका विभागले स्वारेजलाई थप उपचारको आवश्यकता रहेको बताएको छ । बार्सिलोनाका प्रशिक्षक अर्नेस्टो भाल्र्भडेले भने स्वारेजको समस्या गम्भीर नरहेको बताएका छन् ।
