शीर्षक,विवरण
अब परिवर्तन यात्राको समीक्षा,"एउटा प्रचलित उखान छ, 'अरूलाई अरूको रन्को, घरज्वाइँलाई खानैको रन्को ।' यो उखान यतिबेला नेपाली राजनीतिका मूल पात्रहरू पुष्पकमल दाहाल र शेरबहादुर देउवाको हकमा ठ्याइक्कै मिल्न आउँछ । यी ती पात्र हुन्, जसले देशलाई लामो समय द्वन्द्वमा धकेलेर हजारौं नेपाली नागरिकको जीवनलीला समाप्त पारिदिए । खर्बौंको राष्ट्रिय सम्पत्तिको क्षति तुल्याइदिए । मूलतः यी पात्रहरूकै गैरजिम्मेवार राजनीतिका कारण देशमा खुला विदेशी हस्तक्षेपले स्थान पाएको छ । भ्रष्टाचार यी दुवै पात्रहरूको पहिचान बनेको छ । देशले अझै संक्रमणकालीन अवस्थाबाट मुक्ति पाइसकेको छैन । दुईदुईपटक संविधानसभा निर्वाचन सम्पन्न गरी निर्मित संविधान कार्यान्वयनमा चौतर्फी अवरोध उत्पन्न गर्ने कार्य भएकाले देशको भावी राजनीति अनिश्चित बन्न पुगेको छ। राष्ट्रसामु उपस्थित यस किसिमको संकटबाट स्वदेश एवं विदेशमा बस्ने नेपालीहरू निकै चिन्तित भइरहेका छन् । उनीहरूको चाहना सबै दल एवं शक्तिहरू साँघुरो स्वार्थको परिधिभन्दा बाहिर निस्कियून् र उनीहरूबीच राष्ट्रिय समस्याको समाधान गर्ने सवालमा समझदारी कायम होस् भन्ने रहेको छ । तर देशको राजनीतिक नेतृत्वलाई राष्ट्रिय समस्याको समाधान होस् भन्नेबारेमा कुनै चासो छैन । उनीहरू मुलुकलाई संकटमा धकेल्ने, जनतालाई निरूपाय तुल्याउने अनि आफूहरूले सत्तासुख भोग्ने उद्देश्यमा कृतसंकल्पित छन् । जुन उद्देश्य परिपूर्तिको लागि तिनीहरू राष्ट्रलाई अनन्तकालसम्म अनिश्चितताको अवस्थामा राख्ने ध्येयप्रति समर्पित रहेका देखिन्छन् । त्यसैले मुलुकमा जति विघ्न अनिश्चितता कायम हुन सक्योि, उनीहरूको सत्ता स्वार्थ त्यत्तिकै सुनिश्चित हुने देखिन्छ । यसरी देशको हितविरोधी कार्यमा आफ्नो सफलता देख्नेहरू देशको भाग्यनिर्माता बन्ने स्थितिमा मुलुक पुगेको छ। नेपाललाई अस्थिरतामा रुमल्याइराखेर आफ्नो स्वार्थसिद्ध गर्ने दाउमा विदेशी शक्तिकेन्द्रहरू जोडतोडले लागिरहेका छन् । विदेशीहरू नेपालको सामरिक अवस्थितिलाई आफ्नो स्वार्थअनुकूल प्रयोग गर्न चाहन्छन् । यस किसिमको स्वार्थ क्षेत्रीय शक्तिहरूको मात्र नभएर आफूलाई विश्व शक्तिको रूपमा दाबी गर्नेहरूको समेत रहेको छ । त्यसैले नेपालसामु यतिबेला बदलिँदो विश्व परिवेशअनुरूप चिन्तन गर्ने र परिचालित हुनुपर्ने प्रमुख चुनौती रहेको छ । यसको लागि निस्वार्थी, त्यागी, दूरदृष्टियुक्त र परिपक्व नेतृत्वको खाँचो छ । तर यसविपरीत हाम्रो वर्तमान नेतृत्व भ्रष्ट, बिकाउ, स्वार्थी एवं दृष्टिकोणविहीन रहेको छ । नेतृत्वको यस किसिमको अक्षमता संयोगको कुरो नभएर पटकपटक परीक्षण भइसकेको विषय हो । भारतीय दूतावास र मधेसी नेताहरूसँगको मतोमा लागेर एमाले पार्टीलाई संविधान संशोधनको मुद्दामा गलाउन स्थानीय निर्वाचनलगायतका निर्वाचनहरू सम्पन्न हुन नदिने षड्यंन्त्रमा शेरबहादुर र पुष्पकमलहरू लागिपरेका छन् । यसको लागि उनीहरू विद्यमान व्यवस्थापिकासंसद्को म्याद थप्नसमेत तयार हुन सक्ने देखिन्छ । यस किसिमको कार्य राष्ट्रको लागि त घातक सावित हुनेछ । यतिबेला राष्ट्रसामु संविधान लागू गर्ने चुनौती छ । चुनौती कुन अर्थमा भने नजिकको एउटा छिमेकी राष्ट्र नेपालमा संविधान लागू गर्ने विषयलाई आफ्नो एजेन्डा ठान्दछ । यसो किन भने ऊ सकेसम्म नेपालमा आफ्नो चाहनाअनुकूलको संविधान लागू गर्ने, त्यसो गर्न सम्भव नभएमा संवैधानिक रिक्तता सिर्जना गरिदिने उद्देश्यले प्रयत्नरत रहने गरेको छ । जनदबाबका कारण उसको सो इच्छाविपरीत दलहरूले नयाँ संविधान जारी गरेको विषयबाट ऊ चिढिन पुग्यो । जुन कुरोको बदला लिन ऊ हरेक उपाय अपनाइरहेको छ । हुन त वर्तमान संविधान कुनै शासकीय दस्ताबेज नभएर संवैधानिक मान्यताप्रति बेखबर र दलीय आग्रहप्रति बफादार सिल्पीहरूद्वारा मस्यौदा गरिएको लिखत लाग्दछ । तापनि संविधान निर्माणमा नेपाल र नेपालीको निकै लागत र परि श्रम परेकोमा दुईमत छैन । तर नेपाल र नेपालीको भलो नचाहनेहरूले यसै संविधानलाई समेत विवादयुक्त दस्ताबेज बनाउने षड्येन्त्र गरे । फलतः यसको विरोधमा उनीहरू आफैं मात्र परिचालित भएनन्, आफ्नाहरूलाई समेत परिचालन गर्न पुगे । आफ्नाहरूको जमात भने संविधान निर्माणको नाममा आफूहरूले राष्ट्रिय सम्पत्तिमा गरेको रजाइँ, जनतासमक्ष संविधान निर्माणका बारेमा गरेको प्रतिबद्धता, नागरिकको रूपमा राष्ट्रप्रतिको आफ्नो दायित्वजस्ता कुराहरू बेवास्ता गर्दै विदेशीको निर्देशन पालना गर्ने कार्यमा जुट्यो । त्यसैले उनीहरू संविधान कार्यान्वयन गर्ने कुरोलाई कुनै महत्व नदिई एकोहोरो संविधान संशोधनको पक्षमा लागिपरे । यसले हाम्रो राजनीतिक नेतृत्वलाई जनपक्षीय संविधान निर्माणको विषयसँग कुनै सरोकार नभएको र ऊ देशमा विदेशी हस्तक्षेप निम्त्याएरै भए पनि राष्ट्रिय राजनीतिमा आफ्नो हैसियत निर्माण गर्ने उद्देश्यको लागि परिचालित रहेको देखाउँछ । राष्ट्रिय राजनीतिमा विदेशी स्वार्थको विषयले कुन हदसम्म प्राथमिकता पाएको छ भन्ने कुरो अहिले चलिरहेको संविधान संशोधन वा संघीय संरचनाका विभिन्न तहहरूको निर्वाचन भन्ने विवादले राम्रोसँग प्रस्ट्याधउँछ । एउटा पक्ष नयाँ संविधानले मधेसका आवाजहरूको प्रतिनिधित्व नगरेको भन्दै संविधान संशोधनको मागसहित आन्दोलनमा छ । जुन आन्दोलनका कारण कैयौं मधेसी नागरिकको जीउज्यान गएको छ । मधेस आन्दोलनमा उठाइएका माग हेर्दा तिनको परिपूर्ति भइहालेमा त्यसले मधेसी जनताको हित हुने होइन, मधेसमा अंगीकृत नागरिकताधारीको वर्चस्व कायम हुन पुग्ने देखिन्छ । त्यस किसिमको अवस्था उत्पन्न् भइदियो भने आम मधेसी नेपाली तिनै अंगीकृत नागरिकद्वारा शासित हुन पुग्नेछन् । मधेसीहरूलगायत आम नेपाली जनताको यतिबेलाको चाहनाको विषय स्वशासन हो । नेपाली जनता मधेसी, पहाडी, हिमाली जोसुकै भए पनि उनीहरूले राणा, पञ्चायत र संसदीयकालीन विकृतिविरुद्ध गरेको लडाइँ स्वशासनको लागि हो । यो लडाइँ जातीयता, क्षेत्रीयताको लागि किमार्थ होइन । हो, एकथरी अवसरवादीहरूको जोड मुलुकलाई जातीय एवं क्षेत्रीय आधारमा विभाजन गर्न पाए सोही निहुँमा केही वर्ष शासन गर्न पाइन्थ्यो भन्ने रहेको छ । तर त्यस आधारमा गरिने शासन झन् अप्रजातान्त्रिक हुने सुनिश्चित छ । जातीय राजनीतिको परिणति के हुन सक्छ भन्ने बुझ्न त्यति धेरै टाढा जानुपर्दैन । छिमेकी भारतको विहार र उत्तर प्रदेशमा लामो समय कायम जातीय शासन हेर्दा प्रस्ट हुन्छ । विहारमा लालु यादव र उत्तर प्रदेशमा मुलायमसिंह यादवहरूले लामो समय गरेको जातीय शासनले ती दुवै प्रदेशहरूमा भ्रष्टाचार, गरिबी र अपराधीकरणको कीर्तिमान कायम गर्यो । त्यहाँका नागरिकको अवस्था नेपालको भन्दा झन् दुःखदायी बन्न पुग्यो । त्यसैले नेपालको मधेसमा यतिबेला रोप्न खोजिएको विभाजनको राजनीति अरू केही नभएर त्यहाँका शोषितपीडित मधेसी जनतालाई उनीहरूले प्राप्त गर्न गइरहेको स्वशासनको अधिकारबाट वबञ्चित गर्दै उनीहरूमाथि कायम ठालु र उच्च वर्गको शोषणलाई ढाकछोप र निरन्तरता दिने प्रपञ्च मात्र हो । अन्यथा विचार गरौं त, मधेसका जनताउपर देशका अन्य भागका नागरिकभन्दा कयौं गुणा बढी आर्थिक, सामाजिक एवं सांस्कृतिक उत्पीडन भइरहेको छ, तर त्यसको प्रतिवाद गर्ने कोही देखिँदैन । वर्षौंदेखि कहिले संघीयताको पक्षमा त कहिले राज्यविरुद्ध आन्दोलन गर्ने मधेसी दलहरूले मधेसी जनतामाथि हुने जातीय, सांस्कृतिक भेदभावविरुद्ध आवाजसम्म उठाएको पाइँदैन । यसबाटै स्पष्ट हुन आउँछ, केही मधेसवादी नेताहरूको बलमा प्रारम्भ गरिएको र विभिन्न बहानामा अझै जारी आन्दोलन उनीहरूको राजनीतिक भविष्य सुरक्षाको लागि गरिएको आन्दोलन हो । यसको समाप्ति जनताको हस्तक्षेप वा आन्दोलनकारीको आत्मस्वीकृतिबिना सहज सम्भव हुने छैन । यसो किनभने एक त, निश्चित एजेन्डाबिनाको आन्दोलनलाई वार्ताद्वारा समाधान गर्न निकै अप्ठेरो देखिन्छ । दोस्रो आन्दोलनकारीको चाहना आन्दोलनले कुनै तार्किक निकास पाओस् भन्ने रहेको देखिँदैन । मधेस आन्दोलन राजनीतिक एवं सत्ता स्वार्थप्रेरित भएको कुरा गरिरहँदा यसबारेमा केवल एउटा पक्षलाई मात्र दोष दिनु उपयुक्त हुने छैन । कारण यस आन्दोलनबाट फाइदा उठाउने कार्य मधेसी दलका नेताहरूले मात्र गरेका छन् भन्नु पनि सत्यलाई नजरअन्दाज गर्नु हुनेछ । कारण मधेस आन्दोलनको सर्वप्रथम फाइदा उठाउने पात्र गिरिजाप्रसाद कोइराला थिए । उनी नै पहिलो त्यस्तो पात्र हुन्, जसले मधेस आन्दोलनलाई समाधान गर्न भारतीय दूतावास प्रयोग गरेका थिए । उनले यसो आफ्नो सत्ता स्वार्थको सुरक्षाको लागि गरेका थिए । जुन कुरोले अझसम्म निरन्तरता पाएकै छ । अझै पनि मधेसी नेताहरू आफ्ना एजेन्डाहरू निर्धारण गर्न खुला रूपमा लैनचौरस्थित भारतीय दूतावास धाउने गर्छन् । मधेस आन्दोलनलाई समर्थन व्यक्त गरेर सत्ता स्वार्थ पूरा गर्ने गिरिजाप्रसादको मार्गलाई यद्यपि उनको कांग्रेस पार्टीले समेत त्याग्न सकेको देखिँदैन । तापनि यही मार्ग अनुशरण गरेर सत्ता स्वार्थलाई सहज तुल्याउने पात्रहरूमा पुष्पकमल दाहाल र शेरबहादुर देउवा अग्रस्थानमा आउँछन् । यी दुवै पात्रहरूले मधेसी नेताहरूलाई उनीहरूका जायजनाजायज सबै मागको परिपूर्ति गरिदिने हेतुले संविधान संशोधन गर्ने आश्वासन दिँदै सत्तालाई आफूहरूको सहज पहुँचको विषय बनाएको अप्रकट विषय रहेन । भारतीय दूतावासको प्रायोजनमा मञ्चन भइरहने यो नाटकको पटाक्षेप कहाँ पुगेर हुने हो भन्ने अनुमान गर्न गाह्रो छ । तर सत्ता फेरबदलसँगै यस नाटकका पात्रहरूको भूमिका जनसमक्ष उजागर हुँदै जानुलाई भने सकारात्मक विकासक्रम ठान्नुपर्छ । भारतीय दूतावास र मधेसी नेताहरूसँगको मतोमा लागेर एमाले पार्टीलाई संविधान संशोधनको मुद्दामा गलाउन स्थानीय निर्वाचनलगायतका निर्वाचनहरू सम्पन्न हुन नदिने षड्यान्त्रमा शेरबहादुर र पुष्पकमलहरू लागिपरेका छन् । यसको लागि उनीहरू विद्यमान व्यवस्थापिकासंसद्को म्याद थप्नसमेत तयार हुन सक्ने देखिन्छ । यस किसिमको कार्य राष्ट्रको लागि त घातक सावित हुनेछ नै । त्यसले लम्पसारवादीहरूको समेत हित गर्ने छैन । कारण यसरी उत्पन्न घटनाक्रमबाट हाल राष्ट्रिय राजनीतिमा स्थापित अग्रगामी एजेन्डाहरू विफल हुनेछन् । अनि मुलुकले प्रतिगमनको दुःखद् अवस्था बेहोर्नुपर्नेछ । त्यतिखेर राष्ट्र र जनतासँगै स्वयं लम्पसारवादीहरूसमेत सुरक्षित रहने छैनन् । देशलाई यस स्थितिसम्म पुर्याउने कुरोको पछाडि सत्तालिप्सा र सो सम्भव तुल्याउन विदेशीको दलाली गर्ने कुरो नै जिम्मेवार रहेको देखिन्छ । यस कुरोको आधारको रूपमा राजनीतिक दलसम्बन्धी ऐनमा संशोधन गरिदिँदा पनि निर्वाचनमा भाग नलिने र निर्वाचन हुन नदिने हेतुले राष्ट्रिय जनता दलद्वारा सार्वजनिक आन्दोलनका कार्यक्रमहरू र उपप्रधानमन्त्री विजयकुमार गच्छदारद्वारा क्षेत्र नम्बर १ को निर्वाचन तेस्रो चरणमा सम्पन्न गर्न सकिने भनी दिएको अभिव्यक्तिलाई लिन सकिन्छ । यो अरू केही नभएर निर्वाचन सम्पन्न हुन नदिने षड्यनन्त्रकै हिस्सा भएकोमा विवाद छैन । भनिन्छ, अति गर्यो भने खती हुन्छ । मधेस आन्दोलनको नाममा प्रकट केही मधेसी नेताहरूको व्यवहारले मर्यादामा सबै सीमा नाघिसकेको छ । त्यसैगरी मधेसी दलका नेताहरूलाई साथ लिएर सत्ता स्वार्थको अभीष्ट पूरा गर्न चाहनेहरूको व्यवहार पनि चरमरूपमा प्रकट भइरहेको छ । जुन कुरोबाट नेपाली जनता आजित भइसकेका छन् । तर यहींनेर आश्चर्यमा पार्ने विषय सत्ता पक्षधर दलहरूको रहेको पाइन्छ । कारण, आफ्नै दलका नेताहरूको यस किसिमको मनोमानीपूर्ण व्यवहार नियन्त्रण गर्नुको बदला त्यसकै समर्थन गरिरहने दलको कार्यशैली निकै दुःखद् छ । यो देख्दा प्रश्न गर्न मन लाग्छ, के दलको सदस्यता लिनु भनेको दासता स्वीकार गर्नु हो ? दलीय राजनीति दासताको अर्को रूप हो भने दलहरूलाई कसरी प्रजातान्त्रिक संस्था मान्ने ? यसरी देशमा जनविरोधी एवं राष्ट्रघातीहरूले सत्तास्वार्थको लागि मुलुकको हितसँग सम्बन्धित विषयलाई आफ्नो निजी सरोकारको विषयमा परिणत गरिरहँदा पनि त्यसलाई सुधार गर्नेतर्फ लाग्नुको सट्टा राजनीतिमा यस्तै त हो नि ! भन्दै आफ्नो हैसियत बनाउनेप्रति मात्र सजगता देखाउने अनौठो परिपाटीको विकास हुन पुगेको छ । यो कुनै अर्थमा प्रजातान्त्रिक संस्कार हुन सक्दैन । याद राखौं, प्रजातन्त्र जनमुखी र सभ्य परिपाटीको नाम हो । दासता र संकीर्ण स्वार्थलाई प्रधान्यता दिने समाज कसैगरी सभ्य कहलिन सक्दैन । यो सबै हेर्दा हामी हामीले आजसम्म प्रजातन्त्र र परिवर्तनको नाममा गरेको यात्राको समीक्षा गर्नुपर्ने घडीमा आइपुगेका छौं ।"
डिजुरे' प्रधानमन्त्रीको 'डिफ्याक्टो' निर्णय !,"माओवादी केन्द्रका अध्यक्ष पुष्पकमल दाहाललाई राजनीतिशास्त्रका एक पूर्व प्राध्यापकले यी 'डिफ्याक्टो' प्रधानमन्त्री हुन् भने । अनि शेरबहादुर देउवा ? उनले तत्कालै भने, अनि यी काजी 'डिजुरे' प्रधानमन्त्री स्वतः बनेनन् ?राजनीतिशास्त्र पढेकाका निम्ति 'डिफ्याक्टो' र 'डिजुरे' सामान्य शब्द नै हुन्, तर यो विदेशी शब्द धेरैको लागि अप्ठेरो छ । पदमा नभए पनि सम्पूर्ण शक्ति सञ्चालन गर्ने डिफ्याक्टो हुन्छ अर्थात् वास्तविक कर्ताधर्ता हुन्छ । तर डिजुरे पदमा भए पनि शक्ति प्रयोगका हिसाबले बाहिरै हुन्छ । यसअघि प्रधानमन्त्री भए पनि प्रचण्डलाई 'डिजुरे प्राइममिनिस्टर' र कांग्रेस सभापति देउवालाई 'डिफ्याक्टो प्राइममिनिस्टर' भनिन्थ्यो । शेरबहादुर र प्रचण्डको पदभार बदलिएसँगै उनीहरूको हैसियत पनि बदलिएको अड्कल काटिँदैछ । देउवा 'डिफ्याक्टो' लाग्छन् तर शक्ति प्रयोगको हिसाबले प्रचण्डलाई 'डिफ्याक्टो' प्रधानमन्त्री भनिँदैछ ।यहाँ 'डिफ्याक्टो' र 'डिजुरे' बारे विस्तारमा छलफल गर्न र यसै विषयलाई पर्गेल्न लागिएको भने होइन । यो लेखको सुरुआत मात्र हो र यहाँ पाठकलाई के कुरा स्मरण मात्र गराउन खोजिएको हो भने प्रधानमन्त्री प्रचण्डले अन्तिम वा त्यसभन्दा अघिल्लो मन्त्रिपरिषद्को बैठकबाट धेरै निर्णयहरू गराएका छन् र तीमध्ये एउटा देशमा नयाँ मेडिकल कलेजहरू सञ्चालन गर्ने रहेको छ ।यो लेखमा त्यसबारे नै खोतल्न खोजिएको हो । नयाँ मेडिकल कलेजलाई मान्यता दिन मन्त्रिपरिषद्ले किन हतारहतार निर्णय गरेको होला ? भनिन्छ प्रचण्डले आफ्नो मन्त्रिपरिषद्को अन्तिम बैठकबाट तीनवटा सरकारी र एउटा निजी मेडिकल कलेजलाई सञ्चालनमा ल्याउन स्वीकृति दिने निर्णय गरेका थिए । जबकि नयाँ मेडिकल कलेजलाई सञ्चालनमा ल्याउने कुरा प्रचण्ड प्रधानमन्त्री बनेदेखि विवादमै छ । नेपालमा व्यवस्थापनको सिद्धान्त, दर्शन, अवधारणादेखि मूल्यमान्यता, औजार, प्रविधि, ढाँचा र प्रयोगका सूक्ष्म कुरासम्म हेर्ने, जान्ने र बुझ्ने खुला प्रयोगशाला नै पो रहेछ केयू । काठमाडौं विश्वविद्यालयमा नयाँ उपकुलपति छान्ने समयमा कुलपति प्रचण्डले प्रक्रियाबाट उपकुलपति बन्न लागेका डा रामकण्ठ मकाजुलाई झापाको बीएमसीलाई मान्यता दिने सर्त माने मात्र दोस्रो कार्यकालको लागि नियुक्त गर्छु, होइन भने गर्दिनँ भनेर अडान नै लिएकाले केयू इतिहासमै लामो समय विश्वविद्यालय भीसीविहीन बन्न पुग्यो।त्यसअघि पनि यो विषय तीव्र विवादमा आइसकेको हो । डा गोविन्द केसीले गरेको आमरण अनशनको मुख्य विषय पनि यही नै थियो । प्राध्यापक केदारभक्त माथेमा आयोग नै बन्यो, कसलाई मान्यता दिने र कसलाई मान्यता नदिने निर्देशिका बनाउन ।अहिले त माथेमा आयोगले प्रतिवेदन पनि दिइसकेको छ, तर प्रतिवेदनको मसी सुकिनसक्दै कांग्रेसमाओवादी गठबन्धनको सरकार र प्रधानमन्त्री प्रचण्ड जो देशका त्रिभुवन, पूर्वाञ्चल, पश्चिमाञ्चल, काठमाडौं, बौद्ध, कृषि, संस्कृत विश्वविद्यालयहरूका चान्सलर छन्, उनले किन क्याबिनेटको अन्तिम बैठकमा आठनौवटा विश्वविद्यालयमध्ये सरकारी मेडिकल कलेजलाई त्रिभुवन र बीएमसी कलेजलाई सम्बन्धन दिन काठमाडौं विश्वविद्यालय नै छानेका होलान् ? तोकेर निर्णय गर्नुपछाडिको कारण के हो ? दसवटा मेडिकल कलेजलाई सम्बन्धन दिइसकेको केयूलाई नै झापाको बीएमसी कलेजलाई मान्यता दिने निर्णय सरकारले क्याबिनेटबाट किन गरेको हो ? जबकि झापाको कलेजलाई मान्यता दिन पूर्वाञ्चल विश्वविद्यालय, मोरङ र बीपी कोइराला मेडिकल कलेज धरानमै छन् । तर काभे्रको केयू र धुलिखेल अस्पताललाई नै बीएमसी मेडिकल कलेज, टिचिङ हस्पिटल एन्ड रिसर्च सेन्टर बिर्तामोड झापालाई सम्बन्धन दिन क्याबिनेटले आदेश दिनुको कारण ? क्याबिनेटले बर्दिबास, सुर्खेत र धनगढीमा सरकारी मेडिकल कलेजलाई सम्बन्धन दिन किन त्रिभुवन विश्वविद्यालयलाई नै आदेश दिएको हो ? किन केयूलाई दिएन ? किन अरू विश्वविद्यालयलाई नदिएको होला ? मेडिकल कलेजको नियम संसारभर कहींकतैका सरकारले चिकित्साशास्त्र पढाउन फलानो कलेज योग्य छ भनेर सम्बन्धन राख्दैनन् । यसको लागि मेडिकल काउन्सिल, एकेडेमिक काउन्सिल वा कुनै निकाय अथवा एक्ज्युक्युटिभ काउन्सिल बनाएर त्यसलाई एउटा पद्धति, प्रणाली र प्रक्रिया पूरा गर्ने कलेजलाई विश्वविद्यालयले मापदण्ड पुर्याएर सम्बन्धन वा स्वीकृति दिने गरिन्छ । यो नै विश्वव्यापी प्रचलन हो । जुन मेडिकल कलेजले मापदण्ड पूरा गरेको छ, जसको दिगोपना सुनिश्चित छ र जसमार्फत सम्बन्धित विषयको शिक्षाको गुणस्तरमा सम्झौता नगरीकन त्यसले उत्पादन गर्ने जनशक्तिको पूर्णता र उसको प्राज्ञिक मापन विश्वव्यापी रूपमा स्वीकार्य हुनेछ, त्यसको लागि नै विश्वविद्यालय खुलेका हुन्, सरकारका जथाभावी आदेश पालन गर्नको लागि होइन । विश्वव्यापी मापदण्ड पूरा र स्वीकार गरेर खुलेकाले नै विश्वविद्यालय भनिएको हो । कलेजहरूलाई शैक्षिक सम्बन्धन क्याबिनेटले दिने होइन । यस्तो कहींकतै गरिँदा पनि गरिँदैन । प्रचण्ड सरकारले आफू सरकारबाट बिदा हुने भएपछि हतारहतार सार्वजनिक खरिद ऐन छल्न र अख्तियार दुरूपयोग अनुसन्धान आयोगको दायरामा नपरोस् भनेर निहित स्वार्थ पूरा गर्न क्याबिनेटमा प्रवेश गराउने र पास गराउने जस्तो चोरबाटो पक्रेको देखियो । चोर बाटोबाट हिँड्ने प्रक्रिया, पद्धति र प्रणालीमा प्रवेश गरेजस्तो विषय होइन, मेडिकल कलेजलाई विश्वविद्यालयको सम्बन्धन ! भर्खरै सरकारबाट जाँदाजाँदै, हिसाब मिलान गरेजसरी बाँकी बक्यौता चुक्ता गरे झैं म प्रधानमन्त्री बनेपछि तिम्रो मेडिकल कलेजलाई सम्बन्धन दिन्छु भनेर जुन वचन दिएको थिएँ, मानो पनि असुली सकेको हुनाले नैतिकताको कारणले तिम्रो निर्णय गरिदिएको छु है भनेजस्तै गरी क्याबिनेटबाट निर्णय भयो । अचम्म, यस्तो विषयमा अरू मन्त्रीहरू र स्वयं स्वास्थ्यमन्त्रीले कसरी निर्णय पास गराउन स्वीकृति दिए ? सबैलाई थाहा छ, स्वास्थ्य मन्त्री अरू होइन, जाज्वल्यमान गगन थापा भएका बेलामा । धुलिखेल अस्पताल के क्याबिनेटको यो निर्णयात्मक आदेश काठमाडौं विश्वविद्यायलका उपकुलपति डा रामकण्ठ मकाजुले शिरोधार्य गर्लान् ? क्याबिनेटको ठाडो आदेश मकाजुजस्ता प्राज्ञिक, निष्ठामा रहेका मान्छे जो बीसपच्चीस वर्षदेखि विदेशको प्रतिष्ठित र मनग्ये आम्दानी हुने काम छोडेर नेपालमा शिक्षा र स्वास्थ्य क्षेत्रमा सेवा गर्छु भनेर भीष्म प्रतिज्ञा गरिरहेको व्यक्तिले स्वीकार गर्लान् ? उनको निष्ठा र प्रतिज्ञाले के भन्छ ?डा गोविन्द केसी चिकित्सा क्षेत्र सुधारमा त्यसैगरी लागेका छन् । सामाजिक सञ्जाल र सञ्चारमाध्यममार्फत जनसेवाका काम र तिनको आवाज बोकेर भोकहडतालदेखि आमरण अनसन गरेर सरकारलाई खबरदारी गरिरहेका छन् । डा मकाजु भोक हडताल र अनशन बसेका देखिँदैनन्, तर डा केसीभन्दा विस्तुर कम छैनन् । सिर्जनाको हिसाबले अझ माथि छन् । यिनले गरेको काम जो संस्थागत छ, हेर्न, नाप्न, अनुभूत गर्न सबैले सक्छन् । हरेक नागरिकले प्रत्येक दिन त्यसको लाभ प्राप्त गरिरहेका पनि छन् । त्यस्तो निष्ठा, प्रतिबद्धता, मिसन र समर्पण भावले काम गरिरहेको धुलिखेलकै माटोमा उम्रिएको एउटा बच्चो समुदायको सहयोगमा धुलिखेललाई डेनमार्क, स्विजरल्यान्ड, बोस्टनको युनिभरसिटी जस्तो बनाउन लागेको, लन्डन स्कुल अफ इकोनोमिक्सजस्तो र नेपालको सम्पदाको रूपमा पहिचान दिन लागेको शालीन, सरल, इमानदार, कोमल, प्राज्ञिक र आफ्नो भिजन, मिसन र गोललाई कार्यान्वयन गर्न एक्सन प्लान बनाउँदै समृद्ध नेपाल बनाउन लागिपरेको केयूको उपकुलपतिले सरकारबाट लादिएको निर्णय कार्यान्वयन गर्ला ? काठमाडौं विश्वविद्यालयको रंगढंग र चालामाला बुझ्न, डा मकाजुसँग प्रश्नोत्तर, वादविवाद र तर्क गर्न, अन्तर्वार्ता लिन एकजना साथीसँग धुलिखेल अस्पताल र भीसी कार्यालय पुगें । उपकुलपति मकाजुले नम्र स्वरमा भने, मेरो गफ सुनेर पत्यार नगर्नुस् कृष्णजी । यसो गर्नुस्न, हाम्रो टिम र पूरै संस्था हरेक दिन बिहान ८ बजेदेखि परिचालित हुन्छौं, त्यसैले दिनभर र अझ चौबीस घन्टाको हाम्रो गतिविधि हेर्नुस्, बुझ्नुस र आफैं विश्लेषण गर्नुस् ! अनि तपाईंलाई प्रस्ट हुन नसकेका विषय र कुरा म आफैं र मेरा साथीहरूले तपाईंलाई बुझाउने प्रयास गर्छौं है ! बिहानको बैठक धुलिखेल अस्पतालमा हरेक दिन बिहान आठ बजे सबै विभाग र शाखाका जिम्मेवार व्यक्ति र उनका सहायकहरू मिटिङ हलमा आफ्नो अवस्था, कार्यप्रगति, कार्ययोजना र चुनौतीहरूको समीक्षा खुलमखुला रूपमा बिनाकुनै औपचारिकता, बिनाकुनै माइक डा मकाजुले नै सुरु गर्ने रहेछन् । तर डा मकाजुको भनाइ र गराइको भिन्नता थाहा पाउन पाँचसात मिनेट ढिलागरी पुग्दा उनले घडी देखाउँदै बस्न इसारा गर्दै कार्यक्रम जारी नै राखे । बैठकमा उपस्थित सयजना बढी व्यक्तिमध्ये प्रत्येकको नाम लिँदै उनले ट्वाइलेट सफा गर्नेदेखि प्रत्येक वार्डमा कति बिरामी छन् र प्रत्येक बिरामीको अप्ठेरो र सहजताबारे छलफल गर्ने रहेछन्, जसले गर्दा अस्पतालका प्रत्येक शाखाका व्यक्तिले अस्पतालमा आज गर्नुपर्ने काम र चुनौतीबारे खुलमखुला छलफल हुने रहेछ । मसँगै रहेका नेपाल बैंक लिमिटेडको तालिम शाखाका मेनेजर र व्यवस्थापन पढाइरहेका अश्विन पुडासैनीले भने, हार्वर्डदेखिका विद्यार्थी भारतको विहारका मुख्यमन्त्री नीतिश कुमारको कक्षा लिन बिहार आएको पढेको थिएँ, आज मेरो भेजा खुल्यो किन ती पटना आउने रहेछन् ?धुलिखेलमा डा मकाजुको व्यवस्थापन देखेर बल्ल थाहा पाएँ । उनले काठमाडौं फर्कंदा बाटोमा भने, काठमाडौं विश्वविद्यालयको व्यवस्थापनको अभ्यास हेर्न, नेतृत्व सिक्न र सफल हुन चाहनेका लागि यो सुनौलो अवसर हो । हाम्रो लागि नीतिश कुमार धुलिखेलमा पो रहेछन् ! उनको टिप्पणीले मेरो मनलाई पनि खुलायो । नेपालमा व्यवस्थापनको सिद्धान्त, दर्शन, अवधारणादेखि मूल्यमान्यता, औजार, प्रविधि, ढाँचा र प्रयोगका सूक्ष्म कुरासम्म हेर्ने, जान्ने र बुझ्ने खुला प्रयोगशाला नै पो रहेछ केयू । धुलिखेल अस्पताल, मकाजुको कार्यालयदेखि विभिन्न फ्याकल्टीसम्म पुग्दा त्यो क्षेत्र, त्यहाँका कोठा, सरसफाइ, फाइलिङ सिस्टम, आन्तरिक सजावट, फर्निचर, सुकुलको प्रयोग, क्यान्टिन, ट्वाइलेट, प्रतीक्षालय, विद्यालय र शिक्षकहरूसँग कलेज परिसरमा भएका संवाद र त्यहाँका गतिविधि हार्वर्ड, याले, स्ट्यान्डफोर्ड, अक्सफोर्ड, क्याम्ब्रिज, एमआईटीभन्दा कुनै मानेमा कम नरहेको अनुभूति हुन्छ । मकाजुले भने, हामी हरेक वर्ष ४० हजार आवेदक विद्यार्थीबाट ७५ जना छानेर मेडिसिनमा भर्ना गर्छौं अनि हाम्रो उत्पादन राम्रो नभए कहाँको हुन्छ ? तपाईं नै भन्नोस्, के हार्वर्डले त्यति संख्याबाट विद्यार्थी छान्न पाउँछ ? हाम्रो 'इन्टेक बेस्ट एमङ द बेस्ट' छ । मकाजु २० वर्षदेखि त्यही क्यान्टिनको खाना खाने रहेछन्, जहाँ उनका स्विपर, पाले, डाक्टर, बिरामीदेखि सबैले भोजन गर्छन्, चालीस रुपैयाँ छाक । भीसीले पनि त्यही भाँडाको खाना खाँदा रहेछन्, तिनै थाल, कचौरा र काँटा, चम्चा प्रयोग गर्दा रहेछन् । मनमा लागिरह्यो, नेपालमा आफूलाई कम्युनिस्ट र प्रजातान्त्रिक समाजवादी भन्नेहरूले धुलिखेल अस्पताल र केयू गएर हेरे हुन्थ्यो । मकाजुले भने, हामीले गरेको असामान्य होइन, सामान्य कुरा नै हो किनभने मैले फेर्ने र तपाईंले फेर्ने पिसाब जसरी फरक हुँदैन, त्यसैगरी सफाइ पनि मलाईजत्तिकै अरूलाई चाहिँदैन र भन्या ?यहाँ पद हेरिँदैन, जिम्मेवारीको कामलाई हेरिन्छ । जसरी श्रीमान्को माया लाग्छ भनेर अपरेसन गर्न लागेको डाक्टरलाई हटाएर श्रीमतीले अपरेसन गर्न मिल्दैन, त्यसैगरी हामीले गर्ने काममा बेथिति होला भनेर कसैले नसोचे हुन्छ । त्रेता युगमा रामलाई त धोबीले भन्यो, अनि कलियुगको रामलाई कसले छोड्छ ? यो रामकण्ठ जालझेल त जान्दैन, तर प्रत्येक निर्णय गर्दा विवेकलाई सोधेरै गर्छ । डराउनु पर्दैन । यहाँ जे पढाइन्छ, त्यही सिकाइन्छ र त्यही गराइन्छ । हामी जे बोल्छौं, त्यही गर्छौं, जे गर्छौं त्यही बोल्छौं । हामी क्वालिटीमा विश्वास गर्छौं । सबैको गुणस्तरमा पहुँच पुर्याउँछौं । हामी समतामा विश्वास गर्छौं, जो सरल, सस्तो र सुलभ हुनुपर्छ । गुणस्तर ज्ञान प्राप्त गरेपछि उसलाई हामी त्यही काममा एंगेज गराउँछौं । हामी हाम्रा कुरालाई ब्रान्डिङ गर्छौं र अन्त्यमा उसले जे भन्छ, त्यो गरेरै देखाउनुपर्छ । यहाँ महँगा लुगाको प्रदर्शन होइन, मान्छेको क्वालिटी थपिन्छ । हामी सबैको मुटुमा चार कोठा नै हुन्छ, तर आत्मा पो सबैको फरक छ नि होइन ? अनि किन मानिसमानिसबीच विभेद ? संसारमै प्रलय भएर ध्वस्त भयो भने पनि मर्नुनपर्ने एउटा पनि मानिस मर्यो भने हामी डाक्टरहरूको लागि त्योभन्दा ठूलो पाप अरू केही हुँदैन । पूजारीको धर्म मन्दिरलाई स्वच्छ र सफा राख्नु हो भनेजस्तै हामी डाक्टरको मन्दिर भनेको अस्पताल हो । हामी डाक्टर भयौं भनेर बिरामीलाई भजाउनु महापाप हो । मन्दिर फोहोर राख्नेको घर सफा हुँदैन भन्ने मैले बुझेको छु । घरभन्दा राम्रो अफिस भएन भने चौधपन्ध्र घन्टा कसरी काम गर्न सकिन्छ ? म जे सिक्छु, गर्दागर्दै सिक्छु र सिक्दासिक्दै गर्छु । जब आफ्नै ठाउँ राम्रो छ भने अर्काको देशको फोटो ल्याएर किन हामीले टाँस्नुपर्यो र भन्या ? आफ्नै देशको फोटोमा फ्रेम हालेर राख्दा भइहाल्छ नि !"
अवसरवादको दुश्चक्र,"किन नेपालको राजनीतिले स्थिरता पाउन सकेन ? यो प्रश्न खोतल्ने जमर्को थुप्रैले गर्न थालेका छन् अहिले । राजनीतिक स्थिरता हुनु पनि हुँदैन । राजनीतिक प्रक्रिया त परिवर्तनशील प्रक्रिया हो । त्यसैले यो गतिमान हुनुपर्छ, स्थिर होइन । समस्या राजनीतिमा थुप्रै छन्, जो स्थिरतासँग होइन, प्रगतिशील हुन नसक्नु, नैतिक हुन नसक्नु, जनपक्षीय हुन नसक्नु र पारदर्शी एवं जवाफदेहीयुक्त हुन नसक्नुसँग सम्बन्धित छन् । अतः निकास राजनीतिक नैतिकताको प्रवद्र्धनसँग गाँसिएको छ । राजनीति समाजलाई परिवर्तनको बाटो प्रदान गर्ने प्रक्रिया हो र माध्यम पनि हो । त्यसैले राजनीति विज्ञान र तर्कबाट पृथक् हुन सक्तैनहुँदैन । राजनीति विज्ञान र तर्कद्वारा निर्देशित हुने भएबाटै यो सिद्धान्तविहीन, कानुनविहीन र तर्कविहीन हुन सक्तैन । सिद्धान्तविहीन, कानुनविहीन एवं तर्कविहीन राजनीति त राजनीति नै होइन । यसलाई त 'अवसरवाद' (अपरचुनिटिज्म) भनिन्छ । अवसरवाद अनैतिक हुन्छ र बेइमानीको जगमा खडा भएको हुन्छ । अनैतिकता र बेइमानीको धरातलमा उभिएको कथित राजनीतिले 'क्षमतातन्त्र' (मेरिटोक्रेसी) लाई बर्खास्त गर्छ र 'चाप्लुसीतन्त्र' (हाइपोक्रेसी) लाई मलजल गर्दछ । नेपालको समस्याचाहिँ यो हो । नेपालको कथित राजनीति 'मादरीले जामा लगाएर नाँच्न निकालेकी बाँदर्नी' जस्तै हो । जामा वा लुगा लगाएकै कारणले बादर्नीलाई सभ्य वा बौद्धिक प्राणी भन्न नसकिएजस्तै बहुदलीय व्यवस्था, न्यायिक स्वतन्त्रता र जनउत्तरदायी सरकारको नाम दिँदैमा कुनै व्यवस्था लोकतान्त्रिक र कुनै राजनीति आदर्श राजनीति हुँदैन भन्ने हेक्का राख्नुपर्छ । जसरी मदारीको खेल 'सत्य' होइन, त्यसैगरी 'कथित राजनीति पनि यथार्थमा राजनीति होइन ।' राजनीतिक सिद्धान्त पनि समाज विश्लेषण र व्याख्यासम्बन्धी खास विचारधारासँग सम्बन्धित रहन्छ । अर्थात् कुनै पनि राजनीतिक दलले ग्रहण गरेका सिद्धान्तहरू खास किसिमका आर्थिक, सामाजिक, सांस्कृतिक, एवं मनोवैज्ञानिक दार्शनिक विचारधारासँग सम्बन्धित रहन्छन् । जब राजनीति विचारधाराविहीन हुन्छ, दलहरूले आत्मसात गरेका सिद्धान्तहरू अवसरवादको गोटी बन्छन् । 'अवसरवाद' सत्तालिप्साको मनोकुण्ठा वा अति महत्वाकांक्षाबाट जन्मिन्छ । जनकपुर सभ्यताको जननी हो । जनकपुर हिजो इतिहासमा अयोध्यालाई सभ्यता सिकाउने ज्ञानभूमि हो, तर यो अहिले हिंसा हुर्काउने कर्म क्षेत्र बनेको छ । जनकपुरको महिमा निरन्तर घटिरहेको छ । यो सबै अवसरवादको परिणाम हो । त्यस अर्थमा अवसरवादलाई राजनीतिको मनोरोग पनि भन्न सकिन्छ । जसरी दिमागको रोग लागेको वा बहुलाएको मानिसलाई अपरिहार्य मानवीय मूल्यहरू र नैतिकताको ख्याल हुँदैन वा मानिसले गर्न हुने र गर्न नहुने भनी तोकेको सीमाको जानकारी हुँदैन, त्यसरी नै अवसरवादको दलदलमा डुबेको राजनीतिमा क्रियाशील नेता वा कार्यकताले नैतिकता र अनैतिकता, कानुन र अपराध एवं आदर्श व्यवहार र आचरणहीनताका बीचमा भिन्नता देख्न सक्तैन । अन्ततोगत्वा राजनीति पूर्ण अराजक, अविश्वसनीय एवं अनैतिक खेलमा परिणत हुन्छ । नेपालको राजनीतिको अवस्था दिनप्रतिदिन जर्जर र अनैतिक बन्दै गइरहेको छ । कथित राजनीति गर्ने 'राजपा' नामक पार्टीका केही नेताका अभिव्यक्ति र हर्कतबाट हेरौं । केही दिन पहिला यसका एक नेताले भनेछन्, 'हाम्रा माग पूरा भएनन् भने हामी विदेशीसँग सहकार्य गर्छौं' । जनकुपरमा नेपाली कांग्रेसको झन्डा जलाइयो । राजविराजमा एमालेको कार्यक्रमस्थलमा प्रवेश गरी झन्डा च्यातियो र कुर्सीहरू तोडफोड गरियो । संघीय समाजवादी फोरमको कार्यक्रममा आक्रमण गर्ने प्रयास भयो । केही समय पहिला एमालेलाई तराई पस्न निषेध गरियो । उसको कार्यक्रममा आक्रमण गरियो र अन्ततः केही निर्दोष नागरिकको सुरक्षाकर्मीको गोलीबाट मृत्यु भयो । यो शृंखला नाकाबन्दी हुँदै गौर घटनासम्म पुग्छ । राजनीतिका नाममा गरिएका यी घटनामा कहाँ छ लोकतन्त्रको आभास ? कहाँ छ नैतिकताको धरातल ? कहाँ छ सदाचारको मूल्य ? वास्तवमा यी घटनाबाट देख्न सकिन्छ कथित राजनीति अवसरवादको रूपमा आपराधिक गतिविधिको शृंखला बनिसकेको छ । भारतमा केही समय पहिला 'एसोसिएसन अफ डेमोक्र्याटिक रिफर्म' नामको थिंक ट्यांकले गरेको अनुसन्धानले २०१४ को लोकसभाको निर्वाचनसम्म आइपुग्दा देखियो कि भारतको राजनीतिको लगभग तीन अंशमध्ये एक अंश अपराधीकरण भइसकेको छ । भारतीय जनता पार्टीका सदस्यहरूमध्ये ३८ प्रतिशत, कांग्रेसका २१ प्रतिशत, वामपन्थी दलका २९ प्रतिशत, भारतीय जनतादलका ६८ प्रतिशत र झारखण्ड मुक्ति मोर्चाका सय प्रतिशत सदस्यहरू एकभन्दा बढी संगीन अपराधमा मुछिएका छन् । यसको कारण सत्ता र त्यसबाट भ्रष्टाचार गर्ने अभीष्ट प्रमुख रहेको छ । यस्ता अपराधीलाई राजनीतिमा स्थान दिने प्रवृत्तिको जन्म सत्ता प्राप्त गर्ने विचारधाराविहीन अराजकताबाट भएको छ, जसलाई अवसरवाद भनिन्छ । इतिहास स्पष्ट छ जुन ठाउँमा राजपा र अन्य केही मानिसद्वारा भएका हत्या, हिंसा र विखण्डन हेर्ने हो भने लाजलाग्दो अवस्था छ । जनकपुर सभ्यताको जननी हो । जनकपुर हिजो इतिहासमा अयोध्यालाई सभ्यता सिकाउने ज्ञानभूमि हो, तर यो अहिले हिंसा हुर्काउने कर्म क्षेत्र बनेको छ । जनकपुरको महिमा निरन्तर घटिरहेको छ । प्रसिद्ध दार्शनिक साहित्यकार लियो टोल्सटोयले 'युद्ध र शान्तिमा' भनेका छन्, 'युद्धले शान्ति कहिल्यै ल्याउँदैन र अनैतिकताले आचारण कहिल्यै सिकाउँदैन ।' चाणक्यले भनेका छन्, 'जब राजनीति भ्रष्ट हुन्छ, जनताको जीवन तहसनहस हुन्छ ।' समकालीन स्लोभेनियन दार्शनिक जिजेक भन्छन्, 'जब दिमागमा एउटा आग्रह वा पूर्वाग्रहपूर्ण पट्टीको निर्माण हुन्छ, आँखाले जे देख्नुपर्ने हो त्यो देख्दै देख्दैनन्' । जस्तै हामी अमेरिकालाई लोकतन्त्र देख्छौं, तर त्यो संसारको सबैभन्दा आततायी छ । हाम्रा मानिस अमेरिका जानुलाई 'ट्यालेन्ट' को कदर हो भन्छन् र उनीहरूलाई वैधानिक दास भर्ती गरेको देख्दै देख्दैनन् । उनीहरू आधुनिकताका नाममा उपभोक्तावादबाट प्रभावित भएका छन् । यसरी अमेरिकी साम्राज्यवाददेखि व्यक्तिका उपभोक्तावादी विलाससम्म अवसरवादबाट प्रभावित रहेका छन् । फेरि नेपालतिरै फर्कौं । २०६३ सालमा माओवादीहरू बाह्रबुँदे सम्झौता हुँदै संविधानसभामा प्रवशे गरे । त्यसताका सार्वजनिक रूपमा प्रकट हुँदै प्रचण्डले भनेका थिए, 'म, बाबुराम र बादल' सत्तामा जाँदैनौं । तर प्रचण्ड दुईपटक प्रधानमन्त्री भए । पछिल्लोपटक नेपाली कांग्रेससँग चुनावी तालमेल मात्र गरेनन्, आफूले नियुक्त गरेको महान्यायाधिवक्तालाई कांग्रेस प्रधानमन्त्रीको महान्यायाधिवक्ता बनाउनसमेत सफल भए । २०६३ को गौर घटनामा आफ्नै दर्जनौं कार्यकर्ता हत्या गर्ने राजनीतिक शक्तिसँग मोर्चा बनाई विगतमा कांग्रेसलाई 'प्रमुख शक्ति' र यथास्थितिवादी शक्तिको रूपमा परिभाषित पनि गरे । जतिबेला एमालेसँग तालमेल तोडेर संसद्मा बोल्दै प्रचण्डले भने, 'राजनीति भनेको रणनीतिक खेल हो ।' अवसरवाद यहाँ राजनीतिक सिद्धान्तको पूर्ण पतनको रूपमा देखा पर्छ । जिजेकको भनाइ सापटी लिने हो भने 'माओवादी केन्द्र' बाहिर कम्युनिस्ट देखिए पनि भित्र विकृत उपभोक्तावादी पुँजीवादी देखिन्छ ।' अवसरवादको यो अनुपम उदाहरण हो । यता यथास्थितिवादको आरोप लागेको कांग्रेसलाई हेरौं । उसको सिद्धान्त प्रजातान्त्रिक समाजवाद हो । यो सिद्धान्त बीपीले लोहिया र जयप्रकाश नारायणको शिक्षाबाट विकसित गरेको सिद्धान्त हो, जसले बीपीप्रति नेहरूको वक्रदृष्टि निर्माण गर्यो र नेहरूले बीपीलाई असफल पार्न सकेजति गरे । तर बीपी पदबाट विस्थापित भए पनि सिद्धान्तबाट च्युत भएनन् । तर त्यही कांग्रेसले २०४८ सालपछि प्रजातान्त्रिक समाजवादका अनुयायीहरू गणेशमान, कृष्णप्रसाद भट्टराई, सीके प्रसाई, भरतबाबु प्रसाई, रामहरि जोशी, ढुण्डीराज शास्त्रीलगायतका सबैलाई सिध्यायो र नवउदारवादको ताण्डव खेल्यो । यो सत्ताकै लागि अवलम्बन गरिएको अवसरवाद थियो । अहिले यो अवसरवाद माओवादी क्रान्तिको अवसरवादी राजनीतिसँग दाम्पत्य जीवनयापन गर्दैछ। नेकपा (एमाले) ले २०४८ सालमा परिवर्तित सन्दर्भमा आवश्यक लोकतान्त्रिक प्रतिस्पर्धाको सिद्धान्त र समाजवादलाई जोड्ने 'बहुदलीय' जनवादको सिद्धान्त ल्यायो । उसको पहिलो सरकार नौ महिनामै लोकप्रिय बन्यो, तर कांग्रेसभित्र विकसित अवसरवादले पूर्व पञ्चहरूसँगको अवसरवादी तालमेलबाट 'एमालेलाई विस्थापित गर्यो सरकारबाट । यसलाई सहज स्वीकार गरेर लोकतान्त्रिक प्रतिपक्षमा अडिग एमाले पनि रहेन । उसले कांग्रेसको अवसरवादी हर्कतलाई पूर्व पञ्चकै अर्को समूह समातेर जवाफ दियो । त्यो पनि अवसरवादी खेल नै थियो । पहिलो संविधानसभाताका आफ्नो पराजय हुँदाहुँदै पनि यसले जातीय संघीयताविरोधी मान्यता, प्रत्यक्ष निर्वाचित प्रधानमन्त्री, सबल स्थानीय तह महत्वपूर्ण अवधारणा ल्यायो । तर सबै अडान छोड्यो । यस्तो अवस्था पनि आयो, जसले एमालेलाई अडानरहित पार्टीको संज्ञा पनि प्राप्त भयो । दोस्रो संविधानसभाको अवधिमा यसलाई सुधार गर्दै कठोर अडानद्वारा संविधान घोषणा गर्ने महत्वपूर्ण भूमिकामा उसको योगदान अब्बल रह्यो । तर अवसरवादी चरित्रका अन्तर्राष्ट्रिय गैरसरकारी संस्था वा अन्तर्राष्ट्रिय संस्थाका ठूलाठूला योगदानबाट सञ्चालित अवसरवादी व्यक्तिहरूबाट एमाले मुक्त रहेन । सबै असल कार्यकर्तालाई समेट्ने मान्यतामा ऊ संकीर्ण रह्यो । त्यसैले राप्रपाजस्तो हिन्दुत्वको एवं राजतन्त्रको वकालत गरिरहेको शक्तिसँग तालमेल गर्न पुग्यो । उसको राष्ट्रियताप्रतिको अडानलाई खोक्रो राष्ट्रवाद भन्नेहरू थिए र उसलाई एक्लो पारेर हिर्काउने वर्तमान अवसरवाद उसको लागि चुनौती थियो, त्यो सत्य हो । तर एमालेले माओले भनेझैं 'तथ्यबाटै सत्य' को खोजी गर्नुपर्ने थियो । त्यसो नगर्दा उसले काठमाडौंमा उपमेयर र ललितपुरमा मेयर गुमायो ।यता राप्रपाको अवसरवादी चरित्रको त कुरै नगरौं । हिन्दुत्व र राजतन्त्रको वकालत गर्ने ऊ गणतन्त्र र धर्म निरपेक्षताको वकालत गर्ने माओवादीको नेतृत्वको सरकारमा संलग्न हुँदै संविधान संशोधनको प्रस्तावको समर्थनमा उभियो । अवसरवाद अराजकताको जननी हुन्छ र अराजकता विदेशी चलखेलको जननी । नेपाली जनता देशभक्ति, राष्ट्रिय एकता र आर्थिक समृद्धिको पक्षमा उभिएका छन् । तर विदेशी चलखेलबाट ग्रस्त नेपाली अवसरवादी राजनीतिले जनतालाई आर्थिक समृद्धि र जनकल्याणकारी सेवा प्रदान गर्नुभन्दा सत्ताको प्राप्ति र देशभक्तिको भावनाको तेजोबोध गरिरहेको छ । आम जनता स्थानीय तहको निर्वाचनबाट स्थानीय नेतृत्व निर्माण गर्न उद्यत् रहेका छन्। उनीहरूले के बुझेका छन् भने स्थानीय तहको निर्वाचनले उनीहरूलाई संगठित बनाउनेछ र उनीहरूलाई विदेशी हस्तक्षेपविरुद्ध एकताबद्ध भई राष्ट्रको प्रतिरक्षा गर्न सजिलो पार्नेछ, तर जनताको यस भावनाविरुद्ध विदेशीहरूले चरणचरणमा निर्वाचन गर्ने पटकपटक निर्वाचन मिति फेर्ने, राजपासँग सम्झौताका वार्ता गरिरहने जस्ता मती दोहोर्याइरहेका छन् । लाग्छ, देशमा राष्ट्रद्रोह नामको कुनै अपराध छैन । भारतमा नागरिकता प्राप्त गर्न भारतीय नागरिकसँग विवाह गर्ने महिलाले सात वर्ष कुर्नुपर्छ, भारतमा प्रशासनिक सुगमता प्रान्त निर्माण गर्ने प्रमुख आधार हो, भारतमा समानुपातिक निर्वाचन प्रणाली छैन, भारतमा महिला, दलित र जनजातिको लागि व्यवस्था छैन, भारतमा स्थानीय तहमा प्रशासनिक एवं विकास बजेटको प्रक्षेपण पनि छैन । अनि किन वर्तमान गठबन्धनको सरकार यी तर्क दिएर भारतसँग छलफल गर्न र नेपालको संविधान प्रगतिशील संविधान हो भनी दाबी गर्न सक्तैन ? अनि नेपाली नेता भारतीय दूतावासमा बैठक बस्न जाँदा आपत्तिसम्म गर्दैन ।अहिले तत्काल दार्जिलिङमा व्यापक दमन भइरहेको छ । नेपाली भाषा भारतको संविधान अनुसूचीमा दर्ता भएको भाषा हो । तर पश्चिम बंगालको प्रान्तीय सरकार दार्जिलिङमा बंगाली भाषा लादिरहेको छ । सामान्य, अहिंसात्मक आन्दोलनमा सैनिक प्रयोग गरिरहेको छ । तर नेपालमा निर्वाचनमा भाग लिने पार्टीहरूविरुद्ध हिंसा गर्नेमाथिसमेत कुनै कारबाही गर्दैन सरकार । अवसरवाद डरलाग्दो हुन्छ । अवसरवादले देशभक्ति, सिर्जनात्मकता, र समृद्धिका विकास योजनाहरूलाई तहसनहस पार्छ । जुन देशका नागरिक केवल निराशा व्यक्ति नगरी, पलायनवादी नबनी यस्ता समस्याको सामना गर्छन्, त्यो देश र समाज फेरि सही बाटोमा आउँछ । चाणक्य भन्छन्, 'लामो समयसम्म मानिसलाई मूर्ख बनाउन सकिँदैन ।' अवसरवाद 'धुवाँको पर्दा हो हटाउन सकिन्छ । तर धुवाँको स्रोत अनैतिकताको आगो निभाउने जाँगर हुनुपर्छ । नेपालमा अब अवसरवादी राजनीतिको अवसान हुनुपर्छ ।"
"एपीएल अब एसियन क्लब प्रतियोगिता, नेपालमा हुने पक्का","काठमाडौं : घोषण भएकै दिनबाट विवादमा तानिएको एसियन प्रिमियर लिग (एपीएल) टीट्वेन्टी क्रिकेट प्रतियोगिता अब एसियन क्लब प्रतियोगिताको रूपमा हुने भएको छ । मंगलबार राष्ट्रिय खेलकुद परिषद् (राखेप) र प्रतियोगिता आयोजक भारत चण्डिगढको अल्टिमेट स्पोर्टस् म्यानेजमेन्टबीच भएको छलफलपछि एपीएललाई क्लब प्रतियोगिताका रूपमा आयोजना गर्ने सहमति भएको हो । यसअघि अन्तर्राष्ट्रिय क्रिकेट काउन्सिल (आईसीसी)को अनुमतिबिना एपीएल आयोजना गर्न लागेको सार्वजनिक भएसँगै त्यसको विरोध भएको थियो । नेपालमा प्रतियोगिता आयोजनाको जिम्मेवारी दिएको राखेपले पनि आफूले एपीएल नभई एसियन क्लब प्रतियोगिताका लागि अनुमति दिएको सोमबार दाबी गरेको थियो । राखेप र अल्टिमेट स्पोर्टस् म्यानेजमेन्टबीच आसन्न यू१९ विश्वकपको छनोटको तयारीमा रहेको नेपाली टोली प्रतियोगिताअघि नै वैदेशिक प्रशिक्षणका लागि भारत पठाउने सहमति भएको छ । साथै प्रतियोगिता आयोजनाका कारण नेपाली यू१९ टोलीको तयारीमा असर पार्ने ६ दिनको खर्च अल्टिमेट स्पोर्टस् म्यानेजमेन्टले बेहोर्ने भएको छ । 'हामीले आज भएको छलफलमा अल्टिमेट स्पोर्टस् म्यानेजमेन्टलाई सहमतिअनुसार काम गर्न भनेका छौं । उनीहरू ब्यानरसहित सबैमा क्लब प्रतियोगिता लेख्न सहमत भएका छन्', राखेपका सदस्यसचिव केशवकुमार विष्टले भने, 'साथै प्रतियोगिताका कारण नेपाली यू१९ टोलीको विश्वकप छनोट तयारीमा असर नपरोस् भनेर ६ दिनअघि नै दिल्ली पठाउने सहमति भएको छ । त्यो ६ दिनको सम्पूर्ण खर्च उनीहरूले नै बेहोर्ने भएका छन् ।' सदस्यसचिव विष्टका अनुसार अल्टिमेट स्पोर्टस् म्यानेजमेन्टले नेपाली खेलाडीलाई त्यो ६ दिन 'थ्री स्टार' होटलमा राख्नेछ । 'नेपाली टोली यसै पनि तयारीका लागि भारत जाँर्द थियो', सदस्यसचिव विष्टले भने, 'उनीहरू अब ६ दिनअघि नै जाने भएका छन् । हामीले उनीहरूलाई फाइभ स्टार होटलमै राख्नुपर्छ भनेका छौं । तर, उनीहरूले थ्री स्टारसम्मको होटलमा राख्छौं भनेका छन् । यसले नेपाली खेलाडीको तयारी अझ राम्रो हुने अपेक्षा गरेका छौं।' आगामी जुन १९ देखि जुलाई ४ सम्म कीर्तिपुरस्थित टीयू क्रिकेट मैदानमा हुने प्रतियोगितामा नेपालसहित भारत, बंगलादेश, श्रीलंका, यूएई र अफगानिस्तानको एकएक क्लबले सहभागिता जनाउँदैछन् । नेपाल स्टोर्म नाम दिइएको नेपाली टोलीमा पाँच नेपाली खेलाडी छन् । आफ्नै देशमा आयोजना हुने प्रतियोगितामा नेपाली खेलाडीले खेल्न नपाउने भएपछि नेपाली क्रिकेट खेलाडी संघ (सिपान)ले भने विज्ञप्तिमार्फत असन्तुष्टि जनाएको थियो । यद्यपि यो प्रतियोगितामा अक्सनमार्फत छानिएका पाँचभन्दा बढी नेपाली खेलाडीले नखेल्ने भएका छन् । मंगलबारको छलफलमा राखेपले नेपाली खेलाडी थप्ने व्यवस्था गर्न आग्रह गरेको थियो । तर, अल्टिमेट स्पोर्टस् म्यानेजमेन्टले अब नेपाली खेलाडी थप्न नसक्ने जनाएको सदस्यसचिव विष्टले जानकारी दिए ।"
बेनीमा पहिलोपटक दृष्टिविहीनको क्रिकेट प्रतियोगिता,"म्याग्दी: जिल्ला सदरमुकाम बेनीमा आज आयोजित दृष्टिविहीनको क्रिकेट प्रतियोगितामा कास्कीस्थित नेत्रहीन क्रिकेट क्लब विजयी भएको छ। अमरसिंह माविमाका दृष्टिविहीन विद्यार्थी सहभागी सो क्लबले म्याग्दीको रघुगङ्गा गाउँपालिका३ मा रहेको ज्ञानोदय माविमा सञ्चालित दृष्टिविहीन स्रोतका विद्यार्थीे समुूलाई पराजित गरेको थियो । बीस ओभरमा खेलाइएको प्रतियोगितामा टस जितेर ब्याटिङ गरेको कास्कीको समूहले १८३ रनको लक्ष्य लिएको थियो । जवाफी ब्याटिङमा उत्रिएको म्याग्दीका दृष्टिविहीनको टोली जम्मा ९२ रनमा समेटिएपछि कास्कीको टोली विजयी भएको हो। प्लान नेपालको सहयोग, जिल्ला शिक्षा कार्यालय र जिल्ला बाल सञ्जालको समन्वयमा अपाङ्ग सङ्घले अपाङ्गता भएका बालबालिकाको लागि जिल्लामै पहिलो पटक आयोजना गरेको खेलकुद प्रतियोगितामा दृष्टिविहीनको क्रिकेट प्रतियोगिता समावेश गरेको थियो। यसैगरी आयोजित बहिराबीचको फुटबलमा प्रतियोगितामा बागलुङस्थित धौलागिरि बहिरा आवासीय माविले बेनी नगरपालिका४ सिंगामा रहेको धौलागिरि मावि बहिरा स्रोतका विद्यार्थी टोलीलाई ३ का विरुद्ध ६ गोल गर्दै विजयी भएको थियो। जिल्ला खेलकुद विकास समितिका अध्यक्ष कृष्णकुमार विश्वकर्मा, अपाङ्ग सङ्घ म्याग्दी शाखाका अध्यक्ष गोपाल केसीले पुरस्कार संयसक्तरुपमा क्रिकेटमा विजयी कास्कीको दृष्टिविहीनको टोलीलाई नगद रु चार हजारसहित र फुटबलमा विजयी बागलुङको बहिरा विद्यार्थीको समूहलाई नगद रु पाँच हजारसहित पदक र प्रमाणपत्र प्रदान गर्नुभएको थियो। रासस"
इरान बन्यो विश्वकपमा छानिने पहिलो एशियाली राष्ट्र,"तेहरान : इरान अर्को वर्ष रुसमा आयोजना हुने विश्वकप फुटबलमा छनोट भएको छ । सोमबार राति भएको खेलमा उज्वेकिस्तानलाई २० गोलले हराउँदै इरान सन् २०१८ को विश्वकपमा छनोट भएको हो । रुस विश्वकपमा छानिने इरान पहिलो एसियाली राष्ट्र पनि बनेको छ । यसैगरी इरानी टोली रुस विश्वकपमा छानिनले दोस्रो टोली हो । यसअघि ब्राजिल उक्त विश्वकपमा छनोट भइसकेको छ । यसैगरी इरान दुई संस्करण विश्वकपमा छनोट भएको यो पहिलोपटक हो । इरानले सन् २०१४ मा ब्राजिलमा सम्पन्न विश्वकप पनि खेलेको थियो । समग्रमा भने इरान पाँचौं पटक विश्वकपमा छनोट भएको हो । अजादी स्टेडियममा भएको खेलमा इरानलाई विजयी बनाउन पहिलो हाफको २३औं मिनेटमा सरदार आजमुनले गोल गर्दै टोलीलाई अग्रता दिलाएका थिए । विपक्षी टोलीमाथि लगातार दबाब बनाएको इरानले दोस्रो गोल खेलको ८८औं मिनेटमा गर्यो । मेहदी तारेमीले आकर्षक गोल गर्दै टोलीको जित सुनिश्चित गरेका थिए । विश्वकप छनोटको तेस्रो चरणमा समूह 'ए' मा रहेको इरानले छैटौं जित निकाल्ने क्रममा उज्वेकिस्तालाई स्तब्ध पार्दै आठ खेलबाट २० अंक जोडेको छ । तेस्रो स्थानमा रहेको उज्वेकिस्तानको १२ अंकमात्र छ । यही समूहमा रहेको दक्षिण कोरिया सात खेलबाट १३ अंक जोड्दै तालिकाको दोस्रो स्थान कब्जा गरेको छ । समूहका शीर्ष दुई टोली विश्वकपमा छनोट हुने भएकाले दक्षिण कोरियाको सम्भावना पनि बलियो छ । समूहको तेस्रो स्थानमा रहने टोलीले चौथो चरणमा प्लेअफ खेल्नु पर्नेछ । सन् १९७८ मा पहिलो पटक विश्वकप खेलेको इरान विश्वकप मा सहभागी भएको यो पाँचौंपटक हो । यसअघि सन् १९७८, १९९८, २००६ र सन् २०१४ मा विश्वकप मा सहभागिता जनाए पनि इरान समूहगत चरणभन्दा माथि उक्लन सकेको छैन ।"
"तोक्वान्दो खेलाडी, प्रशिक्षक र पत्रकार सम्मानित",काठमाडौं : भक्तपुर जिल्ला खेलकुद विकास समिति र विद्या विकास सेकेण्डरी स्कुलले आइटिएफ तेक्वान्दोका पदक विजेता खेलाडीलाई सम्मान गरेको छ। तेक्वान्दो आइटिएफ नेपालका खेलाडीद्वय (बाबुछोरा) लक्ष्मण बस्नेत र सस्मत बस्नेत सम्मानित भएका हुन्। तेक्वान्दो खेलाडीलाई कार्यक्रमका प्रमुख अतिथि ओलम्पियन जीतबहादुर केसीले सम्मानपत्र वितरण गर्नुभयो। कार्यक्रममा तेक्वान्दो आइटिएफ नेपालले प्रशिक्षक गयाजी खड्का र अन्नपूर्ण पोस्ट् राष्ट्रिय दैनिकका खेल फोटो पत्रकार रजेन्द्र केसीलाई समेत सम्मानित भएका छन्। भक्तपुर जिल्ला खेलकुद विकास समितिका अध्यक्ष दिलिप केसीको अध्यक्षतामा सम्पन्न कार्यक्रममा विद्या विकास इङ्गिलस बोर्डिङ्ग स्कुलका प्रिन्सिपल प्रदिप क्षेत्रीले स्वागत मन्तव्य राखेका थिए।
