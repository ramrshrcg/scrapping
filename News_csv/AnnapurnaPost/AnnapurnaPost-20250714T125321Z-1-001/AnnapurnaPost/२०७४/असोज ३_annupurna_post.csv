शीर्षक,विवरण
कसरी गर्ने संविधान कार्यान्वयन ?,"जनआन्दोलन२ भिन्न राजनीतिक विचारधारा भएका दलहरूको सम्झौताको कारण सफल भएको हो । माओवादीले सशस्त्र संघर्षबाट मात्र आफ्नो उद्देश्य सफल नहुने देखेपछि उनीहरूले बहुदलीय व्यवस्थाको मूलधारमा रहेका दलहरूसँग सम्झौता गरे । संविधान जारी गर्दा पनि सम्झौता भएकै हो । माओवादीले एकल जातीय पहिचानमा आधारित संघीयताको माग त्याग्यो भने कांग्रेस, एमालेलगायतका दल केन्द्रिकृत शासनप्रणाली र संवैधानिक राजतन्त्रप्रतिको प्रतिबद्धता त्यागेर संघीयतामा आए । त्यसैले यो संविधान सम्झौताको दस्ताबेज नै हो । माओवादीले एकल जातीय पहिचान त्यागेर बहुजातीय भौगोलिक प्रान्त बनेपछि अन्य राजनीतिक दल र सर्वसाधारणले संघीयता स्वीकार गरिसकेका छन् । बाहुन, क्षेत्री र ठकुरीहरूले पनि स्वीकारिसकेका छन् । संघीयताको स्वीकार्यता बढेको छ । स्थानीय तह निर्वाचनले संविधानको स्वीकार्यता र संघीयता कार्यान्वयनलाई अर्को चरणमा पुर्याएको छ । विभिन्न जातिका प्रतिनिधि चुनिएर आएका छन्। नेपालको बहुजातीय समाजको बिम्ब राजनीतिक प्रतिनिधित्वमा पनि देखिन थालेको छ । संघीयतामा पहिला रहेको विभाजित मानसिकता सकिएको छ । संघीयताबाट पछि फर्कन त असम्भव भइसक्यो, तर अगाडि बढ्दा दुर्घटना नहोस् भन्नेमा सचेत हुनुपर्छ । सम्झौताको दस्ताबेज भए पनि संविधान जारी गर्ने क्रममा मधेसकेन्द्रित दलका माग नसुनिएकै हो, उनीहरू छुटेकै हुन् । उनीहरूले संविधान सबैको दस्ताबेज भएकाले माग सुनिदिन आग्रह गरेका थिए । तत्कालिन संविधानसभाका अध्यक्ष सुवासचन्द्र नेम्बाङले राजनीतिक रुचिका कारण हो या त्यसबेला जारी नगरेपछि यस्तो मौका नआउन सक्छ भनेर उचित संवैधानिक प्रक्रिया नअपनाई संविधान जारी गर्न हतारिए । संविधानसभाको कार्यविधि पंक्तिकार र केही अरू संवैधानिक कानुनका विज्ञहरू मिलेर बनाइएको हो । त्यो कार्यविधिअनुसार संविधान मस्यौदा समितिले बनाएको संविधानका प्रत्येक भाग र धारा छलफल गरेर पास गर्नुपर्ने प्रावधान थियो । मधेसका गुनासा मधेसकेन्द्रित दललाई चित्त बुझाएर जारी गरेको भए संविधान सर्वस्वीकार्य हुने थियो । सुुरुमै उनीहरूका माग बेवास्ता गरेर संविधान जारी गरिएकाले उनीहरूले विरोध मात्र गरेनन् अस्वीकार नै गर्ने चेतावनी दिए । मधेसकेन्द्रित दलको गुनासो संविधान जारी गर्ने बेला ठूला दलले केही हप्ता पनि कुरिदिएनन्, वार्ता गरेनन् र हेपे भन्ने हो । मधेसलाई नेपाली राष्ट्रियताको मूलधारबाट बाहिर राखेर नेपाललाई फाइदा छैन । नेपालको राष्ट्रिय एकता र अखण्डतामा सम्झौता नगरी मधेसीलाई नेपाली राज्य र राष्ट्रियताको मूलधारमा ल्याउन एमाले लचकदार हुनैपर्छ । संविधान जारी भएपछि त्यसको विरोधमा गरिएको आन्दोलनका क्रममा सुरक्षाफौजले टाउको र छातीलगायतमा ताकेरै गोली हानेकोले यो संविधान कसरी स्वीकार्ने भन्ने मनोविज्ञान छ मधेसमा । यसले संविधानलाई अझै पनि जोखिममा पार्ने सम्भावना छ । त्यसबेला राज्यले बदला र असहिष्णुताको भावनाले काम गर्यो भन्ने परेको छ । यसमा छानबिन पनि गरिएको हो, तर यसको प्रतिवेदन आएको छैन । संलग्नहरूलाई विभागीय कारबाही गरेर चित्त बुझाउने हो भने मधेसकेन्द्रित दललाई चित्त बुझाउन सकिन्छ । उनीहरूको चित्त बुझाउने उपयुक्त विकल्प संविधान संशोधन नै हो। संविधान कार्यान्वयनको प्रक्रियामा जाँदा उनीहरू यसलाई स्वीकार्ने बिन्दुमा आइसकेका छन् । संविधान कार्यान्वयन प्रक्रियामा उनीहरू पनि अरूजस्तै लाभग्राही भइसकेका छन् । उनीहरूलाई संविधानले पाखा पारेको छैन भन्नेमा विश्वस्त बनाउन सक्ने हो भने खुला हृदयले संविधान स्वीकार्नेछन्, यो संविधानको स्वीकार्यता पनि बढ्नेछ । मधेसकेन्द्रित दल र मधेसीलाई पनि चित्त बुझाउँदै संशोधन गर्ने हो भने संविधान सबैलाई स्वीकार्य दस्ताबेज बन्नेछ । मधेसकेन्द्रित दलले पनि यो संविधान ९० प्रतिशत भन्दा बढी जनप्रतिनिधिले मतदान गरेर बनाएको हो भन्ने बिर्सनु हँुदैन । हिमाल, पहाड र तराईका पनि उल्लेख्य संख्याका मानिसहरूले स्वागत गरेको संविधान हो यो । त्यति धेरै जनताले स्वागत गरेको संविधानलाई मधेसकेन्द्रित दलहरूले मात्र विरोध गरे भन्दैमा संविधानको विकल्प सोच्नुपर्दैन । मधेस, पहाड र हिमालले संविधान स्वीकार गरिसकेपछि भारतले के नै पो गर्न सक्छ र ? नेपाली राज्यले मधेसकेन्द्रित दलको माग सुन्दै नसुनेको होइन । उनीहरूका कतिपय माग तार्किक छैनन् । सातमध्ये छवटा प्रदेश बहुजातीय छन्, तर प्रदेश२ मा मधेसीको बाहुल्य हुने गरेर बनाइएको छ । उनीहरूले पहिचानसहितको मधेसी प्रान्त पाएका छन् । अरू जातिहरूले त्यो पाएका छैनन् । अरूले केही असन्तुष्टि भए पनि स्वीकारेकाले उनीहरूले पनि चित्त बुझाउनुपर्छ । यस अर्थमा उनीहरू राज्यप्रति कृतज्ञ हुनुपर्छ । पूरै तराई एउटा प्रदेश हुनुपर्छ भन्ने माग तार्किक छैन । यो तराईमा बस्ने सबैको माग होइन भन्ने मधेसकेन्द्रित दलले बुझ्नुपर्छ । भारतको चालबाजी नेपालका आन्तरिक राजनीतिमा भारतले इतिहासदेखि नै महत्वपूर्ण भूमिका खेल्दै आइरहेको छ । २००७ को दिल्ली सम्झौतादेखि २०६२०६३ को शान्तिसम्झौतासम्म भारतको भूमिका थियो । त्यसै आधारमा नेपालको संविधान निर्माणमा भूमिका पाउनुपर्छ भन्ने भारतीय चाहना उसको दृष्टिकोणबाट हेर्दा स्वाभाविकै होला, तर संविधान जारी गर्ने नेपालको आन्तरिक राजनीतिको विषय हो । यसमा भारतीय हस्तक्षेप सैद्धान्तिक र अन्तर्राष्ट्रिय कानुनका दृष्टिकोणले समेत सही देखिँदैन । विगतमा जस्तै नेपालको आन्तरिक राजनीतिमा आफ्नो भूमिका रहिरहनुपर्छ भनेर भारतले आशा गर्नु हुँदैन । संविधानलाई संशोधन वा व्याख्यामार्फत समावेशी बनाएर मधेसकेन्द्रित दललाई खुसी बनाउन सक्ने हो भने भारतले नेपालको संविधानलाई प्रतिष्ठाको विषय बनाउन सक्दैन, बरु विस्तारै स्वीकार्न वाध्य हुन्छ । मधेसी जनतालाई नेपाली राज्यले जति खुसी बनाउँदै लग्योे नेपालको संविधानप्रतिको भारतको विरोध कमजोर भएर जान्छ । भारतका प्रधानमन्त्री नरेन्द्र मोदी र भारतका अन्य नेताले सुरुदेखि नै नेपालको संविधान सबैलाई समेट्ने दस्ताबेज बनाउन सुझाव दिएका थिए । यो संविधान जारी गर्दा माओवादी समेटिए तर मधेसकेन्द्रित दल समेटिन सकेनन् । जातिको हिसाबले जनजाति, मधेसी र दलितलाई मिलाएर लैजानुपथ्र्यो । जनजाति र दलितले केही अपवादलाई छोडेर संविधानको विरोध नगरेको भए पनि मधेसीले भने चर्को विरोध गरे । मधेसकेन्द्रित सबै दलले संविधानसभा छोडेर जाँदा नेपालले सबैलाई समेट्न दिएको सुझाव सुनेन भन्ने भारतको गुनासो हुनसक्छ । भारतले त्यसलाई 'इगो' को विषय बनाएको देखियो । त्यसो नगरेको भए राम्रो हुन्थ्यो । जिम्मेवार बन्नुपर्छ एमाले संविधान संशोधनको मागमा माओवादी वामपन्थी उग्रवाद छोडेर मूलधारमा आएको छ । कांग्रेस परम्परावादी सोचबाट मध्यमार्गतिर आएको छ तर एमाले लचकदार भइरहेको छैन । एमालेले संविधान संशोधनलाई समर्थन नगर्नु उसको चुनावी रणनीति हो । नेपाली राजनीतिमा धेरै उतारचढाव आए पनि पहाडी राष्ट्रवाद अझै हावी छ । एमालेले उग्रराष्ट्रवादको कुरा गरेको युवा र पहाडी राष्ट्रवादको मूलधारको मत आकर्षित गर्न हो । एमाले राष्ट्रिय पार्टी हो, त्यसैले त्यो पार्टी अहिलेको क्षणिक स्वार्थ छोडेर राष्ट्रिय स्वार्थमा आउनुपर्छ । राष्ट्रलाई कसरी बलियो र मजबुत बनाउने, कसरी एक राख्ने, बाहिरी हस्तक्षेपबाट कसरी जोगाउने, मधेसलाई कसरी मनोवैज्ञानिक रूपमा पनि नेपाली राष्ट्रियताको मूलधारमा ल्याउने भन्ने अहिलेका चुनौती हुन् । यसो गर्न सक्यौं भने भारतले हस्तक्षेप गर्ने सम्भावना कम हुँदै जान्छ । भारतीय नीति 'डिभाइड एन्ड रुल' होला । मधेसलाई नेपाली राष्ट्रियताको मूलधारबाट बाहिर राखेर नेपाललाई केही फाइदा छैन । नेपालको राष्ट्रिय एकता र अखण्डतामा सम्झौता नगरी मधेसीलाई नेपाली राज्य र राष्ट्रियताको मूलधारमा ल्याउन एमाले लचकदार हुनैपर्छ । मधेसी अराष्ट्रिय हुन्, भारतका गोटी हुन्, नेपालको राष्ट्रिय हितमा कहिल्यै सोच्दैनन् भन्नु राष्ट्रिय हितमा छैन । यसले केही समय मतदाताको मन जित्ला तर दीर्घकालीन रूपमा राष्ट्रिय हित हुँदैन । प्रतिनिधिसभा र प्रदेशसभाको निर्वाचनपछि एमालेले लचकता प्रदर्शन गर्छ । चुनावपछि करिब पाँच वर्ष जनतामा जान नपर्ने र पहाडी राष्ट्रवादलाई भजाउन नपर्ने भएकाले एमाले लचकदार हुन सक्छ । सुधारका दुई तरिका संविधान संशोधन गरी मधेसकेन्द्रित दलका माग सम्बोधन गर्न सकिन्छ । संशोधन प्रयास अहिले भने असफल भइसकेको छ । संशोधन गर्न नसकिने परिस्थितिमा सर्वोच्च अदालतका उदार व्याख्यामार्फत सम्बोधन गर्न सकिन्छ । सर्वोच्चले लचिलो व्याख्या गरेर उनीहरूको मुद्दालाई सम्बोधन गरिदिन सक्छ । उनीहरूलाई बढी अधिकार दिई समावेश गर्न सक्ने हो भने संविधान संशोधन हुन सक्छ । मधेसकेन्द्रित दलका केही असन्तुष्टि भए पनि उनीहरू निर्वाचनमा आएका छन्, यो सकारात्मक पक्ष हो । यो संक्रमणकालीन संविधानसभाले संशोधन अस्वीकार गरे पनि नयाँ म्यान्डेट लिएर आएका सांसदहरूले यसलाई संशोधन गर्न सक्छन् । 'फ्रेस म्यान्डेट' लिएर आएको संसद्ले संशोधन गर्न सक्यो भने यो वैध हुन्छ । तर संविधानले संशोधन प्रक्रियालाई कठोर बनाएको छ । संविधान संशोधनको प्रक्रियाबाट जसरी छिटो परिवर्तन ल्याउन सकिन्छ, व्याख्याको माध्यमबाट सकिँदैन । यसका सीमितता पनि छन् । व्याख्याको पनि एउटा हद हुन्छ । संविधानमा हुँदै नभएका विषयको व्याख्या गर्न सकिँदैन । शब्दको अर्थलाई अनर्थ हुनेगरी व्याख्या गर्न सकिँदैन । संशोधनको माध्यमबाट मागलाई सही तरिकाले र उचित समयमा सम्बोधन गर्न सकिन्छ । व्याख्याको लागि नयाँ सोच भएका वा ग्रहण गरेका न्यायाधीश चाहिन्छन् । सोचमा परिवर्तन आउन गाह्रो छ, तर पुरानै सोच लिएर व्याख्या भयो भने समस्याको समाधान हुँदैन । संविधानलाई व्याख्या गर्ने न्यायाधीशले संविधान निर्माताका दृष्टिकोणलाई ध्यानमा राखेर गर्नुपर्छ । संविधान निर्माण गर्नेहरूको भन्दा विपरीत मानसिकताको सोचबाट संविधानलाई व्याख्या गर्नु हुँदैन । स्वीकार्यता बढाउन शक्ति हस्तान्तरण संविधानको स्वीकार्यता बढाउन संघीयताको मर्म र सिद्धान्तअनुसार काम गर्नुपर्छ । त्यसका लागि प्रान्तलाई उनीहरूको विकासका लागि स्वायत्तता र स्रोतहरू दिनैपर्छ । केन्द्रमा रहेका नेताहरूले उदारता देखाउनुपर्छ । प्रान्तको सरकारले राष्ट्रिय हितमा काम गरुन्जेल उसलाई केन्द्रीय सरकारले दुःख दिने र अनावश्यक नियन्त्रण गर्नु हुँदैन । प्रान्तीय सरकारका गतिविधि नियाल्ने काम भने गरिरहनुपर्छ । नेपालका राष्ट्रिय र प्रान्तीय आकांक्षाहरूका बीचमा सन्तुलन ल्याउन ठूला दल कांग्रेस, एमाले र माओवादीले कोसिस गनुपर्छ । नेपाल ल क्याम्पसका प्राध्यापक शाक्य वरिष्ठ अधिवक्ता हुन् ।"
मन्त्रीले संविधान पढ्नु पर्दैन ?,"संविधानसभाले संघीयता र समावेशी शासन पद्धतिसहितको गणतान्त्रिक संविधान जारी गर्यो । एउटा संविधानसभाको असफलताको पाठ सिक्दै दोस्रो संविधानसभामार्फत संविधान जारी गरिएको यो संसारकै पहिलो उदाहरण हो । यो संविधानले धेरै नागरिकका मौलिक हकको व्यवस्था गरेको छ । मानिस टिप्पणी गर्छन्यति धेरै नागरिक अधिकारको कार्यान्वयन राज्यले कसरी गर्ला ? कार्यान्वयन गर्ने क्षमता राख्ला ? मौलिक हकलाई संविधानमा उल्लेख गरेर मात्रै त्यसको कार्यान्वयन हुँदैन । संविधान आफैं कार्यान्वयन हुने होइन, त्यसलाई कार्यान्वयन गर्न कानुन र संयन्त्रको अभाव छ । संविधान कार्यान्वयन गर्न कानुन बन्नुपर्छ भनेर हामीले संविधानको धारा ४७ मा 'मौलिक हकको कार्यान्वयन' भन्ने व्यवस्था नै राख्यौं । त्यो व्यवस्थामा मौलिक तथा नागरिक हकको कार्यान्वयनसँग गाँसिएका कानुन संविधान जारी भएको मितिले तीन वर्षभित्र निर्माण गरिने उल्लेख थियो । संविधान जारी भएको दुई वर्ष बितिसकेको छ । ३०३१ धारामा हामीले नागरिक हक भनेर उल्लेख गरेका छौं र ती धारा कार्यान्वयन गर्न सर्वप्रथम कानुन बनाउन जरुरी छ । हामी बढी क्रियाशील संविधान जारी भएको तीन हप्तापछि संवैधानिक व्यवस्थाअनुरूप सरकार परिवर्तन भयो । केपी शर्मा ओलीको नेतृत्वमा सरकार गठन भयो । ओली सरकारले संविधान कार्यान्वयनसँग गाँसिएका कानुन बनाउने विषयलाई महत्वपूर्ण ठानेर संसद्मा त्यससम्बन्धी प्रस्ताव पनि पेस गर्यो । सो वर्षलाई कानुन निर्माण वर्षको रूपमा लिनुपर्छ भनेर तदनुकुलको निर्णय गरी योजना बनाइयो । कानुन मन्त्रालयले आफ्नो अनुसन्धानको आधारमा यो संविधानबमोजिम १३८ वटा विषयमा कानुन बन्नुपर्ने तथ्य बाहिर ल्यायो । जस अनुसार ११० वटा संघीय कानुन, २२ वटा प्रादेशिक कानुन र ६ वटा स्थानीय विषयका कानुन निर्माणको आवश्यकता देखियो । त्यस विषयमा मन्त्रालयले कार्ययोजना बनाएर क्याबिनेटमा प्रस्तुत गर्यो । त्यो कार्ययोजनामध्ये कतिपय व्यवस्थापिका संसद्बाट पारित भई कानुन समेत बनेको स्थिति छ । संविधानको मूल व्यवस्थालाई हृदयंगम गरेर तदनुकूल व्यवस्था गर्नेगरी कानुन बनाउनुपर्छ । आफ्नो मान्यता र दलीय विचारबाट यस्तो विषयमा प्रभावित हुनु हुँदैन । तत्पश्चात १४ महिना बितिसकेको छ । यस अवधिमा संविधान कार्यान्वयनसँग गाँसिएका १३१४ कानुनको मस्यौदा व्यवस्थापिका संसद्मा आएको देखिन्छ । बाँकी विषयमा कानुनको मस्यौदा बनेको र संशोधन प्रस्तुत भएको देखिँदैन । पछिल्लो अभिलेख हेर्दा संविधान कार्यान्वयनका दृष्टिकोणले बन्नुपर्ने कानुन निर्माणको विषयमा सरकार उदासीन छ । निर्वाचनसँग गाँसिएका अत्यावश्यक कानुन ल्याउन पनि सरकार ढिलासुस्ती गरिरहेको छ । बल्लतल्ल राष्ट्रपति र उपराष्ट्रपति निर्वाचनसँग सम्बन्धित कानुन व्यवस्थापिका संसद्मा प्रस्तुत भएको छ । राष्ट्रिय सभासँग सम्बन्धित कानुन मस्यौदा भर्खरै दर्ता भयो । संविधान कार्यान्वयनसँग गाँसिएका अत्यावश्यकीय मौलिक हकका धेरै विषय बाँकी छन् । मानिसको जीवनसँग प्रत्यक्ष सरोकार राख्ने स्वच्छ वातावरणको हकबारे कानुन बनेको छैन । प्रत्येक नागरिकलाई स्वच्छ र स्वस्थ्य वातावरणमा बाँच्न पाउने हक हुनेछ भनेर संविधानमा उल्लेख छ । एउटा नागरिकले त्यो मेरो हक हो र त्यससम्बन्धी हक सुरक्षित गरी पाउँ भनेर अदालतमा गयो भने अदालतले सरकारलाई भनिदिनुपर्छ यो उसको हक भएकाले अधिकार दिलाऊ । व्यक्तिको उक्त संवैधानिक हकलाई कार्यान्वयन गर्न सक्ने अवस्था अहिले छैन । कानुन भएमात्र कार्यान्वयन संविधानमा प्रत्येक नागरिकलाई स्वास्थ्य सेवामा समान पहुँच र उपयुक्त आवासको हक हुनेछ भन्ने उल्लेख छ, तर त्यससम्बन्धी कानुन खोइ ? एउटा नागरिक अदालतमा गयो, संविधानको धारा ३७ देखायो । संविधानले आवासको हक दिएको छ तर मेरो आवास छैन, हक दिलाई पाउँ भन्यो भनेर माग गर्दा उसले आवास पाउने कि नपाउने ? अदालतले उसलाई आवास दिलाइदिनु पर्छ कि पर्दैन ? संविधानको व्यवस्थाअनुसार त्यो व्यक्तिको हक हो, तर त्यसलाई कार्यान्वयन गर्ने कानुन नहुँदा त्यो 'अप्रेसन' मा जान सक्दैन । त्यसका लागि कार्यान्वयन गर्ने कानुन चाहिन्छ, विधि र तरिका चाहिन्छ । त्यो विधि र तरिका कानुनले बोल्छ । कानुन बनेर मात्रै संविधान कार्यान्वयन हुनसक्छ । यो वर्ष कानुन नबनाइ बितायौं भने संविधानको धारा ४७ मा गरिएको व्यवस्था आफैंमा अधुरो र अपुरो हुन्छ । बाँकी रहेको यस अवधिमा मौलिक हकसम्बन्धी कानुन बनाएनौं भने नागरिक हकमाथि खेलबाड गरेको ठहर्छ । अनि हामीले संविधान संशोधन गर्नुपर्ने हुन्छ । अनि तीन वर्ष भनेको ठाउँमा अब पाँच वर्ष भनेर थपौं भनेर संशोधन गरिरहने खतरा रहन्छ । यसले दुइटा असर पार्छ । एक, संविधान कार्यान्वयनको प्रतिबद्धता पूरा हुँदैन, जनताप्रतिको उत्तरदायित्व पूरा नगरेको ठहर्छ । दुई, नागरिकलाई दिइएको अधिकार फोस्रो हुनेछ । मौलिक अधिकार केबल खोस्टोको रूपमा प्रयोग हुनेछ । यसर्थ, सरकारले मौलिक हकसम्बन्धी कानुन तत्काल बनाउनुपर्छ। प्रतिपक्षको बेवास्ता ओली नेतृत्वको सरकार हुँदा अहिलेका प्रधानमन्त्री तथा तत्कालिन विपक्षी दलका नेता शेरबहादुर देउवाले भन्नुभएको थियो, 'संविधान कार्यान्वयनसँग गाँसिएका विषयवस्तु सत्ता र सरकारका मात्र नभई प्रमुख प्रतिपक्षी र संसद्को समेत विषयवस्तु भएकाले संसद्मा त्यस्ता कानुन प्रस्तुत गर्दा प्रमुख प्रतिपक्ष दलसँग छलफल गरेर प्रस्तुत हुनुपर्छ । उहाँहरूले अहिले कतिपय कानुन संसद्मा ल्याउँदै हुनुहुन्छ, तर संविधान कार्यान्वयनसम्बन्धी कानुन बनाउँदा प्रमुख प्रतिपक्षी दलसँग पनि छलफल गर्नुपर्छ भन्ने कुरो उहाँहरू प्रतिपक्षी दल हुँदा मात्र लागू हुने हो कि अन्य दल हुँदा पनि ? उहाँहरू किन प्रतिपक्ष दलसँग छलफल गर्नुहुन्न ? यस्तो गरिँदा हामीबीचको दृष्टिकोणमा भिन्नता आएका छन् र संसद्का छलफल लम्बिएका छन् । संसद्का, खासगरी समितिका बैठकहरू प्रभावित हुन सकेका छैनन् । समितिका बैठकमा व्यक्तिकेन्द्रित विषयसमेत प्रस्तुत गरिएका छन् । व्यक्तिलाई केन्द्रमा राखेर कानुन बन्दा त्यसले सैद्धान्तिक विचलन ल्याउने र व्यावहारिक रूपमा समस्या निम्त्याउने खतरा छ । कानुन निर्माण भइराख्दा सिद्धान्तको तहमा त्यो ठीक छ कि छैन, त्यसले कानुनी सिद्धान्तलाई अवलम्बन गरेको छ कि छैन, संविधानवादको आधारभन्दा बाहिर गएर त कानुन बनेको छैन ? यस विषयमा छलफल गरेर कतिपय विषय टुंग्याउनुपर्ने हुन्छ । पार्टी, गुट र व्यक्तिकेन्द्रित भएर कतिपय विषयवस्तुलाई प्रस्तुत गरी संविधानवादको सिद्धान्तभन्दा पर गएर कानुन निर्माण गरेको देखिएको छ । यो विषयमा सरकार समयमा सजग भएन भने संविधानले जुन व्यवस्थालाई आत्मसात गर्न खोजेको छ, त्यसको उपहार हुनेछ । संविधानको मूल व्यवस्थालाई हृदयंगम गरेर तदनुकूल व्यवस्था गर्नेगरी कानुन बनाउनुपर्छ । आफ्नो मान्यता र दलीय विचारबाट यस्तो विषयमा प्रभावित हुनु हुँदैन । यो सरकारले अघिल्लो सरकारले प्रस्तुत गरेको कार्ययोजनामा फेरबदल गरेन र त्यसअनुसार हिँडेन पनि । यो सरकारसामु अगाडि हिँड्ने अनुकूल बाटो थियो । कार्ययोजना त चाहिन्थ्यो नि ! तर अहिलेको सरकार संविधान कार्यान्वयनमा कार्ययोजनाबिना हिँडेको छ । अबको उसको प्राथमिकता के हो उ, जान्दैन र भन्दैन । महत्वपूर्ण कानुन बनाउन सरकार किन उत्साही छैन ? सरकारका मन्त्रीहरूले संविधान पढ्नु पर्दैन ? संविधान कार्यान्वयनजसम्बन्धी कानुन बनाउन नसक्ने हो भने सरकारले 'हामीले कानुन बनाउन सकेनौं' भनेर समय थप्ने अवस्था आउँछ कि समयलाई उपयोग गर्दै कानुन बनाउन कसिन्छ सरकार ? अझै समय छ । त्यो समयलाई उपलब्धिमूलक बनाउनुपर्छ । एमालेको भूमिका सरकारले कानुन बनाउने विषयमा हामीसँग अहिलेसम्म कुनै छलफल गरेको छैन । सरकारले उत्साहबिना त्यसरी कानुन ल्याउँदा पनि हामीले त्यसलाई संशोधन र परिमार्जन गर्नेगरी प्रस्तुत गरेका छौं, तर अनेकौं विषयमा सरकारसँग सम्झौता गर्दै अघि बढेका छौं । निर्वाचन नभई संविधान कार्यान्वयन हुन सक्दैन । निर्वाचनका कतिपय विषयमा हामीले सम्झौता गरेर अघि बढेका छौं । हामीले 'सरकारको सिफारिसमा निर्वाचन आयोगले चुनाव घोषणा गर्ने' भन्यौं तर सरकारले 'आयोगको सिफारिसमा सरकारले गर्ने' भन्यो । त्यसबाट बुझियो सरकारले चुनाव गर्न चाहेको छैन । एमालेले स्थानीय चुनाव एक चरणमा गर्नुपर्छ भन्यो, तर आखिरमा दुई चरण हुँदै तीन चरणमा पुग्यो । जेजस्तो भएपनि संविधान कार्यान्वयनका लागि ती विषयलाई हामीले स्वीकार्यौं । प्रतिनिधिसभा र प्रदेशसभाको चुनाव पनि एकै चरणमा गर्ने हाम्रो माग थियो र तर सरकारले दुई चरणमा गर्ने भन्यो । एमालेले त्यसलाई पनि स्वीकार गर्यौं । एमाले जिम्मेवार दल हो र संविधानसभामार्फत बनाइएको संविधान कार्यान्वयन भएन भने त्यसको परिणति के होला ? त्यसैले हामी सचेत छौं । कतिपय विषयमा पछि हटेर, सम्झौता गरेर भए पनि संविधानअनुसारका कानुन निर्माणका लागि हामी जुटेका छौं । अन्देखा गर्दैछ सरकार आफ्नो नौमहिने अवधिमा एमाले आफैंले ३६ विषयको कानुनको मस्यौदा प्रस्तुत गर्यो र तीमध्ये धेरै पारित भइसकेका छन्, तर अहिलेको सरकारले १४ महिना बिताइसकेका छ । यस अवधिमा केवल १५१६ संविधान कार्यान्वयनसम्बन्धी कानुनको मस्यौदा पेस गरेको छ । विषयका हिसाबले ८० वटा संविधान कार्यान्वयनसम्बन्धी कानुन अझै बन्न बाँकी छन् । हामीले धेरै पटक यो विषय उठाएका छौं । छिटो कानुन बनाउन खबरदारी गरेका छौं । हामी आलोचनात्मक ढंगले प्रस्तुत हुने हो, संसद्मा हामी त्यसरी प्रस्तुत भएका छौं । तर योजना र कार्ययोजनाविहीन सरकार यसलाई अन्देखा गर्दै हिँडिरहेको छ । कार्यतालिका बनाएर ऊ प्रस्तुत नै भएको छैन । अबको एक वर्षभित्र मौलिक हक कार्यान्वयन गर्नेगरी कानुन बनाइएन भने जनताको हक कार्यान्वयन हुने अवस्था रहँदैन ।"
उत्तर कोरिया सिर्जित त्रास र निकास,"सेप्टेम्बर ३ को हाइड्रोजन बमको परीक्षणपछि राष्ट्रसंघ सुरक्षा परिषद्ले लगाएको आर्थिक नाकाबन्दीको अवज्ञा गर्दै उत्तर कोरियाले गत शुक्रबार उत्तरी जापानको होक्काइडो टापुको आकासमा अन्तरमहाद्विपीय क्षेप्यास्त्र परीक्षण गर्दै त्यसलाई प्रशान्त महासागरमा अवतरण गरायो । गत वर्षको ५ जनवरीमा पनि उसले हाइड्रोजन बमको र गएको अगस्त २९ मा पनि उसले यस्तै क्षेप्यास्त्र परीक्षण गरेको थियो । १४ सेप्टेम्बरमा उत्तर कोरियाले जापानलाई समुद्रमा डुबाइदिने र अमेरिकालाई खरानीको थुप्रोमा परिणत गरिदिने चेतावनी दियो । सेप्टेम्बर १५मा नै कांगा कोङ् र डेभिड ट्वीडले ब्लुमबर्गमा उल्लेख गरेअनुसार दक्षिण कोरियाली राष्ट्रपति मुन जाएइनले उत्तर कोरियाविरुद्ध आजसम्मकै सबैभन्दा कडा प्रतिक्रिया दिँदै दक्षिण कोरिया र उसका मित्रशक्तिविरुद्ध उत्तर कोरियाले उत्तेजक क्रियाकलाप जारी राखेमा उत्तर कोरियालाई धुलोपीठो पारिदिन आफ्नो मुलुक समर्थ रहेको बताए । अमेरिकी राष्ट्रपति डोनाल्ड ट्रम्पले उत्तर कोरियाविरुद्ध सम्पूर्ण आक्रमणको तयारी भइसकेको र उसलाई भष्म गरिदिने धम्की दिए । त्यसको लगत्तै उत्तर कोरियाले अर्को चार क्षेप्यास्त्र परीक्षण गर्ने चेतावनी दियो । सीएनएनका अनुसार उत्तर कोरियाली क्षेप्यास्त्र सात सय ७० किलोमिटरमाथि आकासमा पुगेर तीन हजार सात सय किलोमिटरको दूरीमा अवतरित भएको थियो । क्षेप्यास्त्र परीक्षण हुनेबित्तिकै जापानले सो क्षेत्रका आफ्ना नागरिकलाई सुरक्षित स्थानमा जान आह्वान गरेको पनि सीएनएनले जनाएको छ । उत्तर कोरियाको उक्त क्षेप्यास्त्र आकासमा नै रहेको समय पारेर दक्षिण कोरियाले पनि आफ्नो शक्ति प्रदर्शन गर्ने उद्देश्यले क्षेप्यास्त्र प्रक्षेपण गरेको थियो। एडम टेलरले गत वर्षको जनवरी ६ मा वासिंटन पोस्टमा उल्लेख गरेअनुसार अमेरिका, रूस, चीन, बेलायत र फ्रान्स मात्रै हाइड्रोजन बम भएका मुलुकहरूमा गनिन्छन् । इजरायल, भारत र पाकिस्तानसँग त्यस्ता बम भएको अनुमान छ । हाइड्रोजन बम सामान्य आणविक बम भन्दा हजारौं गुणा बढी विध्वंसात्मक हुने र त्यसका लागि उन्नत र जटिल प्राविधिक क्षमता आवश्यक हुने भएकोले उत्तर कोरियाको त्यस्तो क्षमताबारे अन्तर्राष्ट्रिय क्षेत्रबाट सन्देह व्यक्त गरिएको भए पनि उत्तर कोरियाले त्यस्तो क्षमता आर्जन गरेको बारे नकार्न नसकिने विज्ञहरूको मत छ । उत्तर कोरियालाई उसको राष्ट्रिय सुरक्षाको अन्तर्राष्ट्रिय प्रत्याभूति दिएर स्वेच्छिकरूपमा क्रमशः आणविक निशस्त्रीकरणमा सहमत बनाउनुको विकल्प देखिँदैन । सरल भाषामा भन्दा आणविक बमहरूमा दुई तरिकाबाट विस्फोटन गराइन्छ  एउटामा युरेनियम वा प्लुटोनियम अणुलाई ठूलो शक्तिको प्रहारले फुटाएर ती युरेनियम वा प्लुटोनियमका अणुहरूमा निरन्तर फुटिरहने क्रिया सञ्चालन गराइन्छ । त्यही क्रियाबाट विराट परिमाणमा विध्वंशात्मक ऊर्जा या क्षमता उत्सर्जित हुन्छ । यस्तो बमलाई आणविक बम भनिन्छ । अर्कोमा तिनै युरेनियम वा प्लुटोनियमका अणुहरूले रेडियो सक्रिय हाइड्रोजनका अणुहरूमा ठूलो शक्तिले प्रहार गर्दा रेडियो सक्रिय हाइड्रोजनका अणुहरू आपसमा जोडिन आउँछन् । त्यो क्रिया निरन्तर जारी रहन्छ । स्वभावैले अलग रहने हाइड्रोजनका अणुहरूलाई आपसमा मिलाउन ठूलो परिमाणको शक्ति आवश्यक पर्ने भएकाले आणविक विस्फोटबाट नै त्यस्तो शक्ति प्राप्त गरिन्छ । हाइड्रोजनका अणुहरूलाई आपसमा मिलाउन गराइने निरन्तर विस्फोटन र फेरि हाइड्रोजनका अणुहरू आपसमा मिल्दा हुने निरन्तर विस्फोटबाट पैदा हुने असीमित परिमाणको विध्वंसात्मक शक्ति आणविक बमले उत्पादन गर्ने त्यस्तो शक्ति भन्दा हजारौंहजार गुणा बढी हुने बताइएको छ । हाइड्रोजन बम बन्ने विधिबाटै सूर्य र ताराहरूमा निरन्तर विस्फोटद्वारा ताप तथा प्रकाश उत्सर्जन भइरहेको हुन्छ । संक्षेपमा भन्दा आणविक बममा अणुहरूलाई टुक्य्राएर र हाइड्रोजन बममा अणुहरूलाई परस्पर जोडेर विध्वंसात्मक शक्ति पैदा गरिन्छ । एउटामा फिसन प्रविधि र अर्कोमा फ्युजन प्रविधि उपयोग गरिएको हुन्छ । अर्को महत्वपूर्ण भनेको आणविक वा हाइड्रोजन बम बोकेर निश्चित लक्षमा प्रहार गरेर विध्वंश मच्चाउने क्षमता हो । मूलतः त्यो काम छोटा, मध्यम र लामो दूरीका क्षेप्यास्त्रहरूले गर्दछन् । त्यस्ता क्षेप्यास्त्रमा जडान गर्न सकिने सानो आकारका तर शक्तिशाली आणविक वा हाइड्रोजन बम निर्माण गर्ने क्षमता भएकाहरू पूर्ण आणविक क्षमताका राष्ट्र मानिन्छन् । उत्तर कोरियाले आफूलाई त्यस्तो पूर्ण क्षमताको आणविक राष्ट्र बताउँदै आएको छ र विज्ञहरूले त्यसलाई अस्वीकार गरेका छैनन् । चोए सङ हुनले सेप्टेम्बर २ मा न्युयोर्क टाइम्समा लेखेअनुसार उत्तर कोरियाले हाइड्रोजन बमलाई लक्षमा प्रहार गर्ने अन्तरमहाद्विपीय क्षेप्यास्त्र समेत विकास गरिसकेको छ । छ जना विख्यात लेखक र विश्लेषकहरूले यही सेप्टेम्बर ३ मा न्युयोर्क टाइम्समा लेखेअनुसार उत्तर कोरियाले आफ्नो क्षेप्यास्त्रद्वारा क्यालिफोर्नियासम्मलाई लक्ष गर्नसक्छ । आफ्ना क्षेप्यास्त्रमा उसले विकास गरेका आणविक र हाइड्रोजन बम फिट गर्ने प्रविधि आर्जन गरेको छ कि छैन भन्ने बारेमा भने उनीहरू स्पष्ट हुन सकेका छैनन् । अर्को कुरा आणविक बमले एउटा निश्चित क्षेत्रमा प्रहार गर्दा लक्ष चुक्न जाने र कम क्षति पुर्याउन सक्ने तर हाइड्रोजन बमको विस्फोटक क्षमता हजारौं गुणा ठूलो र विध्वंसात्मक क्षमता ज्यादै विस्तारित भएर ठूलो भूभागलाई ध्वस्त पार्ने भएकोले लक्ष चुकेमा पनि शत्रु राष्ट्रमा पुग्ने नोक्सानी भने कम हुँदैन । १ अमेरिका र चीन दुवैविरुद्ध लक्षित उत्तर कोरियाको आणविक कार्यक्रम उत्तर कोरियाली अधिकारीहरू इराकी राष्ट्रपति सद्दाम हुसेन र लिबियाई राष्ट्रपति मोहमर गद्दाफीले यस्तै आर्थिक प्रतिबन्धको डर तथा राहत र सहयोगको लोभमा आफ्नो सत्ता र प्राण गुमाउन पुगेको मान्दछन् । त्यसैले अमेरिकी मुख्य भूमिमा आणविक प्रहार गर्ने क्षमताले मात्रै आफ्नो मुलुकविरुद्ध अमेरिकी सैनिक हस्तक्षेपलाई रोक्न सकिनेमा विश्वस्त भएर उनीहरूले त्यस्तो आणविक र क्षेप्यास्त्र प्रणाली विकास गरेको बताउने गरेका छन् । इभान ओस्नोसले दी न्युयोर्करको नवीनतम अंकमा एक उच्च उत्तर कोरियाली अधिकारीलाई उद्धृत गर्दै लेखेअनुसार उनको मुलुक पनि निरोधात्मक युद्ध लड्ने सामथ्र्य राख्छ र आवश्यक परे ३० लाख मानिस उत्तर कोरियाको पक्षमा स्वयंसेवकको रूपमा युद्ध लड्न तम्तयार छन् । निज अधिकारीका अनुसार उत्तर कोरिया कमजोर भएकैले उसले विगतमा धेरै पीडा बेहोर्न वाध्य भएको थियो । शान्तिपूर्वक बाँच्नका लागि पनि न्यूनतम प्रतिरक्षा सामथ्र्य आवश्यक हुने र उनको मुलुक त्यस्तो क्षमता आर्जन गरिरहेको उनले बताएका छन् । उनको भनाइ भन्दै ओस्नोसले लेखेका छन्, 'उत्तर कोरिया भूगोल र जनसंख्याको आधारमा सानो छ तर आत्मसम्मानको आधारमा संसारको सबैभन्दा शक्तिशाली छ र मुलुकको प्रभुसत्ता र स्वाभिमानको रक्षाका लागि मृत्युवरण गर्न उत्तर कोरियालीहरू किन्चित पछि पर्दैनन् ।' उत्तर कोरियाको ९० प्रतिशत व्यापार चीनसँग हुने गरेकोले चीनले उत्तर कोरियामाथि आफ्नो प्रभाव उपयोग गर्नुपर्छ भन्ने मत अमेरिकी राष्ट्रपति ट्रम्प र उनका मुख्य सहयोगीहरूले राखेका छन् । उत्तर कोरियाको कार्यशैली र आणविक क्षमताले चीनको राजनीतिक, आर्थिक र सैन्य सुरक्षामा चुनौती थपिरहेको एवं क्षेत्रको दीर्घकालीन सुरक्षा र शान्तिमा नै चीनको दीर्घकालीन हितको पनि सुरक्षा हुनेबारे अमेरिकी विदेशमन्त्री रेक्स टिलेर्सन र रक्षामन्त्री जेम्स म्याटिसले गएको अगस्त १३ मा वाल स्ट्रिट जर्नलमा प्रकाशित संयुक्त लेखमा समेत उल्लेख गरेका थिए । तर टिलेर्सन र म्याटिसले सम्भवत के नबुझेको वा बुझ पचाएको देखियो भने उत्तर कोरियाली शासक किम जोङ उन चीनसँग पनि एउटा दुरीमा रहन चाहन्छन् । डिसेम्बर २०११ मा सत्ता ग्रहणपछि उनी आजसम्म चीन भ्रमणमा गएका छैनन् । आवश्यक परेमा चिनियाँ दबाब, प्रभाव र हस्तक्षेप अस्वीकार गर्ने बलियो संकेत पनि उनले दिइरहेका छन् । किमले उत्तर कोरियाका दोस्रा सबैभन्दा शक्तिशाली नेता, आफ्ना फुपाजु तथा आफ्ना बाबु किम जोङ् इलका निकट सहयोगी र चीनका निकट मानिने जनरल जङ थोङ थाएकलाई कठोर मृत्युदण्ड दिएर त्यसलाई पुष्टि समेत गरेका छन् । निक्के एसियन रिभ्युसहित ब्रिटिस दैनिकहरूदी टेलिग्राफ, डेली मेल र अमेरिकी फक्स टेलिभिजनलगायतका अन्तर्राष्ट्रिय समाचार माध्यमहरूले उल्लेख गरेअनुसार जनरल थाएकको चिनियाँ नेताहरूका निकट थिए, दुई मुलुकबीचको विश्वासपूर्ण सम्बन्धका महत्वपूर्ण कडी थिए । १७ अगस्त २०१२ मा चीन भ्रमणमा रहेको समयमा उनले चिनियाँ राष्ट्रपति हु जिन्ताओसमक्ष किम जोङ उनलाई हटाएर उनको ठाउँमा उनका अर्की आमा पट्टिका दाजु किम जोङ नामलाई सत्तारुढ गराउन सहयोग मागेका थिए । त्यतिखेर केही आन्तरिक राजनीतिक चुनौती झेलिरहेका राष्ट्रपति हुले आफ्ना उच्चाधिकारीहरूसँग परामर्शपछि उनलाई निर्णय दिने बताए । तर पोलिटब्युरो सदस्य तथा चीनको आन्तरिक सुरक्षा मामिला प्रमुख र उत्तर कोरियाका उच्चाधिकारीहरूसँग किमका बाबुको पालादेखि नै बृहत सम्पर्क विकास गरेका झाओ योङ काङले उत्तर कोरियाली शासक किमलाई चिनियाँ राष्ट्रपति र जनरल जाङ सोङ थाएकबीच भएको कुराबारे जानकारी दिए । त्यसैको परिणाम जनरल थाएकलाई मृत्युदण्ड दिइयो । किम जोङ नामको यसै वर्षको फेब्रअरी १३ मा कुवालालम्पुर विमानस्थलमा दुई उत्तर कोरियाली सुरक्षा एजेन्टहरूले स्नायु प्रणालीमा घातक असर पुर्याउने ग्यास सुँघाएर हत्या गरिदिए । विज्ञहरूका अनुसार किम जोङ नाम र जनरल थाएक दुवै उत्तर कोरियामा राजनीतिक र आर्थिक सुधारका प्रवल समर्थक थिए । २१ अगस्त २०१७ मा कात्सुजी माकाजावाले निक्के एसियन रिभ्युमा विभिन्न स्रोतहरूका आधारमा उल्लेख गरेअनुसार चीन र उत्तर कोरियाबीचको सम्बन्ध बाहिर सतहमा देखिए जस्तो घनिष्ट र सुखद् छैन । उत्तर कोरियामाथिको चीनको अर्धऔपनिवेशिक चरित्रको वर्चस्वलाई चुनौती दिन र चीनसँग समान हैसियतको सम्बन्ध स्थापना गर्ने रणनीतिक उद्देश्यले पनि उत्तर कोरियाले आफ्नो परमाणु हतियार र क्षेप्यास्त्र विकास कार्यक्रम सञ्चालन गरेको हो । यही सामथ्र्यको बलमा अमेरिकासँग दौत्य सम्बन्ध स्थापना गरेर चीनमाथिको अत्यधिक निर्भरता अन्त्य गर्न पनि उत्तर कोरियाले छिटोछिटो आणविक र क्षेप्यास्त्र परीक्षण गरिरहेको माकाजावाको मत छ । माकाजावाले के कुरामा पनि ध्यानाकर्षण गराएका छन् भने उत्तर कोरियाले आफ्नो आणविक वा हाइड्रोजन बम र क्षेप्यास्त्र परीक्षण गर्दा चीनले बेल्टरोड वा ब्रिक्स शिखर सम्मेलन जस्ता अन्तर्राष्ट्रिय महत्वका अवसरहरूको समयलाई चयन गर्ने गरेको छ । त्यसो गरेर उत्तर कोरियाले चीनतर्फ खिचिएको विश्वको ध्यान आफूतर्फ तानेर बेइजिङलाई ओझेलमा पारिदिने गरेको छ । त्यो संयोग मात्र हुन सक्दैन भनेर माकाजावा लेख्दछन् । २ संकटको चुरो र समाधानको मार्गचित्र उत्तर कोरियाको सीमाना दक्षिण कोरिया, चीन, रूससँग जोडिएको छ । जापान उसको जल सीमानामा छ । अमेरिका दोस्रो विश्व युद्धदेखिनै उक्त क्षेत्रमा विशाल सैन्य सामथ्र्यसहित उपस्थित छ । दोस्रो विश्व युद्धअघि कोरियाली प्रायद्वीपमाथि जापानी आधिपत्य थियो । जापानको पराजयपछि उत्तरी भागमा सोभियत र दक्षिणी भागमा अमेरिकी नियन्त्रण स्थापना भयो । ती दुई भाग नै उत्तर र दक्षिण कोरिया हुन् । जुन १९५० मा उत्तर कोरियाले दुवै कोरियालाई एकीकरण गर्ने उद्देश्यले दक्षिणमाथि आक्रमण गर्यो । चीन उत्तर र अमेरिका दक्षिण कोरियाको पक्षमा युद्धरत भए । चालीस लाख मानिस मारिए । त्यसरी मारिनेमा एक लाख असी हजार चिनियाँ र ५४ हजार अमेरिकी सैनिक समेत थिए । दक्षिण कोरियाको तुलनामा १९५० मा उत्तर कोरिया शक्तिशाली थियो । त्यसैले दक्षिणलाई मिलाएर कोरियाको एकीकरण गर्न चाहन्थ्यो । तर दक्षिणलाई त्यो स्वीकार भएन । आज दक्षिण कोरिया राजनीतिक, आर्थिक र सैनिक आधारमा उत्तरको तुलनामा धेरै शक्तिशाली छ र आफ्नो नेतृत्वमा कोरियाको एकीकरण चाहन्छ । तर शक्तिशाली दक्षिणसँगको एकीकरण आज उत्तरको प्राथमिकतामा छैन । ऊ आफ्नो राजनीतिक पहिचानसहित अलग राष्ट्रकै रूपमा रहन चाहन्छ । न्युजिल्यान्डका विख्यात एसिया विज्ञ टिम बेअलले आफ्नो 'क्राइसिस इन कोरिया' नामक पुस्तकमा उल्लेख गरेअनुसार वर्तमानमा चीन पनि दक्षिण कोरियाकै नेतृत्वमा कोरियाको एकीकरण चाहन्छ । तर अमेरिकी हस्तक्षेपबिना त्यो सम्भव छैन । चीनले त्यस्तो हस्तक्षेप आफूलाई स्वीकार्य नहुने बताउँदै आएको भए पनि त्यो उसको सैद्धान्तिक स्थिति मात्रै हो । विगतमा जापानबाट आक्रमण बेहोरेको र रूसबाट झन्डै आणविक प्रहार बेहोरेको चीन वर्तमान शक्ति सन्तुलनमा परिवर्तन चाहँदैन । त्यसैले क्षेत्रमा ऊ अमेरिकी सैन्य उपस्थितिविरुद्ध छैन । उसको अमेरिकासँगको रणनीतिक असहमति आफ्ना केही क्षेत्रीय सरोकारका सवालमा मात्र हो । क्षेत्रमा अमेरिकी अनुपस्थितिले आमन्त्रण गर्ने रिक्ततालाई भर्न चीन, रूस, जापान र भारत जस्ता मुलुकहरूले एक्लै वा अर्को मुलुकसँग मिलेर प्रतिष्पर्धा गर्दा निर्माण हुने रणनीतिक टकराहटले ल्याउने क्षेत्रीय अस्थिरता र असुरक्षालाई चीनले राम्रोसँग बुझेको छ । उता अमेरिका पनि उत्तर कोरियाको सवालमा आफू बढी जोखिम लिन तयार नभएकोले उत्तर कोरियाको आणविक महत्वाकांक्षाविरुद्ध चीन प्रहरी भूमिकामा उभियोस् भन्ने चाहन्छ । उत्तर कोरियामाथि अत्यन्त कठोर प्रतिबन्ध लगाउनमा आफ्नो सहमति रहेमा उत्तर कोरियामाथिको चिनियाँ प्रभाव समाप्त हुने, उसको आणविक दुस्साहसमाथि नियन्त्रण गर्न नसकिने तथा आर्थिक प्रतिबन्धका कारण जीवन कष्टकर हुँदै जाने अवस्थामा लाखौं उत्तर कोरियालीहरू सीमा पार गरेर चीन पस्ने सम्भावनालाई मध्यनजर गरेर मात्रै बेइजिङले उत्तर कोरियाविरुद्धको कठोर प्रतिबन्धविरुद्ध आफ्नो मत व्यक्त गर्दै आएको छ । मुख्य कुरा, सम्पूर्णस्तरको आणविक क्षमता आर्जनका सबै चरण पार गरिसकेको उत्तर कोरियालाई सैन्य बलकै भरमा आणविक क्षमताविहीन राष्ट्र बनाउनु झन्डै असम्भव देखिन्छ । अर्को, राष्ट्रसंघले आर्थिक नाकावन्दी घोषणा गरेयता नै उत्तर कोरियाले पाँचवटा परीक्षण गरिसकेकोले नाकाबन्दी सम्भवतः समाधान होइन । उत्तर कोरियामाथि सैनिक हस्तक्षेपगरेर उसको आणविक क्षमतालाई ध्वस्त बनाउने सम्भावनाबारे अमेरिकी अधिकारीहरूले उल्लेख गरिरहे पनि १९५०५३को कोरिया युद्धसहित भियतनाम, अफगानिस्तान, इराक, लिबिया जस्ता उदाहारणमाझ उत्तर कोरियामाथि आक्रमण गर्ने निर्णय गर्न अमेरिकालाई सजिलो छैन । त्यसमाथि त्यस्तो कारबाहीमा सानो चुक रहेमा पनि त्यसको मूल्य दक्षिण कोरिया, जापान, अमेरिका वा सम्पूर्ण विश्वले अकल्पनीयरूपमा बेहोर्नपर्ने अवस्थालाई नकार्न सकिन्न । अप्रिल १९६९ मा उत्तर कोरिया निकटको हवाई क्षेत्रमा पर्यवेक्षण उडानमा रहेको अमेरिकी विमान इसी १२१ र जनवरी १९६८ मा अमेरिकी जासुसी जहाज पोएब्लोको नियति पनि विश्वसामु छ । सम्भावित उत्तर कोरियाली आणविक आक्रमणविरुद्ध दक्षिण कोरिया, जापान, अमेरिकाका प्रशान्त महासागर स्थित गुवाम, हवाई र अलास्कालगायत अमेरिकाको मुख्य भूमिमा शक्तिशाली क्षेप्यास्त्र प्रतिरक्षा प्रणाली स्थापना गर्नु आर्थिक आधारमा पनि दुसाध्य देखिन्छ । सम्भावित त्यस्तो आणविक हतियारसहितको क्षेप्यास्त्रलाई प्रहार गर्नबाट नै रोक्नु र बीचैमा तिनलाई नष्ट गर्ने उद्देश्यले अवलम्बन गरिने आक्रामक वा प्रतिरक्षात्मक प्रहार पनि पूर्ण सुरक्षित हुन सम्भव छैन । अझ महत्वपूर्ण कुरो उत्तर कोरियाका आणविक हतियार भण्डारण भएका सबै स्थान पहिचान गरेर तिनलाई निष्क्रिय पार्न सकिनेबारे अमेरिकालगायतका कुनै मुलुक निश्चिन्त छैनन् । त्यसैले उत्तर कोरियालाई उसको राष्ट्रिय सुरक्षाको अन्तर्राष्ट्रिय प्रत्याभूति दिएर स्वेच्छिकरूपमा क्रमशः आणविक निशस्त्रीकरणमा सहमत बनाउनुको विकल्प देखिँदैन । जापानदेखि चीनसम्मका भूमण्डलीय अर्थतन्त्रको अभिन्न अंग बनेका विराट अर्थतन्त्रहरूको स्थिरता र सुरक्षा सम्पूर्ण विश्वको स्थिरता र सुरक्षासँग अभिन्न छ । उत्तर कोरियाली संकटमा सरोकार भएका मुलुकहरूउत्तर र दक्षिण कोरिया, चीन, रूस, अमेरिका र जापानबीच २००३मा सुरु भएको वार्तालाई पुनः क्रियाशील गराएर उत्तर कोरियाको स्थिरता र सुरक्षाबारे उसलाई आश्वस्त पार्नु नै उनीहरूको दायित्व बन्दछ । त्यस्तो आश्वासनलाई अन्तर्राष्ट्रिय प्रत्याभूति दिने र आणविक कार्यक्रम परित्याग गरेबापत पर्याप्त क्षतिपूर्तिसहितको सन्धिले उत्तर कोरियालाई क्रमशः उदार राजनीति र अर्थतन्त्रतर्फ अवतरण गराएर विश्व व्यवस्थासँग उसको एकीकरणलाई सहज बनाउने विश्वास गर्न सकिन्छ । बुझ्नुपर्छ, उत्तर कोरियाविरुद्धका चेतावनी, नाकावन्दी र विश्व व्यवस्थासँग उसलाई जोड्नमा देखाइएका उपेक्षाहरूले त्यहाँका जनतालाई त्यहाँको अनुत्तरदायी र पारिवारिक अधिनायकवादी शासनको विकल्पबारे सोच्नै दिइरहेको छैन । नेपाल शिक्षक संघका पूर्व अध्यक्ष भट्टराई हाल नेपाल इन्स्टिच्युट फर स्ट्र्याटिजिक स्टडिज (निस) सँग सम्बद्ध छन् ।"
दोस्रो अरुणिमा कपको उपाधि आयोजकले नै राख्यो,"काठमाडौं : अन्तर विद्यालय स्तरीय ६ए साइट पुरुष फुटबल प्रतियोगिताको उपाधि आयोजक अरुणिमा माविले जितेको छ। मंगलबार सम्पन्न फाइनल खेलमा बुद्ध सेकेण्डरी स्कुलमाथि ५१ को फराकिलो जित निकाल्दै अरुणिमाले उपाधि जितेको हो। फाइनल खेलमा अरुणिमाका कप्तान स्पन्दन बरालले ३ गोल गरे भने क्षीतिज गुरुङ तथा साब्दिक सिम्खडाले ११ गोल गरे। दोस्रो स्थानमा चित्त बुझाएको बुद्ध सेकेण्डरी स्कुलका लागि सान्त्वना गोल पेम्बा लामाले गरे। प्रतियोगितामा वेस्ट गोलकिपर, वेस्ट डिफेन्डरको उपाधि अरुणिमाका स्पन्दन बराल, सज्जल दाहाल र क्षीतिज गुरुङले जिते भने वेस्ट प्लेयर बुद्ध सेकेण्डरीका पेम्बा लामा बने। प्रतियोगितामा राजधानीका १८ टिमको सहभागीता रहेको थियो। असोज ३ अर्थात् संविधान दिवशको अवसरमा सम्पन्न प्रतियोगिताको समापन कार्यक्रममा अरुणिमा शैक्षिक प्रतिष्ठानका कार्यकारी प्रिन्सिपलले विजेता टिमलाई बधाई दिए। कार्यक्रमका प्रमुख अतिथि काठमाडौं महानगरपालिका वडा न नम्बर ६ का अध्यक्ष दीपेन्द्र लामा तथा काठमाडौं जिल्ला फुटबल संघका उपाध्यक्ष मजेश शाक्यले पुरस्कार वितरण गरे। अरुणिमा स्कुलले खेलकुद मार्फत् विद्यार्थीको प्रतिभा प्रष्फुटनका लागि अघिल्लो वर्षदेखि अरुणिमा अन्तर विद्यालय फुटबल प्रतियोगिता सुरु गरेको विद्यालयका ईसीए सहायक संयोजक खेमराज ढकालले जानकारी दिए।"
सुरवीर बने बुद्धिचाल च्याम्पियन,"भक्तपुर : बुद्धिचालका राष्ट्रिय खेलाडी सुरवीर लामाले भक्तपुरमा मंगलबार सकिएको राष्ट्रिय र्यापिड रेटिङ बुद्धिचाल प्रतियोगिताको उपाधि जितेका छन्।नेपाल क्रान्तिकारी युवा संघको २७ औं स्थापना दिवसको अवसरमा आयोजित प्रतियोगितामा ६ दशमलव ५ अंकका साथ प्रथम हुँदै लामाले उपाधि हात पारेका हुन्। स्वीस लिगअन्तर्गत खेलाइएको सात राउण्डको स्पर्धामा लामाले ६ जना प्रतिद्वन्द्वीलाई माथ खुवाएका थिए भने एकजनासँग अंक बाँडेका थिए। जसअनुसार प्रतियोगिताको सुरुवाती राउण्डमै लामा चितवनका सुमित पन्तसँग बराबरीमा रोकिएका थिए। सुरुवाती राउण्डमै बराबरीमा रोकिएपछि सम्हालिएका लामाले बाँकी ६ वटै राउण्डमा प्रतिद्वन्द्वीलाई माथ खुवाउँदै अन्ततः उपाधि जित्न सफल भए। उनले उपाधिसँगै पन्ध्र हजार नगद पुरस्कारसमेत हात पारे। २०८० रेटिङ प्वाइन्ट रहेका लामाले उक्त प्रतियोगिताबाट २६ अंक बटुल्न सफल भएको आर्विटर निरञ्जन प्रजापतिले जानकारी दिए। प्रतियोगितामा ५ दसमलव ५ अंक ल्याउन सफल धनुषाका हिमाल लामा दोस्रो भए। पहिलो दिन भएका तीन राउण्डमा अविजित रहेका लामा पाँचौं राउण्डमा क्षितिज भण्डारीसँग बराबरीमा रोकिँदा छैटौं राउण्डमा च्याम्पियन सुरवीर लामासँग हारे। चौथौ र सातौ राउण्डमा भने क्रमशः भक्तपुरका भेट्रान गणेशमान दुवाल र चितवनका सुमित पन्तलाई माथ खुवाए। उपविजेता बन्न सफल लामाले सात हजार पाँच सय रुपैयाँ नगद पुरस्कारमा चित्त बुझाउन बाध्य भए। उनले ४१ रेटिङ प्वाइन्ट पाए। त्यस्तै समान ५५ अंक ल्याउन सफल काभ्रेका क्षितिज भण्डारी, दोलखाका आशिष फुयाल, भक्तपुरका गणेशमान दुवाल, काठमाडौंका प्रथम फिडे मास्टर मनिष हमाल र भक्तपुरका निर्मल सुवाल क्रमशः तेस्रो, चौथो, पाँचौं, छैटौं र सातौं भए। तेस्रो हुने भण्डारीले चार हजार, चौथो हुने फुयालले तीन, पाँचौं हुने दुवालले दुई र छैटौं तथा सातौं हुने हमाल र सुवालले एकएक हजार रुपैयाँ नगद पुरस्कार पाए। समान ४ दसमलब ५ अंक ल्याउने चितवनका सुमित पन्त, भक्तपुरका विक्रम चोकामी र धनुषाका सुशील चौधरी क्रमशः आठौं, नवौं र दसौं स्थानमा रहेका। उनीहरुले जनही एकएक हजार रुपैयाँ हात पारे। त्यस्तै स्थानीय उत्कृष्ट बनेका विक्रम जतीले एक हजार पाँच सय रुपैयाँ नगद पुरस्कार जिते। उत्कृष्ट भेट्रान बन्न सफल नवीन तण्डुकार, उत्कृष्ट अनरेटेड बन्न सफल डीएस तुलाधर, उत्कृष्ट जुनियर बन्न सफल निकेन कुसाथा, उत्कृष्ट महिला खेलाडी बन्न सफल मतिना कुसी र उदीयमान खेलाडी बन्न सफल रुविन दुवाले पदकसहित जनही एकएक हजार रुपैयाँ पाए। प्रतियोगिताका विजेता, उपविजेतालगायतलाई नेपाल मजदुर किसान पार्टीका अध्यक्ष एवं सांसद नारायणमान बिजुक्छे शिल्ड, पदक, प्रमाणपत्रसँगै नगद पुरस्कार वितरण गरेका थिए। प्रतियोगितामा नेक्रायुसंघको केन्द्रीय खेलकुद समितिद्वारा आयोजित प्रतियोगितामा आठ जिल्लाका ३७ जना बुद्धिचाल खेलाडीहरुको सहभागिता रहेको समितिका संयोजक रामकृष्ण प्रजापतिले जानकारी दिए।"
