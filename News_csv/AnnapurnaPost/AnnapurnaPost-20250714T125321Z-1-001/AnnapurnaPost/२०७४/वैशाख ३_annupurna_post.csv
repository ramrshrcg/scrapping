शीर्षक,विवरण
सियोबिनाको सिलाइ र मियोबिनाको दाइँ,"इच्छा आवश्यकताअनुरूपको शरीर धारण वस्त्र परिधान' सिलाइ मेसिनले मात्र तयार गर्दैन । मेसिनमा टकटक टिप्दै जाने सियो हुनुपर्छ र सियोसँग खुटखुट खुट्दै जाने धागो आवश्यक हुन्छ । सफेद कोरा कपडामा आकार दिने र त्यसलाई चिटिक्क सुहाउने गरी निर्माण गर्ने काममा कुशल सिल्पी र पारखी सूचीकारको अझ ठूलो भूमिका हुन्छ । सियो, धागो, तुना, इँजार, टाँक बटम आदि सबैको संयोजन भएपछि र त्यसमा उचित काँटछाँट मिलाउने राम्रो सिउने मान्छे भएपछि त्यो तयार वस्त्र परिधानले मान्छे जिउडाललाई सुसज्जित पार्छ । टेलर मास्टर' को त्यस्तो सिलाइ कला' जनजनको आवरणमा मात्र हैन, मन र मगजमा पनि प्रभाव पार्छ । समाज, समुदाय र राष्ट्रको काँटछाँट गर्ने, नाप। नापो मिलाउने तथा सुहाउँदो गरी साजसज्जा मिलाउने काममा पनि त्यस्तै विविध विषय, विधि र कुशल सिल्पकारको खाँचो रहन्छ । जनजनको मन बुझेर राष्ट्रको सेवा, समृद्धि र चौतर्फी ध्यान दृष्टितर्फ लाग्नुपर्ने राष्ट्रका नेताहरूले पनि यावत् स्रोतसाधनको जोगाइ गरेर निर्माण रचना उत्पादन तथा सुन्दर संयोजन कार्यमा आफूलाई लगाउनुपर्छ । अनि नै व्यक्तिव्यक्तिको कलेबरमा राम्रो पोसाक सजिए झैं राष्ट्र र समाजको मुहारमा पनि शृंखार, शोभा झल्कन्छ । समाज र राष्ट्र पनि सफेद सपाट वस्त्रजस्तै हो त्यसलाई पनि अनेक नाप, नक्सा, विधि, प्रबन्ध र सिलाइबुनाइ गरेर आकारप्रकारमा उतार्नुपर्छ । समाजका अगुवा, राष्ट्रका राजनयिक नेता। प्रशासक, प्रबन्धक र व्यवस्थापक त्यस हेतुमा जाग्रत औजार हुन् । म राम्रो बनाउँछु, सुहाउने गरी सिलाउँछु आफ्नो तरिफदारी स्वयं गरेर मात्र हुँदैन । बितेका १२ वर्षभित्र नेपालमा त्यस्ता धेरै नेता अभियन्ता आए, तिनका थरीथरीका नाटक अभियान भए । तर जान्नु न बुझ्नुसँग भएका त्यस्ता चटकबाजी सियोबिनाको सिलाइजस्तो कैंची खेल मात्र भयो । कैंचीले काटकुट पारेर टुक्य्राउनु एउटा कला मात्र हो । राम्रो सिलाइका निम्ति गतिलो सियो धागो, गतिलो विविध बन्दोबस्त तथा शिल्प शैली नै हुनुपर्दछ । समावेशी, समानुपातिक, समाजवादउन्मुख संघीय लोकतान्त्रिक गणतन्त्र व्यवस्था भनेर शब्दका अनेक टालाटुली गाँसगुस पारेर नयाँ नौलो चहकिलो नेपालका कुरा बितेका १२ वर्षमा धेरैधेरै गरियो । टालाटुली गाँसेर बनाइएको र ल्याइएको त्यस्तो विधिविधानले कुनै सुशोभित मौलिक एवम् सारभूत परिधान दिन सकेको छैन । परिवर्तित नेपालको कलेबर निरन्तर नसुहाउँदो, टालटुलको र फाटेको आवरणमा देखिन्छ । टालटुलको टालुटुले सिलाइबुनाइ विसंगत विरूप परिवेश मात्रै देखाइरहेछ । यता फाट्यो त्यता सियो उता उध्य्रो त्यता टाल्यो गर्दैको फजितीमा १२ वर्षको यो अवधि गुज्रिएको छ । राम्रो कलमेसिन औजार र सियोधागो लिएर कुशल सिल्पले सिलाउन खोजे पो समाज र राष्ट्रको विधि व्यवस्थापन राम्ररी बन्छ । जता जेमा पनि सम्झौता, जस्तोमा पनि सहमति गरेपछि परिस्थिति कहाँ सुध्रिन्छ ? कहाँ के गर्दा के होला कसो होला भन्ने दिव्य सोच नराखी त्यो पनि ठीक त्यसो पनि ठीक भन्दै बिनामेसो कलकाँटा चलाएर सही कुरा कहाँ बन्छ ? हाम्रा कतिपय बुज्रुक नेताहरू अहिले भन्ने गर्छन् नेपाल जीर्ण उदांग हुँदै गयो । अनि यस्तो जीर्ण उद्विग्न अवस्थामा देशी शक्तिले हामीलाई हेप्दै लगे, पेल्दै लगे भन्ने अभिव्यक्ति पनि स्वयं उनीहरूकै पेटबोलीबाट प्रकट हुँदै आयो । आफ्नै प्रकारको सियो धागो लिएर जीर्ण समाज र विदिर्ण राष्ट्रको राम्रो सिलाइबुनाइमा लागेको भए अरूले गिज्याउने, च्यात्ने, चुँडाल्ने यस्तो अवस्था कसरी आउँथ्यो ? जनजनको अन्तर्मन नेपालीभरि यही कारण अहिले व्यग्र छ । राष्ट्रलाई समाजलाई सजाउनुपर्छ, सिलाउनुपर्छ परिधाम निर्माण र व्यवस्थापनबाट सिँगानुपर्छ । यतिखेर नेपालका जिम्मेवार पात्रहरूले हेक्का राख्नुपर्ने कुरा हो यो । अनि असल, फसल, उन्नत उत्पादन, व्यापक वितरण भण्डारण र सबैको भरणपोषणका निम्ति त्यस्ता जिम्मेवारहरूको ध्यान दृष्टिकोण लाग्नुपर्छ । यसका निम्ति हाम्रो आफ्नो प्राकृतिक स्रोतसाधनको प्रयोग, उपयोग गरेर हामीले हाम्रो भण्डार आफैं भर्नुपर्छ । भोग, रोग, शोक र अभाव दूर गर्न हामीले उत्पादनशील कर्म व्यवहारमा लाग्नैपर्छ । रोपाइँ नगरी दाइँ हाल्न खोज्नु हाम्रो नालायकी मात्र हो । लतरपतरको रोपाइँले अन्न भकारी भर्ने दाइँ गराउँदैन मुलुकको राजपाटमा रजाइँ गर्नेहरूले यसमा पनि ख्याल गर्नैपर्छ । अहिले रजाइँ गर्न र नेपालको प्रकृति शक्ति पद तथा लाभमा राइँदाँइँ गर्न त धेरै तम्सिन्छन् । तर स्वयं मियो नबनी र मियो उखाली गरिने दाइँ रजाइँ रमिते मात्र हुन्छ । त्यो कुरा व्यतीत १२ वर्षको ढुंग्रोभित्रको पुच्छरले देखाइरहेछ । हाम्रो निर्माण, निरूपण, समाधान र आपसी स्नेह संलापका हेतु हामीमा राष्ट्रिय एकता तथा समन्वयात्मक सद्भावनाको पनि टड्कारो आवश्यकता छ । यसै सन्दर्भमा हामीले सम्झनुपर्ने कुरा हो, मियोबिना दाइँ हुँदैन, बिनामियोको दाइँले फल दिँदैन । बितेका १२ वर्षमा एकपछि अर्को गरी परिवर्तन, नामान्तर, रूपान्तर र शब्दान्तरका लहरहरू त अए । तर त्यसले रूप, आकार, सारमा हामीलाई सार्न सकेन । दाइँमा अन्नबाली झराली एकत्रित रास खडा गर्न गोरुहरूलाई एउटै मियोमा गोलबद्ध पारेर रिङाउनु जरुरी हुन्छ । जब गोरुहरू नै कोही कुनातिर त कोही छेउतिर बिनाआबद्धता भौंतारिन्छन् भने दाइँ बरादो' को गीतगुञ्जनले मात्र के हुन्छ ? ख्वै ! यो १२ वर्षको भाँडभैलोपछि हामीले कुन्नि कस्तो विधिविधान खडा गर्यौं ? नेपालको गति र गन्तव्यकै अहिले अत्तोपत्तो छैन । हाम्रो राजनीति, हाम्रो संविधान, हाम्रो शासन व्यवस्था, हाम्रो प्रशासनप्रविधि विकास नीति र शिक्षा स्वास्थ्यको प्रणाली कुनै पनि स्पष्ट र दुरुस्त छैनन् । अँधेरी रातमा रहमा ढुंगा हानेसरि कुदिरहेछौं हामी, तर कता कसले कसरी कुँदाइरहेछ र हामी कहाँका मान्छे कहाँ पुग्दैछौं, पुग्नेछौं कुनै ठरठेगान छैन । समाजलाई कस्तो बनाउने र राष्ट्रलाई कुन विधि प्रविधिले कुन दिशामा लैजाने भन्ने हाम्रो कुनै भिजन नभएपछि भद्रगोल र भताभुंगको यस्तो चरण त खडा हुन्छ नै । हतारहतारको लहड र लटरपटरको लहरको हामीलाई सही ठाउँमा पुर्याउँदैन । बितेका १२ वर्षमा एकपछि अर्को गरी परिवर्तन, नामान्तर, रूपान्तर र शब्दान्तरका लहरहरू त अए, तर त्यसले रूप, आकार, सारमा हामीलाई सार्न सकेन । त्यसैले समाजलाई विधि, विधान र परिधानले सजाउन अनि राष्ट्रलाई एउटा दरो मियोमा आबद्ध गराई एउटै राष्ट्रिय नीतिको धागो डोरीबाट अघि बढाउन अब स्वाभिमानी सचेत नेपालीको ध्यान हुनुपर्ने देखिन्छ । आफैं हामी जुटौं, आफ्नै धराधममा आफ्नै खुट्टाले टेकौं अरू कसैलाई खेल्ने खेलाउने मौका नदिऔं भन्ने परम्परागत राष्ट्रिय भावना र तीतो अनुभूतिजन्य चेतना अब हामीमा जागृत हुनुपर्ने देखिन्छ । हाम्रो समय संवत्सर, परिवर्तन कालबेला र नववर्ष दुई हजार चौहत्तर विद्यमान सन्दर्भको नेपाली सोच पनि हो यो ।"
मधेसी मोर्चा र निर्वाचन,"तेस्रोपटक संविधान संशोधनको प्रस्ताव राख्दा पनि सरकार मधेसलाई फकाउन असमर्थ मात्रै होइन, निरिहजस्तो देखियो । मधेसकेन्द्रित राजनीतिक दलहरू मोर्चा र गठबन्धनका रूपमा प्रकट हुन्छ्न, उनीहरू निर्वाचनको लागि तयार छैनन्, यो उनीहरूको आन्तरिक समस्या हो । कुनै पनि दल अहिले हुन लागेको निर्वाचन जतिसुकै स्वतन्त्र र निष्पक्ष होस्, त्यससित उनीहरूको सरोकार छैन । आफू निर्वाचनमा जयपराजयको आकलन गर्न नसकेका कारण अहिल्यै निर्वाचन गरौं, दुई चरणमा गरौं, संविधानमा संशोधन गरेर गरौं या गर्दै नगरौं भन्ने मानसिकतामा छन् । संसद्को बैठक बहिष्कार गरेको त देखिन्छ, तर संसद् नै छोड्छु भन्ने आशयका बक्तव्य अहिलेसम्म सुन्नपढ्न पाइएको छैन । संसद्ले दिने थोरै सुविधा र केही हैसियतलाई दुत्कार गर्न सक्ने अवस्थामा पनि उनीहरू देखिँदैनन् । त्यसो भए के अब निर्वाचन हुँदैन ? मधेसलाई नमिलाई पनि निर्वाचन हुन्छ ? निर्वाचन हुन्छ र हुनुपर्छ । मुलुकको स्थापना नै भन्नुपर्छ, जसको निर्माण नागरिकको मताधिकार प्रयोग गरेरै भएको हो । त्यसमा मधेसलाई प्रतिनिधित्व गर्ने सांसदको संख्याले संसद्बाट एकपछि अर्को गरी आउँदै गरेका संशोधनका प्रस्तावहरू स्वतः पास हुन्छन् भन्ने कुराबाट मुक्त हुन सक्नुपर्छ । बृहत् राष्ट्रियता र देशप्रेमको चिन्तन गर्नेहरूले यो कुरा बुझ्नुपर्ने हुन्छ । सरकारलाई प्रतिपक्षसित कुरा गर्ने, छलफल गर्ने र सकभर सबैलाई मिलाएर संविधान कार्यान्वयन गर्ने कुरामा यथार्थमा सबैको साथ र सहयोग चाहिन्छ नै । प्रस्ताव जस्तोसुकै ल्याउँदा पनि अस्वीकार गर्ने शक्तिले आफूसित भएको वर्कतलाई निर्वाचनको माध्यमबाट स्थापित गर्नुपर्ने हुनेछ, यसमा दुईमत हुन सक्दैन । मधेसका धेरै दलहरू आफू निर्वाचन जित्ने विषयमा ढुक्क नभएकाले नै निर्वाचनका पक्षमा एकपछि अर्को अड्को ल्याउने यत्नमा छन् । निर्वाचनबाट आफ्नो वर्कत देखाउन सक्ने आँट नभएकाहरूले नै निर्वाचन बहिष्कारको नारा दिएका छन् । यसभित्र पनि अर्थात् मोर्चाभित्र पनि केही घटक निर्वाचनमा भाग लिनुपर्छ भन्नेहरू पनि छन्, केही बहिस्कार गर्नुपर्छ भन्नेछन् भने केही पृथकताको धम्की दिएर मुलुकलाई अनिर्णयको बन्धक बनाउँदै आफ्नो दृष्टि भने मुलुकबाहिरको साथ सहयोगप्रति बढी झुकाव रहेको देखिन्छ । मधेसकेन्द्रित दलहरूको ठोस अर्थमा आफैंमाझ पनि या त अस्पष्टता या पटकपटकको वाचा पनि आफैं तोड्दै गएको नेपाली जनमानसले स्पष्ट रूपमा बुझेको छ । भारतमा दिल्ली सरकार एकातिर, राजधानी क्षेत्रको सरकार अर्कोतिर र कतिपय राज्यहरूको विगतको निर्वाचनपछि त्यसलाई नै कसरी व्यवस्थित र दिल्लीप्रति उत्तरदायी बनाउने भन्ने विषयले नै दिल्ली स्वयं अहिले अन्योलको अवस्थामा पुगिसकेको छ । नेपालको निर्वाचनलाई असहयोग गर्ने या त्यसलाई भाँड्ने या भड्काउने यत्न नेपालका उत्तर, दक्षिण, पूर्व र पश्चिम सीमा जोडिएका राज्यहरू तिनका नेता प्रवक्ता मात्रै होइनन्, सिंगो समाज नै उद्वेलित हुन सक्ने सम्भावना देखिन्छ । देश अभिभाज्य रूपमा रहिरहन्छ, यसभित्रको मागमा पहिले आफ्नो देश प्रेम प्रकट रूपमा प्रदर्शित गर्न सक्नुपर्यो । त्यसपछि मात्र नागरिक हकका कुरा गर्न सुहाउँछ, होइन भने देश टुक्र्याउँछु, हामी पृथक् हुन्छौं, पहाडमधेस विभाजन गर्छौं भन्ने खालको रेखांकनले अब कोही कसैसित डराउँदैन । एउटा निर्वाचन टार्नु भनेको अब आउने पुस्ताको लागि राजनीति छनोटको विषय नहुन सक्छ । नुर हराएको अहिलेको मधेसबाहेकका दलहरू बलमिच्याइँ गरेर संविधानको संशोधन हुँदै मुलुकलाई स्थिरता दिन सक्नु भन्ने हिम्मत र आँटका साथ कोही देखिएका भने छैनन् । नेतृत्व त्यसलाई भनिन्छ, जसले समस्यालाई खुलस्त जनतासामु राखून्, त्यो अभिव्यक्तिले सिंगो मुलुकलाई कति हितअहित गर्छ भन्ने सोच कसैमा पनि छ भने नागारिक स्वतन्त्र छन्, उनैले एउटा निष्कर्ष ल्याउलान् । नेपाली समाज उत्तरदायी भएको देखिन्छ, तर केही विषयमा कतै काठमाडौं र दिल्लीमाझ कुनै एउटा साँच्चिकै सम्झौता भएको हो कि भन्ने जिज्ञासामै बसेको छ । भोलि प्रकट रूपमा देखिने र आजैदेखि आफूलाई एउटा निश्चित लोकतान्त्रिक, माध्यमका रूपमा उभ्याउन चाहने हरकोहीले घोत्लिनुपर्ने अवस्था अहिले नेपाली राजनीतिमा देखिएको छ । हुनुपर्ने के हो, कतिपटक र केको लागि सम्झौता गरिँदैछ, कति कुरा सम्पूर्ण नेपालीका लागि ग्राह्य होलान्नहोलान्, त्यो त संसद्मा प्रस्ताव आइसकेपछि मात्र बुझ्न सकिएला । भोलि हुने या बन्ने संसद्, जिविस परिषद् र गाउँगाउँमा राजनीतिक दलको माध्यमबाट गरिएका वाचाबन्धनले पनि धेरै कुरा निश्चित गर्छ । अहिलेसम्मको मात्र कुरा गर्ने हो भने संशोधनमाथि संशोधन प्रस्ताव दर्ता हुँदैमा यो शासन सत्ता फालेर अर्को कुनै शासनसत्ता स्थापित भइहाल्छ कि भन्ने भ्रमबाट सबै मुक्त हुनुपर्छ । मधेसकेन्द्रित दल चुनाव भन्ने शब्ददेखि नै भयभीत छ । चुनाव हुनेहरूलाई थाम्ने विषयजस्तो लागेको छैन । एकातिर चुनाव बहिस्कार गर्ने अर्कोतिर चारपाँच दललाई बलियो बनाएर त्यसरी मात्रै चुनावमा जाने रणनीतिमा पनि केही दल छन् । मोर्चामा धेरै दल आबद्ध भए पनि त्यसभित्र पनि अद्यापि विवाद छ । यो हुनुको पछाडि महत्ववपूर्ण कारण भनेकै मधेस र मधेसको समस्यालाई प्रतिनिधित्व गर्नेभन्दा पनि दलको अस्तित्व कसरी बचाउने भन्ने चिन्ता नै उनीहरूमाझको एउटा प्रमुख कारण हुन सक्छ । चार दल, ६ दल एकातिर भए पनि त्यसभित्रको सबैभन्दा ठूलो दल मानिने उपेन्द्र यादवले नेतृत्व गरेको दल भने त्यतातिर या उनले जाने सोच बनाएनन् या अरू मधेसका दलहरूले उनलाई आफ्नो दौंतरी मानेनन् । यो त उनीहरूको समस्या हो । उपेन्द्रले पनि केही पहाडका साथीहरू लिएर आदिवासी जनजाति, थारू, मुसलमान सबैको दल हो भन्ने प्रभाव छोड्ने यत्न गरे, जो अरू मधेसी दलहरूलाई स्वीकार्य थिएन । महन्थ ठाकुरको नेतृत्वको होस्, राजेन्द्र महतो, महेन्द्र यादव आदि आफ्नो दलभित्र अरू विजातिलाई छिर्न नदिने मानसिकतामा छन् । यो मानसिकताको अभिव्यक्ति कहिलेकाहीं पृथकतावादी सोचबाट ग्रसित भएको प्रतीत हुने मात्रै होइन, बेलाबेलाका उनीहरूका अभिव्यक्तिले समेत देखाउँछ। यथार्थमा नेपाल र नेपालीको संविधानले मधेसलाई प्रतिनिधित्व गर्नै नसकेको हो त (? ) भन्ने प्रश्न पनि उठ्ने गर्दछ । त्यसै हो भन्ने आशयको बुझाइ नेपालमा भारतीय राजदूतबाट दिल्लीमा प्रेसित भएकै हो । वर्तमान राजदूतले के गर्छन् त्यो हेर्न बाँकी नै छ । भर्खर नेपाल छोडेर गएका भारतीय राजदूत नेपालभारत सम्बन्धलाई अब आउने पुस्तासम्मको लागि एउटा चिन्ताको विषय भनेर छोडेर गए । नेपालजस्तो भारतको लागि सामारिक महत्ववको मुलुकमा लैनचौरबाटै नेपाली जनमानसलाई उद्वेलित गर्ने उनको यत्न यथार्थमा नेपालको ठूलो जनसंख्यालाई ग्राह्य हुन सकेन । नाफानोक्सानको हिसाबकिताब दिल्लीले नै गरोस् । नेपालले भने आफू उत्तरी छिमेकीबाट कति आश्वस्त हुन सकिन्छ भन्ने चिन्तामा समय अगाडि बढेको छ । अब मधेसले निर्वाचन स्वीकार गर्नु या अस्वीकार गर्नुले निर्वाचन रोकिनेजस्तो देखिँदैन । रैथाने मधेसीको अहिलेको पुस्ता यो निर्वाचनको विपक्षमा छैन । मधेसकेन्द्रित दलहरू त्यो पुस्ताले उनीहरूलाई धिक्कार्दै निर्वाचन उपयोग गर्ने हिसाबले अघि बढे भने अहिलेको मधेसी दलहरू पाखा लाग्ने खतरा छ भन्ने उनीहरूले बुझ्नुपर्छ । मधेसको रैथाने राष्ट्रवाद नेताहरूको दृष्टि अन्त्त्य भए पनि उनीहरू नेपाल केन्द्रित हुन् र छन् । नेतृत्व र मधेसको नयाँ पुस्ताको माझमा धेरै ठूलो खाडल अझै फराकिलो हुँदै जान्छ भन्ने हेक्का मधेसी नेताले बुझे बेसै हुन्छ । यो अवस्थामा चुनाव हुनै दिँदैनौं देखि लिएर शान्तिपूर्ण हिसाबले बहिष्कार गर्छौं भन्नेसम्मको रणनीतिमध्ये कुनचाहिँ नेपालको राजनीतिमा प्रभावित भएर आउँछ भन्ने मधेसी नेताले पनि बुझेका होलान् । अब आउने पुस्ताको नेतृत्वले पनि यो कुरो राम्ररी बुझेका छन् । हितअहित निरपेक्षतामा हुँदैन । सापेक्षिक हिसाबले अर्थमा मधेस, पहाड र हिमाल जोडेर हेर्ने एउटा पुस्ता मधेस मात्रै बेग्लै हो, अरू बेग्लै हुन् भन्ने घोर नश्लवादी सोचबाट असहमत हुन सक्छन् । त्यो अवस्थामा आजको नेतृत्वपंक्तिले आफ्नो अनुहार कहाँ गएर लुकाउने ? क्रान्ति र विद्रोहका कुरा गर्न सजिलो छ । टायर बाल्दा पनि क्रान्ति, चारवटा गाडी जलाउँदा पनि क्रान्ति, केही हजारको जुलुस निकाल्दा पनि क्रान्ति भन्ने कसैको सोच छ भने त्यसरी पुलकित हुनुपर्ने कारण सामान्यतः देखिँदैन । आन्दोलनको क्रममा एकजना मान्छे मर्दा ५० लाख पाइन्छ भन्ने उद्घोष पनि पूर्वीतराईमा गरियो । दुर्भाग्यवश मान्छे मारिए, कतिजनाले ५० लाख पाए थाहा भएन । आन्दोलन विस्तार गर्ने क्रममा मधेस एक प्रदेशको नारा' सहित कैलालीसम्म पुगेर घरका हतियार उठाऊ र राज्यमाथि प्रहार गर भन्ने उद्घोष गर्नेहरूको पछि लागेर नेपालका सुरक्षाकर्मीदेखि लिएर सानो एउटा बालकसमेत मारिनुपर्यो । त्यसको नेता भारतमा निर्वासित जीवन बिताइरहेका छन् । राज्यले उनीहरूलाई दिने क्षतिपूर्ति त दियो होला, तर रुपैयाँले मान्छेको जीवन न कहिले किनिएको छ न किन्नै सकिन्छ । मधेसी नेताहरूले अब बुझ्नुपर्ने एउटै कुरो बाँकी छ, देश अभिभाज्य रूपमा रहिरहन्छ, यसभित्रको मागमा पहिले आफ्नो देश प्रेम प्रकट रूपमा प्रदर्शित गर्न सक्नुपर्यो । त्यसपछि मात्र नागरिक हकका कुरा गर्न सुहाउँछ, होइन भने देश टुक्र्याउँछु, हामी पृथक् हुन्छौं, पहाडमधेस विभाजन गर्छौं भन्ने खालको रेखांकनले अब कोही कसैसित डराउँदैन । शक्ति त के कुनै महाशक्तिले अब कुनै पनि मुलुकको सीमा रेखा फेरबदल गर्न सक्ने सम्भावना छैन । सिंगै आउँदो पुस्तासित आफ्नो स्वार्थकेन्द्रित राजनीतिक बलमा खेलबाड नगर्नु नै मधेसी नेतालाई उचित होला ।"
वैदेशिक लगानी र अर्थतन्त्र,"२०७३ फागुन १९ र २० गते सरकारले नेपाल इन्भेस्टमेन्ट समिट २०१७' नामक अन्तर्राष्ट्रिय लगानी सम्मेलन आयोजना गरेर १४ खर्ब रुपैयाँ बढीको लगानी प्रतिबद्धता हासिल गरेको छ, जसमध्ये चीनले सबैभन्दा बढी आठ खर्ब ७९ अर्ब रुपैयाँको लगानी प्रतिबद्धता जनाएको छ, जुन नेपालको अबको आर्थिक विकासको राजमार्ग निर्माणको बाटोमा फराकिलोपन आएको संकेत पक्कै पनि हो । किनभने आर्थिक रूपले चीन विश्वको महाशक्ति बनिसकेको छ र ऊसँगको सहाकार्य नेपालको विकासको लागि बढी नतिजामूलक बन्न सक्छ । त्यसो त पछिल्लो समय एकाध राजनीतिक दलले आगामी केही दसकको विकासको लागि रणनीतिक कार्ययोजनारोडम्याप' कस्तो बनाउन सकिन्छ भन्नेमा बहस पनि थालेका छन् । यो नेपालमा राजनीतिक दलको राजनीतिक दर्शनमा विकास वा आर्थिक एजेन्डाले स्थान नपाएको आरोपको खण्डन पनि होला । राजनीतिक नेतृत्वको थाप्लोमा विकासको बाधक बन्ने गरेको ट्याग' मेटाउने एक कदम हुन सक्छ । आखिर जे भए पनि यसखाले अभ्यासलाई नेपालको विकास अर्थतन्त्रको आयामलाई गतिशील तुल्याउने यात्रातर्फको कोणबाट सकारात्मक नै मान्नुपर्छ । अब नयाँ तरिका र रणनीतिसहित नीतिगत, संरचनागत र समन्वयात्मक पहलकदमीमार्फत देशमा भित्रिने वैदेशिक लगानीको सही सदुपयोगको अवस्थाको सुनिश्चितता अपरिहार्य छ । त्यसो त नेपालको संविधान, २०७२ जारी भएपश्चात् नेपालमा लगानी वातावरणको सम्भावना बढेर गएको दाबी सरकारको छ । यसैबीच वैदेशिक लगानी नै नेपालको लागि आयात प्रतिस्थापन गरेर निर्यात क्षमता विस्तार गर्ने रणनीतिक औजार हो । तर वैदेशिक लगानीसँगै प्रविधिको हस्तान्तरण भने अनिवार्य सर्तका रूपमा लिन सक्नुपर्छ । नेपालको सीमित ग्रार्हस्थ्य बचत र बढ्दो आवश्यकताबीच सन्तुलत कायम गर्ने भरपर्दो माध्यम पनि वैदेशिक सहायतालगानी नै हो । किनभने अर्थतन्त्रको पुँजी अभावको पूर्ति नगरी विकासका पूर्वाधार खडा हुन नसक्ने स्थापित मान्यताको टेकोमा उभिएर सरकारले प्रतिबद्धतामा आएको वैदेशिक लगानीको सम्पूर्ण हिस्सालाई विद्यमान आर्थिक नीतिको पुनरावलोकन गरेरै भए पनि वा यसका अड्चन हटाएरै भए पनि भित्र्ययाउन सक्नुपर्छ । नेपालको प्राथमिकता प्राप्त क्षेत्रमा (जस्तैः ऊर्जा) लगानी गरेर त्यसको विकास प्रभावकारिता हासिल गर्न सकेको खण्डमा नेपालको आर्थिक विकासले पक्कै पनि फट्को मार्नेछ । साथै अर्थतन्त्र पनि आत्मनिर्भरताको बाटोमा अघि बढ्नेछ । हुन त नेपालको जाम भएर बसेको संकुचित अर्थतन्त्रलाई चलायमान बनाउनको लागि दाताद्वारा प्रतिबद्धता व्यक्त गरिएको वैदेशिक लगानी भित्र्ययाउने र त्यसको मौद्रिक मूल्य हासिल गर्नु नेपाली अर्थतन्त्रको प्रमुख चुनौती हो । लगानी सुरक्षणको अभावले प्रतिबद्धता व्यक्ति गरिएको लगानी विगतमा जसरी तुहिने हो कि भन्ने आशंका जीवितै रहेको सन्दर्भमा सरकारले लागानीका साथै वैदेशिक सहायता र प्रविधि हन्तान्तरणलाई केन्द्रीकरण गर्नुपर्दछ । त्यसो त हालका दिनमा वैदेशिक सहायता प्रवद्र्धनको लागि सरकारले धेरथोर चासो नदेखाएको भने होइन । वैदेशिक सहायता नीति २०५९' लाई प्रतिस्थापन गर्ने गरी विकास सहायता नीति २०७१' तथा विदेशी लगानी नीति २०७१' पनि तर्जुमा गरेको छ । ती कार्यान्वयन तहमा गइसकेका पनि छन् । यी नीतिका प्रमुख उद्देश्य भनेका नेपाल भित्रिने वैदेशिक सहायताको नतिजामुखी उपयोग गर्ने र त्यसबाट अर्थतन्त्रलाई आत्मनिर्भर बनाउन उत्पादनशीलता हासिल गर्ने हो । सँगै विदेशमा रहेका नेपाली र त्यहाँ उनीहरूले आर्जन गरेको सीप र क्षमतालाई औजार बनाएर नेपालमा लगानी भित्र्ययाउन सकिने सम्भावना पनि पर्याप्त छ । तर सरकारले सबैभन्दा बढी ध्यान दिनुपर्ने सवाल वा प्राथमिकतापूर्ण कार्य भनेको कर प्रणालीमा हेरफेर र सामयिक सुधार हो । साथै पूर्वाधार संरचना विकासको अवस्थाको सुदृढीकरण गरी लगानीको सुरक्षणमा सहजीकरण गरिदिनु पनि हो । आर्थिक सर्वेक्षण २०७२७३ ले आर्थिक वर्ष २०७१७२ मा ३६ अर्ब ३७ करोड रपैयाँ वैदेशिक अनुदानका रूपमा नेपाल भित्रिएको आँकडा प्रस्तुत गरेको थियो । नेपालको अर्थतन्त्र कमजोर अवस्थामा रहेकाले वैदेशिक अनुदान वा सहायता वा ऋणको अपरिहार्यता त छ । यो अवस्थाको थालनी सन् १९५२ बाट भएको हो, जसले आजसम्म निरन्तरता पाएको छ । भलै मुलुकको आर्थिक समृद्धिमा द्विपक्षीय र बहुपक्षीय सहायताको सार्थकता खोज्न सकेको खण्डमा त्यसले प्रभावकारिता हासिल गर्ने सामथ्र्य राख्छ । त्यसको लागि लगानीलाई व्यवस्थित पार्ने कदमको रूपमा नेपालले पेरिस डिक्लेरेसन', आक्रा कार्ययोजना' का साथै बुसान प्रतिबद्धता' को मर्म आत्मसात गरेको छ । तर राष्ट्रिय विकासको लागि यतिबेलाको लगानी अन्तर पूर्तिको लागि भने कुनै पनि अवस्थामा विदेशी पँजी आकर्षित गर्न जरुरी छ । त्यसको लागि चाहिने नीतिगत सबलताको अवस्था तथा लगानी सुरक्षणको आधार सुनिश्चिततामा राज्य चनाखो बन्नैपर्छ । विद्यमान आर्थिक नीतिगत पाटो केलाउँदा सरकारको लगानी भित्र्ययाउने नीतिगत पाटो कमजोर देखिन्छ । जसले नेपाल भित्रिएका विकास सहायता र अन्य लगानीको सही परिचालनमा प्रभावकारिता बढाउन सघाएका छैनन् । अर्को कारण फितलो संस्थागत क्षमता पनि हो । नेपालमा भूकम्प गएपछि एसियाली विकास बैंक, विश्व बैंकलगायतका विकास साझेदारले नेपाललाई प्रदान गर्दै आएको बहुपक्षीय सहायता तथा ऋणको दर बढाउने प्रतिबद्धता व्यक्त गरेका थिए । अमेरिकाको मिलिनियम च्यालेन्ज कर्पोरेसन्स (एमसीसी)' ले नेपाललाई थ्रेसहोल्ड' बाट स्तरोन्नति गरेर कम्प्याक्ट' मा उकालेको थियो, जसले नेपालमा वैदेशिक सहायताको अवस्था सुधारोन्मुख रहेको जनाउँछ । केही हदसम्म उदार आर्थिक नीति आत्मसात गरेको नेपाललाई वैदेशिक लगानीको आकर्षक गन्तव्यको रूपमा निर्माण गर्न सकिने सम्भावना भएर पनि द्वन्द्वोत्तर राजनीतिको तार्किक व्यवस्थापनमा सरकार सफल भने भइसकेको छैन । तैपनि अब नयाँ तरिका र रणनीतिसहित नीतिगत, संरचनागत र समन्वयात्मक पहलकदमीमार्फत देशमा भित्रिने वैदेशिक लगानीको सही सदुपयोगको अवस्थाको सुनिश्चितता अपरिहार्य छ । भलै नेपालको आर्थिक विकास क्षेत्रमा विकास साझेदार मुलुकका स्वार्थ हाबी हुने गरेका छन् । विकासका नतिजाउपर सरकार र दाता राष्ट्रसमेतको सामूहिक तथा संयुक्त उत्तरदायित्व बहन गर्ने अभ्यास पनि थालनी भएको छैन, त्यसको सुधार जरुरी छ । त्यसो त छनोटपूर्ण क्षेत्र र तुलनात्मक लाभका क्षेत्रमा सहायता परिचालनको ढाँचा निर्माण र कार्यक्रममा आधारित प्रणालीको विकास गर्नेतर्फ सरकारी संयन्त्रको निष्क्रियता प्रत्युत्पादक बन्न सक्छ । जनरल बजेटरी ढाँचा' लाई सरकारले प्राथमिकता दिन सकेको छैन । सँगै राष्ट्रिय प्रणालीमा आबद्धन हुन नसकेका वैदेशिक सहायतालाई अस्वीकार गर्ने नीतिगत प्रावधानलाई सरकारले राष्ट्रिय हितअनुकूल बनाउन जरुरी छ । त्यसो गर्नबाट चुकेको खण्डमा पूर्वाधारमा लगानी बढाएर नेपाललाई विकासशील राष्ट्रमा उकाल्ने र अर्थतन्त्रलाई आत्मनिर्भर बनाउने राष्ट्रिय लक्ष्य निरर्थक बन्नेछ । यहाँनेर सरकारले विकास सहायताको खण्डीकरण रोक्नु केदी हदसम्म सकारात्मक छ । साथै उत्पादनशील क्षेत्रमा लगानी तथा पारदर्शिता प्रवद्र्धनमा सरकार चनाखो बन्न सकेको खण्डमा वैदेशिक सहायताको प्रभावकारिता अभिवृद्धि हुनेछ । तर त्यसको लागि राष्ट्रिय नतिजा ढाँचा कस्तो हुने भन्ने सवालमा सरकार स्पष्ट बन्न सकेको देखिँदैन । त्यसबाहेक, क्षेत्रगत तथा राष्ट्रिय तहमा हाल अभ्यासमा रहेको ढाँचाको पुनरावलोकन गर्नेतर्फ पनि तत्परता देखाउन जरुरी छ । नेपालको विकास सन्दर्भमा क्षेत्रगत तहका आवश्यकताको पहिचान तथा सम्बोधन हुने गरी कार्यक्रम टुंगो नगलाई सहायता परिचालन हुने अभ्यास छ, त्यसको सुधार जरुरी छ । पारस्परिक जवाफदेहिताको सारलाई यथार्थमा लागू गर्न नसक्नु अनि राष्ट्रिय प्राथमिकतासँग विकास सहायताको लय मिलाउन नसक्नु पनि विकास सहायताको प्रभावकारिता हासिल गर्न नसक्नु नै हो । फितलो अवस्थामा रहेको मुलुकको सार्वजनिक वित्तीय व्यवस्थापनले पनि आन्तरिक क्षमतामा बढोत्तरी हुन सघाएको छैन । त्यसो त सरकारले निजी क्षेत्रसँग रणनीतिक सहकार्य गर्न नसक्नुका साथै प्रशासकीय संस्थागत क्षमता तथा ब्युरोक्रेटिक एक्टिभिज्म्' को अवस्था पनि समस्यापूर्ण रहेको छ । तसर्थ नेपालले अबको बदलिँदो सन्दर्भमा विकास नतिजालाई केन्द्रविन्दुमा राखेर वैदेशिक लगानी परिचालनसम्बन्धी कानुनी तथा संस्थागत सबलीकरण र प्रक्रियागत सुधार गर्न अबेर गर्नु हुन्न, जसमार्फत सहायतको रणनीतिक परिचालन तथा प्रतिबद्धता व्यक्त गरिएका लगानीबाहेक थप आकर्षण गर्नको लागि निश्चित समयको लागि ट्याक्स होलिडे' को अवधारणा लागू गर्ने, विश्व व्यापार संगठनका प्रावधानमा बढी जोड दिने, निर्यात प्रवद्र्धन र विशेष आर्थिक क्षेत्रको अवधारणा कार्यान्वयनमा ल्याउनु लगानी विस्तारको सन्दर्भमा बढी रणनीतिक बन्न सक्छन् ।"
नारीवाद कि नारी सर्वसत्तावाद,"नारीवाद' राजनीतिक आन्दोलनको एक सामाजिक सिद्धान्त हो, जुन स्त्रीहरूको अनुभवसँग सम्बन्धित छ । मुख्यरूपमा यो सामाजिक सम्बन्धमा नारीहरूको भूमिकाको रूपमा सतहमा आए पनि धेरैजसो नारीवादी विदुषीहरूले लैंगिक असमानता र नारी अधिकारमा जोड दिएका हुन्छन् । नारीहरूको विषयलाई सार्वभौम बनाएर राजनीतिक तहमा वादको रूपमा प्रचार गरिएको नारीवाद' विशेष गरेर प्रजननसम्बन्धी अधिकार, यौन उत्पीडन, घरेलु हिंसा, समान ज्यालाको अधिकार, सामाजिक सांस्कृतिक भेदभाव र यौन हिंसा जस्ता विषयमा मात्र आधारित रहेको छ । पुरुषको कुरै सुन्न नचाहने, पुरुषभन्दा बिल्कुलै फरक अस्तित्वको कल्पना गर्ने, सम्बन्धका हरेक दरारमा दोषीचाहिँ पुरुषलाई मात्र किटान गर्ने, निरपेक्ष प्रजनन अधिकारको मुद्दा उठाउने, आफ्ना प्रजनन तथा यौनांगलाई हतियार बनाएर बहसको थालनी गर्ने, प्राकृतिक न्यायको सिद्धान्तभन्दा अघि बढेर छुट्टै आत्मकेन्द्रित न्यायको कुरा गर्ने जस्ता केही कुराले नारीवाद' लाई गिज्याइरहेको छ । नेपालमा दोस्रो जनान्दोलनपछि बढी नै बहस भएको वाद' नारीवाद हो । आन्दोलनको रूपमा बालुवाटार सत्याग्रह' भएको हामीले देखेका छौं । बहसको रूपमा आक्कलझुक्कल मिडियाहरूमा आउने आलेख देख्न पाइन्छ । नेपालमा नारीवाद' संगठित रूपमा भन्दा पनि बढी छरिएर रहेको छ, जसको पुष्टि महिलामाथि गरिएका हिंसाको सन्दर्भमा देखिएको नारी आक्रोशलाई देखेर गर्न सकिन्छ । नारीवाद' को गुदीभित्रै पुगेर बहस गर्ने संस्थागत थालनीको सुरुआत भए पनि त्यो लुप्त तहमा छ । नारीवादी कुरा बोकेर हिँड्नेहरूले के कुरा ख्याल राख्नुपर्छ भने अधबैंसे उमेरमा श्रीमानसँग यौवन फिर्ता मागेर पाइँदैन । सन्तानलाई जन्म दिइसकेपछि पेट र स्तनमा देखिने सेता धर्का देखाएर त्यसको कारक श्रीमान् हो भनेर ठोकुवा गर्न पाइँदैन । शल्यक्रिया गर्दा कोखमा चिरिएको घाउको विशेष सहानुभूति खोजेर पाइँदैन । लालाबाला नभएको भए उहिल्यै छोडेर हिँड्थेँ भन्न या सम्पत्तिको हक अधिकारको कुरा गर्दा पसिनाको हिसाबकिताब बिर्सन पाइँदैन । प्रजनन अधिकारको कुरा गर्ने हो भने विभिन्न कानुनहरूले पनि महिलाकै पक्षमा बढी बोलेको पाइन्छ । तर महिलाको पाठेघरमा सुन्दर संसार देख्न पाइने आशासहित विकसित भइरहेको भ्रूणमा तेईस जोडा क्रोमोजोम पुरुषको शुक्रकीटको हो । नारीले चाहँदैमा त्यो पुरुषको आधा हिस्सासहितको प्राणलाई हत्या गर्न सक्दैनन् । यो कुरा गरिरहँदा नारी अधिकार' भन्ने शब्द चयन नै गलत भएको आभास हुन्छ । पुरुषप्रति पूर्वाग्रह नराखी बहस गर्ने हो भने अबका दिनमा विश्वले नारी अधिकार' को होइन, नारी सहभागिता' को बहस आरम्भ गर्नुपर्ने देखिन्छ । यौनमा सहभागिता चाहिन्छ र प्रजननमा पनि सहभागिता चाहिन्छ अनि यौन र प्रजननका बारेमा बहस गर्दा सहभागिता' भन्ने कुरा आउट गराएर अधिकार कसरी बीचमा घुस्छ ? के यी सबै कुरा प्रायोजित त छैनन् ? यसतर्फ सोच्ने जिम्मा पुरुषको मात्र पनि होइन । एउटा पुरुष नारीकै योनीबाट जन्म लिन्छ, नारीकै स्तन चुसेर नारीकै काखमा हुर्किन्छ । सामाजिक मूल्यअनुसार बिहेपछि नारीसँगै सहबास हुन्छ । पुरुषको लागि नारीको शरीर जीवन हो, सिद्धान्त हो । जसरी माछाको लागि पोखरी आवश्यक पर्छ । पुरुषको जीवन दर्शनसँग जोडिएका कुरा उठाएर एकलौटी दर्शन या वाद' को कुरा गर्नु मूर्खता हो । पोखरीबाट माछा अलग गरेर पोखरीको सुन्दरताको संरक्षण हुँदैन । यहाँनेर भ्रम के छैन भने केही पुरुषहरूले नारीलाई गलत सोचेका आधारमा नारीवाद' फलाउन र फुलाउन सकिँदैन । कुनै सार्वभौम वाद' को आफ्नै विकासक्रम हुन्छन् । त्यही विकासक्रमसँगै वैचारिक र भौतिक संघर्षहरू पार गरेर आउने निष्कर्ष बल्ल वाद' कहलिन्छ । वाद' निरपेक्ष र सापेक्ष दुवै हुन सक्छ । यसकारणले समाजमा आधा आकाश छोपेका महिलालाई टपक्क उचालेर निरपेक्ष रूपमा प्रस्तुत गर्दै वाद' कै रूपमा व्याख्या गर्नु पुरुषहरूको योगदानको अपहेलना मात्र हो । नारीवाद' ले प्राकृतिक न्यायको सिद्धान्तलाई तिलाञ्जली दिनु हुँदैन, यो नारी सर्वसत्तावाद' तिर उन्मुख हुनु हुँदैन, जुन देखिइरहेको छ । पुरुषहरूले नारीलाई यौन खेलौनाको रूपमा मात्र लिन्छन् भन्ने कुरालाई आधार बनाएर नारीवाद' को व्याख्या गर्नु भनेको जबर्जस्ती सोही कुरालाई समाजमा स्थापित पनि गर्नु हो । त्यसो भए के नारीवाद' ले हिंसालाई समाजमा स्थापित गर्दैछ त ? के अपराधको कुनै लिंगीय पृष्ठभूमि हुन्छ ? के हिंसाका कारण प्राकृतिक सिद्धान्तमा खोजेर पाइन्छ ? अथवा पाइयो भने पनि त्यसको समाधान गैरप्राकृतिक हुन सक्छ ? यी प्रश्नका उत्तरहरू नारीवाद' ले कहिल्यै खोजेको छैन । जब मानव विकासका चरणहरूको व्याख्या र छलफल गरिन्छ, त्यहाँ एउटा कुरा अटुट रहन्छ । त्यो के भने एउटा पुरुष नारी हुँदै गुज्रिएको हुन्छ भने एउटा नारी पनि पुरुष हुँदै गुज्रिएकी हुन्छे । जुन कुरालाइ नारीवाद' ले छोपेको छ । नारीहरूलाई समान ज्याला दिने कुरा नारीसँग जोडिएको विषय नै होइन, यो आधारभूत मानवअधिकारको विषय हो । यौनका कारणले नारीमाथि हुने हिंसाले नारीलाई मात्र क्षति पुर्याउँदैन, पुरुषलाई पनि उत्तिकै क्षति पुर्याउँछ । पोखरीमा हालेको विषले माछा मरे झैं नारीमाथि यौनका रूपमा गरिने शोषणले पुरुषत्व मर्छ । खाना जाने त पेटमा हो, तर त्यसले सबल बनाउने हातखुट्टा नै हो । नारी सबल भए पुरुष सबल हुन्छ, संसार सबल हुन्छ । बंगलादेशकी नारीवादी लेखिका तसलिमा नसरिन बारम्बार चर्चामा आइरहन्छिन् । देशको शासनको मूल स्वरूप आधारभूत मानवअधिकारको सिद्धान्तविपरीत छ भन्ने लाग्छ भने राज्यसत्ताविरुद्ध लड्ने हो, पुरुष र पुरुषत्वको विरुद्धमा लडेर हुँदैन । हुन सक्छ राज्यसत्ताको चरित्र पुरुष मानसिकतामा हुर्केको छ, तर त्यसले नारीलाई जति हानि गर्छ, त्योभन्दा कम पुरुषलाई हानि गर्दैन । समान रूपमा सहभागी भएर मात्र समस्याको समाधान खोज्न सकिन्छ, आफूलाई अब्बल, विशिष्ट या दैवी चरित्रको बताएर अलग हुने हो भने समस्या आइपर्छन् । आरक्षणमा पद पाएर आकाशे महलको दसौं तलामा भव्य अफिसभित्र बसेर क्यान्डीक्रस खेल्नेहरूको महत्ववको विषय नारीवाद' होइन, नारी सर्वसत्तावाद' हो । काठमाडौंको धुलोबाट जोगिएर कोठाको दराजबाट एक थान ल्यापटप निकालेर फटाफट नारीहरूको अधिकारका फेहरिस्त टाइप गर्दै मिडियालाई इमेल गर्नेहरूको महत्ववको विषय पनि होइन नारीवाद' । नारीहरूलाई वाद' मा समेट्ने काम नै गलत छ । यो राजनीतिक शक्ति हत्याउने दाउको रूपमा दुरुपयोग भइरहेको जस्तो देखिन्छ । नेपालमा भर्खर फाट्टफुट्ट बहसमा आएको यो विषयले दूरगामी असर गर्ने खालको दिशा तय नगरोस् भन्नको लागि बहसलाई द्विपक्षीय बनाउनु जरुरी छ । नारी अधिकारको विषय होस् या नारी सहभागिताको विषय होस्, एकपक्षीय एकोहोरोवादी' तर्कले यसलाई ठेगानमा पुर्याउन सक्दैन । समाजमा आधा आकाश छोपेका महिलालाई टपक्क उचालेर निरपेक्ष रूपमा प्रस्तुत गर्दै वाद' कै रूपमा व्याख्या गर्नु पुरुषहरूको योगदानको अपहेलना मात्र हो । व्यावहारिक रूपमा हेर्ने हो भने नारीहरूको अधिकार पुरुषबाट मात्र हनन हुन्छ भन्ने कुरा तर्कसंगत मान्न सकिँदैन । यदाकदा पुरुषको नाम नलिएर पुरुषत्व' लाई दोष पनि दिएको पाइन्छ । यहाँनेर कुन विषयमा विरोधाभास छ भने पुरुषत्वबाट नारीहरू सुरक्षित छैनन् । त्यसो भए उनीहरू केबाट सुरक्षित छन् त ? उनीहरूको सुरक्षाको जिम्मेवारी नारीवाद' ले लिन सक्दैन किनभने जति मात्रामा पुरुषत्व' ले असुरक्षा महसुस गराएको छ, उति नै मात्रामा नारीत्व' पनि भागीदार छ । कोही सुरक्षित हुनु र नहुनु न्याय र कानुनको विषय हो, पुरुषवाद र नारीवादको विषय होइन । सामाजिक सञ्जालले विश्वलाई एउटा स्मार्ट ग्लोबल भिलेज' जस्तै बनाइदिएको छ । नारीको सुन्दरतालाई व्याख्या गरेरै धेरै कवि जन्मे, कविता कोरे र कोर्दैछन् । नारीलाई प्रमुख पात्र बनाएर धेरै साहित्यिक लेख र श्रव्यदृश्य सामग्री बनेका छन् । तिनीहरूलाई सामाजिक सञ्जालमा सेयर गरिन्छ । सुन्दरताको चौतर्फी व्याख्या हुन्छ, तर अतिरिक्त सहानुभूतिको आशामा फेसबुक, ट्विटर या इन्स्टाग्राममा महिनावारी हुँदा रगत बगेको, बच्चालाई स्तन चुसाउँदै गरेको जस्ता तस्बिर सार्वजनिक गरिन्छन् र मिडियामा हटकेक बन्छन् । प्रकृतिले नै दिएको त्यो विशिष्ट गुण प्रदर्शनभन्दा पनि सही प्रयोग गर्नुपर्छ । त्यो गुणको बखान पुरुषहरूको मनोविज्ञानलाई हेप्ने गरेर फैलाउन जरुरी छैन । प्रायोजित रकमले नारीवाद' को रक्षा हुन सक्दैन । हालसालै युगान्डाकी नारी अधिकारवादी स्टेला न्यान्जीलाई सामाजिक सञ्जालमा पुरुषहरूविरुद्ध भल्गर' कुरा लेखेको आरोपमा गिरफ्तार गरियो, तर उनले सफाइ पाएर रिहा भइसकेपछि अर्को कुराको पर्दाफास पनि गरिन्, उनलाई हिरासतमै यौन दुव्र्यवहार पनि गरियो । उनले लेखेका भल्गर' कुराले उनलाई जेल मात्र पुर्याएन, बरु थप यौन हिंसाको सिकार पनि बनायो । उनले अहिलेसम्म बुझिसकेको हुनुपर्थ्यो कि विरोध राज्यको गैरलोकतान्त्रिक चरित्रको गर्ने हो, पुरुषको या पुरुषत्वको विरोध गर्नुपर्ने कुनै कारण हुँदैन । विरोधले थप आक्रमकता र प्रतिरोध निम्त्याउँछ ।"
"बढ्दो आक्रोश, शान्त वेंगर","काठमाडौंः आर्सने वेङ्गर सायद पछिल्लो २१ वर्ष यताकै सबैभन्दा खराब समयको अनुभव गर्दै छन् यतिखेर । मैदानमा आफ्नै समर्थकको गाली सुन्नु, खेलपछि पत्रकारको पेचिलो प्रश्नको सामना गर्नु उनका लागि दैनिक कर्म जस्तै बनेको छ । यी फ्रान्सेली प्रशिक्षक बिहान अखबारमा छापिएका आफ्नो बढ्दै गएको अलोकप्रियताको समाचार पढ्छन् । तर, प्रतिक्रिया दिन हत्तारिँदैनन् । हुन त वेङ्गर मैदान बाहिरको कुरालाई त्यति वास्ता गर्दैनन् । आर्सनलमा सबै भन्दा लामो समय प्रशिक्षकको भूमिका निर्वाह गर्ने गर्विलो इतिहास कायम गरेका वेङ्गर आफ्नै समर्थकको आलोचनाको तारो बनेको यो पहिलो पटक पनि हुँदै हैन। त्यसबेला पनि उनले जवाफ फर्काउँदैनन् थिए, अहिले पनि उनले त्यो बानीलाई परिवर्तन गरिहालेका छैनन्। त्यसैले त समर्थक ब्यानर नै बोकर आफ्नो विरोधमा सकडमा उत्रिए पनि वेङ्गर कुनै प्रतिक्रिया दिँदैनन्। आजभोलि लाग्छ आर्सनलका समर्थकहरु मैदानमा खेल हेर्न हैन, प्रशिक्षक वेङ्गरको विरोधमा नारा लगाउन पुग्छन्। ती समर्थक स्टेडियम प्रवेश गर्नु अघि ब्यानरसहित आउँछन्, खेल अवधिभर वेङ्गर र खेलाडीको विरोधमा हुटिङ लगाउँछन्। अनि निस्कदा पनि ब्यानरसहित नाराबाजी गर्दै घर फर्कन्छन् । तैपनि प्रशिक्षक वेङ्गरको प्रतिकार सुनिएको छैन । वेङ्गरले आर्सनलसँगको आफ्नो सम्बन्ध दुई दशक पुगेको खुसीयाली मनाएको धेरै भएकै छैन । सन् १९९६ को अक्टोबरमा आर्सनलको प्रशिक्षक नियुक्त भएका वेङ्गरले त्यस यता निरन्तर क्लबको प्रशिक्षकको भूमिका निर्वाह गरे। यो अवधिमा वेङ्गरले आर्सनललाई घरेलु १५ उपाधि पनि दिलाएका छन्। जसमा इङ्लिस प्रिमियर लिगका तीन उपाधि छन् भने एफए कप र कम्युनिटी शिल्डका ६६ उपाधि छन्। यो अवधिमा वेङ्गरले क्लबलाई साह्रै कमजोर पनि बनाएका छैनन्। उपाधि दिलाउन नसकेको सिजनमा पनि वेङ्गरले आर्सनललाई शीर्ष चारभित्र पुर्याएकै थिए। युरोपको प्रतिष्ठित च्याम्पियन्स लिगका लागि छनोट गराउन सफल भएकै थिए। तर, यस पटक उनीमाथि समर्थकको आक्रोश निक्कै बढेको छ । त्यसको कारण, आर्सनलले यो सिजन गरेको प्रदर्शन नै हो। आर्सनलले यो सिजन घरेलु लिगमा निक्कै कमजोर प्रदर्शन गरेको छ । घर बाहिरको प्रदर्शन अझ लज्जास्पद छ । घरेलु प्रतियोगितामा आर्सनललाई शीर्ष चारभित्र पर्नका लागि पनि मुस्किल देखिएको छ। सुरुवातबाट गतिलो प्रदर्शन दिन नसकेको आर्सनलको त्यतिबेलैबाट आलोचना सुरु भएको थियो। युरोपेली च्याम्पियन्स लिगअन्तर्गत प्रिक्वाटरफाइनलमा जर्मन क्लब बार्यन म्यूनिखसँग १०२ को भारी अन्तरले पराजित भएपछि समर्थकहरु वेङ्गरमाथि खनिएका हुन्। आर्सनल बार्यनसँग दुबै लेग खेलमा समान ५१ गोलअन्तरले पराजित हुन पुगेको थियो। जुन नतिजा च्याम्पियन्स लिगमै सर्वाधिक ठूलो अन्तरको मध्येको थियो। त्यसले पनि समर्थकलाई थप आक्रोशित बनाउन मद्दत मिल्यो। समर्थकहरुले वेङ्गरको विरोधमा सायदै कुनै कसरत बाँकी राखेका होलान्। एक समर्थकले त वेङ्गरलाई जिम्बाबेका शासक रोबर्ट मुगावेसँग तुलाना गरेर सञ्चार माध्यममै छाए। पछिल्लो ३७ वर्ष यता शासन सञ्चालन गरे पनि जिम्बाबेलाई अझ कमजोर बनाएका मुगाबेले जस्तै वेङ्गरले पनि आर्सनललाई अझ कमजोर बनाउँदै लगेको ती समर्थकको तर्क थियो। वेङ्गरले समर्थकको साथ पाउन छाड्नुमा आफ्ना खेलाडीको असहयोग पनि अर्काे कारण हो। फुटवलमा खेलाडीसँग राम्रो सम्बन्ध बनाउन सकेका प्रशिक्षकले मात्रै सफलता हात पार्ने गरेका छन्। पछिल्लो समय वेङ्गरले पनि डेसिङ रुममा आफ्नो विश्वास गुमाएको समाचार आएका छन्। समर्थकहरु प्रशिक्षक वेङ्गरसँगै खेलाडीहरुको पनि आलोचना गर्छन्। आर्सनलका समर्थकहरु मैदानभित्र मात्रै हैन बाहिर पनि प्रशिक्षक वेङ्गर र खेलाडीलाई गाली गर्छन्। अघिल्लो साता इंग्लिस प्रिमियर लिगअन्तर्गत आर्सनल क्रिस्टल प्यालेससँग पराजित हुँदा समर्थकहरुले बललाई नै नियन्त्रणमा लिएर विरोध गरे। आफूतर्फ आएको बललाई फिर्ता दिन अस्वीकार गर्दै खेलाडीहरुले प्रशिक्षक वेङ्गर र खेलाडीहरुको विरोधमा हुटिङ गरेको फुटेज युट्युवभरी भाइरल बनेको थियो। तर, कुनै समय एसियन क्लब (जापानको नागोया ग्राम्पसलाई सन् १९९५१९९६) समेत हेरेका वेङ्गर आर्सनलका लागि लामो समय जिम्मेवारी सम्हाल्ने ऐतिहासिक प्रशिक्षक मात्रै हैनन्, अन्तर्राष्ट्रिय फुटवलमा फरक छवि बनाएका प्रशिक्षक हुन्। फुटवल पण्डितहरुले उनलाई क्रान्तिकारी प्रशिक्षकको उपनाम दिएका छन्। सन् १९९० को दशकमा उनले फुटवलमा ट्रेनिङको आधुनिक शैलीमात्रै ल्याएनन्, खेलाडीलाई दिने खुराकलाई समेत वैज्ञानिक बनाए। वेङ्गर यस्ता प्रशिक्षक हुन्, जोसँग फुटवल कौसलबारे जति राम्रो ज्ञान छ उत्तिकै राम्रो ज्ञान व्यवस्थापनमा पनि छ । युरोपेली फुटवलमा प्रशिक्षकलाई म्यानेजर भनिन्छ। त्यसको अर्थ प्रशिक्षकले फुटवल सिकाउने काम मात्रै गर्दैनन्, क्लबको आर्थिक पाटोको व्यवस्थापन पनि गर्नुपर्छ। जस्तो की, खेलाडीलाई दिने तलवदेखि क्लबको आम्दानीमा प्रशिक्षककै व्यवस्थापकीय क्षमता आवश्यक पर्दछ। आर्सनलमा लगातार २१ औं वर्ष प्रशिक्षकको भूमिका निर्वाह गरिरहेका वेङ्गरको यो यात्रा पनि व्यवस्थापकीय क्षमताले महत्वपूर्ण भूमिका खेलेको छ। सन् २००० मा आर्सनलले नयाँ स्टेडियम निर्माण गर्ने निर्णय गर्याे । तीन सय ९० मिलियन पाउन्डमा सन् २००६ मा स्टेडियम तयार भयो । सो रकमको ठूलो हिस्सा आर्सनलले ऋण लिएको थियो, जुन क्लबले अहिले तिरिसकेको छ। वेङ्गरलाई क्लबको आयस्रोत कसरी बढाउन सकिन्छ भन्ने राम्रोसँग थाहा छ । युरोपेली फुटवलको ठूला आयस्रोत प्रायोजक, टिकट र प्रशारण अधिकारको बिक्री हो। प्रशारण अधिकार बिक्रीमध्ये युरोपेली च्याम्पियन्स लिगका खेलहरुको रकम निकै उच्च छ । वेङ्गर यी सबै आय स्रोतको राम्रोसँग सदुपयोग गर्छन् । वेङ्गर खेलाडी किनबेचबाट पनि राम्रै आम्दानी गर्न सक्छन् । उनी खेलाडीको क्षमता चिन्न सक्ने प्रशिक्षक हुन् । वेङ्गर औषत खेलाडीबाट धेरै फाइदा लिन जानेका छन् । अन्य क्लबमा नचलेका खेलाडी वेङ्गरकै प्रशिक्षणबाट युरोपेली फुटवलका स्टार बनेका उदाहरण प्रसस्तै छन् । त्यसैले त टोलीको निरन्तर खराव प्रदर्शन तथा समर्थकको चौतर्फी आलोचनाका बाबजुद पनि आर्सनलले प्रशिक्षक वेङ्गरलाई पदबाट हटाउने आट गरेको छैन। यसै सिजनको अन्त्यसम्मको सम्झौता रहेको वेङ्गरका विषयमा सिजनको अन्त्यमा मात्रै बोल्ने क्लबको बोर्डले स्पष्ट पारिसकेको छ । किन भने बोर्डले राम्रोसँग बुझेको छ, फुटवल क्लब चलाउन सजिलो छैन र त्यसका लागि वेङ्गर नै उपयुक्त व्यक्ति हुन्।"
घरेलु टोलीको पहिलो जित,"धनगढीः सगरमाथा सिमेन्ट धनगढी प्रिमियर लिग (डीपीएल) क्रिकेट प्रतियोगितामा घरेलु टोलीले पहिलो जित हात पारेको छ । प्रतियोगिताअन्तर्गत शनिबार भएको खेलमा धनगढी टिम चौराहाले काठमाडौं गोल्डेन्सलाई ११ रनले पराजित गर्यो । यस्तै विराटनगर किङ्सले पनि जित हात पारेको छ । विराटनगरले कञ्चनपुर आइकोनिकलाई पाँच विकेटले पराजित गर्यो । चौराहाले प्रतियोगितामा पहिलो जितसहित अंकतालिकामा खाता खोलेको छ । राष्ट्रिय टोलीका कप्तान पारस खड्काको नेतृत्वमा रहेको चौराहा चार खेलबाट दुई अंकसहित ६ टोली सम्मिलित प्रतियोगिताको पाँचौ स्थानमा छ । प्रतियोगितामा काठमाडौं गोल्डेन्सको तेस्रो पराजय हो । यस्तै विराटनगर किङ्सले तेस्रो जित हात पारेको हो भने कञ्चनपुरले तेस्रो पराजय बेहोरेको हो । चार खेलबाट ६ अंक बनाएको विराटनगर दोस्रो, पाँच खेलबाट चार अंक बनाएको काठमाडौं गोल्डेन्स तेस्रो तथा चार खेलबाट दुई अंकमात्रै भएको कञ्चनपुर अंकतालिकाको अन्तिममा रहेका छन् । एसएसपी क्रिकेट मैदान धनगढीमा टस जिती पहिले ब्याटिङ गरेको टिम चौराहाले निर्धारित २० ओभरमा आठ विकेट गुमाउँदै एक सय ३६ रनको योगफल तय गरेको थियो । प्रत्युत्तरमा काठमाडौंले निर्धारित ओभरमा सबै विकेट गुमाउँदा एक सय २५ रनमात्रै जोड्न सकेपछि टिम चौराहाले प्रतियोगितामा पहिलो जित पक्का भएको थियो । टिम चौराहाका लागि आरिफ शेखले ४५ बलमा ५८ रनको अर्धशतकीय पाली खेले । उनले आफ्नो पालीमा तीन छक्का तथा पाँच चौका प्रहार गरेका थिए । यस्तै अनिल मण्डलले २९, सौरभ खनालले १६ तथा राजु रिजालले ११ रनको योगदान गरे । अनिलले दुई तथा सौरभले एक छक्का प्रहार गरेका थिए । आरिफ र सौरभले बलिमा पनि उत्कृष्ट प्रदर्शन गरे । दुवैले तीनतीन विकेट लिए । यस्तै रामनरेश गिरीले दुई विकेट लिए । आरिफल म्यान अफ दी म्याच चुनिए । काठमाडौंका लागि भने सन्दीप जोराले २७ बलमा २८ रनको योगदान गर्न बाहेक अन्यले गतिलो प्रदर्शन गर्न सकेनन् । सोमपाल कामीले २४, रोहित कुमारले १२ रन तथा कप्तान वसन्त रेग्मीले ११ रन जोडेका थिए । काठमाडौंका सोमपाल कामी र मञ्जित श्रेष्ठले टिम चौराहाको तीनतीन विकेट लिएका थिए । यस्तै दिनको दोस्रो खेलमा टस हारी पहिले ब्याटिङमा आएको कञ्चनपुर १७ ओभरमा ८० रन मै समेटिएको थियो । झिनो रनको लक्ष्य विराटनगरले ९१ ओभरमा पाँच विकेट खर्चंदै पार गर्यो । विराटनगरको जितमा कप्तान शरद भेषवाकरले २८, आकाश थापाले १२ तथा प्रनित थापामगरले अविजित ११ रनको योगदान दिए । कञ्चनपुरका लागि हासिम अन्सारीले २७, कुशल भुर्तेलले १९ तथा आशिष पोखरेलले १० रन जोडेका थिए । स्पिनरद्वय सन्दीप लामिछाने र सुशील कँडेलले चारचार विकेट लिएपछि कञ्चनपुर सस्तो योगफलमा समेटिएको थियो । जितेन्द्र मुखियाले थप दुई विकेट लिए । कञ्चनपुरका सागर पुन एक्लैले पाँच विकेट लिए पनि जित दिलाउन भने असफल रहे । विराटनगरका सुशील म्यान अफ दी म्याच चुनिए ।"
