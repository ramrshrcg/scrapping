शीर्षक,विवरण
सम्बन्ध बिच्छेद समाधान होइन,"वैवाहिक जीवनको असफलताको अन्तिम बिन्दु भनेकै सम्बन्ध बिच्छेद हो । हिजोआज नेपाली समाजमा सम्बन्ध बिच्छेदका घटना अधिक हुने गरेका छन् । उच्च तनाव अथवा खटपटी एकाघरमा पतिपत्नीसँगै बस्न नसक्नु, पत्नीसँग पति खुसी नहुनु, असमझदारीको उच्चतम अवस्था कानुनी हिसाबबाट दुवै अलगअलग हुनु नै सम्बन्ध बिच्छेद हो । बाल विवाह, बहु विवाह, अनमेल विवाह, अन्तर्जातीय पे्रम विवाह, असमझदारी, अपहेलना, गरिबी, सम्पत्ति, रोग, निःसन्तान एवं शंकालु भावनालगायत विविध कारणले दाम्पत्य सम्बन्धमा चिसोपना ल्याउँछ । हाम्रो नेपाली समाज पुरुष प्रधान समाज हो । यहाँको धार्मिक परम्परा र संस्कारबमोजिम महिलाले जहिल्यै पनि दोस्रो दर्जाको नागरिक भएर बाँच्नुपर्ने बाध्यता छ । महिलाले आफू महिला भएर जन्मिएकै कारण विभिन्न शारीरिक, मानसिक, सामाजिक विभेद खेपिरहेका छन् । बौद्धिक शोषण, दमन, यातना र दुव्र्यवहारमा पनि महिला नै पर्ने गरेका छन् । पछिल्लो समय बालिका तथा महिला आफ्ना नातेदार पुरुषबाट बलात्कृत धेरै घटना सार्वजनिक भइरहेका छन् । ज्यादतीपूर्ण त्यस्ता घटनाका खबरले अखबारका पाना भरिएका हुन्छन् । बालिका तथा महिलामाथि हुने गरेका दर्दनाक यी घटनासँग जोडिएका सबैखाले अनैतिक कार्य नै महिलाविरुद्धका हिंसा हुन् । यस्ता हिंसाजन्य अवस्थाले नै बाध्य भएर महिला आवाज बुलन्द गर्न अघि सर्छन् । अन्यायका विरुद्ध न्यायको खोजी कानुनी ढोका घच्घच्याउन बाध्य हुन्छन् । परम्परागत समाजमा पुरुषलाई बहुविवाह गर्न छुट थियो । त्यसमा महिलाले कुनै प्रतिकार गर्दैननथे । लोग्नेले आफूप्रति जस्तो व्यवहार गरे पनि निरीह भएर बाँच्थे । पतिपरमेश्वर भन्थे तर अहिले कानुन बनेको छ । संस्कार पनि बदलिएको छ । एक महिला एक पुरुषको परम्परा बसेको छ । घरपरिवार सञ्चालन गर्न पतिपत्नीबीचको समझदारपूर्ण भूमिका नै सर्वाधिक महत्वको हुन्छ । घरको सानोभन्दा सानो कामदेखि व्यावहारिक जीवनमा आइपर्ने हरेक पक्षमा आपसी समझदारी भयो भने साँच्चै त्यो घर मन्दिरझैं सुन्दर बन्न पुग्छ । पारिवारिक मेलमिलाप, छोराछोरीको स्याहार सुसार, शिक्षादीक्षा, लेनदेनमा सत्यतथ्य विवरण असल दाम्पत्य जीवनको दर्बिलो खम्बा बन्न सक्छ । दैनिकीसँग जोडिएका कतिपय घरायसी व्यवहारमा आपसी समझदारी र आपसी छलफल हुनैपर्छ । त्यसको अलवा एकल निर्णय भयो भने सम्बन्धमा खटपट सुरु हुन्छ । वैवाहिक जीवनमा तनाव पारिवारिक हस्तक्षेप पनि एक हो । दम्पतीबाट जन्मने सन्तान छोरा वा छोरी के जन्मनुपर्छ ? छोरा कति ? छोरी कति ? वा छोराछोरी दुवै बराबरी । वा वंश धान्न छोरा नै चाहिने ? वर्षेनि छोरी जन्माउँदै छोराको बाटो हेर्ने वा भ्रुण हत्या गर्ने ? वा दोस्रो विवाह पारिवारिक किचलोझमेलामा फस्ने ? यी परिवारका विषयमा पतिपत्नीको आपसी भूमिका कस्तो हुनुपर्छ ? यसको निक्र्योल दुवैले समझदारीपूर्वक गर्नुपर्छ । महिला आमा हुन्, पृथ्वी हुन् र धर्ती हुन् । परिवारको खुसीका निमित्त आफ्नो शरीरलाई दाउमा राखेर बच्चा जन्माइ रहने निर्णय गर्ने वा लोग्नेको दोस्रो विहे भएको टुलुटुलु हेर्ने ? वा सम्पत्ति अंशबण्ड छुट्टिएर आफू अलग बस्ने ? खटपट सुरु हुन्छ पतिपत्नी बीचमा । त्यसबेला स्वयं पतिले आफ्ना बाबुआमा वा परिवारसँग खुलेर आफ्नो धारणा राख्नुपर्ने हुन्छ । छोराहोस् वा छोरी दुबै बराबरी । एउटा थाप्लोमा दुइवटा नाम्लो सम्भव छैन । ऊ मेरा लागि म उसका लागि । सुमधूर दाम्पत्य जीवन सफल बन्न यहाँ भावनाको कदर भएसँगै सम्बन्धमा अझ गाढापन थपिँदै जान्छ । समयले कोल्टे फेरेसँगै छोराछोरीबीचको विभेदको खाडल सहर बजारतिर क्रमशः हटे पनि दुर्गमका गाउँबस्तीमा यो चलन अहिले पनि ज्यूँका त्यूँ परम्परा नै भएर रहिरहेको छ । बढ्दो सम्बन्ध बिच्छेदमा मलजल अहिलेको उर्लंदो वैदेशिक रोजगार पनि हो । हिजोआज विभिन्न मुलुक के महिला के पुरुष, विदेशिनेको संख्या उच्च हँदै गइरहेको छ । कतिलाई पतिले धोका दिएका छन् त कतिलाई पत्नीले भने कतिले शंकाको भरमा घर उजाड बनाएका छन् । कमाउन जानेहरूका दुःख पीडा एकातिर छन् फजुल खर्च गर्नेहरूको चरित्र अर्कोतिर अनि यी दुवैखाले चरित्रको चेपुवामा लालाबाला, वृद्धवृद्धा भोकभोकै मरिरहेका छन् । देशमा रहेका युवाशक्तिको जोस जाँगर तथा सीप पलायन भइरहेको छ । यसको सीधा असर परिवारमै परेको छ । एकढिक्का भएर बाँच्नुपर्ने परिवार खण्डखण्ड भएर बाँच्न बाध्य छ । यसतर्फ जतिसक्दो चाँडो राज्यको ध्यान जान जरुरी देखिन्छ । राज्यले विदेश पलायन रोक्न आफ्नो देशमा रोजगारीको वातावरण सिर्जना गरेर युवा सीप अनि जाँगरलाई आफ्नो पन्जामा राख्न सक्नुपर्छ । त्यसो भएमा पारिवारिक निकटता कायम रहिरहन्छ । अभिभावकको संरक्षण पाउनुपर्ने सबैले त्यो पनि पाइरहन्छन् । समाज समृद्धि बन्दै जादाँ घरघरको अनिष्टता पनि टर्दै जान्छ ।हो, अहिलेका महिला स्वयं समृद्धिको बाटोतर्फ अघि बढ्दै छन् । परम्परागत भूमिकालाई तोड्दैछन् । तर त्यसो हँदैमा महिलाले एकैपटक ठूलै स्वतन्त्रता उपभोग गर्न खोज्नु, आफू 'भुइँमा न भाँडामा' भएको ठहर्ने गरी चाहिने नचाहिने कुरामा विभिन्नखाले तर्क गर्दै जानाजान सम्बन्ध बिगारेर आफू अलग हुने निर्णय लिनु पक्कै जायज होइन । पुरुषले पनि महिलाको बदलिँदो भूमिकालाई अस्वीकार गर्नु, उनीहरूको क्षमताको पहिचान र कदर गर्न हिच्किचाउनु, मन छोटो बनाउनु न्यायोचित हँदैन । संसारको चक्र सही मार्गमा चल्न पतिपत्नी 'एकरथका दुई पांग्रा' हुनैपर्छ । राजिखुसी, हँासिखुसी रहनुपर्ने जीवनको सम्बन्ध टुट्नु, आपसी वैमनष्य बढेर साथ छुट्नु जीवनको अभिशाप हो । कलंक हो,मुक्त्ति होइन । सन्तान दर सन्तानको खुसी, परिवारको खुसी कुनैमा कदापि कलंक विजारोपण हुनु हँदैन । सानोतिनो खटपट सुरु हुँदैमा त्यसले भयावहको अवस्था वा सम्बन्ध बिच्छेदको अवस्था नल्याइदेओस् । कानुनले सजिलो बनायो भन्दैमा त्यसको दुरुपयोग गरी आफू र सन्तानलाई सदाको पीडा, दुःखमा नहेलियोस् भन्ने हेक्का सबैले राख्नुपर्छ ।"
आत्मविश्वासविहीन अमेरिका,"संसारका सबै मुलुकले प्रतिरक्षा शीर्षकमा जति रकम खर्च गर्छन्, त्यति अमेरिका एक्लैले गर्दछ । ज्ञान, विज्ञान र प्रविधिको अध्ययन, अनुसन्धान र विकासमा अमेरिकाले गर्ने जति खर्च संसारका बाँकी सबै मुलुकले पनि गर्दैनन् । मानव रोगव्याधि, कृषि, पशुपालनदेखि अन्तरिक्षसम्बन्धी अध्ययन वा मोबाइल र कम्प्युटरको अपरेटिङ सिस्टम होस् वा फेसबुक, ट्विटर, गुगल, युट्युब वा अत्याधुनिक हतियार प्रणाली सबै क्षेत्रमा स्थापित अमेरिकी नेतृत्व त्यसैको परिणाम हो । त्यसैले अमेरिका संसारका हरेक मुलुकको बजार हो र संसार उसको बजार हो । सीमित क्षेत्रमा बाहेक ऊ बजारमा प्रतिद्वन्द्विताविहीन छ । अमेरिकी उत्पादन आफैंमा विश्वमा स्तर र विश्वासको श्रेष्ठतम मानक हो ।अत्याधुनिक प्रविधियुक्त दारी काट्ने सामानदेखि उन्नत र आधुनिकतम हतियार प्रणाली होस् वा संसारमा देखापर्ने नयाँनयाँ रोगहरूको उपचार विधि, प्रविधि र औषधि अमेरिकाले नै विकास र आविष्कार गर्ने गरेको छ । मानव पीडा र कष्टको निदानमा जति योगदान अमेरिकाको छ, त्यति कसैको छैन । प्रजातन्त्र, मानव अधिकार, न्याय, स्वतन्त्रता र समानताका मूल्यहरूको नेता र प्रवक्ता बनेको छ अमेरिका । मजदुर हुन् वा पुँजीपति, लेखक, दार्शनिक, वैज्ञानिक, विद्यार्थी, अनुसन्धानकर्ता वा राजनीतिक व्यक्ति सबैको पहिलो सपनाको राष्ट्र हो अमेरिका । हर क्षेत्रमा अमेरिका मानक हो र नायक हो । आधुनिक मानव सभ्यता र मानव कल्याणको लागि अमेरिकाले जति योगदान गर्ने अर्को मुलुक दुनियाँमा छैन ।तिनै कुरालाई सुन्दर, आकर्षक, विवेकसम्मत र वैधानिक तरिकाले उपयोग गर्ने चेतना नै अमेरिकाको शक्ति र सामथ्र्य हो । विश्वमा शान्तिको पक्षमा सबैभन्दा शक्तिशाली नेतृत्व अमेरिकाले दिएको छ । शान्तिको लागि युद्धको नेतृत्व पनि अमेरिकाले नै लिएको छ ।तर साथै के पनि हो भने शान्तिको लागि युद्धको नेतृत्व गर्ने सवालमा अमेरिकाले समयसमयमा भविष्य दृष्टि हराएको, आत्मविश्वास गुमाएको र विवेकलाई पराजित गरेको छ । शान्तिको लागि उसले नेतृत्व गरेको युद्धमा शान्ति नै पराजित भएका थुप्रै उदाहरण छन् । प्रजातन्त्र र मानव अधिकारको लागि उसले गरेका लगानीमा प्रजातन्त्र र मानव अधिकार नै हारेका छन् । अमेरिका विश्वको सामाजिक, राजनीतिक, आर्थिक र नैतिक शक्तिको अथाह भण्डार हो, तर अमेरिकाले आफ्नो सैनिक सामथ्र्यको अति प्रयोग गरेर आफ्ना अन्य शक्ति भण्डारलाई अर्थहीन बनाउँदै गइरहेको पनि सत्य हो । लाग्छ, अमेरिकाले आफ्नै शक्ति र जीवन मूल्यलाई अनुभव गर्न सकिरहेको छैन । खासगरी शीतयुद्धको समाप्तिपछि अमेरिकाले ती मूल्य र शक्तिहरूलाई प्रतिनिधित्व गरेन, नेतृत्व दिएन । आफ्नो श्रेष्ठ सैनिक सामर्थ्य नै आफ्नो एक मात्र बल हो भन्ने बुझ्न थाल्यो । त्यसले मात्र विश्वमा आफ्नो शक्ति र प्रभाव कायम राख्न सकिन्छ भन्ने अहंकारजन्य भ्रम बाक्लो पार्दै लग्यो । विश्व नेतृत्वको दायित्व दोस्रो विश्वयुद्धपछिको कालखण्डमा खास गरेर राष्ट्रपति ड्वाइट आइजनआवर र जोन केनेडीले भियतनाम युद्ध र क्युबाको मिसाइल संकटबाट अमेरिकाको विश्व नेतृत्वमा संकट निर्माणको थालनी गरे । प्रजातन्त्र र मानव अधिकारका प्रवक्ता अमेरिकाले संसारका कतिपय निर्वाचित सरकारहरू आफ्नो रणनीतिक लक्षमा सहयोगी नभएकै कारण हटाउन सहयोग गर्यो र प्रजातन्त्रलाई दसकौंसम्म खण्डित गराइरह्यो । आजको इरान, इराक वा अफगानिस्तान होस् वा सिरिया, लिबिया, इजिप्ट वा अन्यत्र कहीं जहाँ राजनीतिक संकट छ, अस्थिरता छ, गृहयुद्ध छ, त्यहाँ अमेरिकाकै यो वा त्यो भूमिकाले काम गरेको छ । हालैको उदाहरण हेरौं ! अमेरिकी राष्ट्रपति डोनाल्ड ट्रम्पले आफ्नो निर्वाचन अभियानका क्रममा अमेरिकाले अन्तर्राष्ट्रिय सुरक्षा प्रहरीको भूमिकामा रहन आवश्यक नभएको बताएका थिए तर अप्रिल ६ मा सिरियाली राष्ट्रपति बसर अलअसदले विद्रोही पक्ष र आफ्ना नागरिकमाथि रासायनिक हतियार प्रयोग गरेको आरोप लगाउँदै उनले सिरियाको त्यस्तो हतियार भण्डारण गरिएको भनिएको सैन्य हवाई अड्डामा आक्रमणको आदेश दिए र एकैपटक ५९ क्षेप्यास्त्र प्रहार गरियो । त्यस्ता रासायनिक हतियार अमेरिकाको बृहत् सुरक्षा हितविरुद्ध रहेको र तिनलाई हरतरहले रोक्नु अमेरिकाको दायित्व भनियो । विवेकसम्मत आशा तथा अपेक्षाहरू र वास्तविक असफलता र निराशाबीचको विरोधाभास अमेरिकामा जति अन्यत्र छैनन् । अमेरिकी कार्यपालिका र व्यवस्थापिकामा यो विरोधाभास अझ प्रखर छ । अमेरिका आफैंप्रति इमानदार छैन र त्यो बेइमानी अमेरिकाको असन्तोषको राँको बनेको छ । १४ वर्षअघि इराकसँग आमविनाशकारी हतियार रहेको आरोप लगाएर तत्कालीन राष्ट्रपति जर्ज बुसले इराकमाथि आक्रमण गरे । इराकी राष्ट्रपति सद्दाम हुसेन मारिए, तर त्यस्तो कुनै हतियार भेटिएन । त्यसपछि अमेरिकाले इराकमा एक दसक लामो युद्ध लड्यो । बाराक ओबामाले इराकमा शान्ति कायम भएको र आतंकवाद पराजित भएको भन्दै अमेरिकी सेना फिर्ता गरे, तर लगत्तै इस्लामी अतिवादीहरूले इराक र सिरियामा इस्लामिक स्टेट स्थापना गरेको घोषणा गरे । अफगानिस्तानका दुर्गम पहाडी भूभागमा सीमित इस्लामी अतिवादीहरू आज एसिया, युरोप र अफ्रिकाका कुनै पनि मुलुकमा आतंककारी आक्रमण गर्ने क्षमता आर्जन गरिरहेका देखिन्छन् । विश्व व्यवस्थामाथिको सबैभन्दा ठूलो चुनौती बनिरहेका छन् ।सद्दामको पतनपछि इराक र क्षेत्रमा निर्माण भएको शक्ति शून्यतालाई अमेरिकाले त भर्न सकेन र त्यो ठाउँमा इरान र इस्लामिक अतिवादीहरू स्थापित भए । १७ वर्षदेखि आफ्नो वास्तविक नियन्त्रणमा रहेको अफगानिस्तानमा इस्लामिक विद्रोहीविरुद्ध गत अप्रिल १३ मा अमेरिकाले संसारको सबैभन्दा ठूलो र बमहरूको आमा भनिने १० हजार किलो वजनको बम प्रहार गर्न पुग्यो ।निर्वाचन अभियानका क्रममा र विजयी भइसकेपछि पनि ट्रम्पले भनेका थिए अमेरिका अन्तर्राष्ट्रिय प्रहरीको भूमिकामा रहन आवश्यक छैन । उनले रूसी राष्ट्रपति भ्लादिमिर पुटिनको उच्च प्रशंसा गरेका थिए । पुटिनलाई सशक्त र निर्णय क्षमता भएका महान् राजनेता स्विकारेका थिए । पुटिनसँगै मिलेर काम गर्ने संकल्प गरेका थिए । तर ट्रम्पले राष्ट्रपतिको कार्यभार सम्हालेको तीन महिना पनि नपुग्दै पुटिनको तर्फबाट कुनै नयाँ निर्णय नहुँदै ट्रम्प, पुटिन र दुवै देशका उच्चतम कूटनीतिक नेतृत्वले स्वीकार गरेका छन् रूस अमेरिका सम्बन्ध शीतयुद्धपछिको न्यूनतम बिन्दुमा झरेको छ । ट्रम्पले पनि सिरिया सवालमा पुटिनको कटु आलोचना गरेका छन् । तेस्रो विश्वयुद्धको सम्भावनासमेत गरिन थालिएको छ । त्यस्तै निर्वाचन अभियानको क्रममा ट्रम्पले नाटोलाई थोत्रो अर्थहीन संरचना बताएका थिए, तर हालै आएर नाटोका महासचिवसँगको भेटमा राष्ट्रपति ट्रम्पले नाटोलाई विश्वको शान्ति र सुरक्षाको लागि अत्यन्त प्रभावकारी र महत्वपूर्ण शक्ति भएको स्वीकार गरेकोबारे अप्रिल १२ मा न्युयोर्क टाइम्सले उल्लेख गरेको छ । उनले आफ्ना उपराष्ट्रपतिलाई पनि त्यो विश्वास दिलाउन प्रमुख नाटो राष्ट्रहरू र सुरक्षा सम्बन्ध भएका एसियाली मुलुकमा खटाएका छन् । हालै चिनियाँ राष्ट्रपति सी जिनपिङ अमेरिका भ्रमणमा थिए । अमेरिकी राष्ट्रपतिले उनलाई फ्लोरिडास्थित आफ्नो स्वामित्वअन्तर्गतको विश्वभर नै सम्भ्रान्तहरूको विलासगृह भनिने ५० बिघामा फैलिएको मरलोगो क्लबमा स्वागत गरे । दुवै नेता भोजनपछिको मिठाईको आनन्द लिइरहेकै बखत अमेरिकी राष्ट्रपतिले सिरियामाथि आक्रमण गर्ने आदेश दिए । ट्रम्प अमेरिकापछिको विश्वको सर्वाधिक शक्तिशाली र महत्वपूर्ण राजनेतासँग थिए । मुलुकमा त्यस्तो विशिष्ट अतिथि आएको समयमा त्यस्तो आक्रमणको निर्णय कूटनीतिक मर्यादा र परम्पराविपरीत मानिन्छ । चिनियाँहरू यस्तो मामिलामा निकै संवेदनशील हुन्छन् । त्यसमाथि सिरियाली गृहयुद्धमा चीन राष्ट्रपति बसर अलअसदको पक्षमा छ । ट्रम्पले उत्तरकोरियामाथि आक्रमणको चेतावनी दिएका छन् । निसन्देह उत्तरकोरियाको शासन बर्बर र क्रूर छ । क्षेत्र र विश्वका लागि एउटा त्रासदीको रूपमा रहेको छ । उसले विकास गरेको आणविक इन्धनयुक्त क्षेप्यास्त्र प्रणालीले दक्षिण कोरिया र जापानमाथि त कहर बर्साउने क्षमता राख्छ नै, जर्मनीका पूर्व विदेशमन्त्री जोस्च्का फिसरले यही अप्रिल ४ मा प्रोजेक्ट सिन्डिकेटमा उल्लेख गरे अनुसार त्यस्तो उत्तर कोरियाली क्षेप्यास्त्रले अमेरिकाका पश्चिमी तटका सहरहरूलाई समेत ध्वस्त गर्न सक्छ । तर राष्ट्रपति ट्रम्पले बुझेको हुनुपर्छ एक त उत्तरकोरिया इराक, लिबिया वा सिरियाजस्तो परम्परागत सैन्यबलमा मात्र निर्भर मुलुक नभएर आणविक हतियारले समेत सम्पन्न मुलुक हो । चीनजस्तो शक्तिशाली मुलुकसँग सीमा जोडिएकाले उत्तरकोरियामाथिको आक्रमणको बहुआयामिक असर सजिलै अनुमान गर्न सकिँदैन । स्मरण रहोस्, सन् १९५० को कोरियाली युद्धमा कमजोर र निर्धन चीन तथा शक्तिहीन उत्तरकोरियासँगको युद्धमा पनि अमेरिकाले विजय प्राप्त गर्न सकेको थिएन । उत्तरकोरियाको अर्थतन्त्र सम्पूर्णरूपमा चीनमाथि निर्भर छ । उत्तरकोरिया चीनको लागि राजनीतिक र सैनिक बोझ पनि बनिरहेको छ । ऊसँग चीन असन्तुष्ट पनि छ, तर दक्षिणकोरिया र जापानसँगको सम्बन्धको चरित्रले चीनको लागि उत्तरकोरिया एउटा रणनीतिक साधनको रूपमा रहेको छ । त्यसैले चीनको जापान, दक्षिणकोरिया र अमेरिकासँगको सम्बन्धमा व्यापक सुधार नआउन्जेल उत्तरकोरियामाथि चीनले निर्णायक दबाब रणनीति अवलम्बन गर्न सम्भव देखिँदैन । विदेश नीति गत माघ १७ गते यसै दैनिकमा प्रकाशित पंक्तिकारको लेखमा 'ट्रम्पको विदेश नीतिका सीमा' अन्तर्गत लेखिएको थियो अमेरिकी विदेश नीति निर्माण र कार्यान्वयनमा कांग्रेस, विदेश तथा रक्षा मन्त्रालयको विराट् संरचना, सेना र सुरक्षा एजेन्सीहरूको विशाल शक्ति र प्रभावसँगै शक्तिशाली तथा प्रभावकारी थिंक ट्यांक र मिडियाहरू प्रत्यक्षपरोक्षरूपमा क्रियाशील रहेका हुन्छन् । त्यसैगरी विभिन्न मुलुकहरूसँगको सैनिक सम्बन्ध, ती मुलुकका सैनिक र सुरक्षा एजेन्सीहरूबाट प्राप्त हुने सूचना, जानकारी र अनुभवहरू नै अमेरिकाको सैन्य सामथ्र्य र पुँजीमा रूपान्तरण हुने गर्दछ । त्यो सामथ्र्य स्वतः विदेश नीतिमा अनुवाद हुन्छ । त्यसैले उक्त लेखको निष्कर्षको रूपमा उल्लेख गरिएको थियो, 'अमेरिकी राष्ट्रपति मुलुकको विदेश नीतिका प्रमुख निर्माता, प्रयोक्ता र प्रवक्ता हुन्, तर स्वामी होइनन् । यो कुरा डोनाल्ड ट्रम्पले नबुझेका भए छिट्टै बुझ्नेछन् ।' ट्रम्पले बुझ्न थालेको देखियो, तर त्यो बुझाइमा अमेरिकाको आत्मविश्वास, राष्ट्रिय विवेक र क्षमताको योगदान अनुभव भएको छैन ।विश्व अराजक र अस्थिर हुँदै आइरहेको छ । यो अराजकता र अस्थिरताको स्थिति अन्त्य गर्ने दायित्वको नेतृत्व अमेरिकाबाहेक अर्को मुलुकको लागि आगामी धेरै वर्षसम्म सम्भव छैन । कमजोर र आत्मविश्वासविहीन अमेरिका विश्वको हितमा त छैन नै, अमेरिकाका प्रतिद्वन्द्वी राष्ट्रहरूको हितमा पनि छैन । तर अमेरिकाले त्यो विश्वासको जोहो गर्न सकिरहेको छैन । शीतयुद्धमा उसको विजयलाई उसले वास्तविक विजयमा रूपान्तरण गर्न सकेन । शक्ति राष्ट्रहरूबीचको सम्बन्धलाई स्थिरता प्रदान गर्न नसकिएकाले नै आजको विश्वमा बहुआयामिक संकट निर्माण भएको हो ।यसको समाधान भनेको शान्ति प्रवद्र्धन गर्ने र संकट तथा चुनौतीहरूलाई सफल सम्बोधन गर्ने उच्च कूटनीतिक क्षमता हो । त्यो क्षमतासहितको आत्मविश्वास प्रदर्शन नगर्ने र समग्र विश्वको प्रमुख शान्ति र स्थिरताको भर र बल नबन्ने छुट अमेरिकालाई छैन । अमेरिका विश्व राजनीतिमा निर्णायक हैसियतमा उपस्थित नहुँदै साढे सात दसकअघि १७ फेब्रुवरी १९४१ मा हेनरी लुइसले लाइफ पत्रिकामा जे लेखेका थिए, त्यो नै अमेरिकाको वास्तविक मार्गचित्र हो । लुइसले लेखेका थिए अमेरिकीहरू अरूको तुलनामा शौभाग्यशाली छन्, सम्पन्न छन्, जीवनका सबै सुखसुविधा उनीहरूलाई प्राप्त छ तर पनि संसारको कुनै पनि कुनाका मानिसका रोग, पीडा र व्यथालाई अमेरिकाले आफ्नै रोग र पीडा मान्ने गरेको छ । अमेरिकीहरू आफ्ना कतिपय समस्या समाधान गर्न अत्यन्त दुःखद रूपमा नै असफल रहने गरेका छन्, तर पनि मानिसका असफलताहरूलाई अन्यत्रको तुलनामा अमेरिकाले ज्यादै कम मात्रै क्षमा दिने गरेको छ । विवेकसम्मत आशा तथा अपेक्षाहरू र वास्तविक असफलता र निराशाबीचको विरोधाभास अमेरिकामा जति अन्यत्र छैनन् । अमेरिकी कार्यपालिका र व्यवस्थापिकामा यो विरोधाभास अझ प्रखर छ । अमेरिका आफैंप्रति इमानदार छैन र त्यो बेइमानी अमेरिकाको असन्तोषको राँको बनेको छ । विभिन्न कालखण्डमा युद्ध र शान्तिका बृहत् सवालमा अमेरिका आफैंप्रति, मित्रहरूप्रति, ऐतिहासिक तथ्यहरूप्रति र आफ्ना भविष्यप्रति इमानदार रहेन । यो बेइमानीमा राजनीतिक नेताहरू चुर्लुम्म डुबेका छन् । तर उनीहरूमाथि मात्र दोष थोपरेर पार पाइन सक्ने अवस्था छैन । अमेरिकी नेताहरूले जनतालाई ढाँटेका, छलेका र विश्वासघात गरेका छन् भने बुझ्नुपर्छ, त्यो अमेरिकी जनता र बौद्धिक समुदायकै कारण हो । अमेरिकीहरूको नैतिक र बौद्धिक भ्रम र अन्योल नै नेताहरूको बेइमानीको स्रोत हो भन्ने लुइसको निष्कर्ष थियो । उनी थप भन्छन् अमेरिकीहरू संसारमा सबैभन्दा बढी सुसूचित मानिस हुन् । त्यसैले समस्या तथ्य र सत्यमा होइन, समस्या तथ्य र सत्यका आधारमा अमेरिकाले निकाल्ने निष्कर्षहरूमा छ ।लुइसले उक्त लेखमा के पनि उल्लेख गरेका छन् भने अमेरिका आफ्नो भूमिको सुरक्षाको लागि मात्र युद्ध लडिरहेको छैन, विश्वका प्रजातन्त्र र स्वतन्त्रताका मूल्यहरू रक्षाको लागि र मित्रहरूको सम्मान र सुरक्षाको लागि पनि लडिरहेको छ । त्यस्तो लडाइँमा धेरै अमेरिकीहरूले प्राणको बलिदान दिनुपर्ला, मुलुक टाट पल्टिने स्थितिमा पनि पुग्ला तर पनि त्यो युद्ध लड्नु अमेरिकाको दायित्व हो । त्यस्तो दायित्व निर्वाह गरेवापत प्राप्त हुने सम्भावित पीडा र पराजयको डरले अमेरिका भाग्न सक्दैन, यो नै अमेरिकाको नियति हो । स्पष्ट छ लुइसले सन् १९४१ मा अमेरिकाबारे जे भने त्यो अमेरिकाको परिचय हो र उसको नियति हो । हो, संसारका हरेक मुलुकको उचित र सही निर्णयको लागि अमेरिका उत्तरदायी हुन सक्दैन । ऊ आफ्नै निर्णय र कार्यको लागि उत्तरदायी हो । तर सवाल कहाँ रह्यो भने अमेरिकी स्वतन्त्रता अमेरिकीहरूका लागि जति प्रिय छ, त्यस्तै अन्य मुलुकहरूको स्वतन्त्रता अमेरिकाको लागि प्रिय रहेको देखिएन । अमेरिकी जनताको लागि जुन न्याय र सुखको वकालत अमेरिकाले गर्दछ, त्यही न्याय र सुख संसारका हरेक मानिसलाई उपलब्ध गराउने दायित्व निर्वाहले मात्रै अमेरिकालाई विश्वास र शक्ति दिने गरेको छ । त्यहाँ अमेरिका चुकिरहेको छ । डोनाल्ड ट्रम्पको निर्वाचन अभियान, विजय, अमेरिकाभित्र उनको आलोचनाको स्तर र हालका अमेरिकी निर्णयहरूले अमेरिकाको आत्मविश्वासको स्तरलाई खण्डित बनाएको देखिन्छ । अमेरिकाले स्वयं आफ्नो नेतृत्वमाथि भर र विश्वास गर्न नसकिरहेको अवस्था विश्व र अमेरिकाको भविष्यको लागि झन् कष्टकर बनिरहेको छ । यो अवस्थाबाट मुक्ति लिनेदिने प्रयास अमेरिकाबाहेक अरूबाट सम्भव पनि छैन ।"
संविधानमा धार्मिक प्रसंग,"नेपालको संविधानको प्रस्तावनामा बहुधार्मिक विशेषतालाई आत्मसात गर्ने र धार्मिक विभेद अन्त्य गर्ने उल्लेख गरिएको छ । प्रस्तावनाको यो व्यवस्थाले एकातिर धार्मिक बहुलतालाई विशेषता मान्दै आत्मसात गर्ने सकारात्मक कुरा उल्लेख गर्दछ भने अर्कोतिर धर्मलाई विभेदको आधार भन्दै नकारात्मक रूपमा उल्लेख गरेको छ । संविधानमा प्रयोग भएको धर्म शब्दभित्र रिलिजन र मजहवलाई पार्न खोजिएको हो होइन भन्ने कुरा संविधान निर्मातालाई नै थाहा होला । रिलिजन र मजहवले कसलाई सैतान ठान्छ र कसको सभ्यता र संस्कृतिलाई समाप्त पार्न चाहन्छ भन्ने पनि निजहरूलाई थाहा होला । नेपालको संविधानमा लेखेका आधारमा रिलिजन र मजहव सम्बद्ध विभेद समाप्त गर्न सकिने हो होइन ? अरू धर्म, धर्मावलम्बी र धर्मग्रन्थलाई असभ्य भनी निर्मूल गर्न अभियान चलाइरहेकाहरूले अरूविरुद्ध गर्ने विभेदको अन्त्य गर्ने आशय संविधानको हो होइन ? संविधानले धार्मिक विभेद अन्त्य गर्ने भनेको सम्बन्धमा हेर्दा यसले कुन विभेदलाई लक्षित गरेको हो ? संसारका प्रायः समाजमा कतिपय कूरीति, अन्धविश्वास र खराब व्यवहार रहेका छन् । ती कति राजनीतिक, कति सामाजिक, कति आर्थिक हुन्, कति उपनिवेशी सोचका पराइ प्रायोजक र तिनका स्थानीय औजारका कुटिल उपज हुन् तिनको लेखाजोखा गरेरै संविधानमा धार्मिक विभेद अन्त्य गर्ने लबजको प्रयोग भएको हो त ? पेगनविरुद्ध युरोपमा करिब ५० वर्ष केके भयो भन्नेबारे पराई बुद्धिजीवीसँग जानकारी मागियो त ? के हाम्रा संविधान निर्माता हालै सौरभ र सुजित मैनालीबाट तयार गरिएको ब्रेकिङ नेपाल नामक पुस्तकमा उद्धृत गरिएका र विगतमा फिरंगी भनिने उपनिवेशीले नेपाल र नेपालीबारे बनाएका सोच, चाल र षड्यन्त्रका जानकार थिए त ? के हाम्रा संविधान निर्मातामा धर्मलाई विभेदको कारक मानिरहँदा पृथ्वीनारायण शाहको समयमा दुईजना पराई छद्मभेषी जासुसलाई ५७ जना एजेन्टसहित बेतिया पठाइएको स्मृतिमा थियो त ? अनि प्रस्तावनामा आत्मसात गर्ने भनिएका धार्मिक विशेषता केके हुन् र धार्मिक विभेदका सूचीहरूमा रहने कुरा केके हुन् ? त्यसको टुंगो लगाउन पनि पराइ र परजीविको गठजोड हुने हो वा नेपालीले आफैं गर्ने हुन् ? १ राष्ट्रको परिभाषा र धर्म नेपालको संविधानको धारा ३ ले राष्ट्रको परिभाषा गर्दा बहुधार्मिक र समान आकांक्षाको कुरा गर्दछ । धर्मले रिलिजन र मजहवलाई सैतान र असभ्य भन्दैन । धर्म संगठित र केन्द्रीकृत छैन । अर्थात् रिलिजनको नेतृत्व रोम वा लन्डन वा सियोलतिरबाट हुन्छ कि हिमालको गुफा, पहाडको कन्दरा वा समतलको कुइनेटोबाट हुन्छ ? नेपालमा संविधान निर्माण कालमा पराइले केकस्ता प्रभाव र दबाब दिए भन्ने कुरा संविधानसभामा देखिएको कतिपयको हर्कत र संविधानको अनुहारबाटै देखिन्छ । रिलिजनामा पन्थअनुसार उताकै आदेशलाई अन्तिम आदेशका रूपमा मान्नुपर्छ र उतैको जिम्मेवारी बहन गरिन्छ हुन्छ, उतैउतै सूचना र प्रतिवेदन दिनुपर्छ भनिन्छ । धर्ममा कुनै मन्दिरको मूल पूजारी वा शंकराचार्य वा पीठाधीश वा लामा वा विपश्वकबाट नियन्त्रित हुन, तिनको आदेश मान्न वा तिनलाई सूचना दिनु पर्दैन भनिन्छ । यो अर्थबाट हेर्दा पनि धर्म, रिलिजन र मजहव फरकफरक हुन् भन्ने देखिन्छ । धर्मले अवतार, पुनर्जन्म र प्रायश्चितमा विश्वास गर्छ, मानिसलाई जन्मिँदै पापी नमानी पवित्र मान्दछ, पापमोचन अरूले गरिदिने होइन, आफैंले पाप गर्न नहुने र गरे प्रायश्चित गर्नुपर्ने मान्दछ । विगतमा धर्मगुरु र संस्था राज्यमाथि हावी गरेको देखिँदैन, तर रिलिजनले विगतमा राजनीतिलाई निल्न खोजेकाले निरपेक्षता खोज्नुपरेको देखिन्छ । मजहवी व्यवस्थाले विश्वका कतिपय राज्य प्रणालीलाई प्रत्यक्ष प्रभावित गरेको देखिन्छ । यसप्रकार राष्ट्रसम्बद्ध 'बहुधार्मिक' शब्दभित्र रिलिजन र मजहव पनि पर्नुनपर्ने के हो ? संविधान निर्माणमा पराइको क्रीडा सर्वदा र सर्वथा प्रत्येक स्वाभिमानी नागरिकको लागि शिर झुकाउनुपर्ने विषय हो । निर्णय सही वा गलत जे गरे पनि त्यो नेपालीबाटै भएको भए, त्यो धेरैलाई चित्तबुझ्दो हुँदो हो। भित्रभित्र अरूलाई सैतान, काफिर र असभ्य पनि मान्ने, अरू सभ्यतालाई निर्मूल गर्ने भित्री मान्यता पनि कायम हुने अनि ती सबैको समान आकांक्षा हुने कुरा सम्भव हुन्छ हुँदैन ? आफ्ना पूर्वजलाई श्रद्धायोग्य नठान्ने, राष्ट्रको संस्कृतिलाई पराइ कल्चरबाट विस्थापित गर्ने, राष्ट्रिय अस्मितामाथि आक्रमण गर्ने र स्थानीय सभ्यता समाप्त पार्न पराइका पाउमा नतमस्तक धन, दौलत एवं आशीर्वाद लिने र नलिनेबीच समान आकांक्षा हुन सक्ला नसक्ला ? २ राज्य, धर्म निरपेक्षता र चलखेल संविधानको धारा ४(१) मा नेपाललाई धर्म निरपेक्ष राज्य भनिएको छ । के नेपाल रिलिजन निरपेक्ष र मजहव निरपेक्ष राज्य पनि हो ? किनकि धर्मको अर्थ कुनै पनि हालतमा रिलिजन वा मजहव होइन । धर्मका मान्यता, सिद्धान्त र व्यवहार तीभन्दा फरक छन् । धर्म हिमाल र सेरोफेरो अर्थात् यस क्षेत्रको उपज हो । रिलिजन र मजहव मरुभूमिका उपज हुन् । धर्मसँग यहाँका मानिसको पुस्तापुस्ताको सम्बद्धता छ । रिलिजनले युरोपबाट पेगनलाई बलपूर्वक समाप्त वा पछाडि पारेको हो । धर्मले अरूको सभ्यता समाप्त पार्न सुनियोजित रूपमा वा बलपूर्वक षड्यन्त्र गर्दैन । धर्ममा एकभन्दा बढी अर्थात् तेत्तीस प्रकारका देवताको कुरा छ । धर्ममा एकभन्दा बढी देवीको पूजा हुन्छ । धर्ममा बालक देवताको पनि पूजा हुन्छ । धर्ममा यज्ञ हुन्छ, संस्कार हुन्छन्, मूर्ति पूजा गरिन्छ । धर्ममा कर्म, भक्ति र ज्ञान योग जस्ता योगको व्यवस्था छ । धर्ममा प्रकृतिको पूजा हुन्छ । धर्ममा वेद, स्मृति, उपनिषद्, पुराण, इतिहास जस्ता अनेक ग्रन्थ छन् । धर्मशास्त्रमा आयुर्वेदजस्तो स्वास्थ्य विज्ञान छ, मीमांसा नामक व्याख्या शास्त्र छ, कौटिल्यको अर्थशास्त्र जस्तो राज्यशास्त्र छ, पाणीनिको व्याकरण छ । मनुस्मृति, नारदस्मृति, याज्ञवल्क्य स्मृति र शुक्रनीति जस्ता ग्रन्थमा अन्य कुराका अतिरिक्त न्याय पद्धतिको कुरा छ। ओमकार र प्रकृतिपूजकसमेतलाई सँगसँगै राखेर हेर्दा धर्ममा मुन्धुम छ, त्रिपिटक छ, गुरुग्रन्थ साहेव छ र अन्य धेरै ग्रन्थ छन् । संविधानमा धर्म निरपेक्ष लेख्नेहरूले यी भिन्नतालाई बुझेरै धर्म निरपेक्ष लेखेका हुन् त ? नेपालको संविधानमा धर्म निरपेक्ष लेखाउन लागिपरेका कतिपय देशको संविधानमा रिलिजनको पनि खास पन्थलाई संवैधानिक मान्यता दिइएको छ । ती देशमध्ये केहीमा त राजसंस्था पनि छन् । ती धेरैको झन्डामा रिलिजनसम्बद्ध चिन्ह रहेको देखिन्छ । त्यहाँ शपथ ग्रहण गर्दा रिलिजन सम्बद्ध पुस्तकलाई हातमा लिइन्छ । यसपाला राष्ट्रसंघका महासचिवले राष्ट्रसंघको बडापत्र हातमा लिएर शपथ लिएको देखिएन । अमेरिकी राष्ट्रपतिले दुइटा पुस्तक हातमा लिएर शपथ लिए, तर ती दुई पुस्तक संसारको सबभन्दा पुरानो म्यासाच्युसेट्सको वा स्वतन्त्र राज्यका रूपमा पहिलो लिखित संविधानको रूपमा रहेको अमेरिकी संविधान थिएनन् । बेलायतको हाउस अफ लर्ड्समा अद्यपी रिलिजन सम्बद्ध व्यक्तिहरूको प्रतिनिधित्व हुन्छ र त्यहाँका राज्य प्रमुख रिलिजनको पनि खास पन्थको हुनैपर्ने मानिन्छ । युरोपका राजतन्त्रात्मक अधिकांश देशका संविधानमा पनि रिलिजन सापेक्षता देखिन्छ । नर्वे, स्विडेन आदि यसका उदाहरण हुन् । के हाम्रा संविधान निर्माताले यी तथ्यसँग जानकारी राखेरै संविधानमा धर्मनिरपेक्ष लेखे वा त्यहाँ कुनै प्रकारको दबाब, प्रभाव र लालचले काम गर्यो ? नेपाली जनमतले काम गरेको भए त जनताले के सुझाव दिएका थिए, त्यसबारे सूचना सार्वजनिक गरिँदो हो र संविधान बनाउँदा सुझावमा अन्तरनिहित जनभावनाअनुसार बनाइएको भनी व्याख्याविश्लेषण गरिँदो हो । ३ धर्म निरपेक्षता र सनातन धर्मको संवैधानिक प्रसंग संविधानको धारा ४ को उपधारा (१) को स्पस्टीकरणमा धर्म निरपेक्ष भन्नाले सनातनदेखि चलिआएको धर्मसंस्कृतिको संरक्षणलगायत धार्मिक, सांस्कृतिक स्वतन्त्रता सम्झनुपर्छ भनिएको छ । यो स्पस्टीकरणमा प्रयोग भएका 'धर्म' र 'धार्मिक' भन्ने शब्दले धर्म र सोही धर्म सम्बद्ध धार्मिक स्वतन्त्रतालाई जनाउने हो । रिलिजनको रिलिजियस र मजहवको मजहवी भने जस्तै धर्मको धार्मिक भनी अर्थ गर्नुपर्ने होला । सनातन धर्मको अर्थ गर्दा सनातन रिलिजन वा सनातनी मजहव भनी अर्थ गर्न मिल्दैन होला । फेरि रिलिजन र मजहव नेपालमा सनातनदेखि चलिआएका पनि होइनन् । संविधानले धर्म शब्दको परिभाषा अन्यत्र गरेको पनि देखिँदैन । त्यसैले नेपालमा नेपालीमा धर्म निरपेक्ष भन्नु र अन्यत्र अंग्रेजीमा सेकुलर भन्नु निकै फरक कुरा हुन् । त्यति मात्र होइन, भारतमा सेकुलर वा पन्थ निरपेक्ष भन्नाले जे बुझिन्छ । नेपालमा संवैधानिक अर्थमा त्योभन्दा निकै भिन्न रूपमा बुझ्नुपर्ने हुन्छ । संविधानले नेपालमा धर्म निरपेक्ष भनेको सनातन धर्मसंस्कृतिको संरक्षण हो र यसले सो धर्मसापेक्ष धार्मिक र सांस्कृतिक स्वतन्त्रताको कुरा गरेको हो भनी बुझ्नुपर्ने हुन्छ । यो निष्कर्षको आधार र कारण धारा ४ को उपधारा (१) को स्पस्टीकरण नै हो । स्मरण रहोस्, नेपालको संविधानमा जहाँजहाँ धर्म वा धार्मिक शब्द प्रयोग भएको छ, त्यसलाई धारा ४(१) को स्पस्टीकरणको सन्दर्भमा हेर्दा त्यसले रिलिजन र मजहवलाई जनाउने भन्न सकिने देखिँदैन । संविधानमा प्रयुक्त धर्म निरपेक्षता खास प्रकार र अनुहारका पराइको दबाब र प्रभावबाट राखिएको भनी मान्नेको संख्या नेपालमा निकै हुन सक्छ । यस्तै धारा ४(१) को स्पस्टीकरण पश्चिमा केही देश र त्यहाँ दर्ता भई नेपालको सामाजिक जीवन खल्लबलाउन आएका विदेशी गैरसरकारी संस्था तथा उताकै एजेन्डा र न्यारेटिभमा काम गर्ने अन्तर्राष्ट्रिय संस्थाका केही कर्मचारीको दबाब र प्रभावको कडा प्रतिउत्तर पनि हुन सक्छ । यो प्रतिउत्तर उनीहरूको हैकम (हेजेमोनी) चिर्न दक्षिणतर्फ चुनाव भई नयाँ सरकार बनेपछि आएको त होइन ? एउटा धाराको कुनै उपधारा एकाथरीको एजेन्डा हुनु र सोही उपधाराको स्पस्टीकरण त्यसको प्रतिवाद हुनु मुलुकको नागरिकका लागि कदापि गर्वको विषय हुन सक्दैन । यो कुरा नेपालीले दिएको रायबमोजिम भएको भए त्यो आफ्नो व्यवस्था हुन्थ्यो । संविधान निर्माणमा पराइको क्रीडा सर्वदा र सर्वथा प्रत्येक स्वाभिमानी नागरिकको लागि शिर झुकाउनुपर्ने विषय हो । निर्णय सही वा गलत जे गरे पनि त्यो नेपालीबाटै भएको भए, त्यो धेरैलाई चित्तबुझ्दो हुँदो हो । क्रमशः"
स्थानीय तहको निर्वाचन किन,"भनिन्छ, लोकतन्त्रको सबैभन्दा सुन्दर र सुखद पक्ष भनेकै आवधिक निर्वाचन हो र जनादेशको नवीकरण पनि । लोकतान्त्रिक शासन व्यवस्थामा जनता स्वयंबाट आफूमाथि शासन गर्ने शासकरूपी जनप्रतिनिधि चयन गर्ने पद्धत्ति नै निर्वाचन हो । अमेरिकी पूर्व राष्ट्रपति अब्राहम लिंकनका शब्दमा जनताका लागि जनताद्वारा र जनताका निमित्त शासन पद्धत्ति नै लोकतन्त्र हो, प्रजातन्त्र हो । वास्तवमा निर्वाचन जनताको नाडी छाम्ने कडी हो अनि कुनै उम्मेदवार वा राजनीतिक दलको लोकप्रियता परीक्षण गर्ने कसी पनि हो । कुनै पनि शासन व्यवस्था वा राजनीतिक प्रणालीलाई जीवन्त तुल्याउने कानुनी प्रक्रिया नै निर्वाचन हो भने राजनीति भनेको खराब र खतरनाकका बीचबाट राम्रो, नराम्रो अनि सही र गलत छुट्टाउने कला नै हो । नेपालमा ०६२६३ सालमा सञ्चालित दोस्रो जनआन्दोलनको सफलतापश्चात् स्थापित लोकतन्त्र अथवा गणतन्त्रात्मक शासन व्यवस्थाअन्तर्गत केही दिनभित्र स्थानीय तहको निर्वाचन हुन गइरहेको सर्वविदित छ । उक्त निर्वाचनको प्रयोजनको लागि निर्धारित वैशाख ३१ गतेको तिथि जति नजिकिँदो छ, देशमा चुनावी सरगर्मी एवं राजनीतिक तापमान उत्तिकै बढ्दो छ । लाग्छ होटेल, पसल, क्याम्पसजस्ता सार्वजनिक स्थान क्रमशः निर्वाचनमय हुँदै गइरहेका छन् । लोकतन्त्रको हिमायतीका लागि यो एउटा सकारात्मक अनि सुखद् पक्ष पनि हो । नेपालीका लागि आसन्न स्थानीय निर्वाचन लोकतन्त्र बहालीपछिको पहिलो हो भने २०४७ सालको संविधानअन्तर्गत यसअघि २०४९ सालमा र २०५४ सालमा सम्पन्न भएको समेत गर्दा यसपटकको निर्वाचन तेस्रोपटक हो । देशमा लोकतन्त्र बहाली भएको १० वर्ष पुग्दैछ । यसरी झन्डै १९ वर्षपछि हुन गइरहेको कारणबाट मात्र नभएर संघीय संरचनाअन्तर्गत कोरिएको खाकाअनुरूप तय भएका संघ, प्रान्त र संसद्का आगामी निर्वाचनको लागि पनि स्थानीय निकायमा हुन लागेको यस निर्वाचनको अपरिहार्यता एवं महत्व जति छ, यसका चुनौती पनि उत्तिकै छन् । हुन त एउटा अवधिको लागि निर्वाचित पदाधिकारीको कार्यकाल समाप्त हुनासाथ अर्को अवधिको लागि यस्ता निर्वाचन यथासमयमै सम्पन्न गरिसक्नुपर्ने हो नै । यसर्थमा यसपटकको निर्वाचन यतिका वर्षपछि हुन जाँदा केही विलम्ब भएकै हो भन्ने महसुस विशेषगरी नेपालको राजनीतिक वृत्तमा तथा आमनागरिकबाट नगरिएको अवश्य होइन । वास्तवमा एउटा शासन व्यवस्थाको अन्त्यपछि अर्को शासन व्यवस्थाले स्थायित्व प्राप्त गर्न केही न केही समय लाग्छ नै । एउटा शासन व्यवस्थाबाट अर्को शासन व्यवस्थाबीचको अवधिलाई संक्रमणकाल पनि भन्ने गरिन्छ । जुन संक्रमणकालको उचित व्यवस्थापन हुन नसक्दा दुईदुईपटक संविधानसभा निर्वाचनमा देश होमिनुपर्दा नयाँ संरचनाअुनरूपको लोकतान्त्रिक संविधान जारी गर्न अवलम्बन गर्नुपर्ने प्रक्रियाको लागि समय खर्चिनुपर्दा, स्थानीय तहको खाका कोर्न गठित आयोगलाई समय थप गर्नुपर्दा अनि निर्वाचनसँग सम्बन्धित आवश्यक कानुन तर्जुमा गर्नुपर्दा पनि धेरै समयको प्रतीक्षा गर्नुपरेको यथार्थ हामी कसैसामु छिपेको छैन । आगामी वैशाख ३१ गते हुन गइरहेको स्थानीय निर्वाचन निष्पक्ष रूपमा सम्पन्न गरी संविधान कार्यान्वयनमा टेवा पुर्याउनुको अलवा समृद्ध नेपालको जग हाल्ने यो महान् अवसरको सदुपयोग गर्नु हामी सबैको दायित्व हो । यसपटकको स्थानीय निर्वाचनको महत्व विगतका भन्दा निश्चय पनि फरक रहेको छ । यतिखेर मतदाता विगतको निर्वाचनमा भन्दा झन्डै ५० लाख बढेका छन् । यसअघिको निर्वाचनमा गर्भमा रहेका भ्रूण यतिखेर बालिग भई मतदाता हुन सक्षम भएका छन् भने त्यतिबेलाका सिँगाने बालक यतिखेर उम्मेदवार बन्न योग्य भएका छन् । यस्तै यसअघिका स्थानीय निर्वाचन सम्पन्न हुँदा तीन हजार नौ सय ७० गाविस र ५८ वटा नगरपालिका रहेका थिए भने यतिखेर नयाँ संरचनाअन्तर्गत ७४४ वटा मात्र स्थानीय निकाय रहने जसमा महानगरपालिका, उपमहानगरपालिका, नगरपालिका र गाउँपालिका गरी चार किसिमका स्थानीय तह रहने व्यवस्था भएको पाइन्छ । यसरी नयाँ संरचनाबाट तीन हजार दुई सय २६ स्थानीय तह कटौती या थपघट हुन गएको छ भने यतिखेर यी ७४४ स्थानीय तहमा ३६ हजार ६ सय ३९ जना मात्र जनप्रतिनिधि रहने व्यवस्था रहेको छ, जबकि यसअघिका स्थानीय तहमा एक लाख ८८ हजार १० जना प्रतिनिधि रहने व्यवस्था त्यतिखेर भएअनुसार सो संख्यामा हाल आएर झन्डै ५१ हजार पाँच सय प्रतिनिधि कटौती हुन गएको सो आँकडाबाट देखिन आएको छ । यसैगरी यसपटकको स्थानीय निर्वाचनका लागि प्रमुख वा उपप्रमुखमा ५० प्रतिशत महिला उम्मेदवार रहेको हुनुपर्नेछ भने सबै स्थानीय तहका वडामा कम्तीमा दुईजना महिला (एकजना दलित) उम्मेदवार हुनैपर्ने भन्ने कानुनी व्यवस्था भएबाट सबै ७४४ स्थानीय तहमा गरी करिब १५ हजार महिलाको प्रतिनिधित्व होस् भन्ने राज्यको सदाशयता रहेको बुझिन आउँछ । आधा आकाश ढाकेका महिलाका लागि अनि विशेषगरी पिछडिएका दलित वर्गका महिलाका लागि योभन्दा गौरवको विषय अरू के हुन सक्छ ? विश्लेषकका अनुसार महिलाको लागि स्थानीय सरकारमा सहभागी हुने यो अभूतपूर्व अवसर हो, जुन शासन व्यवस्थाको परिवर्तनले ल्याएको उपलब्धि हो भन्ने गरेका छन् । निर्वाचन आयोगका अनुसार यो निर्वाचनका लागि अधिराज्यभर २१ हजार मतदान केन्द्र रहनेछन् भने यसका लागि करिब ८० हजार मतपेटिका राखिने छन् । यस्तै यो निर्वाचनमा एक करोड ५० लाख मतदाताले आफ्नो मताधिकार प्रयोग गर्ने अनुमान गरिएको छ भने आयोगले एक करोड ६० लाख मतपत्र छपाउने कार्य पूरा गरिसकेको जनाएको छ । यो निर्वाचनमा ६९ प्रकारका निर्वाचन सामग्री आवश्यक पर्ने, मतपत्रको आकार पनि ठूलो हुने जनाइएको छ । यसपटक एउटा मतदाताले सातवटा निर्वाचन चिन्हमा छाप लगाउनुपर्ने भएकाले मतदान गर्दा केही समय लाग्ने निश्चित नै छ । त्यसैले आयोगले सबै मतदान केन्द्रलाई लक्षित गरी मतदाता शिक्षा कार्यक्रमलाई प्रभावकारी रूपमा सञ्चालनमा ल्याएको देखिन्छ। यस्तै यो निर्वाचन निश्पक्ष तुल्याउनकै खातिर आयोगले ७५ जिल्लाका न्यायाधीशलाई मुख्य निर्वाचन अधिकृत र बाँकी निर्वाचन अधिकृत न्याय सेवा र प्रशासन सेवाका गरी उपसचिव खटाउने कार्य पूरा गरिसकेको छ । जबकि विगतमा प्रमुख जिल्ला अधिकारीलाई मुख्य निर्वाचन अधिकृत तोकिने गरिन्थ्यो । सो निर्वाचनको लागि करिब एक लाख जति कर्मचारी र दुई लाखजति सुरक्षाकर्मी खटाइने जनाइएको छ । सो स्थानीय निर्वाचन प्रक्रिया सहजरूपमा सम्पन्न गराउन सघाउने हरेक मतदान केन्द्रमा निर्वाचन समितिसमेत रहने बताइएको छ । यसैगरी स्थानीय निकाय रहेको मुकाममा निर्वाचन अधिकृतको कार्यालय रहने व्यवस्था गरिएबाट दलका कार्यकर्ता, उम्मेदवार एवं सम्बन्धित मतदातालाई सदरमुकामसम्म धाइरहनुनपर्ने भएको छ । यस्तै उम्मेदवार हुन सम्बन्धित वडाको मतदाता हुनैपर्ने व्यवस्थासमेत गरिएको पाइन्छ । आसन्न स्थानीय निर्वाचन निर्धारित मितिमै सम्पन्न गर्ने, करिब ९०९५ प्रतिशत काम पूरा भइसकेबाट अब आयोग पछि नफर्कने जस्ता भनाइ पटकपटक आयोगबाट सम्प्रेषित भइरहेका छन् । वास्तवमा यो महायज्ञ सफलीभूत पार्न निर्वाचन आयोग अहोरात्र नै जुटिरहेको पाइएको छ । यो कार्यभार पूरा गर्न, सम्पन्न गराउन आवश्यक सहयोग जुटाउन नेपाल सरकार तयार छ भनी प्रधानमन्त्री स्वयंले पटकपटक प्रतिबद्धता जनाइरहनुभएको छ । वास्तवमा स्थानीय निकाय भनेको स्थानीय सरकार नै हो । संघीय संरचनाअन्तर्गत मुलुकले फट्को मारेका कारण विगतमा सिंहदरबारसम्म धाउनुपर्ने कतिपय मसिना कामकारबाही अथवा स्थानीय स्तरका योजनाको तर्जुमासमेत अब उप्रान्त स्थानीय निकायबाटै हुने व्यवस्था गरिएको पाइन्छ । गाउँघरमा आइपर्ने प्राकृतिक विपत्तिबाट क्षति हुन गएका संरचना वा धनजनको सन्दर्भमा केन्द्रमै डेलिगेसन जानुपर्ने सानातिना मुद्दाका लागि जिल्लाका सदरमुकामका अदालतमै धाउनुपर्ने जस्ता असुविधा र कठिनाइ अब उप्रान्त भोग्नुनपर्ने गरी सम्बन्धित कानुनमा स्थानिय निकायलाई अधिकारसम्पन्न तुल्याइएको छ । लोकतान्त्रिक शासन व्यवस्थामा व्यक्तिविशेष उम्मेदवार जो भए पनि राजनीतिक दलका नाउँमै मतदाताले आफ्नो मत जाहेर गर्ने परिपाटी वा अभ्यास रहिआएको सबैमा विदितै छ । यस अर्थमा उम्मेदवारको व्यक्तिगत परिचय वा पृष्ठभूमि गौण विषय हुन सक्ने देखिन्छ । तर पनि ३० बर्से पञ्चायती शासनअन्तर्गत चारपाँचपटक सम्पन्न स्थानीय तहको निर्वाचनमा व्यक्तिवादी राजनीतिमा आधारित निर्दलीय चरित्रका व्यक्तिलाई समेत चयन गर्ने अभ्यास एवं संस्कारमा हुर्केका नेपाली समाजले यो निर्वाचनमा उम्मेदवार कुन दलको हो, कस्तो दलको हो भन्दा पनि उम्मेदवारको छवि, त्याग, समाज सेवाप्रतिको लगावजस्ता विशेष योग्यताको खोजीनीति नगर्लान् भनी भन्न सकिन्न । पार्टीभन्दा राष्ट्र माथि हुन्छ भन्ने भावना आत्मसात गर्दै आफ्नो मताधिकार सुझबुझका साथ प्रयोग गर्नु जरुरी छ । हाम्रो देश विभिन्न सम्प्रदायका जातजाति बसोवास गर्ने साझा फूलबारी त हो नै । तर पनि जातीय वा साम्प्रदायिक वा वर्गविशेषको नारा दिएर, झूटको खेती गरेर वा धन वा क्षणिक प्रभावमा पारेर परिणाम आफ्नो पक्षमा ल्याउन अनेक हथकन्डा अपनाउनेहरूको पनि कमी नहोला यो निर्वाचनमा । त्यसैले दलहरूले आफ्नो दलको प्रतिष्ठा र छवि जोगाउँदै स्वच्छ छवि भएका निष्ठावान्, त्यागी, स्थानीय गाउँ समाजको सुखदुःखमा भिजेको, स्थानीय समस्या पहिचान गरी त्यसको समाधानसमेत गर्नसक्ने खुबी र क्षमता भएका चरित्रवान् पृष्ठभूमि भएका कार्यकर्तालाई छानेर टिकट दिँदा जनताले आफ्नो शासन आफैं गर्न पाउने स्थानीय सरकार गठन भई स्वशासनको अनुभूति गर्न पाउनेछन् । चुनावको मिति नजिकिँदै जाँदा विभिन्न दल तथा समूहहरू चुनाव बिथोल्ने वा बहिष्कार गर्ने भनी अभिव्यक्ति दिँदै आइरहेको पनि सुनिन्छ । यद्यपि आम जनताको हित केमा छ ? जनता के चाहन्छन् ? यस्ता जनचाहनाको उपेक्षा गर्ने दल वा समूहको दूषित र जनविरोधी कदमलाई निस्तेज पार्न लोकतन्त्र पक्षधर जनता एकजुट हुन जरुरी छ । आफ्नो मताधिकारको प्रयोग गरी राष्ट्रको समृद्ध भविष्य निर्माणमा लाग्नुपर्ने बेला पनि यही हो भनी बुझ्न जरुरी छ । सरकारमा सहभागी वा प्रतिपक्षमा रहेका कुनै पनि दलले यो वा त्यो बहानामा चुनाव टार्ने वा बिथोल्ने खालका गतिविधि गरे त्यो स्वीकार्य हुनु हुँदैन । तसर्थ आगामी वैशाख ३१ गते हुन गइरहेको स्थानीय निर्वाचन निष्पक्ष रूपमा सम्पन्न गरी संविधान कार्यान्वयनमा टेवा पुर्याउनुको अलवा समृद्ध नेपालको जग हाल्ने यो महान् अवसरको सदुपयोग गर्नु हामी सबैको दायित्व हो ।"
वार्यन म्युनिखविरुद्धको खेलमा ग्यारेथ बेल नखेल्ने,"काठमाडौंः रियल मड्रिडका स्टार खेलाडी ग्यारेथ बेल जर्नन क्लब वार्यन म्युनिखविरुद्धको खेल नखेल्ने भएका छन्। च्याम्पियन्स लिग फुटबल अन्तरर्गत क्वाटर फाइनलको दोस्रो लेगमा मंगलबार राति रियल मड्रिडले घरेलु मैदान सान्टियागो बर्नबाउमा जर्मन क्लब वार्यनको सामना गर्दैछ। घरेलु मैदानमा हुने खेलमा ग्यारेथ बेलले नखेल्ने पक्का भएको छ। वार्यन म्युनिखविरुद्धको पहिलो लेगमा घाइते भएका बेल पूर्ण रुपमा फिट नभएपछि टोलीमा समावेश गरिएको छैन। बेलको खुट्टामा लागेको चोटका कारण वार्यनविरुद्ध नखेल्ने प्रशिक्षक जिनेदिन जिदानले स्पष्ट पारेका छन्। उनले भनेका छन्,बेलको खुट्टामा लागेको चोट निको भएको छैन। त्यसैले हामीले कुनै जोखिम मोल्न चाहन्नौं। बेल बार्सिलोनाविरुद्ध आइतबार हुने एल क्लासिको भिडन्तमा भने खेल्न सक्ने सम्भावना छ। पहिलो लेगमा वार्यनविरुद्ध रियल मड्रिडले २१ को अग्रता लिएको छ। दोस्रो लेगमा वार्यनसँग १० ले पराजित हुँदा पनि रियल मड्रिड सेमिफाइनल पुग्नेछ भने वार्यनलाई सेमिफाइनल पुग्न रियल मड्रिडलाई कम्तिमा २० गोल अन्तरले पराजित गर्नु पर्नेछ।"
टेरीले चेल्सी छोड्ने,"काठमाडौंः चेल्सीका कप्तान जोन टेरीले यो सिजनको अन्तिममा क्लब छोड्ने भएका छन्। सन् १९९५ मा चेल्सीमा आबद्ध भएका टेरीले यो सिजनको अन्तिममा क्लब छोड्न लागेको चेल्सीले जनाएको छ। इंल्याण्डका पूर्व खेलाडी ३६ वर्र्षीय टेरीले २२ वर्ष लामो चेल्सीसँगको यात्रा टुंग्याउन लागेका हुन्। टेरीले चेल्सीका लागि ७१३ खेल खेलेका छन्, जसमा ५७८ वटा खेलमा कप्तानीको जिम्मेवारी सम्हालेका छन्। टेसीले चेल्सीसँगको सम्झौता यो सिजनको अन्तिममा सकिँदैछ। स्टामफोर्ड ब्रिजमा टेरीले चारवटा प्रिमियर लिग, पाँचवटा एफए कप, तीनवटा लिग कप, एक युरोपा लिग र एक पटक च्याम्पियन्स लिग फुटबलको उपाधि जितेका छन्। यो सिजनपनि उनकै कप्तानीमा चेल्सी प्रिमियर लिगको शीर्ष स्थानमा छ।"
