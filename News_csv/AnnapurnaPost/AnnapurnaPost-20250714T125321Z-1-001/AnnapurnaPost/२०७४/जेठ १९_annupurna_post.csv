शीर्षक,विवरण
बहुप्रभावको चेपमा नेपाल,"प्रधानमन्त्रीबाट राजीनामा दिने क्रममा र त्यसपछि पुष्पकमल दाहालले केही महत्र्वपूर्ण सन्देश र नीतिगत निर्णय लिुनभएको छ । राजीनामाको पूर्वसन्ध्यामा 'बेल्ट एन्ड रोड' इनिसिएटिभमा हस्ताक्षर गर्यो नेपालले । राजीनामाकै क्रममा परोक्ष तर बुझिने गरी उहाँले नेपालले दुई छिमेकी राष्ट्रसँग 'सन्तुलित' सम्बन्ध अपनाएको दाबी पनि गर्नुभयो । यता बजेटका क्रममा 'समदूरी' को छिमेकी नीतिको घोषणा सरकारले गरेको छ, पञ्चायतकालकै जसरी । संसद्मै दाहालको अर्को अभिव्यक्ति पनि आयो स्पष्टीकरणका रूपमा । उहाँलाई 'भारतपरस्त' भन्नेहरूप्रति लक्षित थियो त्यो अभिव्यक्ति 'बेल्ट एन्ड रोड' इनिसिएटिभमा हस्ताक्षर गरेर 'आफू को हुँ' सिद्ध गरेको तर्क थियो उहाँको । नीतिमा स्पष्ट हुँदा या नीतिले व्यवहारलाई निर्देशित गर्दा यस्ता स्पष्टीकरण या दाबीहरूको खासै महत्र्व हुँदैन । तर भारतले 'भारतविरोधी' मानेको केपी ओलीलाई हटाई उहाँको विकल्पको रूपमा प्रस्तुत गरेको भनिएका व्यक्तिले जाँदाजाँदै यस्तो दाबी गर्नुको अर्को सन्देश हो अब भारतसँगै चीनको पनि राजनीतिक प्रभाव बढेको छ नेपालमा र जाँदाजाँदै 'भारतपरस्त' र 'चीनविरोधी' छवि टाँसिनु हुँदैन भन्ने निष्कर्ष दाहालले निकालेको देखिन्छ । सशस्त्र विद्रोहमा आफैंले 'विस्तारवादी' र 'मुख्य शत्रु' का रूपमा प्रस्तुत गर्दै आएको मुलुकसँग आफ्नो राजनीतिक पहिचान र अस्तित्व जोडिनु आफैंमा आत्मघाती हुन जान्छ, खासगरी सत्ताबाहिर रहँदा भन्ने दाहालले मात्र हैन धेरैले बुझेका छन् । त्यसमाथि पनि २०६३ यताको परिवेशमा नेपालको राजनीतिमा भारतको शक्ति र प्रभाव अति बढे पनि त्यो उसको लोकप्रियता र स्वीकार्यताको मूल्यमा आएको छ । सम्भवतः प्रभाव विस्तारका क्रममा कुशल कूटनीति र व्यवहार अपनाउने मुलुकले केही सुविधा र देखिने सत्व्यवहार अपनाउने गर्छन् आफ्ना प्रभाव क्षेत्रमा, तर भारतले राजा र राजसंस्थादेखि नेपाली कांग्रेस, एमाले हुँदै यता आएर राष्ट्रिय जनता पार्टी या मधेसी समूह सबैको विश्वास गुमाउन पुगेको छ । दाहालका पछिल्ला अभिव्यक्तिले त्यो आम प्रतिक्रिया नै अभिव्यक्त गरेको छ । मधेसमा समेत युरोपेली एजेन्डा र फन्डको प्रभाव सहजै देख्न सकिन्छ किनकि त्यहाँका राजनीतिक नेतृत्व र एनजीओहरू 'सफ्ट पावर' र स्थानीय संस्कृति तथा धर्मको पक्षमा बोल्न सकेका छैनन् । सूर्यबहादुर थापाको कार्यकालमा उनले भारतीय दूतावासलाई एउटा विशेष सुविधा दिए । साना विकास कार्यक्रमअन्तर्गत सीमावर्ती तराईका गाउँ विकास समितिमा एउटा निश्चित रकम खर्च गर्ने स्वतन्त्रता उसलाई दिइयो, यद्यपि त्यो सुविधा अब तराईमा मात्र सीमित छैन । त्यसले नेपाली नेताहरूमा आफ्नो क्षेत्रमा स्कुल भवन आदि निर्माणको लागि योजना आयोग, जिल्ला विकास समिति या शिक्षा मन्त्रालयमा भन्दा लैनचौर आउने क्रम बढ्न थाल्यो । विगत केही वर्षयता चीनले पनि प्रत्यक्ष या परोक्ष रूपमा भारतकै जस्तो स्वतन्त्रता माग गर्दै आएको थियो । सीमावर्ती १६ वटा जिल्लामा मानवीय सहयोग, अत्यावश्यक वस्तुहरूको आपूर्ति, जनावरहरूलाई चरण सुविधा आदि प्रदान गर्दै आएको छ । तर दाहालले राजीनामाको एक सातापछि चीनलाई पनि त्यो सुविधा प्रदान गर्ने प्रक्रिया सुरु गर्ने आदेश दिएर 'सन्तुलन' को अर्को उदाहरण प्रस्तुत गर्नुभयो । यो निर्णय अचानक आएको छैन। यसअघि बेल्ट रोड इनिसिएटिभ, संयुक्त सैन्य अभ्यास र बूढीगण्डकी निर्माण ठेक्का चिनियाँ कम्पनी गेजुवालाई दिने निर्णय पनि भएका छन्, महत्र्वपूर्ण सन्देशका साथ । राज्य कमजोर हुँदा र संस्थाहरू भताभुंग हुँदा वैदेशिक नीतिका नाममा व्यक्तिको र दलीय स्वार्थ प्रधान हुन जान्छ । सवाल दाहालका यी निर्णय नेपालको हितमा छन् या छैनन् भन्ने हैन, सवाल यस्ता महत्र्वपूर्ण निर्णयहरू किन व्यापक छलफल, समझदारी र सहमतिका आधारमा गरिएन भन्ने मात्र हो । मुलुकको वैदेशिक सम्बन्ध र परनिर्भरता सम्मानजनक र मर्यादित हुनुपर्छ र मुलुकभित्र त्यसको व्यापक स्वामित्वले मात्र त्यसलाई वैधानिकता दिन्छ, दीर्घकालमा । तर हचुवाको भरमा या व्यक्तिगत या दलीय स्वार्थ अनि यदाकदा प्रतिक्रियात्मक रूपमा आउने यस्ता निर्णय र अभिव्यक्तिले गलत सन्देश दिने गर्छन् । के नेपालको एउटा भूभाग एउटा छिमेकी मुलुकको र अर्को भूभाग अर्को छिमेकीको 'प्रभाव क्षेत्र' बनेको स्वीकारोक्ति त हैन यो ? चीन र भारतको यो प्रभावसँगै पश्चिमा दाताहरूको प्रभाव र सुरक्षा मुलुकको अखण्डतालगायतका विषयमा प्रभाव पार्ने गरी समानान्तर रूपमा बढिरहेको छ । त्यसको साझेदारका रूपमा असंख्य एनजीओहरू देखापरेका छन् । नेपाली सत्ता र राज्यको केन्द्रीय संस्था क्षत्विक्षत् भएको छ २०६३ यता र संस्कृति, आस्था र सामाजिक सम्बन्धको व्यावहारिक स्वरूप लिएको हिन्दु र बौद्धधर्म दर्शन तथा जीवन पद्धति बाह्य आक्रमणको सिकार बनेका छन्, प्रमुख राजनीतिक पात्रहरूको मिलेमतो या लाचरीमा । मधेसमा समेत युरोपेली एजेन्डा र फन्डको प्रभाव सहजै देख्न सकिन्छ किनकि त्यहाँका राजनीतिक नेतृत्व र एनजीओहरू 'सफ्ट पावर' र स्थानीय संस्कृति तथा धर्मको पक्षमा बोल्न सकेका छैनन् । आन्दोलनको माध्यमबाट सक्रिय रूपमा केही माग उठ्ने गर्छन् । जस्तो मधेस आन्दोलनले संघीयताको प्रधान सन्देश दियो । तर त्यस्तो अवस्थामा मौनताले पनि महत्र्वपूर्ण सन्देश दिने गर्छन् । २०६३ पछि काठमाडौं र मधेसका राजनीतिक शक्तिहरूले केही आवाज उठाए मागका रूपमा र त्यसले भारतलगायत पश्चिमा मुलुकहरूको समर्थन पनि प्राप्त गर्यो । तर आन्दोलनमा स्पष्टसँग नउठेका मागको व्याख्यासँगै दाबीको निर्णायक अधिकार बाह्रबुँदेका मध्यस्थकर्तासँग सबभन्दा नजिक मानिएको माओवादीले खोस्यो । माओवादीको त्यो एजेन्डा व्याख्या या दाबीप्रति कांग्रेस र एमाले मौन रहँदा जनताले खुलारूपमा स्वीकार नगरेका र नमागेका एजेन्डा अहिले संविधान र मुलुकमाथि लादिएका छन् । विरोधाभासको चेपुवामा छ संविधान र राजनीतिक एजेन्डाहरू र यही विरोधाभास व्यवस्थापनमा संक्रमण लम्बिएको छ । दलहरूको समीकरण सत्तामुखी बन्न पुगेको छ । 'हाम्रो एजेन्डा वास्तवमा के हो ? ' भन्ने निर्णय गर्न नसकी उनीहरू अन्यत्र फर्कंदा झन् द्विविधाग्रस्त हुन पुगेका छन् । किनकि यहाँसम्म आइपुग्दा दक्षिण मात्र अब 'निर्णायक' बाह्य प्रभाव रहेको अवस्था छैन । सम्भवतः हालै नयाँ नेतृत्व पाएको भारतीय दूतावास पनि यसबारे त्यति स्पष्ट हुन सकेको छैन, यहाँको बारेमा । दिल्लीको राजनीतिक नेतृत्वले विगत ११ वर्षको उसको नीति, व्यवहार र भूमिकाको समीक्षा र परिवर्तनबारे सोच बनाइनसकेको अवस्थामा राजदूतले सम्भवतः स्पष्ट मार्ग या 'पोलिसी डिरेक्टिभ' पाइसकेका छैनन् । दूतावासको ठूलो हिस्सा बाह्रबुँदेपछिको हस्तक्षेपकारी नीति र व्यवहारमै दीक्षित छ सम्भवतः । त्यसैले केही दिन त्यो द्विविधा यथावत् रहनेछ, तर राजदूत मन्जीवसिंह पुरीले बलियो त्यो संस्थाभन्दा नयाँ लाइन लिन खोजे भने ठूलो अवरोध हुने देखिन्छ, यद्यपि दिल्लीको राजनीतिक नेतृत्व स्पष्ट भएमा राजदूतको प्रभावकारिता र विगतको 'ड्यामेज कन्ट्रोल' सहज हुनेछ । सम्भवतः भारतले नेपालको वास्तविकता र नेपालमा भारतप्रतिको अविश्वास हेर्ने आवश्यकता नदेख्ला अझै पनि किनकि ठूला मुलुकहरूको त्यो चरित्र हो सामान्यतया । तर नेपालमा चीनको बढ्दो प्रभाव भारतको गलत नीतिका कारण हो भन्ने निष्कर्षलाई भारतले स्विकारेमा समीक्षा र सद्भाव पुनः प्राप्ति सहज हुनेछ उसको लागि ।"
संक्रमणकाल कहिलेसम्म ?,"देशको स्थायित्व, विकास र समृद्धि तथा बाह्य हस्तक्षेप रोक्न राजनीतिक संक्रमणकाललाई अभिशापको रूपमा लिइन्छ । नेपालमा राष्ट्रनिर्माता पृथ्वीनारायण शाहले नेपालका साना राज्यहरूलाई एकीकृत गरेर आधुनिक नेपाल निर्माण गरे । १८१६ सालको सुगौली सन्धिअगाडि राष्ट्रको सम्पूर्ण ध्यान नेपालको सीमा विस्तार र विशाल नेपाल बनाउनमा केन्द्रित थियो । सुगौली सन्धिपछि नेपालको राजनीति भारदारीया षड्यन्त्र र एकअर्काप्रति दोषारोपण र आन्तरिक कलहमा लागेर राजनीतिक संक्रमणकालको सुरुआत हुन गयो । संक्रमणकाल हटाउन जंगबहादुर राणाले १९०३ सालमा कोतपर्व गरेर १०४ वर्षको निरंकुश एकतन्त्रीय जहानिया राणाशासन कायम गरे । राणाबाहेक अन्य जनताको शान्तिसुरक्षा, न्याय, कानुन र राजनीतिक स्थायित्व प्रदान गरेका थिए । देशको सिमाना जंगेपिलर गाडेर यकिन गरेका थिए । राणाशासन समाप्त पार्न राजा त्रिभुवन भारतको सहयोगमा लैनचौरस्थित भारतीय दूतावासमा केही दिन बसी भारतीय हवाईजहाजबाटै दिल्ली प्रस्थान गरे । भारत सरकारको मध्यस्थतामा राजा, नेपाली कांगेस र राणाबीच भएको सम्झौताले २००७ मा राणाशासन अन्त्य हुन गई दलीय व्यवस्था प्रारम्भ भयो । सात सालदेखि १५ सालसम्म दलीय खिचातानी र राजनीतिक असहिष्णुताले संक्रमणकाल रहन गयो । २०१५ सालमा सम्पन्न आमनिर्वाचनमा कांग्रेसले दुईतिहाइ बहुमत ल्याएर बीपी कोइरालाको नेतृत्वमा पहिलो जननिर्वाचित सरकार गठन भयो । राजा महेन्द्रको महत्र्वाकांक्षा र बीपीको पनि जनताबाट निर्वाचित सरकार भन्ने टकराहटले २०१७ साल पुस १ गते राजा महेन्द्रले निर्वाचित सरकार र संसद् विघटन गरे । कांग्रेसभित्रकै सुवर्णशमशेर र सूर्यप्रसाद उपाध्याय तथा भारतको सहयोग राजा महेन्द्रलाई रहेको थियो । बीपीले चीनसँग सम्बन्ध सुधार गर्नु र भारतको चाहनाविपरीत स्वतन्त्र विदेश नीति अपनाएकाले भारतका प्रधानमन्त्री जवाहरलाल नेहरू बीपीसँग रुष्ट भएका थिए । देखाउनको लागि कांग्रेसको पञ्चायतविरुद्धको संघर्षमा भारतले मद्दत गरेको भनिए पनि ३० वर्ष निर्दलीय पञ्चायत व्यवस्था सञ्चालनमा भारतको पूर्ण सहयोग रहेको थियो । पञ्चायतकालमा दलहरूमाथि प्रतिबन्ध र राजनीतिक स्वतन्त्रतामा अंकुश लागे पनि राजनीतिक स्थायित्व र शान्तिसुरक्षा तथा देशको बाह्य देशसँगको हिसाबले अहिलेसम्मकै उत्कृष्ट मानिएको छ । त्यसबेला भारत र चीनसँग सन्तुलित सम्बन्ध थियो । २०३१ सालमा तिब्बतविरुद्धको खम्पा आन्दोलन दमन गरेकाले राजा वीरेन्द्र र नेपालको राजसंस्थाप्रति चीन अनुगृहित रहेको छ । नेपालभन्दा बढी जातीय द्वन्द्वले पीडित श्रीलंका इथियोपिया, रुवान्डाजस्ता देशहरू राजनीतिक संक्रमणकाल अन्त्य गरेर समृद्वितर्फ लागेका छन् । संसद्को निर्वाचन हुनासाथ नेपाल पनि राजनीतिक संक्रमणकाल अन्त्य गरेर समृद्धितर्फ लाग्नेछ । २०३७ सालको जनमत संग्रहमा बहुदल र सुधारिएको पञ्चायतमा झीनो मतले सुधारिएको पञ्चायतले बिजय हासिल गर्यो । २०३८ मा राष्ट्रिय पञ्चायतको निर्वाचन बालिग मताधिकारको आधारमा भएको राष्ट्रिय पञ्चायतको निर्वाचनबाट सुधारिएको पञ्चायत बनाउन चाहने उदारवादी सूर्यबहादुर थापा प्रधानमन्त्री भए । संवैधानिक दायित्व नभएको भूमिगत गिरोहले सूर्यबहादुर थापालाई अविश्वासको प्रस्तावबाट हटाएर अनुदारवादी लोकेन्द्रबहादुर चन्द प्रधानमन्त्री भए । चन्दपछि मरिचमानसिंह श्रेष्ठ प्रधानमन्त्री भए । वर्गीय संगठनको सदस्यताको अनिवार्यता खारेज गरे पञ्चायतको स्थानीय निकायको चुनावमा भाग लिने कांग्रेसको माग पूरा नगरेर पञ्चायतविरुद्ध लाग्न दलहरूलाई सहयोग पुर्याए । २०४६ सालमा भारतको सहयोगमा माघ ५ गते गणेशमान निवास चाक्सीबारी क्षेत्रपाटीबाट सुरु भएको आन्दोलनले राजालाई बहुदलीय व्यवस्था लागू गर्न दबाब परेको थियो । राजा बीरेन्द्रको क्षेत्रीय भ्रमण पोखरामा फागुन ७ गते प्रजातन्त्र दिवसको सम्बोधनमा राजा वीरेन्द्रले बहुदल घोषणा गर्ने आशाका साथ लमजुङ, गोरखा, तनहुँ, कास्की, स्याङ्जा, पाल्पाका बहुदलसमर्थकको जमघट भएको थियो । राजा वीरेन्द्रलाई त्यो भेला पञ्चायतको समर्थनमा जम्मा भएको जनसमूह भनेर पञ्चायतलाई अनुदारै कायम राख्ने गिरोहले उल्टो ब्रिफिङ गरे । राजा वीरेन्द्रले प्रजातन्त्र दिवसको सम्बोधनमा बहुदल घोषणा गरेनन् । फागुन ७ गतेबाटै भारतको सहयोगमा सुरु भएको पञ्चायत व्यवस्था फाल्ने आन्दोलन चैत २६ गते बहुदलीय व्यवस्थाको स्थापना र पञ्चायतको विघटन गरेर राजा र दलहरूबीच सम्झौता भयो । कृष्णप्रसाद भट्टराई अन्तरिम सरकारका प्रधानमन्त्री भए र २०४७ सालको संविधान जारी गर्न लगाए । २०४८ सालको आमनिर्वाचनमा कृष्णप्रसादले चुनाव हारे पनि कांग्रेसले बहुमत ल्याएर गिरिजाप्रसादको अध्यक्षतामा मन्त्रिमण्डल गठन भयो । एमाले दोस्रो ठूलो दल भएर प्रतिपक्षमा बस्यो । २०५१ सालमा कांग्रेस संसदीय दलभित्र ३६ से गुटले संसद्मा पेस गरेको नीति तथा कार्यक्रममा विरोध गर्ने धम्की दिए । संसदीय प्रचलनअनुसार कांग्रेस संसदीय दलको बैठक बोलाएर आफ्नो बहुमत सिद्ध गर्नुको बदला गिरिजाप्रसादले संसद् नै विघटनको सिफारिस गरे । २०५१ सालको मध्यावधि निर्वाचनमा गिरिजाप्रसादले महाकाली सन्धिको नाममा गरेको सम्झौता, धमिजा काण्ड र कृष्णप्रसाद र गणेशमानको विरोध गरेर कांग्रेसको बहुमत गुमाए नेकपा एमाले सबैभन्दा ठूलो दल भएर अल्पमतको सरकार बनायो । अमेरिकीराजदूत जुलिया चाङ र आईएनजीओको डिजाइनअनुसार शेरबहादुर देउवालाई कांग्रेस संसदीय दलको नेता बनाइयो । प्रधानमन्त्री मनमोहन अधिकारीले विघटन गरेको संसद्लाई सर्वोच्च अदालतमार्फत पुनस्र्थापना गर्न लगाइयो । एमालेबाहेकका कांग्रेस, राप्रपा र सद्भावना पार्टीसम्मिलित खिचडी सरकार बनाएर शेरबहादुर देउवा पहिलोपटक प्रधानमन्त्री भए । संसद्मा अन्य दलको सहयोगमा कांग्रेसको बहुमत हुँदाहुँदै गिरिजाप्रसादले देउवालाई प्रतिपक्षले मागै नगरेको विश्वासको मत लिन लगाए । सांसदहरूको किनबेचदेखि पजेरो सुविधा बैंकक, फारबिसगन्ज र शंकर होटेलको सुरासुन्दरीको रमिता गरेर संसदीय व्यवस्थामा विकृतिको सुरुआत त्यहीबेलाबाट भयो । गिरिजाप्रसादले पश्चिमतर्फकै कांग्रेसका दुईजना सांसदलाई सुशील कोइरालामार्फत अनुपस्थित गराएर विश्वासको मत पास हुन नदिएर देउवालाई प्रधानमन्त्रीबाट हटाए । देउवापछि राप्रपा थापा र चन्द पार्टीका सूर्यबहादुर थापा र लोकेन्द्रबहादुर चन्दले कांग्रेस र एमालेको सहयोगमा प्रधानमन्त्री बन्ने मौका पाए । चन्दपछि संसद्को निर्वाचन गराउने नाममा दोस्रोपटक गिरिजाप्रसाद प्रधानमन्त्री भए । २०५६ को संसद् निर्वाचनमा कृष्णप्रसादलाई प्रधानमन्त्री बनाउने भनेर लडेको निर्वाचनमा कांग्रेसले बहुमत ल्याएर भट्टराईकै अध्यक्षतामा सरकार बन्यो । कृष्णप्रसादलाई नौ महिनमै पदच्युत गरेर गिरिजाप्रसाद तेस्रोपटक प्रधानमन्त्री भए । दरबार हत्याकाण्ड र माओवादीको होलेरी काण्डमा सेना परिचालन गर्न नसकेर गिरिजाप्रसादले राजीनामा दिए । देउवा दोस्रोपटक प्रधानमन्त्री भए । २०५९ सालको स्थानीय निकायको निर्वाचन नगराउनु, बहुमत कांग्रेस सांसदको विरोध हुँदाहुँदै पनि २०५१ सालमा गिरिजाप्रसादले संसद् विघटनको सिफारिस गरेजस्तै देउवाले पनि २०५९ सालमा संसद् विबघटनको सिफारिस गरे । राजा ज्ञानेन्द्रले संसद् विघटन गरेर संविधानको बाधाअड्काउ धारा प्रयोग गरेर देउवालाई निर्वाचन गराउन नसकेको अक्षमको आरोप लगाएर बर्खास्त गरे र राजा ज्ञानेन्द्रले दलबाटै दरखास्त आह्वान गरेर प्रधानमन्त्री बनाउन सुरु गरे । देउवापछि लोकेन्द्रबहादुर चन्द र सूर्यबहादुर थापा हुँदै शेरबहादुर देउवालाई नै राजा ज्ञानेन्द्रले तेस्रोपटक प्रधानमन्त्री पुनः नियुक्त गरे । २०६१ साल माघमा देउवालाई बर्खास्त गरेर राजा ज्ञानेन्द्रले प्रत्यक्ष शासन गरे । २०६३ साल मंसिरमा भारतको मध्यस्थतामा दलीय नेताहरूले नयाँदिल्लीमा बाह्रबुँदे सम्झौता गरेर सुरु भएको आन्दोलनले २०६३ वैशाख ११ गते राजा र दलहरूबीच भारतकै मध्यस्थतामा सम्झौता भयो । राजनीतिक परिवर्तनपछि २०६३ वैशाखमा गिरिजाप्रसाद चौथोपटक प्रधानमन्त्री भए र अन्तरिम संविधान र त्यसमा संशोधन गरियो । अन्तरिम संविधानको संशोधनमा संघीयता, धर्मनिरपेक्ष, गणतन्त्र र समानुपातिक प्रतिनिधित्वको व्यवस्था गरियो । त्यसपछि प्रचण्ड, माधव नेपाल हुँदै बाबुराम भट्टराई प्रधानमन्त्री भएर पहिलो संविधानसभा संविधान निर्वाचन नगराई विघटन गरियो । दलहरूको सहमतिमा सर्वोच्च अदालतका प्रधानन्यायाधीश खिलराजरेग्मीको अध्यक्षतामा दलहरूको सिफारिसमा पूर्वसचिवहरू सम्मिलित सरकारले दोस्रो संविधानसभाको निर्वाचन गरायो । कांग्रेस सबैभन्दा ठूलो दल भएर सुशील कोइराला प्रधानमन्त्री भए । छिमेकी राष्ट्र भारत, ९० प्रतिशतभन्दा बढी हिन्दु धर्म राख्नुपर्छ भन्ने हिमाल, पहाड र तराईका नेपाली जनताको माग हुँदाहुँदै पनि अन्तरिम संविधान संशोधनकर्ताको प्रलोभन र दबाबमा संशोधनको कबुलसहित प्रमुख तीन दलका नेताले २०७२ असोज ३ गते संविधान जारी गरे । संविधान जारी गरेको खुसीयालीमा केही भागमा दीपावली गरियो भने मधेसमा आन्दोलन भयो । राजनीतिसँग सरोकार नभएका सर्वसाधारण, सुरक्षा निकाय र मधेसी जनताले अनाहकमा ज्यान गुमाउनुपर्यो । संविधान जारी भएपछि केपी वली प्रधानमन्त्री भए । भूकम्पको पीडाले आहत जनतालाई नाकाबन्दीको नाममा थप पीडा र कष्टकर जीवन बिताउनुपर्यो नेपालमा राजनीतिक अस्थिरता र साम्प्रदायिक वैमनस्य कायम राख्न मधेसी मोर्चालाई प्रयोग गरेर संविधान संशोधनको नाममा कहिल्यै पूरा गर्न नमिल्ने माग राख्न लगाएर त्यसको लागि देउवाको सहयोगमा प्रचण्डलाई प्रधानमन्त्री बनाएर संक्रमणकाल लम्ब्याउने प्रयास भएको थियो । अब प्रचण्डलाई राजीनामा गराएर देउवालाई प्रधानमन्त्री बनाउने डिजाइन गरिएको छ । भारतले नेपालमा संक्रमणकाल अन्त्य गराउन गरेको प्रयासस्वरूप बाध्य भएर एकै चरणमा वैशाख ३१ गते गराउने स्थानीय निर्वाचन तीन प्रदेशमा मात्र गराएर दोस्रो चरण जेठ ३१ मा गर्ने देउवा प्रचण्डले निर्णय गरे । अब मधेसी मोर्चाबाट गठित राजपा नेपाललाई दल दर्ता र चुनाव चिन्ह प्रदान गर्ने माग पूरा गर्ने नाममा त्यसलाई पनि अझै असार ९ गते निर्वाचन सार्ने र त्यसपछि दलीय चुनाव चिन्ह दिएपछि मतपत्र छाप्न ४० दिन लाग्ने निर्वाचन आयोगको मागमा देउवा प्रधानमन्त्री भएर पुनः असार ९ गते गरिने निर्वाचन कात्तिकमा गर्ने प्रयास भइरहेको छ । जबकि पहिलो चरणमा जस्तै बाँकी चार प्रदेशमा निर्वाचन गराउन दोस्रो चरणको निर्वाचनको लागि पनि भारतका प्रधानमन्त्री मोदीले पूरा सहयोग गर्ने प्रतिबद्धता जनाइसकेका छन् । उपरोक्त विश्लेषणबाट नेपालमा १०४ वर्षको जहानिया शासन र तीसबर्से निर्दलीय पञ्चायत व्यवस्थामा राजनीतिक स्वतन्त्रता नभए पनि अन्य क्षेत्रमा स्थायित्व रहेको थियो । त्यस्तै २०१५ देखि १७ सम्म बीपी कोइरालाको जननिर्वाचित सरकार, २०४८ देखि कृष्णप्रसाद, गिरिजाप्रसाद र मनमोहनको सरकारको पालामा राजनीतिक स्थायित्व रहेको थियो । २०५२ मा देउवा प्रधानमन्त्री भएर सुरु भएको राजनीतिक संक्रमणकाल विगत २२ वर्षदेखि राजनीतिक बन्धक र अस्थिरतामा परेको छ । यो अवधिमा नेपाल विदेशीहरूको क्रीडास्थल हुन गएको छ । नेपालभन्दा बढी जातीय द्वन्द्वले पीडित श्रीलंका इथियोपिया, रुवान्डाजस्ता देशहरू राजनीतिक संक्रमणकाल अन्त्य गरेर समृद्वितर्फ लागेका छन् । संसद्को निर्वाचन हुनासाथ नेपाल पनि राजनीतिक संक्रमणकाल अन्त्य गरेर समृद्धितर्फ लाग्नेछ । यसको लागि २०४७ मा कृष्णप्रसादको नेतृत्वमा भएको जस्तै सर्वदलीय सरकार गठन गर्ने । सत्रपटक प्रधानमन्त्रीमा उठाएर पनि प्रधानमन्त्री नबनाइएका, सभामुख, उपप्रधानमन्त्री र मन्त्री भएका, संवैधानिक राजतन्त्र र हिन्दु धर्म राख्नुपर्छ भन्ने बीपी, गणेसमान, कृष्णप्रसाद पथका समर्थक कांग्रेस नेता रामचन्द्र पौडेललाई गिरिजाप्रसादले आफू अध्यक्षमा बसेर देउवालाई प्रधानमन्त्री बनाएजस्तै देउवाले आफू अध्यक्ष भएर नेकपा एमाले र उपेन्द्र यादव, विजय गच्छदार र कमल थापाको समर्थनमा प्रधानमन्त्री बनाएमा मात्र सांसदहरूको विवेक देखिनेछ । यसरी २०७४ कात्तिकमा हुने संसद्को निर्वाचनपछि मात्र २०५२ सालमा सुरु भएको राजनीतिक संक्रमणकाल अन्त्य हुनेछ ।"
वर्तमान विगतबाट प्रभावित छ,"'इतिहासमा हुने घटनाहरूले नै वर्तमानको निर्माण गरेका हुन्छन्', यो भनाइ प्रसिद्ध साहित्यकार एवं दार्शनिक लियो टोल्सटोयको हो । उनले यो सन्दर्भ फ्रेन्च क्रान्ति, नेपोलियनको उदय तथा सन् १८१२ को रसियामाथिको फ्रेन्च आक्रमणका सन्दर्भमा भनेका थिए । उनको भनाइ तर्कबाट पुष्टि त भएकै छ, यो अकाट्य वैज्ञानिक यथार्थ पनि हो । यसै कसौटीबाट वर्तमान नैतिकता विशृंखलित भएको, देशभक्ति ओइलाएको अवस्था, लोकतन्त्र तर यथार्थमा अवसरवाद मक्कारीको अवस्थ सचेत र यथार्थमा स्वार्थलिप्त नेपाली समाजको अवस्थ विश्लेषण गर्नुपर्ने आवश्यकता छ । आजको नेपालको अवस्था जो विदेशी स्वार्थहरू र राजनीतिक अवसरवादले जर्जर बनेको छ, यसको पृष्ठभूमिमा थुप्रै ऐतिहासिक घटना छन्, जसले नेपाललाई आजको अवस्थामा खडा गरेका छन् । तर नेपाली बौद्धिकता इतिहासको विश्लेषण गर्दैन, ऊ केवल आफ्नो वर्तमानवरिपरिका घटनाबाट मात्र निष्कर्ष निकाल्छ । नेपाललाई अहिलेको वितण्डता, जर्जरता र अन्धकारबाट निकाल्ने हो भने केही ऐतिहासिक घटनाहरूको विश्लेषण गर्नैपर्छ । भीमसेन थापाको गलत विश्लेषण सन् १८१४ अगाडि नै बेलायती उपनिवेशवादी सरकार नेपाललाई परास्त गरी काठमाडौं उपत्यकाको कब्जा र भोटसँगको व्यापारमा एकाधिकार प्राप्त गर्न चाहन्थ्यो । सन् १७६५ देखि उसले आधिकारिक रूपमा यो प्रयास थाल्यो, तर सफल हुन सकेन । सन् १८०५ देखि युरोप युद्धको भुमरीमा फस्यो । उपनिवेशी सरकारलाई युरोपको त्यस परिस्थितिले नेपालमा पूर्ण सक्रिय युद्ध गर्न सम्भव थिएन । तर १८१४ मा जब वाटर लुको युद्धमा नेपोलियन पराजित भए, बेलायतले नेपालमा आक्रमण सुरु गर्यो । यस युद्धलाई ढिलाइ पार्न सकिन्थ्यो । वार्तामा अल्झाएर, केही सन्धि गर्दै नेपाललाई युद्धबाट पर राखी कुमाउ र गढवाल जोगाउन सकिन्थ्यो । देशको स्वतन्त्रता र सार्वभौमसत्तामाथि भालाले खोप्दा हामीलाई दुख्न छोडेको छ । यो संस्कारको सुरुआत सन् १८१४ बाट भएको छ र अहिले २०१४ मा दुई सय वर्ष पुगेको छ । लामो शृंखला छ । के एउटा देशले स्वतन्त्र भएर आफ्नो अस्तित्व राख्न पाउँदैन ? भीमसेन थापाले ब्रिटिस उपनिवशी शक्तिको ताकत विश्लेषण गर्न त्रुटि गरे । परिणामस्वरूप नेपालले हार्यो युद्धमा । अमरसिंह थापाको सल्लाह मानिदिएको भए, नेपाल आज यस दशाको भुक्तभोगी हुने थिएन । यद्यपि भीमसेन थापाको देशभक्तिमा शंका हुँदैन । तर उनीविरुद्ध षड्यन्त्र भयो र दरबार पनि विभाजित भयो । बेलायतीहरूले पाँडे खलकलाई प्रयोग गरे । नेपालमा पहिलोपटक विदेशीको चलखेल र षड्यन्त्र प्रवेश गर्यो र १८१४ देखि २०१४ सम्म अहिले दुई सय वर्ष भयो, हामी नेपाली विदेशीका गोटी बनिरहेका छौं । हाम्रो सपना लुटिएको छ । हाम्रो भरोसा लुटिएको छ । जंगबहादुरको गलत विश्लेषण भीमसेन थापाको अपमानपूर्ण मृत्युपछि माथवर सिंहको हत्या गरियो । त्यसपछि गगन सिंहको हत्या गरियो । अन्ततः कोतपर्व हुँदै जंगबहादुरको उदय भयो । यी सबै घटनामा बेलायती योजना र बेलायती रेजिडेन्ट (राजदूत) को संलग्नता थियो । यद्यपि जंगबहादुरमा नेपालप्रति देशभक्ति थियो । उनले गोरखा भर्तीलाई वैधानिकता दिन अस्वीकार गरे । उनले नेपाली सेनाको पुनर्गठन पनि गरे । बेलायतसँग घुँडा टेकेनन् । उपनिवेशी सरकार भारतमा सिपाही विद्रोहको समस्या भोगिरहेको थियो । उसलाई नेपाली सेनाको आवश्यकता पर्यो । सिपाही विद्रोह दमन गर्न जंगबहादुर आफैंले नेतृत्व गरे । उनलाई लागेको थियो, 'सिपाही विद्रोह दमन गीिदएपछि बेलायत नेपालको अधीनमा बस्नेछ ।' तर जब नेपालको सहयोगबाट बेलायती शासकले भारतमा पूर्ण अधीन जमाए, त्यसपछि नेपाललाई दमन गर्ने उसको नियत झन् क्रूर बन्यो । नेपालमा देशभक्तिको भाव उजागर हुनुलाई बेलायतीले आफ्नो सुरक्षाको विरुद्ध देखे । परिणामस्वरूप जंगबहादुरका सन्तानको विनाश गरे। नेपालमा बेलायतको अधीन रह्यो यहाँको राजनीतिमा । नेपाल एक किसिमको पराधीन देश बन्यो । शमशेर राणाहरूले नेपाललाई जातीय व्यवस्था, अन्धविश्वास र अज्ञानताको जाँतोमा पिँधे । यो योजना बेलायती शासकहरूकै थियो, किनकि शिक्षित र उर्वर नेपाल उनीहरूलाई भाडाका सेना उत्पादन गर्ने देश हुँदैनथ्यो । शमशेर राणाहरूले गोर्खा ब्रिगेडलाई वैधानिकता दिए । वार्षिक दस लाख कम्पनी रुपैयाँ राणाहरू लिन्थे । उनीहरूले जनतालाई दास र शासकहरूलाई लुटेरामा परिणत गरे । त्यसैबेलादेखि नेपालीहरूमा देशमा बसेर उद्यम गर्ने, देशको सम्मान गर्ने, इतिहासप्रति गौरव गर्ने, आफ्नो गाउँ बनाउने र देशविरुद्ध विदेशीहरूको षड्यन्त्रको विरोध गर्नेजस्ता मनोवृत्तिमा कमजोरी आएको देखिन्छ । राजा त्रिभुवनको आत्मसमर्पण २००७ सालमा नेपाली जनताले राणाहरूको विरुद्धमा संगठित विद्रोह गरे । बीपी कोइरालाको ठूलो देन छ यसमा । उनी आधुनिक नेपालका राष्ट्रपिता नै हुन् वास्तवमा । तर राजा त्रिभुवनले नेपाली जनताको विश्वास गर्न सकेनन् । उनले नेहरूसँग साँठगाँठ गरी मोहनशमशेरलाई प्रधानमन्त्री बनाए । नेहरूलाई नेपालको स्वतन्त्रता स्वीकार गर्नुपर्ने बाध्यता थियो, किनकि त्यसो नगर्दा गोर्खा ब्रिगेडले विद्रोह गरी पाकिस्तानलाई सहयोग गर्न सक्ने खतरा थियो । त्यसैले नेहरूले कुटिलतापूर्वक त्रिभुवनलाई आफ्नो पक्षमा लिए । सूक्ष्मरूपमा नेपालको प्रशासनमा भारतको अधीन स्थापित गरे । राजा त्रिभुवनले आफ्नो स्वकीय सचिवमा भारतीय नागरिक राख्न स्वीकार गरे । मन्त्रालयहरूमा भारतीय प्रशासक सल्लाहकार नियुक्त गर्न पनि स्वीकार गरे। कांग्रेस, वामपन्थीलगायतका राष्ट्रवादी जस्तै केआई सिंहलाई नेपालको सत्तामा स्थापित गर्दा नेपालले आफ्नो स्वतन्त्रताको पक्षपोषण गर्ने हुँदा नेहरू राणाहरूलाई दास बनाएर नेपालमा अधीन राख्न चाहन्थे । त्यसैकारण बीपीलाई छिर्के लगाउने नेहरूको योजनामा राजा त्रिभुवन सहयोगी बन्न पुगे । राणाहरू सत्तामा रहन पाए जेसुकै त्याग्न तयार थिए । राजा महेन्द्र र बीपीका कमजोरी राजा महेन्द्र र बीपी दुवै त्रिभुवन र नेहरूका खेलप्रति सजग थिए र त्यसबाट देशलाई मुक्त गर्न चाहन्थे । बीपीले आफ्नै दाजु मातृकासँग लड्नुपरेको थियो र महेन्द्रले आफ्नै बाबुका त्रुटिपूर्ण विरासतप्रति । यी दुवै एकअर्काका सहयोगी हुन सक्थे, तर दुवैले न त एकअर्कालाई विश्वास गरे न त भरोसा नै । बीपीले आफ्नै पार्टीभित्रका भारतपरस्त मानिसबाट आफूलाई मुक्त गर्न सकेनन् र राजा महेन्द्रले ठाने पश्चिमी देशहरूसँगको बाक्लो कूटनीति र सम्पर्क नै नेपालको स्वतन्त्रता जोगाउने सही रणनीति हो । त्यसैले राजा महेन्द्रले नेपालमा युरोप र अमेरिकाको बाक्लो उपस्थिति भित्र्याए । उनलाई लागेको थियो पश्चिमी शक्ति तटस्थ रहन्छ र नेपालप्रति उसको कुनै रणनीतिक भूमिका वा प्रभाव पनि छैन । यो विश्लेषण नै वर्तमान नेपालको समस्या बनिरहेको छ । साम्यवादी चीन र सोभियत युनियनसँग टाँसिएको भारत दुवै पश्चिमी शक्तिका टाउको दुखाइका कारण थिए । त्यसैले उनीहरू उत्साहपूर्वक नेपालमा उपस्थित भए । उनीहरूको लागि यो सुनौलो अवसर थियो । नेपाल उनीहरूको चीन र भारतलाई निगरानी गर्ने सुरक्षित आधारभूमि बन्यो । देशले अहिले भोगिरहेका अनेकौं समस्या यसै तथ्यसँग जोडिएका छन् । राजा वीरेन्द्रको कमजोरी राजा वीरेन्द्र जनताप्रति उदार देखिए । देशभक्ति पनि प्रष्ट थियो । त्यसैले उनले पश्चिमी शक्तिलाई नेपाललाई चीन र भारत विरोधी आधारभूमि बनाउन दिएनन् । परिणामस्वरूप हिजो आफ्नो स्वार्थको लागि पञ्चायतको समर्थन गर्ने पश्चिमी शक्ति विस्तारै वीरेन्द्र र पञ्चायतविरुद्ध खडा भयो । उसले लोकतन्त्रको लागि पञ्चायतविरुद्धको आन्दोलनलाई समर्थन गर्यो । यो ठिकै थियो । तर उनीहरूको स्वार्थ लोकतन्त्रसँग होइन, आफ्नो प्रभुत्वसँग जोडिएको थियो । राजाले पञ्चायतलाई पालिराख्नुपर्ने कारण देखेनन् । त्यसैले जनताको आन्दोलनप्रति सकारात्मक रहे । तर उनले पनि आफ्नो घेरालाई सीमित पञ्चको वृत्तभित्रै सीमित गरे । उनी निस्क्रिय राजाको हैसियतमा रहे र दलहरूसँग सक्रिय सहकार्यमा आउन चाहेनन् । परिणामस्वरूप राजनीतिक दल र प्रशासन एकापट्टि अनि राजा र सेना अर्कोपट्टिको एउटा अघोषित विभाजनमा देश रह्यो । राजाले सेनासहित राजनीतिक दलसँग सक्रिय सहकार्य निर्माण गर्न सकेनन् । यद्यपि उनले देशको स्वतन्त्रता र सम्मानको लागि भारतीय शासकका अगाडि घुँडा टेकेनन् । यदि राजाले दलहरूसँग घनिष्ट सहकार्य विकास गर्दै देशलाई विदेशीको चंगुलमा पर्नबाट राजनीतिक दलहरूलाई खबरदारी गर्न सकेको भए आजको अवस्था आउने थिएन । कांग्रेसको दम्भपूर्ण प्रवृत्ति २०४७ सालको संविधान जनआन्दोलनको परिणाम थियो । जनआन्दोलन नेपाली कांग्रेस र वामपन्थी मोर्चाको सहकार्यको परिणाम थियो । तर संविधान जारी भएपछि जब प्रतिनिधि सभामा कांग्रेसको बहुमतको सरकार बन्यो, त्यसले आफ्नै पार्टीका राजनीतिक शक्तिका हिमायती नेता गणेशमान सिंहको मानमर्दन गर्यो, अन्तरिम सरकारका सफल प्रधानमन्त्री कृष्णप्रसाद भट्टराईलाई पार्टीबाट विस्थापित गर्यो । एकाएक देशमा अन्तर्राष्ट्रिय संस्थाहरू जस्तै विश्व बैंक एवं अन्तर्राष्ट्रिय गैरसरकारी संस्थाको बाढी आयो । इसाईकरण, निजीकरण र प्रशासनमा राजनीतीकरणको माहोल तयार भयो । देशको उद्योगधन्दाहरू कौडीका दाममा बेचिए । देशको अनुसन्धान र बौद्धिक संस्थाहरू मन्दविषको असर परेको मानिस झैं विस्तारै अवशान गरिए । विपक्षीहरूप्रति अनुदार र पश्चिमी 'उदार प्रभाव वा हस्तक्षेप' द्वारा नेपाली जनताको राष्ट्रिय चेतना समाप्त पार्ने कार्यमा गैरसकारी संस्थाहरू प्रयोग गरिए । लोकतन्त्रको नाममा एक किसिमको निरंकुशतन्त्र जब मौलायो, तब त्यसको विरोधमा उत्रिएकाहरूलाई समाप्त पार्न विदेशीहरूकै खेलको एक अंशका रूपमा प्रतिनिधिसभा विघटन गरियो । त्यसपछिका दिन नेपाली राजनीतिमा कलंकका दिन थिए । सांसद किनबेचदेखि थुनछेकसम्मका घिनलाग्दा हरकत हुँदै आए । पार्टीहरू फुटे । देश द्वन्द्वमा जाकियो । राजाको हत्या भयो । देशले संकटकालको मार भोग्यो । १७ हजार नागरिकले ज्यान गुमाए । गिरिजाप्रसादको संसद् भंगबाट सुरु भएको लोकतन्त्र विनाशको खेल देउवाको संसद् भंगबाट समाप्त भयो । लोकतन्त्रको विनाश यी दुइटा 'संसद् विघटन' बाट भयो । बाह्रबुँदे सम्झौता र कलंक २०६३ सालमा हिंसाको आन्दोलनमा रहेको माओवादीलाई शान्तिमा ल्याउन लोकतान्त्रिक दलहरूले बाह्रबुँदे सम्झौता भारतमा माओवादीसँग गरे । अहिले पट्टाक्षेप भइसकेको छ, यसमा भारतको भूमिका रहेछ । थुप्रै मूर्धन्य नेताहरू र भारतीय सहजकर्ताको भूमिका रहेछ । जे होस्, कसकसका कर्तुतहरू थिए, भविष्यले उद्घाटन गर्ने नै छ, तर देशको अस्तित्व र सार्वभौमिकताका लागि त्यो सम्झौता कलंक सावित भएको छ । कहिलेकाहीं फोहोरमा पनि सुगन्धित फूल फुल्छ । सायद त्यसैले होला जनताले शान्ति पाए र एउटा नयाँ संविधान पनि पाए । तर अहिले पनि देश समस्याबाट ग्रस्त छ । जातीयता र बहुर्राष्ट्रियताको बीउ रोपिएको छ । कुनै विदेशी दूतावासमा कतिपय राजनीतिक दलको बैठक बस्ने राजनीतिक संस्कारलाई सहन गर्न सक्ने प्रवृत्ति नेपालमा मौलाएको छ । विदेशीको सहयोगमा देश फुटाउने कार्यक्रम सञ्चालन हुँदा पनि सरकार लाटोले पापा हेरे झैं बस्ने संस्कार मौलाएको छ । सिद्धान्तहीन गठबन्धनको संस्कृतिको बिरुवा रोपिएको छ । सत्ताको लागि मरिहत्ते गर्ने अनैतिकता मौलाएको छ । २००७ सालदेखि २०७४ सालसम्मको सात दसकमा नेपाली जनताले विकासको कुरा त परै जाओस्, शान्तिले बाँच्न पाएको अवस्था छैन । भारतबाट प्रकाशित हुने पत्रिका लेख्छ प्रधानमन्त्रीको राजीनामा 'भारतीय' चाहनाअनुसार नै भएको हो । प्रधानमन्त्री र देशको परराष्ट्रमन्त्रीलाई यसको सरोकारसम्म हुँदैन । अर्थात् देशको स्वतन्त्रता र सार्वभौमसत्तामाथि भालाले खोप्दा हामीलाई दुख्न छोडेको छ । यो संस्कारको सुरुआत सन् १८१४ बाट भएको छ र अहिले २०१४ मा दुई सय वर्ष पुगेको छ । लामो शृंखला छ । के एउटा देशले स्वतन्त्र भएर आफ्नो अस्तित्व राख्न पाउँदैन ? पाउँछ, अन्तर्राष्ट्रिय कानुन हाम्रो पक्षमा छ । तर पार्टीका नाममा कायम रहेको सामन्तवाद परास्त गर्न नेपाली जनता असफल रहेका छन् । कथित विद्वान्, कथित नेता, कथित कार्यकर्तालाई देशभन्दा जात, पार्टी र धर्म प्यारो छ । स्कुल बनाऔं, विज्ञान र प्रविधिको विकास गरौं भन्ने आन्दोलन छैन । आन्दोलन एकले अर्कोलाई विस्थापित गर्न पाउँ भन्ने छ । राजनीति विदेशीको इसारामा चलेको छ । नेता सत्ताको लागि अतृप्त स्वार्थमा तल्लीन छन् । जनता लाटकोसेरो जस्तो कराइरहन्छन् । कार्यकर्ता अन्धा भएका छन् । गरिब भोकै मर्दैछन् । के अब पनि चेतना खुल्ने समय भएन र ? भयो र अब देश विगतमा जस्तै टुलुटुलु हेरेर बस्न सक्तैन । राष्ट्रका पक्षमा बोल्नेहरूलाई अन्धराष्ट्रवाद भनेर दुत्कार्न परिवर्तनका पक्षधर हांै भन्नेहरू पनि लागेका छन् । तर राष्ट्र फुटाउन पाउनुपर्छ भन्नेहरूका अभिव्यक्तिलाई मानव अधिकार मानिएको छ । लामो इतिहास नियाल्दै इमानदार नागरिकले समस्याको निकास निकाल्न थाल्नुपर्छ ।"
रूपान्तरण कि अलमल ?,"प्रजातान्त्रिक व्यवस्थाको प्राणविधि नै आवधिक निर्वाचन हो । विकासक्रमको सिद्धान्तमा विश्वास राख्दा निर्वाचन मात्र त्यस्तो साधन हो, जसले समाजमा छनोटको निरन्तर प्रक्रियाद्वारा जनताले रुचाएको सर्वांगीण व्यवस्था सम्भव हुन्छ । विश्वका उत्कृष्ट मानिएका प्रजातन्त्रका पृष्ठभूमिमा सयौं वर्षको निरन्तर र गतिशील विकासक्रम देख्न सकिन्छ । मानवले आफ्नो समुदाय र पर्यावरणको हितमा सोच्ने, गर्ने क्रियाकलाप यो क्रममा परिमार्जित, विकसित र परिस्कृत हुँदै गएको पाइन्छ । संसारका विभिन्न सभ्यतामा प्रजातन्त्रका विभिन्न किसिमका आयाम र ऐतिहासिक चक्रमा निहित वस्तुस्थिति देख्न सकिन्छ । नेपालमा प्रजातन्त्र प्राविधिक रूपले चलायमान भएको धेरै भएको छैन । तर यहाँ संस्थागत, समाजमै अन्तरघुलित र नागरिक जीवनलाई सन्तुष्ट तुल्याउने प्रजातन्त्र विकसित हुन अझै लामो समय कुर्नुपर्ने देखिन्छ । यहाँ प्रजातन्त्र करिबकरिब सामन्ती व्यवस्थाबाट थोरै ब्युँझन खोजेको, तर पनि सुशासन र राजनीतिक सत्प्रयासको अभावमा थिलथिलिएको अवस्थामा छ । अतिवाद र सांस्कृतिक अतिक्रमणका समस्या यही पृष्ठभूमिमा थप जटिलताका रूपमा हुर्किरहेको देख्न सक्छौं । यस परिप्रेक्षमा उच्च राजनीतिक तहको उत्कट इच्छाशक्तिबाट आवश्यक क्षेत्रहरूमा शक्तिशाली हस्तक्षेप भई व्यापक आर्थिक समृद्धिको बाटो प्रशस्त गर्न सकेमा मात्र नेपालजस्तो देशमा प्रजातन्त्र बलियो हुने र राष्ट्रियताको सुदृढीकरण हुन सक्ने स्पष्टै हुँदैछ । प्रजातन्त्रलाई जनताको हकहितमा अभ्यास गर्ने दलहरू हुन् । तर कस्ता दल हुन्, ती दल नै प्रजातान्त्रिक सिद्धान्तको जगमा केकति अडिएका छन् भन्ने प्रश्न आफैंमा सदैव अहम् छ । नेपालको वर्तमान परिवेश नियाल्ने हो भने त दलहरूले जनतालाई हेर्ने नजर नै प्रश्नवाचक बनेको महसुस हुन्छ । नेपालमा सजिलो प्रवृत्ति छ, बिगार्नुजति आफू बिगारेर भारतलाई गाली गर्ने, चीनले हेरेन भन्ने । हामीले के बिर्सनु हुन्न भने हामी आफ्नो घरमा मिलेर बसेका छौं भने कसैले बिगार्न चाहेर पनि बिग्रँदैन । वास्तवमा दलहरूमा लागेर राजनीति गर्ने नेताकार्यकर्ता समाजका आम मानिसबीचबाट जन्मिने ती पात्र हुनुपर्छ, जो परकल्याण र आमजागरणको लागि योगदान दिने उत्कण्ठा बोक्छन् । अनि जससँग आफूबाहेक समाज र देशैलाई गुन लगाउँछु भन्ने अतिरिक्त ऊर्जा र आत्मविश्वास होस् । विश्व आधुनिक इतिहासमा त्यस्ता राजनीतिक व्यक्ति मात्रै स्मरणीय भएका छन्, जसले निरन्तर समाज उत्थानलाई पहिलो प्राथमिकता बनाए र निरन्तर संघर्ष गरे । हरेक पेसा या उपक्रमको आआफ्नो स्वभाव हुन्छ । राजनीति नामक उपक्रमको प्राथमिक स्वभाव नै त्याग, इमानदारी र साहस हो । आखिर जनताबाट राजनीतिकर्मीको हकमा जाँचिने पक्ष पनि यिनै हुन् । नेपाली राजनीतिले भर्खरै सम्पन्न प्रथम चरणको स्थानीय तह निर्वाचनमा माथि उल्लिखित आधारभूत पक्षको बर्खिलापमा धेरै ऊर्जा र साधनस्रोत खर्चेको खबर आइरहेका छन् । चुनावलाई विशुद्ध आर्थिक पोर्टफोलियो बनाइएको प्रस्ट हुँदैछ । वित्त (मनी) सँग मांसपेसी (मसल) जोडिनु स्वाभाविक हो । खासगरी नेपालजस्ता प्रायः गरिब देशहरूमा वित्तको आकर्षणसँग आचारको मूल्य कमजोर हुने गरेको छ । अभावको संस्कृतिमा वित्तले निर्णायक भूमिका खेल्नु धेरै हदमा आशातीत नै हो । समाज नै प्रचुर सचेत र निष्कलंक विकासप्रति प्रतिबद्ध छ भने मात्रै लोभ (टेम्पटेसन) ले काम गर्दैन । शिक्षा र संचेतनाको विकासबाट यसलाई चिर्न कति समय लाग्छ भनेर यसै भन्न सकिन्न । आधुनिक विश्वमा जारी व्यापक सूचना क्रान्ति र त्यसमा स्वाभाविक रूपले हुर्कंदै गएको युवा जमातको बलसामु भ्रष्ट र सामन्तवादी राजनीतिक परिपाटी धेरै टिक्न सक्दैन भन्ने अनुमानमा केही सत्यता पक्कै छ । तर त्यसलाई पनि खास रूपान्तरणको उद्देश्यमा संगठित र व्यवस्थित गर्न एक तहको आन्दोलनचाहिँ जरुरी छ । नेपालमा दुई दशकको अन्तरालपछि स्थानीय तह निर्वाचन भइरहेको छ । यो दशकमा नेपालले जे भोग्यो सायदै एउटा सामान्य समाजले पचासौं, सयौं वर्षमा पनि भोग्न भ्याउँदैन । नेपालीहरूको आनुभाविक पोर्टफोलियो हेर्दा वास्तवमा नेपाली राजनीति धेरै हदमा जिम्मेवार र दूरदर्शी भइसक्नुपर्ने हो । दुःखमा नसिकिने कुरो सुखमा सायदै सिकिएला । अभावमा बुझिने विषयलाई लोभले बिगार्न त नपर्ने हो । आज नेपालका हरेक दूरदराजमा अदम्य राजनीतिक चेतना सञ्चारित भइसकेको छ । नेताहरूमा समाजलाई कसरी छलांग दिलाउने भन्ने चेष्टा र योजना नभए पनि जनता कोकस्तो भन्ने मूल्याकंन गर्ने भइसके । तर पनि समान पात्र र प्रवृत्ति दोहोरिने अवस्था छ । जनताको चेतनासँग मिल्दा नेता जन्मिरहेका छैनन् । के यो नेपाली जनताको बाध्यता हो ? नेपाली जनताले दलीय ठेकेदारीको विकल्प नै नपाएका हुन् त ? नभए किन नेपाली समाजमा पैसा र पावरको राजनीति टिकिरहेको छ त ? किन बहिष्कृत हुँदैन यो राजनीति ? किन स्वनामधन्य ठूला दलहरू नै उम्मेदवारी चयनदेखि प्रचारप्रसारसम्मका यावत् प्रक्रियामा यो प्रवृत्ति निषेध गर्न सक्दैनन् ? यस्तो प्रवृत्तिबीच निर्मित अनि निर्वाचित स्थानीय तहको नेतृत्वको जनताको विकास र सुशासनको आकांक्षालाई सम्बोधन गर्न सक्दैनन् । पाँच वर्षपछि फेरि स्थानीय तह निर्वाचन आउनेछ तर ग्यारेन्टी केही छैन कि चालू चुनावी माहोलका दोषहरू त्यतिखेर मर्नेछन् । मुहान सफा भए मात्र चुहान ठीक हुन्छ । जुन प्रवृत्तिमा स्थानीय तह बने, त्यसले आफ्नो अस्तित्व रक्षाको लागि आवश्यक काम सबै गर्छ । मुलुकको शासन व्यवस्था यसै पनि समानान्तर आर्थिक सत्ताबाट प्रभावित छ । राजस्व मारेर बन्ने समानान्तर आर्थिक सत्ताले वैध सत्तामाथि पनि निरन्तर दागा धरेको अवस्था छ । यही सत्ताले चुनावी माहोल पक्रेको पाइन्छ । नेपालको वर्तमान राजनीतिक समीकरण जनपक्षीय संघर्षबाटै बनेको हो । यिनै दलको संघर्षबाट देशमा जेजस्तो भए पनि ठूला परिवर्तन सम्भव भए । तर परिवर्तनपश्चात्को राजनीतिक पर्यावरण जनहितअनुकूल भएनन् । परिवर्तनपछिको अग्निपरीक्षामा राजनीतिक नेतृत्व असफल हुँदै आएको पाइन्छ । त्यो असफलता कि त व्यवस्थापकीय राजनीतिक कौशल नभएर भयो कि त्यागको आँट गर्न नसक्नुले भयो । बिरालोको घाँटीमा कसले घन्टी बाँध्ने भन्ने खालको अन्योलमा नेपाली राजनीति चलिरहेको छ । समयले त्यागको माग गर्यो भने को अगाडि बढ्ने भन्नेमा सबै पछाडि पर्ने अवस्था रह्यो । अर्को कुरा, नीति र मूल्यको राजनीतिको लागि त्याग र लगानी नगरिँदा अन्धभक्त र कुण्ठितहरूको भीड बढाउने एवम् तिनकै मनोभावनाबाट राजनीतिक रथ अगाडि बढाउने क्रम चलिरहेछ । यो नेपालजस्तो अथाह साधनस्रोत एवम् उत्कृष्ट सामाजिक मिलाप भएको मुलुकको लागि अभिशाप हो । चालू निर्वाचनकै प्रसंगमा फर्किऊँ । २० वर्षअगाडिको स्थानीय तह निर्वाचन र अहिलेको बीच के तात्विक भिन्नता छ त ? हामीले के बिर्सन मिल्दैन भने ३० वर्षमा ली क्वानले सिंगापुर बनाएका हुन् । देङ स्यायो पेङले डेढ दशकको अवधिमा चीनमा थिति बसालिदिएका हुन् । ९० को दशकमा भारतले आर्थिक प्रगतिको मार्गचित्र कोरेको हो । हामीचाहिँ अझै प्रजातन्त्रको सुषुम्नारूपी निर्वाचनलाई थोरै भए पनि स्वस्थ र दर्बिलो बनाउन हिच्किचाइरहेका छौं । राम्रो पक्ष अवश्यै छ, विकेन्द्रीकरणको असली अभ्यासको यत्न हुन खोजेको छ, नयाँ स्थानीय शासन कानुन र व्यवस्थामार्फत् । तर राज्यका लिखतका काला अक्षरले त काम गर्ने होइनन् । काम त मान्छेले नै गर्ने हुन् । दलरूपी ठेकेदारी झुन्डहरूले कस्ता मान्छे उठाए र तिनीहरूले जितेर ती अक्षरका मर्म जनताको लागि कति उतार्ने हुन् ? यसै भन्न सकिँदैन । नेपालमा सजिलो प्रवृत्ति छ, बिगार्नुजति आफू बिगारेर भारतलाई गाली गर्ने, चीनले हेरेन भन्ने । हामीले के बिर्सनु हुन्न भने हामी आफ्नो घरमा मिलेर बसेका छौं भने कसैले बिगार्न चाहेर पनि बिग्रँदैन । अर्को कुरा, संसारमा कोही त्यस्तो मूर्ख नहोला, जो सदैव अर्काको बिगारेर आफ्नो जय गर्न खोजोस् । हामी आफ्नो सपारौं । सबैभन्दा पहिला पहिलो चरणमा देखिएका खराब अभ्यास दोस्रोमा नदोहोर्यायौं।"
फिफा वरियतामा नेपाल चार स्थान माथि,"काठमाडौं : विश्व फुटबल महासंघ (फिफा) वरीयतामा नेपालले चार स्थान सुधार गरेको छ । फिफाले बिहीबार सार्वजनिक गरेको वरीयतामा नेपाल एक सय ६९औं स्थानमा उक्लिएको हो । नयाँ वरीयताअनुसार नेपाल दक्षिण एसियामा पाँचौं स्थानमा छ । दक्षिण एसियामा शीर्ष स्थानमा रहेको भारत समग्रमा एक सय स्थानमा छ। दोस्रो स्थानमा रहेको माल्दिभ्स समग्र वरीयताको एक सय ५६औं स्थानमा छ । पछिल्लो वरीयतामा माल्दिभ्स चार स्थान खस्किएको हो । अफगानिस्तान चार स्थान खस्कँदै समग्र एक सय ५८औं स्थानमा छ । दुई स्थान तल झरेको भुटान एक सय ६६औं स्थानमा छ । नेपालभन्दा पछाडि रहेको बंगलादेश एक सय ९२औं र श्रीलंका एक सय ९७औं स्थानमा छन् । पाकिस्तान दुई सय स्थानमा छ । वरीयताको शीर्ष स्थानमा ब्राजिल छ । अर्जेन्टिना दोस्रो र विश्वकप विजेता जर्मनी तेस्रो स्थानमा छ । चिली, कोलम्बिया, फ्रान्स, बेल्जियम, पोर्चुगल, स्विट्जरल्यान्ड र स्पेन शीर्ष दसमा परेका छन् ।"
फुटबलको प्रत्यक्ष प्रसारण एपी वान टेलिभिजनमा,"काठमाडौं : नेपाली फुटबल खेलको प्रत्यक्ष प्रसारण अबदेखि एपीवान एचडी टेलिभिजनले गर्ने भएको छ । अखिल नेपाल फुटबल संघ (एन्फा) र एपी वान एचडी टेलिभिजनबीच बिहीबार यससम्बन्धी सम्झौतापत्रमा हस्ताक्षर भएको छ । सम्झौतापत्रमा एन्फाका अध्यक्ष नरेन्द्र श्रेष्ठ र एपी वान एचडी टेलिभिजनका प्रबन्ध निर्देशक लक्ष्मीप्रसाद पौडेलले हस्ताक्षर गरे । सम्झौताअनुसार एपी वानले प्रसारणसहित फुटबलको मार्केटिङ र प्रायोजनको अधिकारसमेत प्राप्त गरेको छ । त्यसका लागि एपी वानले एन्फालाई फुटबल खेलको विकास र विस्तार गर्न वार्षिक एक करोड ७५ लाख रुपैयाँ प्रदान गर्नेछ । उक्त सम्झौता तीन वर्षका लागि भएको एपी वान एचडी टेलिभिजनका प्रबन्ध निर्देशक लक्ष्मीप्रसाद पौडेलले बताए । 'नेपाली फुटबलको प्रत्यक्ष प्रसारणसहित मार्केटिङ र स्पोनसरसिपको अधिकार हामीलाई प्राप्त भएको छ । एन्फासँगको यो सम्झौताले फुटबल खेलका लागि नयाँ कोसेढुंगा सावित हुनेछ । एपी वान एचडी टेलिभिजनले नेपाली दर्शकको इच्छालाई समेट्ने प्रयास गर्नेछ । हामी टेलिभिजनमार्फत खेलकुदप्रेमीलाई जोड्ने प्रयास गर्नेछौं', पौडेलले भने । उनले एन्फासँगको सम्झौतालाई अवसरको रूपमा लिँदै दर्शकलाई गुणस्तरसहितको फुटबलको स्वाद चखाउने प्रतिबद्धता पनि व्यक्त गरे । सम्झौताअनुसार एन्फाले 'ए' डिभिजन लिग सहित कम्तीमा वार्षिक ३० वटा राष्ट्रियस्तरको फुटबल खेल सञ्चालन गर्नुपर्नेछ । विश्व फुटबल महासंघ (फिफा) र एसियाली फुटबल महासंघ (एएफसी) ले नेपालमा आयोजना गर्ने अन्तर्राष्ट्रिय स्तरको प्रतियोगिताको प्रत्यक्ष प्रसारण गर्ने अधिकारसमेत एपी वानलाई हुनेछ । तर अन्तर्राष्ट्रिय खेलको मार्केटिङको अधिकार भने फिफा र एफसीमै सीमित रहने बताइएको छ । यसैगरी एन्फाका अध्यक्ष श्रेष्ठले एपी वान एचडी टेलिभिजनसँगको सम्झौता नेपाली फुटबलका लागि नयाँ आयाम भएको बताए । 'एन्फाका लागि यो विन विनको क्षण हो । हामीले यसलाई सुखद दिनको रूपमा लिएका छौं । यो सम्झौतापछि नेपाली फुटबलले आगामी दिनमा थप गति लिने विश्वास पनि लिएका छौं', श्रेष्ठले भने । नेपालको एउटैमात्र दशरथ रंगशाला भूकम्पपछि लथालिंग अवस्थामा रहे पनि फुटबल खेललाई चलायमान बनाउने एन्फाको प्रयास जारी रहेको श्रेष्ठले बताए । 'सन् २०१७ र सन् २०१८ नेपाली फुटबलका लागि निकै व्यस्त हुनेछ । हामी प्राविधिक कारणले रोकिएको 'ए' डिभिजन लिगको खेल तालिका छिट्टै तयार गर्दैछौं । आगामी दिनमा नेपालमा युवा, महिला र सिनियर स्तरका ठूला अन्तर्राष्ट्रिय प्रतियोगितासमेत सञ्चालन हुँदैछन् । एन्फाले सशस्त्र प्रहरी बल (एपीएफ) सँगको सहकार्यमा हल्चोकस्थित एपीएफ मैदानमा फुटबलका गतिविधि सञ्चालन गर्नेछ', श्रेष्ठले भने । एन्फाले आयोजना गरेको प्रतियोगिता बाहेक मोफसलमा सञ्चालन हुने अन्य प्रतियोगिताका लागि सम्झौता बाध्यकारी नहुने पनि स्पष्ट पारिएको छ । सम्झौता कार्यक्रममा एपी वान एचडी टेलिभिजनका निर्देशक सन्देश गुरागाईं, एन्फाका प्रथम उपाध्यक्ष मणि कुँवर, प्रमुख कार्यकारी अधिकृत इन्द्रमान तुलाधर, महासचिव धीरेन्द्र प्रधानलगायतको उपस्थिति थियो ।"
