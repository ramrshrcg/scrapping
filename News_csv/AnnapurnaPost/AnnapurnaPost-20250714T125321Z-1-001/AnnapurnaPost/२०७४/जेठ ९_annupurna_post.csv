शीर्षक,विवरण
जनता हराइदिने जनमत,"२०४६ सालमा बहुदलीय व्यवस्थाको घोषणासँगै नेपाली जनताले राजनीतिक व्यवस्था परिवर्तनको लागि ३० वर्षसम्म बगाएको रगत र पसिनाले नयाँ 'रङ' र 'उत्साह' बोकेर ल्यायो । तर त्यो रङ २०५२ सालमा 'तारपिन' को तेलसँग घोलिएर गाउँघरका पाटी पौवा र हरेक भित्ताभित्तामा र पहाडका पत्थरहरूमा नयाँ व्यवस्था (जनवादी क्रान्ति) को लागि पोतिन प्रयोग भयो । जनतामा आएको त्यो उत्साह 'विद्रोहमा' परिणत हुन समय लागेन । फेरि अर्को व्यवस्थाको लागि लड्ने बेला आइसकेको थियो । अर्थात् 'इम्याचुअर्ड मल्टिपार्टी' टु' म्याचुअर्ड सोसलिज्म ।' विधिसम्मत हेर्ने हो भने यो सम्भव थिएन । अर्थात् यो अपरिपक्व आमाबाट परिपक्व सन्तानको आशा गर्नुजत्तिकै थियो । पञ्चायतकालमा राज्यको अर्थनीति सन्तुलित 'द्वैध' चरित्रको थियो, अर्थात् राज्यको हातमा देशको करिब ५० प्रतिशतभन्दा केही बढी स्रोत र साधन थिए । बहुदल प्राप्तिसँगै नेपाली कांग्रेसको नेतृत्वमा भएको उदारवादी पुँजीवादको प्रत्यारोपणले राज्यको नियन्त्रणमा रहेका स्रोत र साधनलाई निजीकरण गर्ने बाटो अपनायो । महत्वपूर्ण साझेदार या प्रभावकारी प्रतिपक्ष भए पनि एमालेले कांग्रेसको यो कदमलाई रोक्न या सच्याउन कुनै पहल गरेन । फलस्वरूप धेरै उद्योग तथा कलकारखाना कौडीको भाउमा बेचिए । तर धेरैलाई यो कुरा सुन्दा अचम्म लाग्छ, बहुदलपछि २०४७ सालको पहिलो आमनिर्वाचनमा कांग्रेसले पाँच वर्षभित्रमा पूर्वपश्चिम रेलमार्ग बनाएर रेल कुदाउने कुरालाई घोषणापत्रमा मुख्य स्थान दिएको थियो । कार्यकर्ताले घोषणापत्रको यही वाक्यांशलाई 'हाइलाइट' गरेर जनतामा गए, भोट पाए ।कांग्रेसको बहुमतको सरकार बन्यो । त्यसपछि घोषणापत्रमा हाइलाइट गरिएको वाक्यांश सधैंको लागि 'डिम' बनेर बस्यो । पूर्वपश्चिम रेलमार्ग त बनेन बनेन, नेपालको इज्जत धानेको जनकपुरजयनगरको ५२ किलोमिटर रेलमार्गलाई पनि व्यवस्थापन गर्न सकिएन । समयले धेरै कोल्टे फेरेको छ । करिब २७ वर्षपछि पनि लगभग उस्तैउस्तै नाराहरू बाँडिएको छ । हुन त यो स्थानीय निकायको चुनाव हो र यसले गाउँ तहसम्म दलीय प्रतिनिधिमार्फत शासन गर्ने मुख्य उद्देश्य बोकेको छ । अहिलेको स्थानीय तहमा दलयि उम्मेदवारहरूले जित्ने भए पनि जनसंख्याको बनोट र वितरण हेर्दा उन्हिरू एकपक्षीय काम गर्न सक्दैनन् । कतिपय ठाउँमा त जनताले दल नहेरी व्यक्ति हेरेर भोट दिएकाले कुनै दलीय पदाधिकारी पनि समग्र जनताको पदाधिकारी हुन्छ र पक्ष र प्रतिपक्षको भूमिका खेल्न पाउँदैन । तर अचम्मको कुरा के छ भने अहिले पनि रेलमार्गकै कुरा देखाएर भोट मागिएको छ । राष्ट्रियस्तरको आयोजनालाई स्थानीय स्तरमा देखाएर भोट माग्नुको सधिा अर्थ जनतालाई हराएर आफूले जित्नेबाहेक के हुन सक्छ ? करिब २० वर्षपछि हुने भनिएको स्थानीय निकायको निर्वाचन भने पनि संरचनागत हिसाबले यो बिल्कुलै नौलो निर्वाचन हो । लामो राजनीतिक संक्रमणबाट गुज्रिएको नेपालको स्थायी भविष्य कोर्ने आधार स्थानीय सरकार हो। यसको निर्माणको लागि जनमत प्राप्त गरेर आउने पदाधिकारीहरू सक्षम हुनुपर्ने बाध्यता त छँदैछ, त्योभन्दा धेरै जनताको आधारभूत आवश्यकतालाई सहज ढंगबाट परिपूर्ति गरिदिने केन्द्रीय सत्ता र स्थानीय जनताको मध्यस्थकर्ताको रूपमा भूमिका खेल्न सक्ने हुनुपर्छ । हाम्रो मुलुकमा पचासौं चुनाव भए, तर कुनै पनि चुनावले भ्रष्टाचार रोक्न सकेन । दलाली र सिन्डिकेट रोक्न सकेको छैन । यसर्थ जनताले हारेर भ्रष्टाचारीले जित्ने चुनाव चाहिएको छैन । भूकम्पपीडितहरूलाई अझै पनि पूर्ण राहत नमिलिसकेको र राज्यको पुनर्निर्माण प्राधिकरणले प्रभावकारी काम गर्न नसकेको अवस्थामा स्थानीय निकायमा चुनिन चाहने प्रतिनिधिहरूले यो कुरालाई प्राथमिकता दिनुपथ्र्यो । दाताहरूले बालुवामा पानीसरह खन्याएको रकमलाई आफ्नो निकायबाट एक द्वार नीति लागू गरेर त्यसबाट आउन सक्ने सामाजिक सद्भावको क्षयीकरण कम गर्न सक्छु भन्ने हिम्मत हुनुपथ्र्यो । स्थानीय निकायहरूमा पर्यटकीय सम्भावना खोजखन्तर गरेर, त्यसमा लगानी गर्न सहजीकरण गर्छु र गाउँपालिका र नगरपालिकालाई त्यहींको कृषिजन्य उत्पादन प्रयोग गरेर खाद्य सुरक्षाको प्रबन्ध गर्छु भन्न सक्नुपथ्र्यो । ससाना जातीय समुदायहरू मिलेर बनेका धेरैजसो स्थानीय निकायहरूमा जातीय र धार्मिक सद्भाव कायम राख्न सक्ने या राख्न प्रयास गर्ने व्यक्तिहरूको उम्मेदवारी महत्वपूर्ण हुन्छ । सामुदायिक सामन्जस्य कायम राख्दै, विकासमा सबैलाई बराबरी सहभागी गराउने र त्यसबाट सृजित रोजगारलाई समानुपातिक ढंगबाट वितरण गराउन सक्ने खालको प्रतिबद्धता चाहिन्थ्यो स्थानीय निकायहरूमा । विशेष गरेर सरकारी सेवासुविधाको पहुँचलाई 'डिजिटलाइज' गर्ने सन्दर्भमा उम्मेदवारहरूको आईटी स्किल पनि महत्वपूर्ण हुन सक्छ । तर हामीले यी सबै कुरामा धेरै ढिलाइ भइसकेपछि मात्र ध्यान दिन्छौं । खासमा हामीले स्थानीय निकायको सार्वभौमिकताको अध्ययन नगरी, त्यसमा फिट खानेनखाने उम्मेदवारको अध्ययन नगरी पार्टीगत उत्प्रेरणाका आधारमा या साम्प्रदायिक समानताको आधारमा पहिलो चरणमा भोट हाल्यौं । स्थानीय सरकार कुनै दलविशेषको सरकार होइन । बहुमतले चलाउने र अल्पमत प्रतिपक्षमा बस्ने कुनै प्रक्रिया हुँदैन । तर यसमा पार्टीगत प्रचार धेरै भएको पाइएको छ । हालसम्म पुरै नतिजा आउन नसकेको मतगणनाको क्रमलाई लिएर पार्टीगत भ्रम फैलाइएका छन् । नेपाली संस्कारको रूपमा लिइने यस्ता कतिपय कुत्सित भ्रमहरूको सिकार बनिरहेका छन्, स्वच्छ र सबल उम्मेदवारहरू । भ्रष्टाचार न्यूनीकरण गराउने प्रतिबद्धता अहिलेसम्म कहीं, कसैको देखिएको छैन । देखिएको भए पनि त्यसका विश्वसनीय आधारहरूको लेखाजोखा गरिँदैन । बर्सेनि कमसेकम तीन करोडको केन्द्रीय बजेट बाँडफाँट गर्न पाउने र त्यहाँबाट पत्ता लगाइएका स्थानीय स्तरका आयस्रोतलाई बजेट बनाएर प्रस्तुत गर्न पाउने सुविधा बोकेका निकायहरूमा चुनाव प्रचारको भड्किलो शैली देखेरै भ्रष्टाचार हुनेमा विश्वस्त हुन सकिन्छ । न्याय, सुशासन र भ्रष्टाचारमुक्त समाज अबको कयौं वर्षसम्म हाम्रो सपना नै रहने निश्चित छ । आजसम्म देशमा पचासौं चुनाव भए, तर कुनै पनि चुनावले भ्रष्टाचार रोक्न सकेन । कुनै पनि चुनावले त्रिभुवन अन्तर्राष्ट्रिय विमानस्थलबाट दिनकै बाहिरिने सयौं युवामध्ये दुईचारजनालाई पनि रोक्न सकेको छैन । दलाली र सिन्डिकेट रोक्न सकेको छैन । जनताले हारेर भ्रष्टाचारीहरूले जित्ने चुनाव चाहिएको छैन । सम्भवतः अब छिटै हुने भनिएको दोस्रो चरणको निर्वाचनमा आशा गरौं जनताले न्यूनतम मापदण्ड अपनाएर उम्मेदवारहरूलाई मत दिनेछन् ।"
अराजक र असहिष्णु अमेरिका,"गएको मे ११ मा आफ्नो एउटा ट्वीटमा अमेरिकी राष्ट्रपति डोनाल्ड ट्रम्पले लेखे डेमोक्रेटहरूले चुनावको निहुँमा अमेरिकालाई विभाजित गरेको देखेर रूसीहरू पक्कै मुख छोपेजस्तो गरेर खिसी र गिल्लाको हाँसो हाँसिरहेका हुनुपर्छ ।मे १९ मा अमेरिकी साप्ताहिक ब्लुमबर्गमा लिओनिद बस्हिदिस्कीले लेखे रूसीहरू अमेरिकामाथिको आफ्नो खिसीयुक्त हाँसो मुख छोपेर होइन, धक फुकाएर हाँसिरहेका छन् । सन् २००६ देखि गत फेब्रुवरीसम्म सीआईएका अधिकारीको रूपमा कार्य गरेका र पूर्व अमेरिकी राष्ट्रपति बाराक ओबामाका राष्ट्रिय सुरक्षा प्रवक्तासमेत भएका नेड प्राइसलाई उद्धृत गर्दै मे १६ मा वासिंटन फ्री बिकनले लेख्यो राष्ट्रपति डोनाल्ड ट्रम्प इस्लामिक स्टेट र उत्तरकोरिया जस्तै अमेरिकाको राष्ट्रिय सुरक्षाको लागि खतरा हुन् । अमेरिकी राजनीति र अमेरिकी मिडियाको प्रस्तुति अन्य मुलुकहरूका राजनेतामाझ हस्सी र ठट्टाको विषय हुने गरेको पनि ब्लुमबर्गले लेखेको छ वासिंटन टाइम्सका वेस्ले प्रुदेनले मे १८ मा उल्लेख गरेअनुसार सबै आत्मसंयम, विवेक र अनुशासनको खिल्ली उडाउँदै र पेसागत मर्यादालाई धुजाधुजा पार्दै मूलधारका अमेरिकी समाचारमाध्यमका न्युजरूमहरू राष्ट्रपति ट्रम्पलाई एउटा महामारीको रूपमा प्रस्तुत गरेर उनीविरुद्ध चरम घृणा अभियान सञ्चालन गरिरहेका छन् । ट्रम्पलाई त्यस्तो महामारीको रूपमा देख्ने र चित्रण गर्ने अभ्यासलाई स्वयं एउटा जटिल मनोरोगको रूपमा बुझ्ने गरिएको छ । निर्वाचन अभियानको आरम्भदेखि नै ट्रम्पको कटु आलोचक रहँदै आएका फरिद जकारिया जस्ता चर्चित पत्रकारले पनि 'ट्रम्प डिरेन्जमेन्ट सिन्ड्रोम' भनिने उक्त मनोरोगको लक्षणविरुद्ध लेख्न र बोल्न थालेका छन् । उक्त घृणा अभियान अमेरिकी मतदाताको विवेक, स्थापित प्रजातान्त्रिक मूल्य, अभ्यास र संस्कृतिका साथै स्वयं अमेरिकाको राष्ट्रिय सम्मानविरुद्ध देखिन लागेको जकारियाको भनाइ छ । त्यति मात्र नभएर ट्रम्पविरुद्ध महाभियोग लगाउन वकालत गर्नेहरू अब आएर उपराष्ट्रपति माइक पेन्स र मन्त्रीहरूलाई सोझै विद्रोह गर्न उकास्न थालेका छन् । यही मे १६ मा न्युयोर्क टाइम्समा रस डोउथटले महाभियोगको जटिलतामा प्रवेश गर्नुभन्दा अमेरिकी संविधानको पच्चीसौं संशोधनको सेक्सन ४ अनुसार सोझै राष्ट्रपतिलाई पदमुक्त गर्न उनीहरूलाई आग्रह गरे । सन् १९६७ मा भएको सो संशोधनअनुसार उपराष्ट्रपति र बहुमत मन्त्रीहरूले अमेरिकी सिनेटका 'प्रेसिडेन्ट प्रो टेम्पोर' अर्थात् उपराष्ट्रपतिको अनुपस्थितिमा निजको दायित्व सम्हाल्न निर्वाचित सिनेटको बहुमत प्राप्त दलका सबैभन्दा जेठा सदस्य र प्रतिनिधिसभाका सभामुखसमक्ष संविधानले निर्धारण गरेको कार्यभार सम्हाल्न राष्ट्रपति योग्य छैनन् भनेर लिखित जानकारी दिएमा उपराष्ट्रपतिले तत्काल कार्यवाहक राष्ट्रपतिको रूपमा काम गर्ने व्यवस्था गरिएको छ । डोउथट प्रस्ताव अहिले अमेरिकी सञ्चारमाध्यमहरूमा बहसको विषय बनेको छ, तर अमेरिकी संविधानको पच्चीसौं संशोधनको अक्षर, आशय र त्यसको पृष्ठभूमि ट्रम्पको सन्दर्भमा रत्तिभर मिल्दैन भन्ने तथ्यलाई देहायअनुसार बुझ्न सकिन्छ पहिलो विश्वयुद्धकालीन अमेरिकी राष्ट्रपति विड्रो विल्सनलाई हृदयाघात भएको थियो । दोस्रो विश्वयुद्धकालीन राष्ट्रपति फ्रयांकलिन रुजबेल्टको कम्मरमुनिको भाग त पहिल्यैदेखि नै पोलियोको कारण त्यसै पनि चल्दैनथ्यो, ह्विलचेयरमै बसेर उनले दोस्रो विश्वयुद्धको नेतृत्व गरेका थिए । तर पछि आएर उनलाई जतिखेर पनि हृदयाघात र मष्तिस्कघात भएर जे पनि हुन सक्ने बताइएको थियो । सोभियत संघको समयमा प्रमुख जलसैनिक अड्डाको रूपमा रहेको भ्लादिभस्तोकलाई चीन, दक्षिण कोरिया र जापान जस्ता मुलुकहरूको एउटा प्रमुख आर्थिक केन्द्रको रूपमा विकास गर्दा त्यसले पार्ने रणनीतिक असरले अमेरिकालाई चिन्तित बनाएको छ । सन् १९६३ मा राष्ट्रपति केनेडीको हत्यापछि प्रश्न उठ्यो हत्या प्रयासमा कथं राष्ट्रपति बाँचेका तर आक्रमणका कारण मष्तिस्कले काम गर्न नसक्ने अवस्थामा पुगेका भए के हुने ? त्यस्तो स्थितिमा राष्ट्रपतिको कार्यभार उपराष्ट्रपतिलाई सुम्पिने संवैधानिक व्यवस्था त्यतिखेरसम्म थिएन । यस्ता धेरै सन्दर्भलाई मध्यनजर गरेर अमेरिकी संविधानको २५ औं संशोधन भएको थियो ।तर प्रस्ट छ ट्रम्पको अवस्था संविधानले तोकेजस्तो होइन । निर्वाचन अभियानमा र निर्वाचित हुँदाको मितिमा ट्रम्पको मानसिक अवस्था जस्तो थियो, त्योभन्दा फरक अवस्था न अहिले आएको छ न त उनले आफूले जनतासमक्ष गरेका घोषणाविपरीत कुनै कार्य गरेका छन् । रूसी विदेशमन्त्री सर्गेई लाभ्रोभलाई गोप्य सूचना दिएको भन्ने आरोपको हकमा पनि इस्लामिक स्टेटविरुद्धका साझा रणनीति निर्माणका सन्दर्भमा अमेरिका र रूसबीच सहकार्यको स्थितिमा सम्बन्धित सूचना आदानप्रदान गरिनु स्वीकार्य राज्य अभ्यास हो ।अमेरिकी निर्वाचनमा भनिएको रूसी हस्तक्षेप पनि एक त प्रमाणित छैनन्, अर्को स्वयं अमेरिकाले पनि त्यस्ता अभ्यासहरूमा आफ्नो संलग्नता राख्ने गरेको छ । अराजकताजन्य पराजय भोग्दैछ अमेरिका गएको सय वर्षदेखि वर्तमान विश्व व्यवस्थाको युद्ध, शान्ति, विकास र समृद्धिको नेतृत्व अमेरिकाले गरिरहेको छ । अमेरिकी राजनीतिक, आर्थिक र सामाजिक मूल्य, परम्परा र संस्कृतिहरू विश्व व्यवस्थाको आधार बनेका छन् । अमेरिकी मिडिया स्वतन्त्रता र निष्पक्षताको मानक बन्ने गरेका हुन् । राष्ट्रहरूबीचका विवाद समाधानका मूल्य, सिद्धान्त र प्रणालीदेखि विश्वको जल, स्थल, वायु क्षेत्रका साथै अन्तरिक्षको व्यवस्थापनको नेतृत्वसमेत अमेरिकाले गरिरहेको छ । ज्ञान, विज्ञान र प्रविधिको क्षेत्रमा बाँकी सारा मुलुक मिलेर पनि अमेरिकाको बराबरी गर्न सकिरहेका छैनन् । हो ! अमेरिकी नेतृत्वको विश्वका धेरै अभाव छन्, तर त्योभन्दा कम अभावसहित विश्व व्यवस्थाको नेतृत्व गर्ने राष्ट्र हिजो पनि थिएनन् र आज पनि छैनन् । अमेरिकाको यो सफलता पछाडि मूलतः दुई कुरा छन् एउटा उसले विश्व व्यवस्थाको लागि सबल संरचनाहरू निर्माण गर्यो । अर्को, ती संरचनाहरूको लागि ठूलो राष्ट्रिय प्रतिबद्धतासहितको मूल्य निर्माण, निरोपण र मूल्य लगानी गर्यो । आवश्यक बलिया राजनीतिक, सामाजिक र आर्थिक आधारभूमि पनि बनायो । तर शीतयुद्धपछि अमेरिकी शासक वर्गमा विकास भएको हठ, अहंकार र स्वेच्छाचारिताले अमेरिकाले आफ्नो जन्मदेखि नै संरक्षण र संवद्र्धन गर्दै आएका मूल्य र संस्कृतिहरू छिन्नभिन्न पार्दै आयो । त्यसैकारण र संसारभर प्रजातन्त्र र प्रजातान्त्रिक मूल्य, प्रक्रिया र प्रणालीको केन्द्र बन्दै आएको राष्ट्रले आफ्नै मुलुकभित्र ती मूल्यहरूलाई स्वीकार गर्नमा देखाएको अरुचि र प्रदर्शन गरेको अराजकता आज विश्वभर उपहासको पात्र बनेको छ । हालैको अमेरिका भ्रमणको अवसरमा जर्मन विदेशमन्त्री सिग्मर ग्याब्रिएलले अमेरिकाको त्यस्तो आन्तरिक अराजकताका कारण अन्तर्राष्ट्रिय जगत्मा ठूलो रिक्तता निर्माण हुने उल्लेख गरे ।यदि डेमोक्रेटिक दल र डेमोक्रेटिक दलप्रति सहानुभूति राख्ने मूलधारका समाचारमाध्यमहरूले रूसलाई जोडेर अमेरिकी राष्ट्रपतिको निर्वाचन अभियानदेखि हालसम्म जे लेखे र भनिरहेका छन्, तिनमा सत्यता छ र संसारको सर्वशक्तिमान राष्ट्रको सर्वशक्तिमान पदमा हुने निर्वाचनमा कुनै अर्को मुलुकले जितहारको निर्णय गराउन सक्छ भने त्यो अमेरिकाको पराजयको आत्मस्वीकृति हो । साथै, दोस्रो विश्वयुद्धपछाडि रूसलगायत संसारका अधिकांश देशहरूमा हुने निर्वाचन र राजनीतिक परिवर्तनमा अमेरिकी रुचि र हस्तक्षेप रहने गरेको छ । परिणामलाई फरक बनाउनमा पनि जायजनाजायज सबै प्रकृतिका अमेरिकी भूमिका रहने गरेका छन् । रूसको पछिल्लो संसदीय र राष्ट्रपतिको निर्वाचनमा अमेरिकाले सकेको हस्तक्षेप गर्यो । आफ्नै मुलुकको संविधानअनुरूप निर्वाचित राष्ट्रपतिलाई स्वीकार्नमा यति कठिन हुने अमेरिकीहरूको रूसी राष्ट्रपति पुटिनविरुद्ध के गरेनन् होला ? सहजै अनुमान गर्न सकिन्छ । हो ! डोनाल्ड ट्रम्पले अमेरिकाको परम्परागत कूटनीतिक र राजनीतिक अभ्यासलाई चुनौती दिए । मूलधारका मिडियामा रहेर अमेरिकी राष्ट्रपति र उनका अर्थ, विदेश तथा रक्षानीतिहरूमा परामर्शदायी, हस्तक्षेपकारी र लाभग्राही भूमिकामा रहने गरेका शक्तिशाली व्यक्तिहरू ट्रम्पको निर्वाचनबाट पाएको झट्काबाट सम्हालिन नसक्दा आजको अवस्था आएको बुझ्न सकिन्छ । अर्को कुरा के छ भने हाल आएर साइबर जासुसी र युद्ध प्रणाली नयाँ शताब्दीको अत्यन्त आक्रामक, अमोघ, विध्वंसक तर गुप्त हतियारको रूपमा आएको छ । यो कुनै मिसाइल, लडाकु विमान र पनडुब्बीभन्दा कम प्रभावकारी हतियार प्रणाली होइन ।सन् २००९ मा अमेरिका र इजरायलले विकास गरेको स्टुक्स्नेट नामक कम्प्युटर भाइरसलाई इरानको आणविक केन्द्रका हजारौं कम्प्युटरहरूमा प्रवेश गराएर सम्पूर्ण आणविक प्रणाली नै ध्वस्त पारिदिएको थियो । अमेरिकी सुरक्षा एजेन्सीहरूका विभिन्न अध्ययन प्रतिवेदनअनुसार साइबर युद्ध क्षमताको दृष्टिले रूस र अमेरिका दुनियाँका विलक्षण क्षमताका राष्ट्रहरू हुन् । अमेरिकाको नयाँ रणनीतिक चुनौती र रूसी शताब्दी सन् १८५३५६ को अवधिको क्रिमिया युद्ध र अलेग्जेन्डर द्वितीयका व्यापक आर्थिक र सामाजिक सुधार तथा रूसमा २३ हजार किलोमिटर लामो रेलमार्ग निर्माण गर्दा लागेको आर्थिक भार र क्यानाडाको भूमि भएर बेलायतले अलास्का माथि आक्रमण गर्ने डरले रूसले साढे नौ लाख वर्ग किलोमिटर क्षेत्रफलको अलास्का ७२ लाख डलरबराबरको सुनमा अमेरिकालाई बेचेको थियो । अमेरिकी विदेशमन्त्री विलियम सेवर्डको सक्रियतामा मार्च १८६७ मा भएको उक्त खरिदलाई बेकारको हिउँको थुप्रोमा गरिने मूर्खतापूर्ण लगानी भनेर कांग्रेसले लामो समयसम्म त्यसलाई अनुमोदन गरेको थिएन । सन् १८९६ मा ठूलो परिमाणमा सुन खानी फेला परेपछि यसको आर्थिक महत्व र दोस्रो विश्वयुद्धको अवधिमा अलास्का पश्चिममा फैलिएका अल्युसन्स टापु समूहमा जापानसँग युद्ध भएपछि यसको रणनीतिक महत्व सावित हुन आएको थियो । वर्तमानमा आएर उत्तरी सागर क्षेत्रमा उपलब्ध खनिज तथा तेलको विशाल भण्डार र क्षेत्रमा रूस र चीनको बढ्दो प्रभावसँगै तापक्रममा भएको वृद्धिले उत्तरी सागर हुँदै युरोपसम्म जाने जलमार्गको बृहत् सम्भावना विकास भएको सन्दर्भमा अलास्काको महत्व दिनपरदिन बढ्दै आएको छ । अलास्काको अवस्थिति र यसमाथि अमेरिकाको स्वामित्वले व्यावहारिक रूपमा अमेरिकालाई एसियाली राष्ट्रसमेतको परिचय दिएको छ । मध्य प्रशान्तस्थित अमेरिकी हवाई, गुवाम र अन्य टापु समूहहरू र जापानको उत्तरपूर्वका अल्युसन्स टापु समूह तथा अलास्कामाथिको स्वामित्वसमेतको कारणले अमेरिकालाई एसियाप्रशान्त क्षेत्रको राष्ट्र भन्न सकिन्छ । अस्ट्रेलिया, फिलिपिन्स, सिंगापुरदेखि जापान र दक्षिण कोरियामा अवस्थित अमेरिकाका जल तथा वायु सैनिक अड्डाहरूको उपस्थितिले पनि अमेरिकालाई एसियासँग जोडेकै छ । ऊता सैनिक, आर्थिक र राजनीतिक आधारमा समेत निरन्तर शक्तिशाली हुँदै आएको चीन छ । आक्रामक रणनीतिक चरित्र प्रदर्शन गर्दै आएको र विराट् तेल तथा ग्यास भण्डारसहित बहुमूल्य खनिज तथा अन्य प्राकृतिक सम्पदाले भरिपूर्ण एवम् संसारको सबैभन्दा ठूलो आणविक हातहतियारको स्वामी राष्ट्र रूस र संसारको सर्वशक्तिमान राष्ट्र अमेरिका उत्तर एसियामा आमनेसामने छन् । रूसको बढ्दो शक्ति, प्रभाव र महत्वाकांक्षाले जापान, कोरिया, चीन र स्वयं अमेरिकाको अलास्का र अल्युसन्स टापू समूहसँगैको रूसको उपस्थितिले अमेरिका र जापानको संवेदनशीलता ह्वात्तै बढाइदिएको छ । केही वर्षदेखि रूस एसिया प्रशान्त र मूलतः पूर्वी एसियाली राष्ट्रहरूसँग राजनीतिक र आर्थिकरूपमा एकीकृत नीति अवलम्बन गर्दै आएको छ । सन् २०१२ मा जापान सागरको पश्चिम तटमा अवस्थित रूसको सुदूरपूर्वी सहर भ्लादिभस्तोकमा एसिया प्रशान्त आर्थिक सहयोग (एपेक) फोरमको शिखर सम्मेलनको आयोजना गरेको थियो । उत्तर कोरिया र चीनको सीमा नजिकको उक्त सहर हुँदै क्षेत्रका दक्षिण कोरिया, चीन र जापानलगायतका मुलुकलाई तेल तथा प्राकृतिक ग्यास आपूर्तिका पाइपलाइन निर्माणको विशाल परियोजनाहरूमा रूसले काम गरिरहेको छ । यसमा चीनले लगानी गर्ने सम्झौतासमेत भइसकेको छ । त्यसले क्षेत्रमा रूसको प्रभाव बढ्न जाने भएकाले अमेरिकाले त्यसविरुद्ध आफ्ना मित्रराष्ट्रहरूलाई सचेत गराउने (नेसनल इन्ट्रेस्ट, मे १३, २०१४ र डिसेम्बर २३, २०१५) गरेको भए पनि क्षेत्रका मुलुकहरूलाई तेल आपूर्ति गराइरहेका मध्यपूर्वका राष्ट्रहरूमा इस्लामिक स्टेट सम्बन्धित कट्टरपन्थीहरूको गतिविधिमा वृद्धि हुँदै जाँदा उनीहरूका लागि रूस सुरक्षित विकल्प देखिएको छ । उत्तर कोरिया हुँदै तेल र ग्यासको पाइपलाइन निर्माण प्रयोजनकै लागि रूसले उत्तर कोरियाको १० अर्ब डलर ऋण मिनाहा दिएको (रोयटर अप्रिल १९, २०१४) र रूस र दक्षिण कोरिया दुवै उत्तर कोरियालाई उसको भूभाग भएर त्यस्तो ग्यास पाइपलाइनसम्बन्धी सम्झौताको लागि फकाइरहेका छन् (फिनान्सियल टाइम्स अक्टोबर १६, २०१३) । विज्ञहरू अनुसार बीसौं शताब्दीमा विश्वको तनाव क्षेत्र पूर्वी युरोप थियो तर एक्काइसौं शताब्दीमा पूर्वी एसिया त्यस्तो तनाव क्षेत्र बनिरहेको छ । एसिया प्रशान्त क्षेत्रमा आफ्नो एकलौटि प्रभाव कायम राख्ने अमेरिकी रणनीतिक लक्षलाई टक्कर दिने उद्देश्यअनुरूप रूसले एपेक शिखर सम्मेलनको आयोजनालाई मात्रै २१ अर्ब डलर खर्च गरेको क्रिश्चियन साइन्स मनिटरले सोही वर्षको सेप्टेम्बर ४ मा उल्लेख गरेको थियो । सोभियत संघको समयमा प्रमुख जलसैनिक अड्डाको रूपमा रहेको भ्लादिभस्तोकलाई चीन, दक्षिण कोरिया र जापान जस्ता मुलुकहरूको एउटा प्रमुख आर्थिक केन्द्रको रूपमा विकास गर्दा त्यसले पार्ने रणनीतिक असरले अमेरिकालाई चिन्तित बनाएको छ । अमेरिकी राजनीतिको वर्तमान चरित्रले एसिया र युरोपका परम्परागत मित्रहरूलाई पनि चिन्तित बनाएको छ । युरोपका बेलायत, फ्रान्स र इटाली जस्ता शक्तिशाली मुलुकहरूले मार्च २०११ मा लिबियामाथि आक्रमण गरे । लिबियाको सैन्य सामथ्र्य उपरोक्त तीनमध्ये कम शक्तिशाली मानिने इटालीको भन्दा पनि धेरै कमजोर थियो । तर तीनवटै मुलुकको संयुक्त सैनिक सामथ्र्य हुँदा पनि उनीहरू आत्तिए र अमेरिकाको संलग्नतापछि मात्रै युद्ध निर्णायक बन्न पुग्यो । अन्य घटनाक्रमले पनि सावित गरेको छ अमेरिकाबेगर युरोप सुरक्षित अनुभव गरिरहेको छैन । तर युरोपीय सुरक्षाको सवालमा युरोपलाई बढी दायित्व बहन गराउनेबारे ओबामा हुन् वा ट्रम्प समान स्थितिमा रहेको सन्दर्भमा युरोपले रूसलाई हेर्ने दृष्टिकोणमा परिवर्तन आउनेछ । माथि उल्लेख गरिएको छ इस्लामिक स्टेटको बढ्दो प्रभावका कारण साउदी अरबलगायतका मध्यपूर्वका ठूला तेल उत्पादक राष्ट्रहरूबाट उनीहरूको इन्धन आवश्यकताको नियमित आपूर्ति सम्भव नहुने अवस्थामा रूस मात्रै सजिलो र सुरक्षित विकल्प रहने अवस्थामा युरोपमाथि रूसी प्रभाव स्वतः स्थापना हुनेछ । अहिल्यै पोल्यान्ड, हंगेरी, टर्की, ग्रिसजस्ता मुलुकहरूमाथिको रूसी प्रभाव अन्य मुलुकमा विस्तारित हुँदैछ ।एक्काइसौं शताब्दीलाई रूसी शताब्दी बनाउने पुटिनको रणनीतिक लक्ष रहेको छ । माथिका कतिपय सन्दर्भल त्यसलाई साथ दिएको देखिन्छ । अन्ततः अमेरिकाको आन्तरिक अराजकताकै बाटो त्यसले पूर्णता पाउने त होइन ? प्रश्न उठ्न थालेको छ ।"
नेपाल भित्र भारत बाहिर,"'विश्व व्यापारको अर्को व्यवस्थापन गरिँदै', यो सम्पादकीय शीर्षकमुनि १६ मे २०१७ (२ जेठ २०७४) को द न्युयोर्क टाइम्स लेख्छ चिनियाँ राष्ट्रपति सी जिनपिङ शब्द र कामले अरू देशहरूसँग सम्बन्ध बढाई नयाँ बजारहरूमा आफ्ना देशका निर्माण कम्पनीहरू र राज्यको नेतृत्वमा गरेको विकास मोडेल निर्यात गर्ने, आर्थिक र कूटनीतिक सम्बन्ध गहिरो र बलियो पार्ने काम गर्दैछन् । उनले लाओसको जंगलैजंगलले ढाकेका पहाडैपहाड भएको ठाउँमा सुरुङ बनाउँदै पहाड छेड्दै पुलहरू बनाई २६० माइल (४१८ किमि) लामो बाटो ६ अर्ब अमेरिकी डलरमा बनाई थाइल्यान्ड, म्यानमार (बर्मा), भियतनामलगायत एसियाका आठ देश सडकमार्फत जोड्दैछन् । यसका साथै उनले पाकिस्तानमा बिजुली ऊर्जाको ठूलो अभाव हटाउन र अन्य पूर्वाधारमा ४६ अर्ब अमेरिकी डलर लगानी गर्दैछन् । युरोपको बुडापेस्टदेखि बेलग्रेडसम्मलाई रेलमार्गमार्फत जोड्दै आफ्नै स्वमित्वमा रहेको ग्रिसको समुद्री पोर्टबाट युरोप देशहरूमा उनी आफ्ना देशका मालसामान ओसार्ने जोहो गर्दैछन् । न्युयोर्क टाइम्स भन्छ अमेरिकी राष्ट्रपति डोनाल्ड ट्रम्पका अनुसार पूर्व राष्ट्रपति ओबामाले समुद्रवारिपारिका देशहरूलाई प्यासिफिक सहयोग गरेर एसियाको व्यापारमा आफूहरू माथि पर्ने नीति छोडेर बेइजिङलाई ठाउँ खाली गरिदिइसकेका छन् । यसले गर्दा धेरै एसियाली देशहरूले अमेरिकाको यस क्षेत्रप्रतिको प्रतिबद्धताबारे प्रश्न गर्न र चीनतर्फ बढी गम्भीरताको साथ हेर्न थालेका छन् । चीनमा हालै आयोजित वान बेल्ट वान रोड (ओबीओआर) सम्मेलनमा ट्रम्पले आफ्नो देशको प्रतिनिधिका रूपमा व्यापार मन्त्रालयको कर्मचारी पठाउन लागेका थिए, तर रूसका राष्ट्रपति भ्लादिमिर पुटिन सम्मेलनमा जाने भएपछि उनले आफ्नो वरिष्ठ एसिया सल्लाहकार पोन्टिगरलाई पठाएका थिए । अमेरिकी कम्पनीहरू ओबीओआरमा आफ्नो हिस्सा लिन उत्सुक छन् । न्युयोर्क टाइम्सको शब्दमा लेखिएको छ यो स्पष्ट छ, चीनले संसारकै आर्थिक र राजनीतिक भाग्य निर्धारणमा ठूलो भूमिका खेल्नेछ । यसरी भन्दा बढी कुरा गरेको हुने छैन कि अमेरिका र यसका पछिका सहयोगीहरूको आत्मकेन्द्रित नीतिले चिनियाँ राष्ट्रपति जिनपिङलाई ठाउँ छोडेर त्यहाँ छाउने अवसर दिँदैछन् । हामी नेपाली जनताले हेर्दा पनि भारतले अहिले जुन कारण देखाएर ओबीओआर बहिष्कार गरेको छ, त्यो फोस्रो भावनात्मकभन्दा बढी देखिन्न । भारतले अक्साई चीनको कारण देखाएर ओबीओआरबाट अलग रहनु नबुझिँदो छ । हामी नेपाली जनताले पनि के देख्दै र पढ्दैछौं भने हालै चीनमा मे १४ र १५ (३१ वैशाख र १ जेठ) मा ओबीओआर सम्मेलनमा एक सय देशहरूका सरकारी प्रतिनिधिहरू थिए, जसमध्ये २९ जना सरकारका सर्वोच्च नेताहरू नै थिए । सार्क मुलुकहरूमध्ये नेपाल, बंगलादेश, पाकिस्तान, श्रीलंका, मालद्वीप, अफगानिस्तानका सरकारी प्रतिनिधिमण्डलहरूले ओबीओआरमा हस्ताक्षर गरेका थिए । केवल भारतले भाग लिएन र सरकार प्रतिनिधि पनि पठाएन, तर केही भारतीय अध्ययनकर्ता भने पुगेका थिए ।चीनसँग सिमाना जोडिएका १४ देशमध्ये केवल भारत र भारतसंरक्षित भुटान गएन । भारतसँग सीमा जोडिएका सात देशमध्ये म्यानमार, बंगलादेश, श्रीलंका, पाकिस्तान, मालद्वीप, नेपाल गरी ६ देश तथा भारतसँग सीमा नजोडिए भए पनि चीनसँग सीमा जोडिएको सार्क सदस्य अफगानिस्तानले समेत सही गर्नुको अर्थ र प्रभाव भारतमाथि कस्तो पर्दै जाला ? ओबीओआरमा नेपालले सरकारी रूपमै हस्ताक्ष्।र गर्नु राम्रो र नेपालको हितको विषय हो, तर यो एकदम नयाँ पक्ष भने होइन । हेर्दै जाँदा यो नौलो काम हो जस्तो लाग्दैन । ५६ वर्ष पहिले विसं २०१८ सालमै चीन आर्थिक र सामाजिक रूपले यति सम्बद्ध र बलियो नहँुदा पनि नेपाल चीन जोड्ने सडक बनाउने सम्झौता भइसकेको थियो । राजा वीरेन्द्रको वंशनाश हुनु केही दिन अघिमात्र चीनका प्रधानमन्त्री झु रोङ झी काठमाडौं आएका बखत प्रधानमन्त्री गिरिजाप्रसाद कोइरालाको उपस्थितिमा परराष्ट्रमन्त्री चक्र बस्तोलाले केरुङ स्याफ्रुबेंसी धादिङ दोस्रो सडक बनाउने सम्झौतामा पनि हस्ताक्षर गरिसकेका थिए । केपी शर्मा ओली प्रधानमन्त्रीका रूपमा चीन जाँदा झन् नयाँनयाँ सम्झौता भएका छन् । भारतले अहिले ओबीओआरमा हस्ताक्षर नगरे पनि उसले चीनसँग थलगत यातायात र व्यापार सडकका तीन विषयमा यसअघि नै सम्झौता गरिसकेको थियो । उसले हिमाञ्चल प्रदेशको सिपकिला, सिक्किमको नाथुला र नेपाललाई सोध्दै नसोधी बल मिच्याइँ गर्दै नेपालको लिपुलेकबाट चीनभारत जोड्ने सडक सम्झौतामा हस्ताक्षर गरिसकेको छ । आइतबार १४ मे (वैशाख ३१) को द टाइम्स अफ इन्डिया लेख्छ ओबीओआर बहिष्कारले भारत एउटा चेपुवामा पर्नेछ । किनभने केही अघिल्ला दिनहरूमा अमेरिकाले समेत एकजना शीर्ष अधिकारीलाई ओबीओर सम्मेलनमा पठाउने वातावरण बनाएको थियो । भारतीय अंग्रेजी दैनिक द इन्डियन एक्सप्रेस पनि त्यही दिन १४ मेमा प्रश्न गर्छ 'ओबीओआरमा नेपाल भित्र र भारत बाहिर रहनुको के अर्थ हुन्छ भारतको लागि ? नेपाल र भारतमाझ राम्रो द्विपक्षीय सम्बन्ध रहँदै आएको छ । तर चीनको यस समीकरणमा भारत प्रवेशले उसलाई यथास्थितिमा राखिरहन कठिन हुनेछ । चिनियाँ विदेश नीति विशेषज्ञहरू भन्छन् ओबीओआरमा नेपालको सम्मिलनले या त भारतलाई यसमा सामेल हुन या त बहिष्कृत हुन बाध्य पार्नेछ । चिनियाँ समकालीन अन्तर्राष्ट्रिय सम्बन्ध इन्स्टिच्युटका निर्देशक हु सुसेङले इन्डियन एक्सप्रेसलाई भनेका छन् भारत ओबीओआरमा सहभागी हुँदैन भने उसका छिमेकीहरू जो यसबारे सकारात्मक छन् तिनीहरूसँग सिकायत गर्ने कारण हुनेछ । यसले गर्दा पनि यस क्षेत्रमा भारतको अपिल घट्नेछ । मनीष तिवारी पनि १७ मेमा लेख्छन्, 'ओबीओआर बहिष्कार गर्नु भारतको सबैभन्दा सानदार विदेश नीतिको विफलता हो र बडो गजबको एक्लो क्वारेन्टाइनमा हुनेछ । अर्कोतिर चीन र पाकिस्तानको आर्थिक र सामरिक सहयोग बढ्दै जानेछ । त्यसैले भारतको बृहत् राष्ट्रिय स्वार्थमा छ चीन र पाकिस्तानको वृद्धिलाई ठूलो सामरिक गठबन्धनको डरलाग्दो सपनामा परिणत हुने अनुमति दिन हुन्न । अरू कुरा जस्तै अफगानिस्तान आदिका कारण पनि भारतले चीनसँग राम्रो सम्बन्ध राख्नुपर्छ ।' हामी नेपाली जनताले हेर्दा पनि भारतले अहिले जुन कारण देखाएर ओबीओआर बहिष्कार गरेको छ, त्यो फोस्रो भावनात्मकभन्दा बढी देखिन्न । गत वैशाख ३१ गतेको भारतीय अखबारमा एउटा समाचारअनुसार भारतको राष्ट्रिय शैक्षिक अनुसन्धान र प्रशिक्षणले 'पूर्व र दक्षिण एसियाको नक्सा कक्षा १२ को राजनीतिशास्त्रको पुस्तकमा अक्साइ चीनलाई चीनको भूभाग देखाउँदै आएकोमा अर्कै बनाएर अब राखिनेछ । स्मरण रहोस्, यो ठाउँ चीनको राष्ट्रिय मार्ग नं २१९ साठी वर्षअघि सन् १९५७ मा बनी चीनको एक भाग र अर्को भागसमेत जोडिएको छ । भारतको भनाइ छ, पाकिस्तानले केही नबोले पनि यो पाकिस्तानअधीन कश्मीरमा पर्छ र सम्पूर्ण कश्मीर भारतको अंग हुँदा यो ठाउँ विवादित हो र चीनपाकिस्तानले त्यहाँ हुँदै बनाएको आर्थिक कोरिडोर (सीपीईसी) ले भारतको सार्वभौकमिकतामाथि दखल पारेको छ ।' तर अक्साइ चीनलाई चीनले जहिले पनि चीन (तिब्बत) को अंग मानेको थियो र छ । आधा शताब्दीअगाडि सन् १९६२ मा भारत चीन भीषण सीमायुद्ध र सीमा विवाद हुँदाहुँदै पनि चीन आज भारतको सबैभन्दा ठूलो व्यापारिक साझेदार रहँदै आएको छ । अहिले आएर भारतले अक्साई चीनको कारण देखाएर ओबीओआरबाट अलग रहनु नबुझिँदो छ । भारतको चीन सबैभन्दा ठूलो व्यापार साझेदार हो । तर चीनको अमेरिका सबैभन्दा ठूलो व्यापार साझेदार हो । त्यसपछि जापान, दक्षिण कोरिया, ताइवान, जर्मनी, अस्ट्रेलिया, मलेसिया, ब्राजिल र रूसपछि बल्ल भारत दसौं नम्बरको व्यापार साझेदार हो । श्रीलंकाको हम्बनटोटा समुद्री बन्दरगाह एक कम सय (९९) वर्षको लागि चीनले लिइसकेको छ । पाकिस्तानको ग्वादार समुद्री बन्दरगाह पनि चीनले प्रयोगमा ल्याउनेछ । जतिसुकै ओबीओबारबाट बाहिर रहे पनि परस्पर लाभ (विन विन) को स्थिति रहेको चीनसँगको व्यापार भारतको आफ्नै आर्थिक स्वार्थले छोड्न दिँदैन । ओबीओबारमा नेपालको हस्ताक्षर राष्ट्रिय र आर्थिक हितको लागि जरुरी थियो र भविष्यमा पनि रहिरहनेछ । नेपालको आयातनिर्यात केन्द्रीय एसियायी देशहरूका साथै एसिया र युरोपका देशहरूमा समेत रेलमार्ग र सडक यातायातले जोडिने सम्भावना पनि आउनेछ ।"
चुनावी राजनीतिका रोचक परिदृश्यहरू,"विविध अन्योलका बीच स्थानीय चुनावको पहिलो चरण सम्पन्न भएको छ । सरकारको बागडोर सम्हालेकाहरू 'चुनाव हुनु नै आफ्नो विजय हो', 'चुनावमा आफ्नो एजेन्डा सफल भएको' भनेर हत्केलाले छाती थिच्दै रुन्चे हाँसो हाँसिरहेका छन् ।यतिखेर अधिकांश स्थानका परिणाम घोषित भएका छन् । परन्तु, निकै चासोका साथ हेरिएका अमूकअमूक स्थानका परिणामलाई मान्छेहरू बडो व्यग्रका साथ पर्खिरहेका छन् । चुनावी राजनीतिको यो नाट्यशालामा घातअन्तर्घातका अन्तर्कथादेखि लिएर पटकथाका नयाँनयाँ परिदृश्यहरू देखा परेका छन् । समग्र रूपमा हेर्दा यसपटकको चुनाव साँच्चिकै रोचक र घोचक छ । एउटै कोणबाट र थोरै शब्दमा यसको विश्लेषण गर्न गाह्रो छ । यसपटक सबैभन्दा प्रभावशाली भूमिका मिडियाहरूको रह्यो । स्थानीय चुनावलाई रोचक र घोचक बनाउन मिडियाहरूले महत्वपूर्ण भूमिका खेले । सूचना मात्र दिएनन्, खबरदारी पनि गरे, अनि सूचना भ्रमको पनि कुशलतापूर्वक प्रयोग गरे । अबको दिनमा आधा चुनाव मिडियाले लड्छ भनेर देखाए । सामाजिक सञ्जाल युद्ध मोर्चाजस्ता देखिए । भाषाको शब्दकोष अपुग देखियो । माध्यमहरू आँखा र कान आफ्नो माध्यमबाट अन्यत्र जान नदिन कसरी ताजा र कलात्मक किसिमले परिणाम दिने भन्नेमा प्रतिस्पर्धामा देखिए । नेपालमा अब हुने चुनावहरूमा माध्यमहरूको भूमिका अझ प्रभावकारी मात्र नभएर हस्तक्षेपकारी हुने प्रस्ट हुनुका साथै यसमा 'बिग हाउसहरू' र मिडिया बादसाहहरूको भूमिका अनि विदेशी एजेन्सीहरूसित 'राम्रो' सम्बन्ध बनाउनेहरूको भूमिका प्रभावकारी हुने पनि प्रस्ट भयो । यसले पछिका दिनमा जनमतको निर्धारण आर्थिक पक्षका साथै सूचना हस्तक्षेपले गर्ने र सही जनमत ओझेलमा पर्नसक्ने देखिन्छ । यो राम्रो संकेत होइन । यसपटकको निर्वाचनको अर्को महत्वपूर्ण पक्ष भनेको निर्वाचनमा सबै पार्टी र समुदायको सहभागिता हो । वर्तमान संविधान निर्माण र व्यवस्थापनमा लागेकाहरू यसको कार्यान्वयनमा लाग्नु स्वाभाविक थियो । पहिचानवादीहरू र क्षेत्रीयतावादीहरूसमेत सबैले अहिलेको निर्वाचनमा आफ्नो पहिचान खोजे । त्यति मात्र नभएर यो संविधान र संसदीय व्यवस्था नमान्ने राजनीतिक पार्टीहरूले पनि यसै निर्वाचनको माध्यमबाट आफ्नो पहिचान स्थापित र विस्तारित गर्न खोजे । कसैले यसलाई साधन र कसैले यसलाई साध्य माने पनि सबैले स्थानीय निर्वाचनलाई आधार बनाएर आफ्नो भूमिका परिभाषित गरे । यो यसको विशेषता हो । चुनावमा रातारात काठमाडौंमा 'उदाएका' एकथरी पात्रहरूका नाममा रहस्यमयी ढंगले देखा परेकोे भोटको अंकगणितले क्रिस्चियनहरू निकै खुसी भएको पनि यतिखेर चर्चाको विषय बनेको छ । नेकपा एमाले, नेपाली कांग्रेस, माओवादी केन्द्रलगायत यो संविधान र संसदीय व्यवस्थाप्रति प्रतिबद्धता जनाउनेहरूले यसलाई सम्पूर्ण ठान्नु स्वाभाविक छ । पक्षधरताको यो एउटा कित्ता हो । अर्को प्रवृत्ति 'क्रान्तिकारी उपयोग' को रह्यो र अर्को प्रवृत्तिचाहिँ 'खारेजी' को रह्यो । चुनावमा आएको परिणाममा एमाले अघि देखिए पनि चुनावी परिणाम र आधारभूत जनमतमा भिन्नता हुन्छ । 'अमूक राम्रो पार्टी र अमूक राम्रो मान्छे हो तापनि उसले हार्ने हुँदा उसलाई भोट दिँदा भोट काटिएर खराब पार्टीको खराब मान्छेले जित्ने हुनाले तुलनात्मक रूपमा राम्रो पार्टी र राम्रोलाई भोट दिनुपर्छ' भन्ने अभिमत पनि मतदान प्रक्रियामा सक्रिय हुन्छ र यसपटक पनि भयो । त्यसमा पनि स्थानीय निर्वाचनमा एउटै मात्र पक्षले काम गर्दैन । स्थानीय निर्वाचनमा एमालेले ल्याएको परिणाम यताका दिनमा उसले लिएको राष्ट्रियतासम्बन्धी अडान र अनि केही समसामयिक जल्दाबल्दा सन्दर्भप्रतिको उसको बुझाइको परिणाम हो । भारतसामु लम्पसार पर्ने प्रवृत्ति प्रधानन्यायाधीश र प्रहरी प्रमुख नियुक्ति प्रकरणमा कांग्रेस र माओवादी केन्द्रको नांगो नाच, संविधान संशोधन गर्ने नाममा भारतलाई खुसी पार्न गरिएका राष्ट्रिय स्वाधीनताविरोधी गतिविधिलाई सहरको बौद्धिक समुदायले मात्र नभई आमनागरिकले समेत असाध्य गम्भीरतापूर्वक नियाले । कांग्रेस र माओवादी केन्द्रको हातमा सत्ता गयो भने यो देशको नामनिशाना नरहने रहेछ भन्ने निचोड हो, एमालेले पाएको जनमत । अझ कतिपय ठाउँमा अन्तर्घात नभएको भए यो जनमतको परिणाम बढी देखिन्थ्यो भन्ने भनाइ पनि छ । अहिले एमालेले पाएको जनमत उसको पार्टीको मात्र नभएर राष्ट्रिय स्वाधीनताप्रेमी जनताको अभिमत हो भनेर यसलाई उसले कदर गर्नु आवश्यक छ ।२०४६ पछि सबैभन्दा बढी सरकार चलाएको कांग्रेसले उत्पन्न गरेको आर्थिक चौपट र प्रचण्डको पुत्रीमोहको कहालिलाग्दो स्वरूप पनि नेपाली जनतालाई एमालेप्रति आकर्षित गराउने अर्को कारण बन्यो । चुनावी योजना र नीति नै नभएजस्तो देखिने कांग्रेस र जनताले राजकुमारी भनेर व्यंग्यले नाम लिने गरेकी पात्रलाई जिताउन प्रचण्डले गरेको मिलेमतोको चरित्रले अचम्मको वातावरण उत्पन्न गर्यो । कांग्रेसको लागि पनि यो गठबन्धन प्रत्युत्पादक साबित भयो । प्रचण्ड र उनको समूह नवप्रतिक्रियावादमा पतन भयो भनेर यस टिप्पणीकारले भन्दै आएको सत्यतथ्य स्थानीय निर्वाचनमा व्यवहारद्वारा नै पुष्टि भएको छ । वास्तवमा प्रचण्ड फासीवादी मानसिकताका पात्र हुन् । शक्तिमा रहन र रहेर यिनले जे पनि गर्छन् । चुनावकै सन्दर्भमा पनि यो प्रस्ट भएको छ । मोहन वैद्यको नेतृत्वमा रहेको नेकपा (क्रान्तिकारी माओवादी) ले सोही पार्टीका नेता सीपी गजुरेलको नेतृत्वमा गठित 'देजमो' मार्फत स्थानीय चुनावको उपयोग गर्यो । नाम जेजे दिए पनि यो चुनावमा सहभागिता हो । क्रान्तिकारी उपयोग भनेको आफ्नो उमेदवारलाई मात्र भोट दिने हो । तर सो पार्टीको कुनै केन्द्रीय नेताले नै 'आफ्नो उम्मेदवार भएकाले एउटा भोट उसलाई दिइयो र अरू पदमा चाहिँ अमूकअमूकलाई दिइयो' भनेर सार्वजनिक अभिव्यक्ति दिन्छ भने त्यसलाई क्रान्तिकारी उपयोग मान्न सकिँदैन, पूर्ण सहभागिता भन्नुपर्छ । आगामी दिनहरू यो समूहको लागि सबैभन्दा चुनौतीपूर्ण हुनेछन् भन्ने प्रस्ट छ । नेत्रविक्रम चन्दको नेतृत्वमा रहेको नेपाल कम्युनिस्ट पार्टीले पनि पार्टीको परिचय र भूमिका विस्तारको लागि स्थानीय चुनावको भरपूर उपयोग गर्यो । क्रान्तिकारी उपयोग भन्नेहरूले भोट खसाले भने यसले खारेजी भनेर भोटप्रति रुचि देखाएन । चुनावमा भाग नलिने पार्टी भनेर यसले आफूलाई चिनाउन खोज्यो । पहिचानलाई प्रचारात्मक र राजनीतिक तहमा मात्र सीमित गर्नु उचित नठानेर आफ्नो राजनीतिक पहिचानलाई भौतिक किसिमले परिभाषित गर्न खोज्यो । अहिलेको अवस्थामा खारेजीको प्रभावकारिता राजनीतिकप्रचारात्मक नै हो, त्योभन्दा बढी प्रत्युत्पादक हुने सम्भावना रहन्छ । पहिले थवाङमा भएजस्तो शून्य मत हुने अवस्था आधार इलाकाबाहेक कतै सम्भव हुँदैन । कालीकोट घटनाले भने उसको खारेजीको राजनीतिमाथि नै प्रश्न उठाइदिएको छ । घटना भएको स्थानमा ६० प्रतिशत मतदान भएको भनिएको छ । चुनाव सकिएपछि बक्सा बन्द गरेर जाने क्रममा गोलीकाण्ड भयो र एकजनाको मुत्यु भयो भनिएको छ । कुनै पनि नागरिकको मृत्यु हुनु राम्रो होइन । मारिने राप्रपाको तर्फबाट वडाध्यक्षमा उठेका पात्र भनिएको छ । अर्थात् सत्ताकै बन्दुकले संविधान र सत्ताको पक्षधर मान्छेको हत्या भएको देखिन्छ । यसरी मारिनुको घटनाको विरोध गर्ने विषयमा विवाद छैन । तर 'एकीकृत क्रान्ति' को पहिलो सहिद भनेर जसरी पार्टीकै महामन्त्रीको वक्तव्य आयो, यसले प्रश्न र आशंका दुवै उब्जाएको छ । कि सूचना नै राम्रोसित नबुझी बक्तव्य दिएको रहेछ भन्नुपर्ने हुन्छ कि त क्रान्ति र सहिदको परिभाषा नेताहरूले बुझेका रहेनछन् भनेर भन्नुपर्ने हुन्छ । यसबारे प्रश्न उठेपछि सोही पार्टीका कतिपय नेताले 'पार्टीले कतिपय ठाउँमा स्थानीय चुनावको आन्तरिक रूपमा प्रयोग गरेको' भनेर बक्तव्यको औचित्य पुष्टि गर्न खोजेको पाइन्छ । यसो हो भने यो झन् तर्कहीन कुरा हुन्छ । यसले एकातिर 'खारेजी अभियान' स्वाङ र ढोंग मात्र रहेछ भन्नुपर्ने हुन्छ, अर्कोतिर आफूले नै प्रयोग गरेको हो भने मतपत्रको बक्सामा आगो लगाउनुपर्ने आवश्यकता किन पर्यो भनेर प्रश्न गर्नुपर्ने हुन्छ । मालकोटमा घटना दुःखद घटना हो । परन्तु, यसलाई लिएर विप्लव समूहले जे तर्क अघि सारेको छ, यसले विप्लव समूहको राजनीतिक केटौलेपन र वैचारिक दरिद्रता मात्र जनाउँछ । समग्रमा भन्दा प्रयोग र उपयोगका आआफ्ना शैली भए पनि सबैले यसपटकको स्थानीय निर्वाचन उपयोग गरे भन्ने नै सही हो । यसपटकको चुनावमा नेपालमा राजनीतिक पार्टीहरूको भूमिकाप्रति वितृष्णा जगाएर न्यूनीकरण गर्ने र आईएनजीओएनजीओको भूमिकालाई स्थापित गर्न खोज्ने जेजस्तो तारतम्य देखियो, यो बडो गम्भीर प्रश्न छ । राजनीतिक पार्टीहरूको भूमिका, आवश्यकता र औचित्य न्यूनीकरण गर्ने एनजीओवादी प्रवृत्ति खतरनाक हो । चुनावमा रातारात काठमाडौंमा 'उदाएका' एकथरी पात्रहरूका नाममा रहस्यमयी ढंगले देखा परेकोे भोटको अंकगणितले क्रिस्चियनहरू निकै खुसी भएको पनि यतिखेर चर्चाको विषय बनेको छ । चुनावले अर्को एउटा पाटोलाई पनि सतहमा ल्याएको छ । चुनावी राजनीतिलाई सम्पूर्ण ठान्नेहरूका लागि बाटो सोझो र प्रस्ट छ । आमूल क्रान्तिकारी रूपान्तरणको अभियानप्रति प्रतिबद्धताको कुरा गर्नेहरूका लागि भने यो चुनावले थप चुनौती थपेको छ र अब कुरा होइन, काम भनेर नयाँ सन्देश दिएको छ ।"
विजेतालाई दुई तोला सुनको पदक,"काठमाडौं: अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको चौथो संस्करण आगामी असार ६ देखि १० गतेसम्म काठमाडौंमा सञ्चालन हुँदैछ। प्रतियोगितामा सहभागिताका लागि दर्ता प्रक्रिया खुला गरिएको जानकारी अन्नपूर्ण मिडिया नेटवर्कका ब्रान्ड म्यानेजर श्याम मालीले दिनुभयो। प्रतियोगितामा सहभागी हुन चाहने खेलाडीले नेपाल ब्याडमिन्टन संघको केन्द्रीय कार्यलय, काठमाडौंको तीनकुनेस्थित अन्नपूर्ण पोस्ट् मुख्यालय कर्पोरेट टावर वा वेभ साइटमार्फत पनि फारम भर्न सक्ने मालीले बताउनुभयो। प्रतियोगितालाई विगतको तुलनामा सहभागिता र स्वरूपमा अझ बृहत् बनाइएको जानकारी उहाँले दिनुभयो। विगतमा सफलतापूर्वक तीनवटा संस्करण पूरा गरेको यस प्रतियोगितालाई यसपटकदेखि अन्तर्राष्ट्रिय स्वरूपमा सञ्चालन गर्न लागिएको हो। काठमाडौंमा हुने अन्तिम चरणको प्रतियोगितामा अन्तर्राष्ट्रिय ख्यातिप्राप्त खेलाडीसँगै देशभरबाट छनोट भएर आएका विजेता र उपविजेता खेलाडीले उपाधिका लागि प्रतिस्पर्धा गर्नेछन्। अन्नपूर्ण पोस्ट्को आयोजनामा यसअघि धनगढीमा वैशाख ९ देखि ११ गतेसम्म, नेपालगन्ज र बुटवलमा वैशाख १७ देखि १९ गतेसम्म, पोखरामा वैशाख २१ देखि २३ गतेसम्म र इटहरीमा वैशाख २६ देखि २८ गतेसम्म खेलाडी छनोट प्रतियोगिता सम्पन्न भएको थियो । ती क्षेत्रबाट छनोट भएका विजेता र उपविजेता खेलाडीले काठमाडौंमा हुने अन्तिम चरणको प्रतियोगितामा पुरुष एकल खुला, महिला एकल खुला र पुरुष डबल्स खुला स्पर्धामा प्रतिस्पर्धा गर्नेछन् । यी स्पर्धामा वरीयता प्राप्त चर्चित राष्ट्रिय खेलाडीले समेत प्रतिस्पर्धा गर्नेछन्। कुल ६ स्पर्धा रहेको प्रतियोगितामा कर्पोरेट डबल्स, पुरुष एक्जुकेटिभ एकल र एक्जुकेटिभ डबल्स स्पर्धा पनि समावेश गरिएको छ। कर्पोरेट डबल्सतर्फ विभिन्न कर्पोरेट हाउसका म्यानेजर तहका खेलाडीले प्रतिस्पर्धा गर्नेछन्। एक्जुकेटिभ डबल्समा म्यानेजरभन्दा मुनिका खेलाडीको सहभागिता रहनेछ । प्रत्येक विधाको विजेतालाई दुई तोला, उपविजेतालाई एक तोला र तेस्रो हुने खेलाडीलाई आधा तोला सुनको पदक प्रदान गरिनेछ। अन्नपूर्ण पोस्ट्ले नेपाल ब्याडमिन्टन संघको प्राविधिक सहयोगमा अन्तर्राष्ट्रिय स्तरको कर्पोरेट ब्याडमिन्टन प्रतियोगिता सञ्चालन गर्न लागेको हो। देशभर छरिएर रहेका ब्याडमिन्टनका उत्कृष्ट खेलाडीलाई एउटै थलोमा भेला गराएर अन्तर्राष्ट्रिय खेलाडीसँग प्रतिस्पर्धा गराउँदै ब्याडमिन्टनको नयाँ प्रतिभा जन्माउनु प्रतियोगिताको उद्देश्य रहेको छ। प्रतियोगिताले नेपालको ब्याडमिन्टन खेलमा थप सहयोग पुग्ने विश्वास गरिएको छ। अन्तिम चरणको प्रतियोगितामा सहभागिता जनाउन काठमाडौं बाहिरबाट छनोट भई आउने खेलाडीका लागि यातायातको व्यवस्थासमेत आयोजकले नै गरेको छ। प्रतियोगिताको प्रत्यक्ष प्रसारण एपीवान एचडी टेलिभिजनबाट गरिनेछ।"
