शीर्षक,विवरण
चालू एकता र वामशक्ति निर्माण,"एउटै कम्युनिस्ट पार्टी निर्माण गर्ने घोषित लक्ष्य राखेर बाहिर आएको सहमति पत्र ले विश्वास, आशा, शंका, उत्साह बेवास्ता जस्ता मनोभाव साथै भिन्नभिन्न प्रतिक्रिया उत्पन्न गरेको छ ।एकताको यो सहमति पार्टीहरूका जुन पात्रहरूको सहभागिता र क्रियाशीलतामा जसरी प्रकट भएको छ, त्यो हिसाबले हेर्दा पार्टी सत्ताका ती पात्रका महत्वाकांक्षा, र निजी हितको भागबन्डा र सुरक्षा चासोबाट प्रेरित र त्यसका लागि आवश्यक चुनावी लाभबाट निर्दिष्ट छ । यसको अचानकता र चामत्कारिता ले साझा वामशक्ति बनाउने सैद्धान्तिक र संगठनात्मक नियत र तयारीका साथ भएको छैन भन्ने प्रस्ट छ । यो एकताका सक्रिय र प्रभावशाली पात्रमध्ये कोही सिद्धान्त उत्पादनप्रति वैराग्यपूर्ण र नकारात्मक भाव र प्रतिक्रिया राख्नेछन् भने कोही वामपन्थी सिद्धान्त नै परित्याग गरेर गैरकम्युनिस्ट शक्ति निर्माणमा लागेका पात्र छन् । यसर्थ यस सहमतिले नेपाल राष्ट्रले खोजेको वामपन्थी शक्ति स्वतः निर्माण गरिहाल्छ भनेर विश्वास गर्ने परिस्थिति छैन । बरु, यसले माओवादी र एमाले दुवै पार्टीभित्रका दक्षिणपन्थी पहिचान बनाएकाहरूलाई एक चरण बलियो बनाउँछ कि भन्ने भय भने राख्न सकिन्छ । हाम्रा कम्युनिस्ट पार्टीका नेता र नीति दुवैले नेपालमा प्रभावशाली रहेको पुँजी र खासगरी दलाल पुँजीको स्वार्थ र हित प्रवद्र्धन र रक्षा गरिरहेका छन् । त्यति मात्र होइन, यी कतिपय पात्र त स्वयं पुँजीपति, दलाल पुँजीपति वर्गमै रूपान्तरण भइसकेका छन् । सहमतिले तत्काल यस्ता पात्र र शक्तिको एकतालाई बलियो बनाउने आधार निर्माण गरेको छ । यो यसको भययोग्य पक्ष हो । तर सँगसँगै यसको आशालाग्दो पक्ष पनि छ । यसले एकीकृत वामशक्ति निर्माण गर्न प्रयत्नशील पात्रहरूलाई पनि अवसर दिएको छ, किनकि एकीकरण प्रक्रियाले यस्ता पात्रलाई एकै ठाउँ सघन सहकार्य गर्ने अवसर प्रदान गरेको छ । यो यसले प्रदान गरेको ऐतिहासिक सम्भावना हो । यसलाई अलिकति भिन्न तरिकाले भन्दा एकीकृत कम्युनिस्ट शक्ति निर्माणको सर्त हो कम्युनिस्ट पार्टीहरूमा कम्युनिस्ट चरित्रको अस्तित्व या अस्तित्वमा आएको वा आउन सक्ने पार्टीमा कम्युनिस्ट चरित्रको निर्माण र विकास । एकताको यस सहमतिले पछिल्लो सम्भावनालाई दिन्छ भनेर आशावादी हुन भने सकिन्छ । यो सम्भावनाको आवश्यक सर्त यस एकताभित्रका वाम पात्रहरूको सक्रियता र क्रियाशीलता । यस्तो क्रियाशीलता यो सहमति प्रकट हुनुभन्दा धेरै अघि घनश्याम भुसालहरूले सुरु गरिसकेका हुन् । अब प्रश्न उठ्छ नेपालमा वामशक्ति नै किन आवश्यक छ ? कुन शक्तिले आजको नेपाली समाजले माग गरेको विकासको नेतृत्व गर्न सक्छ या सक्दैन भन्ने प्रश्नभित्रैबाट उत्तर खोज्नुपर्छ । नेपालका आजका पुँजीवादी राजनीतिक शक्ति, जो सम्पूर्ण रूपले नवउदारवादी छन्, ले नेपाली समाजले माग गरेको विकासको नेतृत्व गर्न सक्दैनन् । यसका दुई कारण छन् । पहिलो कारण हो, नवउदारवाद लागू हुँदा वैदेशिक पुँजीको प्रधानता हुन जान्छ र पुँजी निर्माण र संकलनको हिसाबले राष्ट्रले लाभ लिन नसक्ने या घाटा नै बेहोर्नुपर्ने परिस्थिति बन्छ । यसो हुँदा उद्यमको विकासले गति लिन सक्दैन । त्यस्तै नवउदारवादले पुँजीको पक्ष र अनुकूलतामा राज्यको भूमिका परिभाषित गर्ने हुनाले देशको आवश्यकताका क्षेत्रमा उद्यमको विकास हुँदैन । समाजको अर्थव्यवस्थाभन्दा बाहिर अभ्यास गरिने कुनै अमूर्त प्रक्रिया होइन लोकतन्त्र । अर्थव्यवस्थामा लोकको नियन्त्रण नभएका समाज वास्तविक अर्थमा लोकतान्त्रिक होइनन् । एक शब्दमा भन्नुपर्दा समाजका तमाम क्रियाकलापमा लोकद्वारा गरिने सामूहिक र सचेत व्यवस्थापन नै लोकतन्त्र हो । लगानी ती क्षेत्रहरूमा हुन्छ, जहाँ ठूलो लाभ तत्काल प्राप्त हुन्छ । कतिपयले सफल पुँजीवादी विकासको मोडेलका रूपमा सिंगापुर, मलेसिया, ताइवान र दक्षिण कोरियाको विकासलाई उदाहरणको रूपमा प्रस्तुत गर्छन् । वास्तविकता के हो भने राज्यको प्रत्यक्ष भूमिकाबाट मात्रै यी देशको विकास भएको हो । जस्तै आफ्नो विकासको प्रक्रियामा दक्षिण कोरियाको राज्यले यति सक्रिय भूमिका खेल्यो कि यसको अर्थतन्त्रलाई धेरैले कमान्ड क्यापिटलिज्म भन्दथे । यी देशका बुर्जुवा पार्टीहरूले विकासका लागि अपनाएको सिद्धान्त नवउदारवादी थिएन, बरु राज्यनिर्देशित र संरक्षणवादी थियो । तर नेपालका बुर्जुवा पार्टी कांग्रेस, राप्रपा वा अरूले विकासको नेतृत्व गर्न सक्दैनन् किनकि तिनीहरू राष्ट्रिय पुँजी निर्माण र संरक्षणमा विश्वास गर्दैनन् । नेपालको विकासको आधारभूत सर्त राष्ट्रिय पुँजी निर्माण र संरक्षण भएकाले हालको अवस्थामा यसो गर्न चाहने या गर्न सक्ने शक्ति सिद्धान्ततः वामपन्थ नै हो । नेपाली समाजको ठूलो संख्याले वामपन्थीलाई देश विकास गर्ने शक्तिका रूपमा बुझ्छ र सोहीअनुसार मतदान गरेको छ । निष्कर्षमा एकीकृत वामशक्ति निर्माणका लागि वस्तुतः नेपाल राष्ट्रको विकासको चाहना र आवश्यकताले आधार प्रदान गरेको छ । विकासको यो कार्यभारका लागि असली वामशक्ति नै आवश्यक छ । कम्युनिस्ट नामको खरानी धसेको पार्टीले यो कार्यभार पूरा गर्न न चाहन्छ न सक्छ नै । असली वामशक्तिको प्रमुख गुण के हो भने ऊ समाज बुझ्न र यसलाई बदल्ने नीति तथा कार्यक्रम बनाउन निरन्तर लागिरहन्छ, जसलाई हामी सिद्धान्त निर्माण भन्छौं । तर कतिपय कम्युनिस्ट र गैरकम्युनिस्टले सिद्धान्तको यो सरल अर्थ नबुझी यसलाई अमूर्त, रहस्यमय र अनावश्यक ठान्छन् । समाज बुझ्न र बदल्न आवश्यक पर्ने ज्ञान उत्पादनमा निरन्तर लागिरहने वाम शक्तिले मात्र विकासको चाहनाले माग गरेको भूमिका निर्वाह गर्न सक्छन् । हालका वाम पार्टी सत्ताले सिद्धान्तप्रतिको वैराग्यता र नकारात्मकताका कारणले यो भूमिका निर्वाह गर्न सक्दैनन् भन्ने छर्लंगै छ । माओवादी केन्द्र र एमाले दुवैले केही अन्योलका साथ नेपाली समाजको चरित्र पुँजीवादी हो भनेर निक्र्योल गरिसकेका छन् । तर यी दुवै दलको नेतृत्व सत्तालाई नेपाल हालको पुँजीवादबाट कसरी नयाँ व्यवस्थातर्फ रूपान्तरण हुन सक्छ भन्नेमा न चासो नै छ न त जानकारी नै । त्यसकारण आज यस्तो रूपान्तरणको नेतृत्व गर्न सक्ने वामशक्ति हाम्रो आवश्यकता हो । अर्थात् यस्तो रूपान्तरणको योजना बनाउन र कार्यान्वयन गर्न सक्ने नेतृत्व भएको वामशक्ति आजको आवश्यकता हो । एकीकृत वामशक्तिको आवश्यकताको दोस्रो कारण, वितरण र सामाजिक न्यायको प्रश्नसँग सम्बधित छ । पुँजीवादी सिद्धान्तले पुँजीको विकासलाई मुख्य कुरा मान्छ र खुला बजार प्रणालीले वितरणलाई ठीकठाक गर्छ भन्ने तर्क राख्छ । तर यस्तो न कहिले भएको छ न हुनेवाला नै छ । वामपन्थको मान्यता के हो भने सम्पत्ति सिर्जना र वितरण दुवै प्रक्रियामा राज्य र समाजको सक्रिय र निर्णायक भूमिका हुनुपर्छ । अर्थात् यी प्रक्रियामा लोकको भूमिका हुनुपर्छ । यसलाई वास्तविक लोकतन्त्र भनिन्छ । समाजको अर्थव्यवस्थाभन्दा बाहिर अभ्यास गरिने कुनै अमूर्त प्रक्रिया होइन लोकतन्त्र । अर्थव्यवस्थामा लोकको नियन्त्रण नभएका समाज वास्तविक अर्थमा लोकतान्त्रिक होइनन् । एक शब्दमा भन्नुपर्दा समाजका तमाम क्रियाकलापमा लोकद्वारा गरिने सामूहिक र सचेत व्यवस्थापन नै लोकतन्त्र हो । अबको लोकतान्त्रिक कार्यभार सम्पत्ति उत्पादन र वितरणमा लोकको संस्थागत र विधिवत् भूमिका स्थापित गर्नु हो । यो कार्यभार पुँजीवादी पार्टीले गर्न नचाहने हुँदा यसले वामपन्थी शक्तिको माग गर्छ । तर हाल एकीकृत हुन सहमति गरिरहेको पार्टीका सत्ताहरूले यसो गर्न चाहँदैनन् र सक्दैनन् पनि । किनकि ती सत्ता पुँजीको ठूलो पकडभित्र निस्कनै नसक्ने गरी फसेका छन् । कतिपय पात्र त पुँजी र दलाल पुँजीका प्रतिनिधि मात्र होइन, त्यसका मालिक नै बनिसकेका छन् । त्यसकारण वितरणको लोकतान्त्रिक कार्यभारको लागि एकीकृत पार्टीको वामपन्थीकरण र सोहीअनुसारको नेतृत्व र सदस्यता आवश्यक हुन्छ । हामीले निर्माण गर्न खोजको वामशक्तिका यी कार्यभार हुन् भने सहज प्रश्न उठ्छयो कसैविरुद्व हो कि होइन वा हुन्छ कि हुँदैन ? यस्तो दाबी पनि सुनिन्छ हाल हुँदै गरेको वाम एकता कसैविरुद्धको गठबन्धन होइन । तर हालको वाम एकताको उद्देश्य खासखास वर्गहरूको हितको प्रतिनिधित्व गर्दै खास अर्थ व्यवस्था भएको राष्ट्र निर्माण गर्ने हो भने त्यस्तो अर्थ व्यवस्थामा आफ्नो हित नदेख्ने वर्ग र त्यसको प्रतिनिधि राजनीतिक शक्तिसँग यसको स्वतः प्रतिस्पर्धा र द्वन्द्व अनिवार्य हुन्छ । साँच्चैको वामशक्ति निर्माण गर्ने उद्देश्य हो भने यो कसै न कसैविरुद्ध स्वाभाविक र अनिवार्य हुन्छ । होइन भने मजदुर र किसानको पक्षधरताको के अर्थ हुन्छ । एउटा वामशक्ति निर्माण गर्नु भनेको आजको नेपालमा खास गरेर दलाल पुँजी, त्यसको मालिक र त्यसको राजनीतिक शक्तिविरुद्व नै हो । जसरी तानाशाहीविरुद्धको आन्दोलन तानाशाह र त्यसका अन्य पात्रहरूका विरुद्ध हुन्छ न्यायको आन्दोलन अन्यायी र त्यसका प्रतिनिधिका विरुद्धमा हुन्छ त्यसरी नै वाम आन्दोलन यथास्थिति र त्यसका प्रतिनिधि शक्तिका विरुद्धमा हुन्छ । एकातर्फ प्रगतिशील शक्ति निर्माण गर्ने दाबी गर्नु र अर्कोतर्फ यो कसैविरुद्ध होइन भन्नु स्वयंमा असंगतिपूर्ण र हास्यास्पद छ । प्रतिस्पर्धात्मक राजनीतिमा विरुद्धमा हुनु भनेको सफाया गर्नु या सिध्याउनु भन्ने हुँदैन । प्रतिस्पर्धामा हराउने चाहना राख्नुलाई पनि विरुद्धमा नै भएको बुझिन्छ । त्यस्तै यो गठबन्धन चुनावी प्रतिस्पर्धामा केही व्यक्ति र समूहका लागि लाभ प्राप्त गर्ने उद्देश्यले मात्र गरिएको हो भने पनि यो स्वयंसिद्ध रूपले प्रतिस्पर्धी शक्तिका विरुद्धमा हुने नै भयो । बुर्जुवा राजनीतिक शक्तिबाट वाम समीकरण हाम्राविरुद्ध गरिएको ठूलो गठबन्धन हो भन्ने टिप्पणीमाथिको प्रतिक्रिया हो भने यो गलत र असंगत प्रतिक्रिया हो । बुर्जुवा विर्तामा कतिपयले यो एकता सहमतिलाई प्रजातन्त्रमाथिको खतरा भनेर प्रचार गरेका छन् । यो एकताले कम्युनिस्ट पार्टीको दक्षिणपन्थी नीति र नेताहरूलाई सुदृढ गर्यो भने कांग्रेसले बुझेको र अंगीकार गरेको प्रजातन्त्रका लागि यो निसन्देह खतरा होइन । किनकि दक्षिणपन्थ र कांग्रेस दुवैले मानेको लोकतन्त्र एउटा यस्तो राजनीतिक व्यवस्था हो, जहाँ मनुष्यको होइन पुँजीको व्यक्तित्व, प्रधानता र वर्चस्व हुन्छ । बुर्जुवा शक्तिहरू न्याय र समानताबाट यति भयभीत हुन्छ कि जस्तोसुकै वामशक्ति जो पूर्णरूपले लोकतान्त्रिक छको उदय र विकासलाई लोकतन्त्रमाथिको खतरा भनेर प्रचार गर्छन् । बुर्जुवाहरूले संसारभरि विगतमा पनि यस्तो प्रचार गर्थे र आज पनि गरिरहेका छन् । अर्कोतर्फ यो एकताको सहमतिले वास्तविक वामपन्थी शक्तिको एकीकरण र विकासलाई सहयोग गर्यो भने यसले वास्तविक लोकतन्त्र अर्थात् लोकको तन्त्रका लागि ऐतिहासिक योगदान गर्नेछ । यस्तो लोकतन्त्रको सम्भावनाबाट निसन्देह बुर्जुवा वर्ग र त्यसको राजनीतिक शक्तिले धेरथोर डर मान्नेछ र मान्नुपर्नेछ किनकि राजनीतिक प्रतिस्पर्धामा वामपन्थी शक्तिको विजय भयो भने त्यो बुर्जुवा वर्ग र त्यसको राजनीतिक शक्तिको हित र स्वार्थप्रतिकूल हुनेछ । एउटा चासो यो पनि हो कि माओवादी र एमालेका विगतका भिन्नता र नेताबीच पद बाँडफाँटले यो एकतालाई प्रतिकूल असर पार्न सक्छ । यस्तो सम्भावना नभएको भने होइन, तर स्वार्थहरूको भागबन्डा र तिनको सुरक्षाका लागि यो एकता आवश्यक भएको हदसम्म यसलाई बचाइराख्न हदैसम्मको प्रयत्न हुनेछ । यसलाई अतीतका भिन्नता र एकअर्काप्रतिका शत्रुता र वैमनस्यपूर्ण टिप्पणी र क्रियाकलापले निर्णायक प्रभाव पार्ने छैन । स्वार्थहरूको भागबन्डा प्रधान भएपछि सिद्धान्त पूर्णरूपमा निष्कासित हुनेछ । हिजोका सैद्धान्तिक भिन्नताको त कुनै अर्थ हुँदैन नै, भविष्यमा हुने र त्यसबाट उत्पन्न हुने विभाजनका लागिसमेत चिन्ता आवश्यक हुने छैन । किनकि सिद्धान्तको अस्तित्व लोप भइसकेको हुनेछ । अर्कोतर्फ वास्तविक वामशक्ति निर्माण गर्न चाहनेहरूले इतिहासका भिन्नता र घाउ कोट्याएर बस्न सक्दैनन्, त्यसो गर्नु हुँदैन । हाम्रो आजका क्रियाकलापलाई इतिहासको शिक्षा र भविष्यको सपनाले निर्दृष्ट गर्नुपर्छ, भूतको भूतले आतंकित गर्नु हुँदैन । भविष्यको सपना साकार पार्न सिद्धान्त निर्माणमा लाग्नु र लागिरहनु आवश्यक छ । किनकि संसार बदल्न त्यसलाई, त्यसको बदलिने भौतिक सम्भावना र बदल्ने आवश्यक सूत्रहरूबारे बुद्धत्व प्राप्त गरिरहनुपर्छ । ज्ञान वा बुद्धत्व मनुष्यको स्वतन्त्रता र स्वशासनको एक सर्त हो ।"
सी जिनपिङ संसारकै शक्तिशाली व्यक्ति,"अमेरिकी राष्ट्रपतिहरूमा चिनियाँ समकक्षीबारे धक मानेर व्याख्या गर्ने बानी छ । चाकरी शैलीमा रिचार्ड निक्सनले भनेका थिए, माओत्से तुङले संसार परिवर्तन गरे । जिम्मी कार्टरका लागि देङ सियाओ पिङ विशेषणयुक्त व्यक्तित्व थिए, स्मार्ट, कडा, बौद्धिक, मिजासिलो, साहसी, रूपवान्, आत्मविश्वासी, मैत्रीपूर्ण । बिल क्लिन्टनले तत्कालीन चिनियाँ राष्ट्रपति जियाङ जमिनलाई दूरदर्शी र असाधारण बौद्धिकता भएको व्यक्तिका रूपमा व्याख्या गरेका थिए । डोनाल्ड ट्रम्प पनि यो मामिलामा कम देखिँदैनन् । वासिंटन पोस्टले ट्रम्पले सी जिनपिङलाई चीनले शताब्दीमै पाएको सम्भवतः सबैभन्दा शक्तिशाली नेताको रूपमा चित्रण गरेको भनी उल्लेख गरेको थियो । ट्रम्प सही हुन सक्छन् । यसो भन्नु अमेरिकी राष्ट्रपतिका लागि आत्मघाती पनि होइन । उनले युक्तिसंगत ढंगले नै थपेको हुनुपर्छ, सी जिनपिङ संसारकै सबैभन्दा शक्तिशाली नेता हुन् । स्पष्ट बनौं, चिनियाँ अर्थतन्त्र अमेरिकाको तुलनामा अझै पनि दोस्रोमा पर्छ । तीव्रतापूर्वक संख्या थप्दाथप्दै पनि चिनियाँ सेना तुलनात्मक रूपमा सीमित नै देखिन्छ । तर आर्थिक उन्नति र सैन्य संरचना मात्र सबथोक होइन । स्वतन्त्र विश्वका नेताहरूमा अझै पनि विदेशीसँग साँघुरो र व्यावहारिक पहुँच मात्र छ । उनीहरू आफ्नै देशमा आफ्ना एजेन्डा लागू गर्न सकिरहेका देखिँदैनन् । अमेरिका अहिले पनि संसारकै शक्तिशाली देश हो, तर यसका नेताहरू देशभित्रै कमजोर र विदेश मामिलामा उनका पूर्ववर्तीभन्दा कम प्रभावकारी छन् । यसको खास कारण हो, ट्रम्प अमेरिकी प्रभाव निर्धारण गर्ने मूल्य र गठबन्धनलाई घृणा गर्छन् । यसविपरीत संसारकै ठूलो सर्वसत्तावादी राज्यका राष्ट्रपति भने छाती फुलाएर विदेश चहारिरहेका हुन्छन् । माओपछि चीनमा उनको पकड सबैभन्दा बढी छ । त्यसमाथि माओकालीन चीन अस्तव्यस्त र गरिब थियो भने सी जिनपिङकालीन चीन वैश्विक आर्थिक वृद्धिको प्रभुत्वशाली इन्जिन हो । उनको शक्ति छिट्टै विश्व रंगमञ्चमा देखिनेछ । यही अक्टोबर १८ (कात्तिक १) देखि चिनियाँ कम्युनिस्ट पार्टीको पाँचपाँच वर्षमा हुने महाधिवेशन हुँदैछ । यो सी जिनपिङको राष्ट्रपतिको रूपमा पहिलो कार्यकाल पूरा भएको वर्ष हुनेछ । महाधिवेशनका २३ सय प्रतिनिधिले उनको जयजयकारले आकाश थर्काउनेछन् । केही आलोचनात्मक पर्यवेक्षकले सीले आफ्नो असाधारण अधिकार राम्रो वा नराम्रो केका लागि प्रयोग गर्नेछन् भनेर प्रश्न पनि उठाउलान् । ध्यान देऊ विश्व आफ्ना केही विदेश भ्रमणमा सीले अलमल र समस्याग्रस्त क्षेत्रमा प्रभावकारी ढंगले आफूलाई शान्ति र मैत्री दूतको रूपमा प्रस्तुत गरे । ट्रम्पको असफलताले उनलाई झनै सजिलो बनाइदिएको छ । गत जनवरीमा स्विट्जरल्यान्डमा ट्रम्पले विश्वकै एलिटहरूसामु आफू विश्वव्यापीकरण, खुला व्यापार र जलवायु परिवर्तनबारे पेरिस सम्झौताको रक्षक बन्ने प्रतिबद्धता गरेका थिए (सीले वल्र्ड इकोनोमिक फोरम मा उक्त विचार राखेका थिए अनु) । उनको भाषण सुनिरहेकाहरू प्रसन्न र आनन्दित भए । उनीहरूले ठाने, कम्तीमा एउटा विश्व शक्ति त सहीको पक्षमा उभियो जबकि ट्रम्प त्यसविरुद्ध थिए। सी जिनपिङ सायद ठान्छन्, करिब डेढ अर्ब चिनियाँ जनतालाई मुठीभरका मानिसको धेरै वा थोरै परीक्षण नगरिएको शक्तिको नियन्त्रणमा राख्नु चिनियाँ राजनीतिको नयाँ स्वाभाविकता हो । तर यो स्वाभाविक होइन, खतरा हो । सीको मन्तव्यलाई आंशिक रूपमा ग्रहण गरियो किनभने उनले विदेशी मुद्राको ठूलो हिस्सा फिर्ता गर्नै बाँकी छ । उनले अगाडि सारेको बेल्ट एन्ड रोड इनिसिएटिभ नामक परियोजनाको नामले अलमल पार्न सक्छ, तर यसको सन्देश स्पष्ट छ खर्बौं चिनियाँ पैसा विदेशका रेलमार्ग, बन्दरगाह, ऊर्जा केन्द्र र अरू संरचना निर्माणमा खर्च हुनेछ, जसले विश्वलाई समृद्धिको एउटै जालोमा बेर्नेछ । यो दोस्रो विश्वयुद्धपछि पश्चिमी युरोपमा मार्सल प्लान लागू भएपछि (जुन अत्यन्त सानो दायराको थियो) अमेरिकाले देखाउन नसकेको नेतृत्व हो । (अमेरिकाका पूर्व सेनापति एवं तत्कालीन विदेशमन्त्री जर्ज सी मार्सलको प्रस्तावमा लागू गरिएको युरोपेली पुनर्निर्माण कार्यक्रम लाई नै मार्सल प्लान भनिन्छ । युद्धले क्षत्विक्षत् पश्चिमी युरोप पुनर्निर्माणका लागि अमेरिकाले लगानी गरेको यो योजनाको मुख्य उद्देश्य बढ्दो कम्युनिस्ट प्रभाव रोक्नु थियो । अनु) सीले उनका पूर्ववर्तीहरूले नगरेको काम देशबाहिर सैन्यशक्ति विस्तार गर्दैछन् । उनले यसै वर्ष अफ्रिकाको जिबुटीमा देशकै पहिलो वैदेशिक सैन्य क्याम्प स्थापना गरे । गत जुलाईमा उनले जलयुद्ध मार्गमा चिनियाँ जलसेनासमेत पठाए । बाल्टिक समुद्रमा नाटो सेनाको सँघारमै र रूसी बेडाको छेवैमा पुग्ने गरी उनले सेना पठाए । चीन आफ्नो स्वार्थ लाद्नको लागि कुनै पनि देशमा आक्रमण नगर्ने दाबी पटकपटक गर्छ (ताइवान बाहेक जसलाई उसले देश नै ठान्दैन) । शान्तिस्थापनाका लागि सहयोग गर्न, समुद्री डकैती रोक्न र मानवीय परियोजनाका लागि सैन्य आधारहरू निर्माण गरेको चीनले बताउँछ । दक्षिण चिनियाँ सागरमा निर्माण गरिएका सैन्य उडान गर्न सक्ने विमानस्थलसहितका कृत्रिम टापुमा चीन रक्षात्मक देखिन्छ । (दक्षिण चिनियाँ सागरमा चीन र पूर्वी एसियाली देशलगायत अमेरिकासँग कायम विवादबारे विस्तृतमा जान्न हेर्नुहोस् अन्नपूर्ण पोस्ट् फुर्सद को असोज २८ को अंकमा प्रकाशित लीला न्याइँच्याइँको लेख सागरमा हानथाप । लेख अनलाइनमा सोही शीर्षकमा उपलब्ध छ । अनु) । प्रजातन्त्र ध्वस्त पार्न र पश्चिमलाई अस्थिर बनाउन चाहने रूसी राष्ट्रपति भ्लादिमिर पुटिन जस्ता वैश्विक समस्याका कारक होइनन् सी जिनपिङ । यद्यपि उनी आणविक हतियार उज्याएर विश्वमै समस्याको कारक बनिरहेको मित्र उत्तर कोरियाप्रति अति सहनशील छन् । बेलाबेलामा चिनियाँ सैन्य गतिविधिले पूर्वी एसियाका छिमेकीलाई मात्र होइन, भारत र जापानलाई समेत खतराको घन्टी बजाइदिने गरेको छ । देशभित्र भने आफ्नो रूसी समकक्षीजस्तै उनी पनि अति अनुदार छन् । उनी ठान्छन्, थोरै राजनीतिक उदारता पनि उनको बाधक मात्र होइन, शासनकै अन्त्य हुन सक्छ । सोभियत संघको असफलताले उनलाई तर्साएको छ र त्यसले असुरक्षा बोध जन्माइदिएको छ । उनी आफ्नो शुद्धीकरणले जन्माएका शत्रुहरूलाई मात्र अविश्वास गर्दैनन्, बरु चीनमा बढ्दो स्मार्ट फोनयुक्त मध्यम वर्ग र उनको शासन स्थापित हुँदै गर्दा अंकुराइरहेको नागरिक समाजका वीजलाई पनि त्यत्तिकै अविश्वास गर्छन् । उनी केवल राज्यका शक्ति संरचनाको निगरानीमा राखेर मात्र होइन, पार्टीको मुठीमा आर्थिक क्षेत्रका नेतृत्वलाई पनि कब्जामा राखेर चिनियाँ समाजमा कडा नियन्त्रण राख्न प्रतिबद्ध देखिन्छन् । यी सबले चीनलाई हुनुपर्नेभन्दा कम धनी बनाउनेछ र चीन बस्नका लागि त्रासद भूमि हुनेछ । विश्वका अन्य नेताहरूको कमै मात्र आउने झीना गुनासा आउँदाआउँदै पनि सीको नेतृत्वकालमा चीनमा मानव अधिकार उल्लंघनका घटना तीव्र गतिमा बढिरहेछन् । उदारवादीहरूले एकपटक सीका पूर्ववर्ती हु जिन्ताओको सुधारलाई हराएका दस वर्ष नामकरण गरेर शोक व्यक्त गरेका थिए । ती दस वर्ष अहिले १५ भएका छन् र सम्भवतः २० पनि हुनेछन् । केही आशावादीहरू तर्क गर्छन्, वास्तविक सी त देखिएकै छैनन् । उनीहरूका अनुसार महाधिवेशनले उनलाई शक्ति सञ्चय गर्न सघाउ पुर्याउनेछ र उनले तुलनात्मक रूपमा भ्रष्टाचार नियन्त्रण गर्दै सामाजिक र आर्थिक सुधार सुरु गर्नेछन् । यी सब हुनेछन् यदि उनी सैद्धान्तिक रूपमै बहुलवादी भए, तर उनी यसलाई घृणा गर्छन् । अनि सबै नेतृत्वको निश्चित मिति हुन्छ भन्नेहरूका लागि सावधानीको सूचना छ, सी जिङपिङ सन् २०२२ सम्म नेतृत्व त्याग्न इच्छुक छैनन् । डराउनुपर्ने कारण सी जिनपिङ सायद ठान्छन्, करिब डेढ अर्ब चिनियाँ जनतालाई मुठीभरका मानिसको धेरै वा थोरै परीक्षण नगरिएको शक्तिको नियन्त्रणमा राख्नु चिनियाँ राजनीतिको नयाँ स्वाभाविकता हो । तर यो स्वाभाविक होइन, खतरा हो । कसैसँग पनि त्यति धेरै शक्ति हुनु स्वाभाविक होइन । एक व्यक्तिको शासन विगतमा भएजस्तै अस्थिर चीनको कारक हुनेछ माओ र उनको सांस्कृतिक क्रान्तिबारे सोचौं । यो अन्तर्राष्ट्रिय रंगमञ्चमा पनि मनोमानीको कारक हुनेछ, खासगरी त्यो चिन्ताजनक समयमा जतिबेला अमेरिका पछि सरिरहेछ र शक्ति संरचनामा रिक्तता बनाइरहेछ । संसारले एकलकाँटे अमेरिका र चीनमा तानाशाही दुवै चाहँदैन । विडम्बना ! यो दुवै हुनसक्छ । (लन्डनबाट प्रकाशन हुने साप्ताहिक म्यागजिन द इकोनोमिस्ट को अक्टोबर १४२०, २०१७ को मुख्य आलेखको लक्ष्मण श्रेष्ठले गरेको भावानुवाद ।)"
विकृत सार्वजनिक प्रशासन,"सार्वजनिक प्रशासन कानुनको विस्तृत र प्रक्रियागत कार्यान्वयन हो । प्रत्येक कानुन लागू गर्नु नै सार्वजनिक प्रशासनको कार्य हो । विड्रो विल्सनको यो भनाइको गहिराइ मात्र अध्ययन गर्ने हो भने पनि सार्वजनिक प्रशासनलाई बुझ्न सकिन्छ । कुनै पनि उद्देश्य प्राप्तिका लागि एकभन्दा बढी मानिसको सञ्चालन, समन्वय तथा नियन्त्रण गर्ने काम सार्वजनिक प्रशासन हो । मुलुकको समग्र क्षेत्रलाई समेट्दै देशका आम नागरिक, नागरिकका स्थापित मूल्य, मान्यता, समयानुकूलका इच्छा, अपेक्षा तथा आवश्यकता प्रतिविम्बित गर्ने प्रशासनको मुख्य कार्यभित्र पर्छ । यत्रो विशाल दायित्व एवं जिम्मेवारी बहन गर्न स्थापित प्रशासनको व्यावहारिक पक्ष कस्तो छ त ? नेपालको सार्वजनिक प्रशासननको संरचनात्मक ढाँचा निकै पुरानो तरिकाको छ । भौगोलिक हिसाबले पनि सार्वजनिक प्रशासनको प्रभावकारितामा समस्या देखिएको छ । १९ वर्षपछि भएको स्थानीय निर्वाचनपछि केन्द्रीकृत भएको शासन प्रणालीलाई गाउँगाउँमा सिंहदरबार पुग्ने अभियानको रूपमा थालनी गरिएको छ । केन्द्रीकृत शासन प्रणालीका कारण आम नागरिकले प्रशासनिक झमेला निकै भोग्नु परिरहेको अवस्था छ । पटकपटक प्रशासन सुधार आयोग गठन भए, गठित आयोगले आफ्ना प्रतिवेदन सरकारलाई पेस गरे तर पनि व्यवहारमा तात्विक अन्तर देखिएन । अहिले पनि पुरानै ढर्राबाट प्रशासनिक काम अघि बढाइएका छन् । कर्मचारीमा सुगम र दुर्गमको हौवा पिटाइएको छ, उत्प्रेरणा र मनोबल उच्च बनाउन नसकिएकाले पनि कर्मचारी सरकारले खटाएको इलाकासम्म खटिएर जान मान्दैन, जान सकिरहेका छन् । लामो झन्झटिलो कागजी प्रक्रिया र अनावश्यक विधिविधानका कारण सेवाग्राही छिटोछरितो सेवा प्राप्त गर्नबाट विमुख भइरहेका छन् । कतिपय कार्यालयमा आधुनिक प्रविधि अवलम्बन गरिएको भए पनि सेवा प्रभावकारी हुन नसक्दा सेवाग्राही झनै मारमा परेका छन् । हाम्रो सार्वजनिक प्रशासनको स्वरूप नै छोटो समयमा कसरी उपलब्धि हासिल गर्ने, प्रतिफलमा भन्दा पनि कागजी प्रक्रियामुखी बढी भएको देखिन्छ, जसका कारण पनि लेख्ने र भोग्ने सवालमा धेरै अन्तर देखिन्छ । यि विविध आयामलाई समयानुकूल परिमार्जन गर्न विलम्ब गरिनु हुँदैन । सार्वजनिक प्रशासनको संरचना झन्झटिलो छ । सामान्य निरक्षर नागरिक सेवाग्राहीको रूपमा कार्यालय छिर्ने हो भने उसले एक दिनमा कार्यालयका कोठा समेत चिन्न सक्ने अवस्था रहँदैन । हरेक सरकारी कार्यालयमा सहजकर्ताको व्यवस्था गरिनु जरुरी छ । कुनै गुनासो, अप्ठ्यारो वा बाध्यता भएको खण्डमा चौबीसै घन्टा सम्पर्क गर्न सकिने र गुनासो सुनुवाइ हुने हटलाइनको व्यवस्था गर्न सकिन्छ । पुरानै शैलीको निरन्तरताभन्दा पनि नवीन सोच र विचारका साथ सेवा प्रवेश गरेका नयाँ कर्मचारीको ऊर्जाशील क्षमता निखार्ने अवसर दिइनुपर्छ । प्रविधिले फड्को मारिसकेको अवस्थामा कम्युटरमा पाँच मिनेटमा खोज्न सकिने चिज कागजका ठेली पल्टाउँदैमा कर्मचारीको दिन बित्छ । यस्ता विषयमा पनि ध्यान दिनु जरुरी छ । हरेक विषय आधुनिक खोज्ने हामी नेपाली सार्वजनिक प्रशासन भने सधैं उही पुरानै स्वादको भोगिरहेका छौं । दुर्गम भेगमा सम्भव नभए पनि सुगम ठाउँमा आधुनिक प्रविधिमैत्री सार्वजनिक प्रशासन सुचारु गर्न के कठिनाइ छ ? अस्ति मात्र विद्युत् प्राधिकरणले चौबीसै घन्टा गुनासो गर्न सकिने हटलाइनको व्यवस्था गर्यो्, उक्त व्यवस्थाबाट पीडा, गुनासो भोग्ने सेवाग्राहीले बिना शुल्क चौबीसै घन्टा आफ्ना गुनासा टिपाउन सक्ने भएका छन् । यसबाट एकतिर कर्मचारी पनि काममा सतर्क हुने देखिन्छ भने सेवाग्राही पनि आफूले भोगेका समस्याबाट तत्काल मुक्ति पाउने भए । सेवा दिने र सेवा लिने दुवै पक्षलाई तत्कालको लागि फाइदा पुग्ने यो व्यस्था दीर्घकालसम्मको लागि स्थापित गरिनुपर्छ । हेलो सरकार, गृहमन्त्रालयमा राखिएको हटलाइन नम्बर, नेपाल प्रहरीको हटलाइन यस्ता सामान्य लाग्ने सेवा प्रवाहबाट अदृश्य रूपमा ठूलो जनमानस लाभान्वित भएको छ । यो व्यवस्था सार्वजनिक सेवा प्रवाह गराउने हरेक निकायमा सुरु गरिनुपर्छ । निजी कार्यालयहरूमा जाँदा एकैछिनमा हुने काम सरकारी कार्यालयमा जाँदा हप्ता दिन लाग्छ । जनताका प्रत्यक्ष पहरेदार सार्वजनिक सेवा प्रदायक हुनुपर्ने हो, तर हामीकहाँ ठीक उल्टो भइरहेको अवस्था छ । आर्थिक उदारीकरण र बजार अर्थतन्त्र अवलम्बन गर्न सक्ने हो र सरकारको उपस्थिति अनिवार्य भएका क्षेत्रमा सरकारी निकायले हेर्ने अन्य निकाय निजी क्षेत्र तथा नागरिक समाजलाई सुम्पिने हो भने पनि धेरै हदसम्म सार्वजनिक प्रशासनप्रति हेरिने दृष्टिकोण बदलिने थियो । राजनीति र प्रशासनबीच सुमधुर सम्बन्ध हुनुपर्ने हो तर हामीकहाँ यी दुई तत्वको बीचमा सधैंभरि अन्तरद्वन्द्व देखिन्छ । यो खाडल समयमै पुरिनुपर्छ र सार्वजनिक प्रशासनको प्रभावकारितामा दुवै पक्षको हातेमालो हुनुपर्छ । झन्झटिलो कार्य प्रणालीलाई समयसापेक्ष सरलीकृत गर्दै आम सेवाग्राहीलाई छिटो, छरितो र प्रभावकारी सेवा प्रवाहमा जोड दिनुपर्छ । सार्वजनिक पद धारण गरेको कुनै पनि व्यक्ति जनताको असली सेवक हो, सरकारले खटाएको ठाउँमा नजाने, अटेर गर्ने, जनताका काम समयमा पूरा नगरिदिने, अनावश्यक दुःख दिने नियतको हुन्छ भने उक्त व्यक्तिलाई कुन आधारमा राष्ट्रसेवक कर्मचारी भन्ने ? संघीयता र पुनर्संरचनाको सवाल निकै तातिएको अवस्था छ । कर्मचारी समायोजनको विषय पेचिलो बनेको छ । यस्तो अवस्थामा सार्वजकि प्रशासनको अवस्था कस्तो होला ? सुगममा बसेका कर्मचारी भत्ता नबढाए दुर्गममा नजाने खुलेआम बताउँदै हिँड्नुले भोलिको सार्वजनिक प्रशासनको मुहार कस्तो देखाउला ? सार्वजनिक प्रशासन जहिले पनि जनताले प्रत्यक्ष अनुभूति गर्न सक्ने खालको हुनुपर्छ न कि सास्ती भोग्ने खालको । सार्वजनिक प्रशासन जहिले पनि इज्जत गर्न सक्ने खालको, हुनुपर्छ, बद्नामी र विकृत प्रशासनको परिकल्पना नगरौं, नगराऔं ।"
अँध्यारोमा चम्केको व्यापार,"विद्युत् प्राधिकरणले २०६४०६५ मा सीएफएल बत्ती बालौं भनेर प्रचार मात्र गरेन, उसका उपभोक्ताले सहज रूपमा पाउने बन्दोबस्तीसमेत मिलायो । त्यतिबेला उपभोक्तामा अहिलेको जस्तो कम ऊर्जा खपत हुने विद्युतीय उपकरण प्रयोग गर्नुपर्छ भन्ने व्यापक जानकारी थिएन । प्राधिकरणको व्यवस्थापनमाथि त्यतिबेला पनि कमिसनका लागि दी प्रपञ्च (सोएफएल) रचिएको भन्ने आरोप लगाइएको थियो, विशेषगरी इन्भर्टरका व्यापारीहरूमार्पत । अहिलेको सूचना र प्रविधिको युगमा उपभोक्ताहरूको चेतना स्तर कति वृद्धि भएको देखिन्छ भने गत हिउँदमा प्राधिकरणले साँभपख (पिक आवर) कम बत्ती बालौं, धेरै ऊर्जा खपत गर्ने विद्युतीय उपकरण (हिटर, वासिङ मेसिन, खानेपानी तान्ने पम्प आदि) नचलाऔं भनेर आम उपभोक्तासँग अनुरोध गरेको थियो । उक्त अनुरोधअनुसार उपभोक्ताले पिक आवरमा कम बिजुली खपत गरे । यसको ज्वलन्त उदाहरण पिक आवरमा प्राधिकरणले अनुमान गरेभन्दा कम विद्युत् माग भयो । प्राधिकरणले गत हिउँदको बेला प्रणालीमा करिब १६ सय मेगावाटदेखि १२५९ मेगावाटसम्म माग हुने अनुमान थियो । यसले बदलिँदो प्रविधिअनुरूप उपभोक्ताले कम बिजुली खपत गरे र प्राधिकरणलाई माग व्यवस्थापन गर्न सजिलो भयो । फलस्वरूप गत वर्षको लक्ष्मीपूजादेखि उपत्यकालगायत देशका प्रमुख सहरहरूमा लोडसेडिङ हुन पाएन । यसरी आम उपभोक्ताले साँझपख कम बिजुली खपत गरिदिएर प्राधिकरणको महान् कार्यमा सहयोग पुर्याए । विश्वव्यापी रूपमा कम ऊर्जा खपत गर्ने अभियान चलेको छ । छिमेकी भारतमा विगत केही वर्षदेखि सुरु भएको यो अभियानबाट उसको प्रणालीमा ६ हजार मेगावाट विद्युत् बचत भएको छ । भारतमा यो अभियान सुरु भएयता २२३ करोड ४० लाख थान एलईडी वितरण भइसकेको छ भने यसबाट एक खर्ब २० करोड भारु बचत भएको छ । भारतलगायत युरोप, अमेरिका, अफ्रिकामा ऊर्जा बचत अभियान प्रविधिको विकासका कारण सुरु भएको हो । ऊर्जा संकटका बेला एक युनिट विद्युत् बचाउनु भनेको एक प्रणालीमा एक युनिट विद्युत् थप गर्नुसरह हो । नेपालको सन्दर्भमा मात्र व्यवस्थापन नै लोडसेडिङ न्यूनीकरणको अचुक अस्त्र हो । अघिल्लो वर्षको भदौसम्म दैनिक आठ घन्टा लोडसेडिङ हुनुको मुख्य कारण सुव्यवस्था नभएर हो । प्राधिकरणका तत्कालीन प्रणाली सञ्चालक र व्यवस्थापनले अनियमित रूपमा केही सीमित उद्योगहरूलाई विद्युत् आपूर्ति गरेर उपभोक्तालाई १४ घन्टासम्मको लोडसेडिङ गर्दै आएका थिए । प्रणालीमा चाहे जतिसुकै ऊर्जा उपलब्ध होस्, पहिल्यै लोडसेडिङको तालिका बनाएर गार्हस्थ्यतर्फ विद्युत् कटौती गरिएको थियो । लोडसेडिङमा अनियमितता भएसम्बन्धी यस राष्ट्रिय दैनिकमा पंक्तिकारले बारम्बार आवाज उठाउँदै आएको थियो । तर त्यतिबेला प्रणाली बुझेका चलाख प्रणाली सञ्चालकहरूले वास्ता गरेनन् । प्राधिकरणको व्यवस्थापन, ऊर्जा सचिव र ऊर्जामन्त्रीलाई गुमराहमा राखियो । कहाँसम्म भने साउनको मध्य वर्षामा कुलेखानी जलाशयको पानी नौ मिटर खपत गराइयो । तर विद्युत् प्रणाली बुझेका (इलेक्ट्रिकल इन्जिनियर) कार्यकारी निर्देशक भएर कुलमान घिसिङ आए । कुलमानको नियुक्तिप्रति असन्तुष्टि जनाउँदै प्राधिकरणमा खाइखेली गरेर हालीमुहाली जमाउँदै आएका केही व्यक्तिहरू बाहिरिए, नयाँ समूह बन्यो । त्यसमाथि ऊर्जा मन्त्रालयमा सचिव र नीति महाशाखाका सहसचिव पनि इलेक्ट्रिकल इन्जिनियर परे संयोगवश । प्राधिकरणको विपरीत आस्था भएका कर्मचारीरूपी राजनीतिक प्राणी छन्, जो कुलमानको यो कार्यलाई सहजताका साथ स्वीकार गर्दैनन् । कुलमानले कहाँ गल्ती गर्ला वा कहाँ खोचे थाप्न पाइन्छ भनेर उनीहरू प्रतीक्षारत छन् । यो समूहले लोडसेडिङको अन्तर्य बुझ्यो र गत तिहारदेखि आफ्नो इमानदारी र प्राविधिक शिल्पयुक्त दक्षता देखाइदिए, फलस्वरूप अहिले उपत्यकालगायत प्रमुख सहरहरू लोडसेडिङमुक्त छ । एक पत्रकार सम्मेलनमा प्राधिकरणका कार्यकारी निर्देशक कुलमानले भावुक हुँदै मेरो नियत सफा नभएको भए, म चुप लागेर बस्ने थिएँ र दुई तीन घन्टा मात्र लोडसेडिङ गरिदिएको भए तीनचार करोड रुपैयाँ मलाई बसीबसी आउँथ्यो । कुलमानले यो इमानदारीका कारण आज मुलुकमा अन्धकार हटेको छ । यिनै इमानदार व्यक्तिले आज भारतबाट आयात गर्न लागेको एलईडी चिममा कमिसन खायो भनेर प्रचार गरियो । यसको पछाडि केही कारण छन् । पहिलो एउटा वर्ग छ, जसलाई कुलमानले लोडसेडिङ हटाएको सुरुदेखि मन परेको थिएन र छैन । लोडसेडिङ हटाएर कुलमानले कुनै राजनीतिक जस लिन खोजेका छैनन् । विगतमा प्रतियुनिट ३५ रुपैयाँ पर्ने डिजल प्लान्ट चलाएर भए पनि नियमित विद्युत् आपूर्ति वा लोडसेडिङ कम गर्ने प्रयास पटकपटक भएको थियो । किनभने जसले लोडसेडिङ हटाउँछ वा हटाउन सक्छ वा जुन राजनीतिक दलको नेतृत्वले बिजुली आपूर्ति गर्न सक्छ, जनताले तिनलाई सम्मान गर्छन् भन्ने दिव्यज्ञान उनीहरूलाई थाहा थियो । बालकदेखि उद्योगका मालिकसम्मको दैनन्दिनमा प्रभाव पार्ने यस्तो विषय राष्ट्रिय सरोकारको विषय थियो । तर प्राधिकरणका केही जानेका कर्मचारीहरूको आर्थिक प्रलोभनका कारण मुलुकको सिंगो जीवन बन्दी जस्तै भएको थियो । तर कुलमानमा यी अवगुण थिएन, उनले गरेर देखाए । सुरुमा कुलेखानीको पानी रित्यायो भनेर प्रचार गरियो । पछि थाहा भयो कुलेखानीको जलाशय त उल्टो एक मिटर थप भएको रहेछ । कुलमानको तेजोबध गर्न र लोडसेडिङ कम गरेको जस नदिन त्यो वर्गको अर्को प्रोपोगान्डा मच्चायो, भारतबाट बिजुली आयात गरेर लोडसेडिङ कम गर्यो भनेर । त्यो प्रोपोगान्डा पनि सत्य थिएन । किनभने कुलमान आउनुअघि भारतबाट करिब ३७० मेगावाट (प्रणालीको मूल ऊर्जामा ४१ प्रतिशत) आयात भइरहेको थियो । उनी आएपछि ३४० मेगावाट आयात भयो । यो तथ्य पनि मिथ्या सावित भइसकेपछि त्यो वर्गलाई कुलमानको तेजोबध गर्ने अर्को अस्त्र थिएन । दोस्रो वर्ग छ, जसले अँध्यारोमा चम्केको व्यापारलाई कुलमानले नष्ट गरेका थिए सोलार, इन्भर्टर र जेन सेटका व्यापारी । यो वर्ग कुलमानप्रति क्षुब्ध थिए । उपत्यकाका र अन्य सहरी क्षेत्र गरी देशभर प्राधिकरणले उत्पादन गर्न सक्ने जडित क्षमताभन्दा बढी अर्थात् ६०० मेगावाटभन्दा बढी जेन सेन (क्याटिभ प्लान्ट) चालू थिए । उनीहरूले प्रतियुनिट ३५ रुपैयाँ पर्ने बिजुलीले आफ्नो उद्योग व्यवसाय चलाएका थिए । अहिले पनि अधिकांश व्यापारिक प्रतिष्ठान र उद्योगमा ती जेनसेट छन् । आर्थिक वर्ष २०७२७३ मा मात्रै नोपलमा तीन अर्ब २५ करोड रुपैयाँको विद्युतीय जेनेरेटर आयात भएको थियो (भन्सार विभाग, २०७३) । विभागका अनुसार उक्त अवधिमा इन्भर्टर मात्रै १२ लाख २५ हजार थान आयात भएका थिए । त्यसैगरी व्यापारीहरूले मौलाउँदो लोडसेडिङलाई धन्यवाद दिँदै २०७३ को पुसमाघलाई लक्षित गरी चालू आवको पहिलो ६ महिनामा झन्डै तीन अर्ब रुपैयाँबराबरको जेनेरेटर आयात गरिसकेका थिए । अहिले यी उपकरणको आयात ठप्पप्रायः छ । एउटै जेनसेटमा हजारौं रुपैयाँ प्राप्त हुने मुनाफा नास भएको छ । तेस्रो प्राधिकरणको विपरीत आस्था भएका कर्मचारीरूपी राजनीतिक प्राणी छन्, जो कुलमानको यो कार्यलाई सहजताका साथ स्वीकार गर्दैनन् । कुलमानले कहाँ गल्ती गर्ला वा कहाँ खाेंचे थाप्न पाइन्छ भनेर उनीहरू प्रतीक्षारत छन् । यी तीन वर्गभन्दा पनि डरलाग्दो एउटा समूह छ, जसले मिडिया, राजनीतिक दलका प्रभावशाली व्यक्तिलाई समेत प्रभाव पार्न सक्छगुणस्तरहीन एलईडीका व्यापारी । अहिले अदृश्य र असंगठित रूपमा एलईडीका व्यापारीहरूले कुलमानको खोइरो खन्न लागेका छन् । सहरी क्षेत्रका अधिकांश गार्हस्थ्य उपभोक्ताहरूले एउटा कुराको ज्ञान हासिल गरिसकेका छन् कि घरको बिजुलीको बिल आधा मात्र तिरे पुग्छ, एलईडी बत्ती राखेमा । देशभर करिब पाँच सय मेगावाट बिजुली साँझपख बालिने बत्ती (चिम) मा खपत हुने गर्छ । प्राधिकरणका कुल ३५ लाख ग्राहकमध्ये एउटा ग्राहकले पाँचवटा चिमलाई मात्र एलईडीले प्रतिस्थापन गरे एक करोड ७५ लाख थान बत्तीले कम ऊर्जा खपत गर्छन् । गार्हस्थ्य उपभोक्ताले पाँचवटा बत्ती परिवर्तन गर्दा प्रणालीमा दुई सय मेगावाट विद्युत् बचत हुन जान्छ । यो बचत भएको ऊर्जाले आगामी हिउँदमा बत्ती बाल्नको लागि हुने मागलाई सम्बोधन गर्छ र आगामी हिउँदयाम पनि यस वर्षको जस्तै लोडसेडिङमा मुक्त हुन जान्छ । तर आगामी हिउँदको लागि अहिल्यैदेखि नै बन्दोबस्तो गरिएन भने समय अभावले भ्याउँदैन। किनभने आगामी असोज महिनाको अन्त्यसम्ममा एलईडी वितरण गरी हस्तक्षेप (थोरै पैसामा एक साथ उपयोग गराउने कार्य) गरिसक्नुपर्ने हुन्छ । तर गुणस्तर र दामको ग्यारेन्टी नभएका अर्बैां रुपैयाँका एलईडी गोदाममा थन्काइएका छन् । तिनलाई बेच्न नपाए ती व्यापारीहरूको बिल्लीबाठ हुने अवस्था थियो । त्यही भएर व्यापारीहरूले अदृश्य भई यसको विरोध गराए । प्राधिकरणले नियमित तवरबाट एलईडी प्रक्रिया अघि बढाउन पाएको भए गत असोजदेखि उपभोक्ताका घरघरमा वितरण भइसक्थे । प्राधिकरणले एलईडी खरिद गर्न नपाएकै कारण अहिले व्यापारीले आयात गरेका कम गुणस्तरका एलईडीका विज्ञापन छाएका छन् । अर्थात् अँध्यारोमा उनीहरूको व्यापार चम्केको छ । यही बेला ढल्केबरस्थित सबस्टेसन पनि पूरा नहुने भयो । जसले गर्दा भारतबाट थप बिजुली आयात हुन पाएन, जसले गर्दा व्यवस्थित रूपमा बिजुली आपूर्ति हुने वातावरण त्यति सहज भएन । यद्यपि केही उद्योगको आपूर्ति कटौती गरेर गार्हस्थ्य क्षेत्रमा लोडिसेडिङ नगर्ने प्राधिकरणले जनाएको छ । सीमित व्यापारीको स्वार्थका लागि राष्ट्रिय स्वार्थको उपेक्षा गरियो । कदाचित् कुनै विद्युत् गृह वा सबस्टेसनमा गडबड हुनेबित्तिकै सर्वसाधारणका घरमा बिजुली नआउने अवस्थाको सुरुआत पनि यसैको कडी हो । हिउँदका माग सम्बोधन हुने बिजुली आयोजना नबनाउने र भारतबाट आयात गर्ने दीर्घकालीन अघोषित नीति अहिले पनि सरकार चलाउनेमा हावी छ । किनभने उनीहरू तमोर (७६२ जलाशययुक्त) जस्ता आयोजना बनाउन रुचि राख्दैनन् । बरु व्यापारीका एलईडी खपत गराउन उद्यत् देखिनुको कारण पनि अँध्यारोमा चम्केको व्यापारबाट आउने कमिसन हो ।"
