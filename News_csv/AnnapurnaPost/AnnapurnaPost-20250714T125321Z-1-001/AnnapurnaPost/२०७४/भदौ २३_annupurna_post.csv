शीर्षक,विवरण
संघीयतामा कर्मचारी समायोजन,"मुलुक संघीय शासन प्रणाली कार्यान्वयनको अवस्थामा छ । संघीयता भन्नेबित्तिकै राज्यको कानुन बनाउने विधायिकी शक्ति, कानुन कार्यान्वयन गर्ने कार्यकारी शक्ति र कानुन व्याख्या गर्ने न्यायिक शक्ति संघ, प्रदेश र स्थानीय तहमा विभाजन गरिएको शासन प्रणाली हो । एकात्मक राज्य व्यवस्थामा एउटै सरकार हुन्छ, त्यहाँ अधिकारको प्रत्यायोजन हुन्छ भने संघीय व्यवस्थामा संविधानले सबै तहका लागि शक्तिको बाँडफाँट र विभाजन गर्छ । नेपालको संविधानले संघ, प्रदेश र स्थानीय तहको अधिकारबारेमा विभिन्न अनुसूचीमा प्रस्ट व्यवस्था गरिदिएको छ । तर अहिले पनि मुलुक संक्रमणकालीन अवस्थामै रहेकाले संघीयताका मूल्यमान्यतालाई जनताका घरदैलोमा वास्तविक रूपमा पुर्याउनु अहिलेको आवश्यकता हो । जनताका घरदैलोमा प्रभावकारी सेवा पुर्याउने कर्मचारीतन्त्रले हो । अतः संघीयतामा कर्मचारीको समायोजन पेचिलो विषय बनिरहेको छ । समायोजनमा ढिलाइ गर्नु हुन्न । कर्मचारी समायोजन : महत्वपूर्ण कार्यभार संविधानको धारा ३०२ ले संविधान जारी भएका बखत कार्यरत सरकारी कर्मचारीलाई तीन तह (संघ, प्रदेश र स्थानीय तह) मा समायोजन गर्ने भनेको छ । यो समायोजन गर्नुपर्ने प्रयोजनको लागि ऐन बन्नुपर्ने प्रावधान छ । अहिले ऐनको लागि विधेयक बनेर संसद्मा विचाराधीन अवस्थामा छ । जतिसक्दो चाँडो संसद्ले पनि यो कानुन बनाउनुपर्छ । ढिलाइ गर्दा विभिन्न समस्या आउन सक्छन् । यही समायोजन ऐन समयमा आउन नसक्नाले पनि कर्मचारी समायोजन प्रक्रियामा केही समस्या देखिएको हो । यसको लागि सरकारले चारवटा कानुनहरू सँगै बनाउनुपर्छ । संघीय निजामती सेवा, प्रदेश निजामती सेवा, स्थानीय सेवासम्बन्धी कानुन र कर्मचारी समायोजनसम्बन्धी कानुन एकैपटक बनाइनुपर्छ । यसबारेमा विभिन्न पक्षले आफ्नो स्वार्थअनुसारको कुरा गर्नाले पनि समस्या थपिइरहेको छ । एक पक्षले स्थानीय तह तथा प्रदेशमा जाँदा एक तह बढुवा भएर जान पाउनुपर्ने र वृत्ति विकासका बाटाहरूसमेत खोल्नुपर्नेजस्ता माग गरिरहेका छन् । संघीयता कर्मचारीका लागिभन्दा पनि आम जनताका लागि आएको हो, त्यसैले कर्मचारी वर्गले आफ्नो मात्रै हित हुने गरी माग राख्न खोज्नुलाई जायज रूपमा लिन सकिँदैन । यद्यपि कर्मचारीको पनि उत्प्रेरणाको पाटोलाई सरकारले गम्भीरतापूर्वक ध्यान दिनैपर्छ । समायोजन प्रक्रियामा ढिलाइ सरकारको कार्यशैली र विभिन्न घटनाक्रम हेर्दा कर्मचारी समायोजन प्रक्रिया अलिकति लम्बिने अवस्था देखिएको छ । त्यसैले कर्मचारी समायोजन नहुँदासम्म उनीहरूको व्यवस्थापन प्रक्रिया हल गर्नुपर्छ । अहिले केन्द्रबाट स्थानीय तहमा काम गइसकेको छ । अब त्यहाँ कर्मचारी पनि पठाउनुपर्छ । तर अहिले उनीहरूलाई त्यहाँ पठाउँदा त्यहीं नै गएर सदाको लागि बस्नुपर्छ भन्ने भ्रम धेरैमा रहेको पाइएको छ । यो भ्रम सम्बन्धित सरकारी निकायहरूले हटाउन जरुरी छ । किनकि अब कर्मचारीको वृत्ति विकासका विषय स्पष्ट गर्नुपर्छ, अन्यथा कर्मचारी समायोजन मात्रै होइन, व्यवस्थापन गर्न पनि कठिन हुनेछ । अहिले व्यवस्थापनका क्रममा स्थानीय तहमा रहेर काम गरेका कर्मचारी भोलि संघ तथा प्रदेश जहाँ पनि पुग्न सक्छन् । समायोजन गर्दा कर्मचारीको ज्येष्ठता, रोजाइ, बसोवास, भाषा, संस्कृति आदि मापदण्डको आधारमा समायोजन गरिने हुनाले पनि औचित्य र आवश्यकता हेरी कर्मचारीको हितअनुकूल नै हुने गरी समायोजन गर्नुपर्छ । यद्यपि अहिले भने कर्मचारीको हित र चाहनाभन्दा पनि मुलुक र मुलुकवासीको हितलाई हेरेर कार्यक्रम तथा योजना अघि ल्याउनुपर्छ । समायोजन ऐन आउने क्रमसँगै संघ, प्रदेश र स्थानीय तहका संगठन संरचनाहरू बनाइसकेको हुनुपर्छ । त्यसरी बनाइएका संरचनामै अहिलेका कर्मचारी समायोजन हुने भएकाले संरचना बनाउँदा पनि संवेदनशील भएर बनाउनुपर्छ । संरचनासँगै कर्मचारीको कति पद केन्द्रमा, कति पद प्रदेशमा र कति स्थानीय तहमा आवश्यक पर्छ भन्ने कुराको पनि छिटोभन्दा छिटो निक्र्योल गर्नुपर्छ । पद तय भएपछि मात्रै सोही पदमै कर्मचारीको व्यवस्थापन हुने हो । पद नै नबनाइएपछि कहाँ कसरी समायोजन गर्ने भन्ने हो । त्यसैले संघ, प्रदेश र स्थानीय तहमा आवश्यक पर्ने संगठन र सो संगठनलाई क्रियाशील तुल्याउन आवश्यक पर्ने पदको छिटो निक्र्योल गर्नुपर्छ । अहिलेसम्म त प्रदेशमा कुनै संरचना नै छैनन् । यसैगरी स्थानीय तहमा पनि अहिले अस्थायी प्रकृतिको मात्रै पद छ । त्यहाँ पनि स्थायी पदहरू सिर्जना गरेर कर्मचारी खटाउनुपर्ने हुन्छ । तर, त्यसको लागि पहिलो सर्त कर्मचारी समायोजनसम्बन्धी आवश्यक कानुन हो । दोस्रो, ओ एन्ड एम सर्भे गर्नुपर्छ । अनि कानुन बनेर आइसकेपछि सोहीअनुसार उनीहरूलाई समायोजन गर्नुपर्छ । हिजो स्थानीय निकायमा नियुक्त भएका कर्मचारीलाई स्थानीय तहमा समायोजन गर्नुपर्ने हुन्छ । अहिले भइरहेका निजामती कर्मचारीलाई संघ, प्रदेश र स्थानीय तहमा समायोजन गरेर पठाउँदा ती पनि स्थानीय तहमा जान्छन् । फेरि भोलि आवश्यक परेमा स्थानीय तहले लोकसेवा आयोगमार्फत नै नियुक्ति गर्ने कर्मचारी पनि रहन्छन् । यसरी स्थानीय तहमा अब तीन किसिमका कर्मचारी हुन्छन् । यी तीन किसिमका कर्मचारी स्थानीय तहमा हुने भएकाले तीनै तहलाई समान हुने गरी कर्मचारी सेवा सर्तसम्बन्धी व्यवस्था ल्याइनुपर्छ । हाल निजामती सेवामा रहेका ८३ हजार कर्मचारी पर्याप्त छन् । भोलिको अवस्थामा संघमा चाहिने कर्मचारी संघीय लोकसेवा आयोगले पूर्ति गर्नेछ । प्रदेशलाई चाहिने कर्मचारी प्रदेश लोकसेवाले पूर्ति गर्नुपर्छ । स्थानीय सेवासम्बन्धी कानुनले व्यवस्था गरेर प्रतिस्पर्धाको आधारमा स्थानीय तहमा छुट्टै व्यवस्था हुन सक्छ । यद्यपि स्थानीय तहमा कर्मचारी भर्ना पनि प्रदेश लोकसेवा आयोगले नै गर्नुपर्ने भन्ने विषयहरू पनि आइरहेका छन् । त्यसैले हाललाई काम अस्थायी रूपमा व्यवस्थापन गर्न हालको कर्मचारीले पुग्छ । कर्मचारी धेरै भएर काम हुँदैन । हामीलाई अब बहुसीप भएको कर्मचारी चाहिन्छ । चुस्त र सानो टिम हुन जरुरी छ । १० ठाउँमा परनिर्भर बन्ने कर्मचारी अब संघीय शासन प्रणालीमा खासै काम हुँदैन । अबका कर्मचारीलाई सेवा प्रवाह प्रभावकारी रूपमा दिएर जनताको काममा समर्पित हुने गरी कर्मचारीलाई विशेष खालको तालिम र सीप दिएर पठाउनुपर्छ । स्थानीय तहमा रिटायर्ड हुने खालका कर्मचारी पठाउने, ज्ञान र आधुनिक प्रविधिबारे जानकारी नै नभएको कर्मचारी पठाउनु हुँदैन । युवा, चुस्त र केही गरौं भन्ने भावना भएका कर्मचारीलाई ज्ञान र प्रविधिले युक्त बनाएर पठाउन सक्नुपर्छ । कर्मचारीलाई बहुसीपयुक्त नबनाई र मनोबल वृद्धि नगरी पठाइयो भने त्यसले गम्भीर समस्या ल्याउन सक्छ । सदाचार नीति पनि छिटोभन्दा छिटो बनाएर कर्मचारीलाई त्यसको पालना गर्ने वातावरण सिर्जना गर्नुपर्छ । निजामती सेवाको राष्ट्रिय नीतिको मस्यौदा बनिसकेको छ । सो नीतिमा कर्मचारीको बारेमा धेरै विषय व्यवस्था गरिएको छ । त्यही नीतिअनुसार कर्मचारीलाई स्थानीय तह र प्रदेशमा पठाउँदा धेरै सकारात्मक परिणाम आउन सक्छ । राष्ट्रिय नीतिले सार्वजनिक प्रशासनका आधारभूत मूल्य र मान्यता स्थापित गर्नेछ । संक्रमणकालीन व्यवस्थापनमा अन्तर्राष्ट्रिय अभ्यास संक्रमणलीन व्यवस्थापनको लागि अन्तर्राष्ट्रिय अभ्यास, अनुभव र मान्यताका आधारमा अघि बढ्नुपर्छ । विशेषगरी द्वन्द्वपछिका मुलुकका अभ्यास र नवोदित लोकतान्त्रिक शासन व्यवस्था आत्मसात गरेका मुलुकहरूको अनुभव र अभ्यास हेर्दा हामीकहाँ अहिले परिवर्तनबाट नयाँ कोर आइसकेकाले यसको व्यवस्थापनको लागि ७ माघसम्म सबै तहको निर्वाचन हुन जरुरी छ । निर्वाचनमा ढिलाइ हुँदा सत्ताको वैधानिकताको प्रश्न उठ्छ । त्यसैले निर्धारित समयमा तीनै तहको निर्वाचन हुनैपर्छ । यसको लागि आवश्यक राजनीतिक वातावरण र कानुन निर्माण गर्नुपर्छ । त्यस्तै विधिको शासन र सुशासन स्थापित गर्न सक्नुपर्छ । सुरक्षाको प्रत्याभूत गराउन सक्नुपर्छ । अर्को महत्वपूर्ण विषय, अर्थतन्त्रको सुधार गर्न विशेष ध्यान दिनुपर्छ । जबसम्म हामी बलियो राज्यसंयन्त्र स्थापना गर्दैनौं र अर्थतन्त्र मजबुत बनाउन सक्दैनैाँ तबसम्म संविधानमा व्यवस्था भएअनुसार मौलिक हक स्थापित हुन सक्दैनन् । मुलुक बलियो नहुँदासम्म, अर्थतन्त्रमा सुधार नहुँदासम्म संविधानमा व्यवस्था भएका कुरा कागजी मात्रै हुन सक्छन् । यसर्थ अर्थतन्त्र बलियो बनाउन हामी लाग्नैपर्छ । माथिका चारवटा विषयवस्तुमा गम्भीर ध्यान दिनैपर्छ । संक्रमणकाल लम्ब्याउन हुँदैन । संक्रमणकालबाट मुक्त भएर मुलुकलाई आर्थिक विकासमा केन्द्रित गराउनुपर्छ । विधिको शासन बलियो बनाउनुपर्छ । सुशासन अत्यावश्यक सर्त संक्रमणकाल आफैंमा पीडादायी हुन्छ । कानुनी शासनसमेत कमजोर अवस्थामा हुने हुँदा संक्रमणमा बलियो सुरक्षाको प्रत्याभूति दिन सकिँदैन । त्यसैले संक्रमणकालदेखि नै हामीले असल शासन र सुशासन स्थापित गर्न सक्नुपर्ने हो, तर त्यसमा हामी नराम्ररी चुक्न पुगेकै हौं । गम्भीर खालका कमीकमजोरी भएकै हुन् । यसबाट पाठ सिक्दै अब हामी सुशासन, असल शासन, भ्रष्टाचार रोकथाम गर्न राजनीतिक दलहरू एकै कित्तामा उभिएर त्यहीअनुसारको कानुन र त्यहीअनुसारको कार्यान्वयनमा अघि बढ्नुपर्छ । राजनीतिले नेतृत्व लिने र कर्मचारी प्रशासनले आफ्नो दक्षता प्रस्तुत गर्ने गरी संयुक्त तालमेलबाट अगाडि बढ्नुपर्छ । नागरिक समाज एवं अन्य एजेन्सीले पहरेदारीको भूमिका निर्वाह गर्नुपर्छ । सुशासनको लागि कर्मचारीतन्त्र र नागरिक समाजको भूमिका अबको आधुनिक कर्मचारीतन्त्र (ब्युरोक्रेसी) ले गर्ने काम भनेको सामाजिक सुरक्षा, सामाजिक न्यायदेखि लिएर कानुन कार्यान्वयन गर्ने, नीति निर्माण गर्ने, राम्रो सल्लाहकार र सहयोगीको भूमिका निर्वाह गर्ने र स्थायी सरकारको रूपमा कर्मचारीतन्त्रले सफलताका साथ काम गर्न सक्नुपर्छ । लाएअराएको मात्रै काम गर्ने होइन, संविधान, ऐन, कानुन र नीति तथा योजना कार्यान्वयन गर्ने हो । सरकार र जनताका बीचमा पुल र कडीका रूपमा काम गर्ने पनि कर्मचारीतन्त्रले नै हो । संविधानको ठीक मार्गलाई समातेर ब्युरोक्रेसी हिँड्नुपर्छ । ब्युरोक्रेसीले राजनीतिक नेतृत्वले जे भने त्यही मान्न जरुरी छैन । कुनै पनि राजनीतिक दल र नेतृत्वले भनेको र गर्न लगाएका गलत कुरा मान्न कर्मचारीतन्त्र बाध्य हुनु हँदैन । नेपालको प्रशासन र राजनीतिमा देखिएको गम्भीर समस्या भनेको आचरणको समस्या हो । नैतिकता दुवै पक्षमा अत्यधिक क्षयीकरण भएर गएको छ । दुवै पक्षमा भएको नैतिकता र आचरणको क्षयीकरण रातारात सुधार हुन सक्ने विषय होइन । त्यसलाई सुधार गर्ने कुनै कारखाना पनि हुँदैन । त्यसलाई सुधार गर्न नागरिक समाजको पनि त्यत्तिकै महत्वपूर्ण भूमिका रहन्छ । आफ्नो भूमिकाअनुसार नागरिक समाज पनि सशक्त भएर निष्पक्षता र तटस्थताको सिद्धान्तअनुसार अघि बढ्नुपर्छ । दाहाल प्रशासकीय अदालतका अध्यक्ष हुन् ।"
चर्चा युवा खेलाडीको,"काठमाडौं : नेपाल खेलकुद पत्रकार मञ्चले भदौ २६ गते प्रदान गर्ने पल्सर स्पोर्टस् अवार्डको युवा खेलाडी मनोनयनमा यसपटक दुई युवा र तीन युवतीबीच कडा प्रतिस्पर्धा हुने भएको छ । मनोनयनमा परेका क्रिकेटका दीपेन्द्रसिंह ऐरी, फुटबलका अनन्त तामाङ, जुडोकी मनिता श्रेष्ठ प्रधान, भारोत्तोलनकी कमला श्रेष्ठ र भलिबलकी प्रतिभा माली दाबेदारका रूपमा रहेका छन् । दीपेन्द्रले गत वर्ष अन्तर्राष्ट्रिय क्रिकेटमा नेपालका लागि सर्वाधिक तीन सय ५७ रन बनाएका थिए । उनले चार अर्धशतकसहित चार विकेट पनि लिएका थिए । यसैगरी राष्ट्रिय फुटबल टोलीका रक्षक अनन्तले नेपाललाई एएफसी सोलिडारिटी कप च्याम्पियन बनाउन महत्वपूर्ण योगदान गरेका थिए । उनले सोलिडारिटी कपको सेमिफाइनलमा हेड गोल गरेका थिए । लगातार दोस्रो वर्ष उत्कृष्ट युवा खेलाडीको मनोनयनमा परेकी मनिताले १२औं दक्षिण एसियाली खेलकुदमा रजत पदक जितेकी थिइन् । जुडोकी प्रतिभाशाली खेलाडी मनिताले २०७३ सालमा भारतको कोचीमा भएको १०औं क्याडेट एसियन जुडो च्याम्पियनसिपमा कांस्य पदक जितेकी थिइन् । उनले राष्ट्रिय प्रतियोगितामा पनि तीनवटा स्वर्ण जितेकी थिइन् । यसैगरी प्रतिभाले पनि किशोर अवस्थामै महिला भलिबलमा उत्कृष्ट प्रदर्शन गर्दै आफ्नो प्रतिभाको परिचय दिँदै आएकी छन् । उनले गत वर्ष न्युडायमन्ड एकेडेमीलाई चारवटा उपाधि दिलाउन मुख्य भूमिका निर्वाह गरिन् । उनको टोली सातौं राष्ट्रिय खेलकुद प्रतियोगितामा उपविजेता भएको थियो । माल्दिभ्समा भएको महिला विश्वकप छनोटमा नेपाली राष्ट्रिय टोलीबाट खेल्दा प्रतिभा सेकेन्ड बेस्ट आउटसाइड अट्याकर चुनिएकी थिइन् । यसैगरी कमला श्रेष्ठ नेपाली भारोत्तोलनकी उदीयमान खेलाडी हुन् । त्रिभुवन आर्मी क्लबमा आबद्ध उनले २०७३ सालमा चारवटा राष्ट्रिय कीर्तिमान बनाइन् । उनले जापानमा भएको युथ एन्ड जुनियर एसियन भारोत्तोलन च्याम्पियनसिपमा कुल एक सय ४० केजी तौल उचाल्दै राष्ट्रिय कीर्तिमान बनाएकी थिइन् । सातौं राष्ट्रिय खेलकुदमा पनि तीन राष्ट्रिय कीर्तिमानसहित उनले स्वर्णपदक हात पारेकी थिइन् ।"
मनाङ सेमिफाइनलमा,"भरतपुर : अन्तिम क्वाटर फाईनल खेलमा जित्दै मनाङ मस्र्याङ्दी क्लब प्रथम ईप्लानेट जेसीज कप राष्ट्रिय फुटबल प्रतियोगिताको सेमिफाईनलमा प्रवेश गरेको छ। नारायणगढमा जारी विहिवारको खेलमा मनाङले झापा ११ लाई ट्राईबेकरमा ५३ ले परािजत गरेको हो। खेलको पहिलो हाफको २८ औं मिनेटमा हेमन्त थापा मगरले दिएको पासमा सुजल श्रेष्ठले मनाङका लागि गोल गरे। पहिलो हाफमा १ शुन्य गोलले पछि परेको झापाका लागि कर्ण लिम्बुले गोल गरेर बराबरी बनाए। ६७ औ मिनेटमा डि एरीयामा बलले मनाङका अनन्त तामाङको हातमा छोएपछि पेनाल्टीको अवसरलाई गोल गरेर खेललाई बराबरीमा पुर्याए। निर्धारित समयमा बराबरी भएपछि खेल ट्राईबेकमा पुगेको हो। ट्राईबेकरमा दिलन लोक्नामले गोल गर्न चुकेपछि झापा घर फर्किउको हो। उनले पोष्ट बाहिर बल हानेपछि मनाङले खेल जितेको हो। ट्राईबेकरमा मनाङका लागि सुजल श्रेष्ठ , अञ्जन विष्ट , कमल श्रेष्ठ , विमल बस्नेत र डोना थापाले गोल गरेका थिए। झापाका लागि कर्ण लिम्बु , बुद्ध चेम्जोङ र राईले गोल गरेका थिए। आज भएको खेलमा मनाङ मस्र्याङ्दीका सुजल श्रेष्ठ म्यान अफ दी म्याच घोषित भएर नगद पाँच हजार पाएका थिए। खेल अवधिभर दुवै टिमले राम्रो अवसर गुमाए। पहिलो हाफको १७ औ मिनटमा हेमन्त थापामगरले हानेको बल झापाका किप्पर किशोर गिरीले समाए। त्यस्तै झापाका बुद्ध चेम्जोङको राम्रो प्रहारलाई मनाङका गोलरक्षक दिनेश थापा मगरले जोगाए।प्रतियोगिता अन्र्तगत भोलीदेखि सेमिफाईनलका खेलहरु हुदैछन। भोलीको पहिलो सेमिफाईनल सुदुरपश्चिम र विभागीय टिम एपीएफबीच हुदैछ। त्यस्तै शनिवार हुने अर्को सेमीफाईनलमा मनाङ र हेटौडाको विजय युथ क्लब वीच प्रतिष्पर्धा हुनेछ। नारायणगढ जेशीजको आयोजनामा भाद्र १७ गतेदेखि सुरु भएको प्रतियोगिताको विजेताले ३ लाख ५० हजार नगद सहित ट्रफि र दोस्रो हुनेले नगद १ लाख ७५ हजार र ट्रफि पाउने छन्। प्रतियोगिताको फाईनल खेल भाद्र २६ गते हुने आयोजकले जनाएको छ।"
