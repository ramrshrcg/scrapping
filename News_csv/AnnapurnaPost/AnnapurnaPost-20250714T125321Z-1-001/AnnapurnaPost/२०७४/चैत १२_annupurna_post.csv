शीर्षक,विवरण
प्रदेश सरकारको जिम्मेवारी,"सबैलाई पायक पर्ने, प्रशासनिक एवं यातायातको सुगमता र फैलावटको सम्भावना भएन भने प्रदेश राजधानी सर्न सक्छन् भन्ने कुरा दलहरूले बिर्सनु हुँदैन। एक महिनाअघि (फागुन १२) प्रदेश ६ ले सर्वसम्मत रूपमा आफ्नो प्रदेशको नाम कर्णाली र दुईतिहाइ बहुमतले प्रदेशको स्थानीय राजधानी सुर्खेतको वीरेन्द्रनगर घोषणा गरेको छ। संविधानले प्रदेश सरकारका कार्य सञ्चालनका लागि प्रदेश राजधानी हुनेछ भनेको छ। नेपालको वर्तमान संविधानको धारा २८८(२) बमोजिम प्रदेशसभाको तत्काल कायम रहेको सदस्यसंख्याको दुईतिहाइ बहुमतबाट प्रादेशिक राजधानीको निर्णय हुने व्यवस्था छ। अहिले सरकारले प्रदेशको राजधानी (स्थायी रूपले) तोकेको अवस्था भने होइन। केवल संघीयता कार्यान्वयनको गाँठो फुकाउने उद्देश्यबाट र सात प्रदेशको प्रदेशसभा र प्रदेश सरकारका कार्य सञ्चालन गर्न, स्थायी राजधानी घोषणा नभएसम्मका लागि नेपाल सरकारले २०७४ को माघमा संविधानको धारा २८८(२) बमोजिम संघीय नेपालको प्रादेशिक संरचनाबमोजिम सातवटा प्रदेशको अस्थायी राजधानी क्रमशः विराटनगर, जनकपुर, हेटौंडा, पोखरा, बुटवल, सुर्खेत र धनगढीलाई तोकेको छ। वर्तमान संविधानको धारा २८८(२) बाट प्रदत्त अधिकारले प्रदेशसभालाई आफ्नो राजधानी तोक्ने अधिकार सुम्पिएको छ। यस धाराको संवैधानिक व्यवस्थालाई अध्ययन गर्दा केही छिद्र रहेको पाइन्छ। प्रदेशसभा तत्काल कायम रहेको दुईतिहाइ सदस्यको बहुमतबाट राजधानी तोक्ने अधिकार प्रदेशसभालाई भएको हुँदा प्रदेशसभाको प्रत्येक निर्वाचनमा फरकफरक दलले दुईतिहाइ पुर्याएको खण्डमा पाँचपाँच वर्षमा प्रदेश राजधानी फेरबदल भइरहने त होइन ? प्रश्न उब्जिएको छ। सम्भवतः भविष्यमा यी कार्य नहोला र हुनु पनि हुँदैन। तर संविधानमा पहिलोपटक गठन भएको प्रदेशसभाले र प्रत्येक २०२० वर्षको अन्तरालमा प्रदेश सरकारले गठन गरेको विज्ञहरूको प्रतिवेदनका आधारमा पुनरावलोकन गर्न सकिने भन्ने व्यवस्था नरहेकाले प्रदेशको राजधानी तोक्ने कार्य राजनीतिक तरलता र प्रशासनिक जोखिमको अवस्थामा रहेको देखिन्छ। अहिले एमाले र माओवादीसम्मिलित वाम गठबन्धनले ६ वटै प्रदेशमा झन्डै दुईतिहाइ बहुमत पुर्याएको अवस्थामा कामचलाउ मुकाम फेरिन सक्ने सम्भावना प्रबल छ, यद्यपि वाम गठबन्धनको सरकारले त्यसो गरेमा विवादरहित भने हुँदैनन्। सबैलाई पायक पर्ने, बीचमा पर्ने, प्रशासनिक एवं यातायातको सुगमता र फैलावटको सम्भावना भएन भने निश्चितरूपमा ती सहरबाट राजधानी सर्न सक्छन् भन्ने पनि राजनीतिक दलहरूले सोच्न बिर्सनु हुँदैन। अहिलेको राजधानीका विषयको अन्योल निर्वाचनका समयमा उम्मेदवारहरूले गरेका सस्ता प्रचारबाजी र आश्वासनले उब्जाइएका जनताका इच्छा चाहना हुन्। जनताका इच्छा जाहेरको अवस्था हेर्दा प्रदेश १ मा धनकुटा, धरान, इटहरी र विराटनगर प्रतिस्पर्धी देखिएका छन्। प्रदेश २ मा पर्सा, बीरगन्ज र जनकपुर, प्रदेश ३ मा हेटौंडा, भक्तपुर (ठिमी) ललितपुर र काभ्रे (बनेपा) रहेको, प्रदेश ५ मा बुटवल कपिलबस्तु र दाङ रहेको, त्यस्तै प्रदेश ७ मा धनगढी, डडेलधुरा र डोटी (दिपायल) क्षेत्रका सबै जनताले प्रदेश राजधानी आफ्नो सहरलाई बनाउन खोजेका छन्। वास्तवमा प्रदेश राजधानी तोक्ने विषयमा राजनीतिक निर्णय गर्दा जनप्रिय आधारमा होइन, बृहत् विवेकशीलताको सिद्धान्तमा आधारित भएर गर्नुपर्ने विषय हो। त्यसैले पार्टीगत भागबन्डाका आधारमा छानिएका विज्ञहरू होइन, देश र नागरिकलाई माया गर्ने सम्पूर्णताको ज्ञान भएका विज्ञहरूको परामर्श एवं सिफारिसका आधारमा राजधानी निर्धारण हुनुपर्ने हो। तसर्थ यसमा राजनीतिले प्रतिष्ठाको विषय नबनाए नै राम्रो हुन्छ। मुख्यतः प्रदेश राजधानी निर्णय गर्ने अधिकार प्रदेशसभाका निर्वाचित सांसदहरूको हो। निरपेक्ष धरातलमा रही माटोको माया र मातृभूमिको कसम खाएर माथिका सूचकहरूका आधारमा विश्लेषण गर्ने हो भने हाल तोकिएका प्रदेश राजधानी जनकपुर र पोखराबाहेक अन्यको हकमा पुनर्विचार गर्नुपर्दछ। प्रदेश १ नेपालको पूर्वीक्षेत्रका १४ जिल्ला समेटिएको यो प्रदेशको राजधानी पाउनका लागि दाबेदारीका रूपमा धनकुटा, धरान, इटहरी र विराटनगर रहेका छन्। राणा शासनकाल (१९४२) देखि पूर्वको अपिल अड्डा र पूर्वाञ्चल क्षेत्रको सदरमुकामको हैसियत बनाएकाले ऐतिहासिक मूल्य र भौगोलिक केन्द्रीयताका आधारमा धनकुटालाई राजधानी छान्नुपर्ने हुन्छ भने उपलब्ध पूर्वाधारको, सहजता भौगोलिक अनुकूलता र भविष्यको सम्भावना हेर्दा पूर्वको व्यस्त सहर, आधुनिक सहरका रूपमा परिचित सुनसरीको इटहरीलाई छान्दा फरक पर्दैन। किनकि पश्चिममा पकली, उत्तरमा हाँसपोसा, दक्षिणको खनार र सोभन्दा दक्षिणसम्म फैलिन सक्छ। इटहरीले राजधानीको सम्मान पाएमा राजधानीको वैभवको प्रतिनिधित्व गर्ने र सम्मानलाई खस्कन दिँदैन। जमिनको उपलब्धता, औद्योगिक सहर एवं निर्णयकर्ताको नजिकको कोइराला परिवार विशेषगरी नेपाली कांग्रेससँगको गहिरो नाता भएकाले मात्र विराटनगर तोकिन पुगेको भए पनि पूर्वमा रंगोली, उत्तरमा धरानसम्म र दक्षिणतर्फका क्षेत्रहरू गाभी बृहत्तर विराटनगर बनाउने हो भने धरान, इटहरी, विराटनगरसहितको क्षेत्रलाई प्रदेश राजधानी निर्धारण गर्न सकिन्छ। तर पनि भौगोलिक केन्द्रीयता नै मूल आधार भएकाले र राजधानी भनेको रणनीतिक हिसाबले पनि छान्नुपर्ने हुदाँ धनकुटा नै बेस हुन्छ। धनकुटा हुँदा प्रशासनिक सहजता, पहुँचको सुगमता एवं ऐतिहासिक सांस्कृतिक पहिचानलाई मान्यता दिएको पनि ठहरिने देखिन्छ। प्रदेश २ प्रदेश २ मा रहेका आठ जिल्लाको भौगोलिक केन्द्रीयता सांस्कृतिक तथा धार्मिक नगरका आधारमा हेर्दा जनकपुर ठिकै हो। बीरगन्ज (पर्सा) प्रदेशको पश्चिमी दिशामा (क्षेत्रमा) पर्दछ। वास्तवमा पथलैया क्षेत्रलाई राजधानी बनाउँदा सुदूर भविष्यको फैलावट, नयाँ सहर निर्माण र पूर्वाधार विकासको दृष्टिकोणबाट उच्च एवं सुन्दर हुने थियो। अझै भन्ने हो भने सिम्रौनगढ वा निजगढ क्षेत्रनजिक राजधानी निर्माण गर्न सकेमा इतिहासको पुनर्जागरण भई नयाँ सुन्दर सहरको विकास हुने थियो। यसतर्फ कसैको ध्यान गएको छैन। प्रदेश ३ प्रदेशभित्र रहेका १३ जिल्लाको भौगोलिक अवस्थिति नियाल्दा सबैतिरबाट बराबरी दूरीमा पर्ने स्थान भनेको काठमाडौं उपत्यका नै हो। अनि भौगोलिक केन्द्रीयताको आधारमा राजधानी छनोट भएको मानिन्छ। केन्द्र भाग उपत्यकाको ललितपुर वा भक्तपुर (ठिमी) दुवै उपयुक्त क्षेत्र हो। यातायात सञ्जाल, भौगोलिक समदूरी, पूर्वाधार विकास पर्याप्त भवन र जमिनका आधारमा सबैभन्दा उत्तम ठाउँ ललितपुर नै हो। ललितपुर देशको दोस्रो प्रख्यात एवं मल्ल राजाहरूको प्रसिद्ध नगरी हो भने कला र सांस्कृतिक हिसाबले र उच्च अदालत रहेकाले पनि पाटनले राजधानीका रूपमा नेपालभर चिनिन पाउनु उसको अधिकार रहन्छ भने निर्णयकर्ताले उचित एवं विवेकशील निर्णय लिएको ठहरिन्छ। अहिले एमाले र माओवादीसम्मिलित वाम गठबन्धनले ६ वटै प्रदेशमा झन्डै दुईतिहाइ बहुमत पुर्याएको अवस्थामा कामचलाउ मुकाम फेरिन सक्ने सम्भावना प्रबल छ, यद्यपि वाम गठबन्धनको सरकारले त्यसो गरेमा विवादरहित भने हुँदैनन्। यद्यपि भौगोलिक केन्द्रीयता, भौतिक पूर्वाधार, सुगमता, अनुकूलता र फैलावटको सम्भाव्यता हेर्दा बनेपा (काभ्रे) पनि उत्तिकै उच्च तहमा पर्दछ। प्रदेशसभाले यसको निर्णय गरोस्। राजधानी निर्धारण गर्ने माथि उल्लिखित आधारमध्ये कुनै पनि आधारमा हेटौंडा उपयुक्त देखिन आउँदैन। धादिङको उत्तरी भाग, रसुवा, सिन्धुपाल्चोक, दोलखा र रामेछापका लागि काठमाडौं भएर हेटौंडा पुग्नुपर्छ। मकवानपुरको हेटौंडा हुँदा चितवनका लागि मात्र पायक पर्न जाने हो। यो सहर प्रदेशको मध्य भागमा नभई दक्षिणको कुनातर्फ परेको छ। त्यत्ति राम्रो बीच मा परेको होइन। प्रदेश ४ मा विवाद नभएकाले विश्लेषण गर्नुपरेन। प्रदेश ५ पहाड र तराई गरी १२ जिल्ला रहेको यस प्रदेशमा तीनवटा सहर बुटवल, कपिलबस्तु र दाङले आफ्नो प्रतिस्पर्धा पेस गरेका छन्। प्रदेशसभाले वैज्ञानिक मापदण्डका आधारमा (माथि उल्लिखित) मूल्यांकन गरी विवादरहित हुने गरी जनतामा अन्याय भएको नहुने गरी निर्णय दिनु छ। भौगोलिक केन्द्रीयतालाई हेर्दा अर्घाखाँचीको सन्धिखर्क बीचमा पर्दछ। प्रशासनिक सुगमता, यातायातको सहजताका दृष्टिले बुटवल र दाङ झन्डै हाराहारी मान्नुपर्दछ। कपिलबस्तु जिल्ला ऐतिहासिक आधारमा उच्च भए पनि भौगोलिक केन्द्रीयता, प्रशासनिक सुगमता, यातायातको सहजताबाट पछाडि पर्दछ। दाङ प्रशासनिक सुगमता, सहजता र फैलावटको सम्भाव्यताका आधारमा अग्रस्थानमा देखिन्छ। भौगोलिक केन्द्रीयताका आधारमा र पानीको उपलब्धताको सम्भावना कमै देखिन्छ। राजधानीहरूका लागि पानी अति आवश्यकीय विषय हो। भेरी नदीबाट पानीको पर्याप्तताको व्यवस्था हुन सकेमा दाङ उपत्यका उपयुक्त हुन सक्छ। बुटवल भौगोलिक संकुचनमा घेरिएको छ भने दाङ जिल्ला फैलावट हुन सक्ने क्षेत्र रहेको छ। प्रदेश ६ प्रदेशसभाको दुईतिहाइ बहुमतले सुर्खेतलाई राजधानी तोकिसकेकाले थप विश्लेषण गर्नु जरुरी देखिएन, तथापि यस प्रदेशका १० जिल्लाको मध्यभाग (भौगोलिक केन्द्रीयता) जुम्ला हो। तर यातायातको सहजता, प्रशासनिक सुगमता, भविष्यमा फैलावटको सम्भावना बोकेको जग्गाजमिन, भौतिक पूर्वाधारसमेत रहेकाले जुम्लाभन्दा उत्तम विकल्प भनेको सुर्खेत नै हो, यद्यपि कर्णाली प्रदेशको विकासको अवसर वृद्धिलाई चिन्ता लिने र ऐतिहासिक मूल्य एवं मान्यतालाई सम्मान दिने हो भने जुम्लालाई राजधानी बनाउन बेठीक हुँदैन। भेरी अञ्चलका तीन जिल्ला दैलेख, जाजरकोट र सुर्खेतबाट जुम्ला पुग्दा र अन्य जिल्लाका वासिन्दालाई जुम्ला पुग्दा हुने सहजता र असजता झन्डै बराबरीमा रहन्छ। प्रदेश ७ अखण्ड सुदूर पश्चिमका रूपमा चर्चित सानो प्रदेशका रूपमा नौ जिल्लामा समेटिएको यस प्रदेशको केन्द्र डोटी दिपायल नै हो। राजधानी बन्नुपर्छ भन्ने दौडमा रहेको डडेलधुरा यातायात मार्गबाट जोडिँदा बीचमा पर्ने देखिए पनि भूगोलका आधारमा भौगोलिक समदूरी, ऐतिहासिक सम्मान, यातायातको सहजता, प्रशासनिक सुगमता र निरन्तरताका आधारमा डोटी नै हो, यद्यपि राजधानी विस्तारको सम्भावनामा संकुचन देखिन्छ। राजधानीका लागि कैलालीको धनगढीको सबै राम्रो पक्ष हुँदाहुँदै पनि तराईको भूभाग भएकाले रणनीतिक दृष्टिले कमजोर अन्य जिल्लाबाट आवतजावत गर्न भौगोलिक समदूरी नमिल्ने पहुँचबाट टाढा रहेको देखिन्छ। राजधानीका लागि आवश्यक पर्ने पर्याप्त पानीको उपलब्धता कर्णाली नदीबाट सकिने अवस्था देखिन्छ।"
विद्युतमा अबको मार्गचित्र,"जलाशययुक्त आयोजना निर्माण प्रक्रियाको तत्काल थालनी, पूर्वपश्चिम र उत्तरदक्षिण प्रसारण लाइन, स्वदेशी ऊर्जा खपतको संयन्त्र र पद्धतिको विकास विकास र समृद्धिका जतिसुकै ठूला कुरा गरे पनि आखिर ऊर्जा (मुलुकको सन्दर्भमा जलविद्युत्) उपलब्धताबिना सामान्य जीवनसमेत सहज हुन सक्दैन। जलविद्युत् विकासमा लागिपरेको शताब्दी बितिसकेको छ। दिनप्रतिदिन भारतसित बिजुलीधरिको निर्भरता बढ्दो छ। भारतबाट बिजुली आयात गरेर लोडसेडिङ हटाउँदासमेत गर्व गर्नुपर्ने अवस्था छ। तर कालान्तरमा देशको ऊर्जाको चाबी भारतको हातमा रहिरहनु घातकसिद्ध हुन सक्छ, जुन कुरा बिनाकारण (संविधान जारी) भारतले २०७२ सालमा लगाएको पाँचमहिने नाकाबन्दीले पुष्टि गरिसकेको छ। सारा नेपालीले भारतका कारण यति धेरै दुःख खेप्नुपर्दा पनि हाम्रा नेताको चेत भने खुलेन। वर्तमान स्थिरता दिने सरकारसित अब खुल्ने अपेक्षासम्म गर्न सकिन्छ। किनभने अबको हाम्रो ऊर्जा विकासको धेरै लामो बाटा छैनन्। केवल आवश्यकता छ, स्पष्ट भिजन र दृढ (राजनीतिक) इच्छाशक्तिको। गरेरै छोड्ने अठोट भएमा राष्ट्रपति, प्रधानमन्त्री, ऊर्जामन्त्री र अन्य मन्त्री पढेलेखेको चाहिँदैन। जति पढे पनि नियत बांगो भइदियो भने त्यो प्रत्युत्पादक हुन्छ। अहिले प्रधानमन्त्री, ऊर्जामन्त्री र अर्थमन्त्रीको एउटै लाइन, सोच, विचार भइदियो भने जलविद्युत्मा छलाङ मार्न सकिने स्थिति छ। अबको ऊर्जाको बाटो भनेको मुख्यतः जलाशययुक्त आयोजना निर्माण प्रक्रियाको तत्काल थालनी, पूर्वपश्चिम र उत्तरदक्षिण प्रसारण लाइन, स्वदेशी ऊर्जा खपतको संयन्त्र र पद्धतिको विकास। जलाशययुक्त आयोजनाबिना लोडसेडिङ अन्त्य कल्पना गर्न सकिन्न। विद्युत् प्राधिकरणको सूचीमा चार हजार मेगावाटभन्दा बढी नदीप्रवाही (रन अफ रिभर) बिजुली आउनेवाला छन्। यिनले हिउँदयाममा एकतिहाइ मात्र उत्पादन गर्छन्। अर्थात् एक हजार मेगावाटको हिउँदको खपत धान्न नदी प्रवाहीका तीन हजार मेगावाट बिजुली चाहिन्छ। अर्कोतर्फ स्वदेशी वा विदेशी निजी क्षेत्रले जलाशययुक्त आयोजनामा लगानी गर्न सक्दैनन्। यो चाइनाको थ्री गर्जेजजस्ता अन्तर्राष्ट्रिय कम्पनीले समेत देखाइसकेका छन्। उनीहरूलाई जलाशययुक्त आयोजनाको दर प्रतियुनिट १२ रुपैयाँ होइन, १८ रुपैयाँ दियो भने आउलान्, जुन प्राधिकरणको मात्र होइन मुलुककै आर्थिक क्षमताले धान्न सक्दैन। यता स्वदेशका निजीलाई सय मेगावाटभन्दा माथिका नदीप्रवाही पनि मुस्किल छ। विदेशी निजी क्षेत्र डलरमा बिजुली बेच्न पाए लाइन लागेर आउँछन्। सुपर सिक्सका नाममा भित्रिएको ८२ मेगावाटको सोलु र प्रत्यक्ष वैदेशिक लगानीका नाममा छिराइएको माथिल्लो त्रिशूली १ (२१६ मेगावाट) ले देखाइसकेका छन्। मुलुकका खोल्साखाल्सीमा निजी क्षेत्रले बनाएका र बनाउने आयोजनाबाट माग सम्बोधन हुँदैन। यी यावत् कारणले अब जलाशययुक्त आयोजनाको विकल्प देखिँदैन, त्यसमा पनि राज्यकै लगानीबाट मात्रै। पहिचान भएका र केही हदसम्म अध्ययन भइटोपलेका जलाशययुक्त आयोजनाका लामा सूचीमा एकाध मात्र छन्। विस्तृत परियोजना प्रतिवेदन (डीपीआर) नै तयार भइसकेको बूढीगण्डकी (१२०० मेगावाट), पहिचान भएर अध्ययन हुन नपाएको उत्तरगंगा क्यासकेड (कुल मिलाएर १५०० मेगावाटभन्दा बढी), पहिचान भएर पनि राज्यकै निकायले लाइसेन्स नपाएको तमोर (७६२ मेगावाट), विभिन्न माफिया र एजेन्टका कमिसनतन्त्रले अघि बढ्न नसकेको नलसिंहगाड (४०० मेगावाट) प्रमुख छन्। यीमध्ये राज्यले तत्काल अघि बढाउनुपर्ने दुइटा आयोजना देखिन्छन्। पहिलो, उत्तरगंगा क्यासकेड र अर्को तमोर। झन्डै एक खर्ब रुपैयाँको पुनर्बास र मुआब्जामा खर्च गर्नुपर्ने बूढीगण्डकीको साटो त्यति पैसाले ७६२ मेगावाटको तमोर नै करिबकरिब निर्माण खर्च पुग्छ। जबकि तमोर र बूढीगण्डकीको वार्षिक ऊर्जा उत्पादन बराबर (३४०० गिगावाट आवर) छ। अति सीमित स्रोत र साधनलाई बुद्धिमत्तापूर्ण तवरले लगानी गर्ने हो भने बूढीगण्डकीमा तत्काल लगानी मूर्खता हो भने तमोरमा बुद्धिमानी। तमोरमा पुनर्बास खर्च त्यति लाग्दैन। तमोरपछिको आकर्षक र मुलुकलाई दीर्घकालसम्म अन्धकारबाट मुक्ति दिलाउने आयोजना हो उत्तरगंगा क्यासकेड। अहिलेसम्म पहिचान भएकामध्ये उत्तरगंगा क्यासकेडमा शतप्रतिशत सुक्खायामको ऊर्जा उत्पादन गर्ने एक मात्र आयोजना हो। यो क्यासकेडमा उत्तरगंगा (४१७ मेगावाट), उत्तरगंगा २ (४०४ मेगावाट), क्यासकेड १ (१२७ मेगावाट), क्यासकेड २ (१४३ मेगावाट), क्यासकेड ३ (७० मेगावाट), अर्को जलाशययुक्त (४०० मेगावाट) र कालीगण्डकी एको हिउँद उत्पादन वृद्धि आदि छन्। कुल २७ किलोमिटर सुरुङ निर्माणमा १५६१ मेगावाट बिजुली उत्पादन हुने आयोजना र साइट अन्यत्र कतै देखिएको छैन। क्यासकेड बनाउँदा विद्यमान १४४ मेगावाटको कालीगण्डकीमा पनि थप पानी प्रवाह हुनेछ, जसका कारण हाल हिउँदयाममा ४८ मेगावाट मात्र उत्पादन हुने विद्युत् गृहको क्षमता वृद्धि हुन जान्छ। ५६ मेगावाटको माथिल्लो तामाकोसीमा सबै प्रकारका सुरुङ गरी १७ किलोमिटर छ। यी आयोजना चौबीसै घन्टा चलायो भने ६५ दिनसम्म जडित क्षमतामा विद्युत् उत्पादन गर्न सकिन्छ। यस्तो विशेषता अन्य आयोजनामा भेटिँदैन। तर विडम्बना कस्तो छ भने सम्झौता भई बजेट विनियोजन भएरसमेत उत्तरगंगाको अध्ययन स्वयं प्राधिकरणले रोकेको छ। दुईदेखि अढाई वर्षसम्ममा सम्पूर्ण अध्ययन पूरा हुने यी उत्तरगंगा निर्माण गर्न अन्य भौतिक पूर्वाधारको जरुरत छैन। मध्यपहाडी राजमार्ग बनिबनाउ छ, प्रवेश मार्ग बनाउनु पर्दैन। यति धेरै बिजुली बोक्ने आयोजनाको जम्मा ८५ किलोमिटर ४०० केभीको प्रसारण लाइन (बुटबलसम्म) बनाए पुग्छ। क्यासकेड भएकाले सुरुङबाहेक थप प्रवेश मार्ग आवश्यक परेन। सरकार गम्भीर भएर साँच्चिकै लागिपर्ने हो भने समृद्धिका लागि भाषण र नारा होइन, व्यवहार नै पर्याप्त हुनेछ। विद्युतबाहेक हाम्रो तीव्र विकास र मेरुदण्ड निर्माणको अरू विकल्प गतिलो छैन। विद्युत्को सुनिश्चितता भएपछि उद्योगहरू यहीं आउँछन्। सरकारको पनि एक प्रदेशमा एक जलाशययुक्त आयोजना बनाउने घोषणा छ, नीति बनिसकेको छैन। सधैंभरि संघीय सरकारले प्रदेश सरकारलाई अनुदान दिएर विकास निर्माण सम्भव हुँदैन र साध्य पनि चल्दैन। त्यसका लागि प्रदेशहरू आपैं पनि सक्षम हुँदै जानुपर्छ। फेरि पनि सिंहदरबारको मात्र मुख ताक्ने परिपाटी कायमै रहेमा यति धेरै अनावश्यक खर्च झेलेर लादिएको संघीयताको के औचित्य ? सबै प्रदेशले आआफ्नो आयआर्जन बढाउन सके केन्द्र सरकारलाई बढी कर तिर्न सक्छन्। यसलाई कार्यान्वयन गर्न पनि उत्तरगंगा र तमोरबाट थालनी गर्नुपर्छ। यति धेरै आयोजनाका लागि लगानी कसरी जुटाउने त ? राष्ट्रिय योजना आयोगका निवर्तमान उपाध्यक्ष स्वर्णिम वाग्लेको संयोजकत्वमा गठित, जसमा अर्थसचिव, गभर्नरसमेत सहभागी थिए, ले बूढीगण्डकीमा दुई खर्ब ७० अर्ब रुपैयाँ स्वदेशी लगानी गर्न खाका तयार गरेको छ। यो खाकालाई मन्त्रिपरिषद्ले स्वीकृत गरिसकेको छ। अर्थात् २७० अर्ब रुपैयाँ राज्यले लगानी गर्ननिम्ति कटिबद्ध छ, यति पैसा सुरक्षित छ। अब बाँकी तमोर र उत्तरगंगाका लागि लगानी कसरी जुटाउने ? यो पनि गाह्रो कुरो देखिँदैन, फगत इच्छाशक्ति चाहिन्छ। स्वदेशी पैसाले नपुगे विदेशी (नेपाल सरकारको आफ्नो सर्तमा) लगानी ल्याउन सकिन्छ। यी दुवै आयोजनाका लागि लगानीकर्ता तयार छन्। त्यसमाथि राज्य ग्यारेन्टी बस्ने हो भने सिभिलबाहेक इलेक्ट्रो मेकानिकलका सम्पूर्ण उपकरण उधारोमा पाइन्छ। आयोजना निर्माण भएर आम्दानी गर्न थालेपछि किस्ताबन्दीमा तिर्दै गए पनि हुन्छ। विश्वको जलविद्युत् क्षेत्रमा यस्तो परिपाटी पनि छ। यो पनि नगर्ने हो भने यी आयोजनामा लगानी गर्न इच्छुक अन्तर्राष्ट्रिय लगानीकर्तालाई आह्वान गर्ने। आह्वान गर्दा पनि आएनन् भने राज्यले बिनासर्त द्विपक्षीय वा बहुपक्षीय ऋण लिने। उनीहरूले समेत ऋण दिएनन् भने जनताकहाँ जाने। त्यसमाथि राज्यले अलिकति सहज वातावरण बनाइदिने हो भने यी आयोजनामा जनताकै लगानी पर्याप्त हुन्छ। यी यावत विकल्प अपनाउन नसक्ने हो भने सरकारको हुती नभएको पुष्टि हुन्छ। हुती नभएको सरकारले कुर्सीमा बसिरहने अधिकार पनि राख्दैन, छोडिदिए हुन्छ। नवनियुक्त ऊर्जामन्त्री वर्षमान पुनले यति काम गर्न सके भने अमेरिकामा राष्ट्रपति हुफरका नामले चर्चित हुफर ड्यामसरह नेपालका जलाशयुक्त आयोजनामा उनको नाम चर्चित हुनेछ। एक प्रकारले ऊर्जामन्त्रीका लागि यो अवसर पनि हो। यद्यपि ऊर्जामन्त्री एकले प्रयास गरेर मात्र सम्भव छैन, यसमा सबै दलका नेता, प्रधानमन्त्री र अर्थमन्त्रीको साथ पनि अपरिहार्य छ। विगतका बेथिति र अनीतिका कारण हाम्रो ऊर्जा क्षेत्र भ्वाङ नै भ्वाङ परेको छ। उत्पादन, प्रसारण र वितरण तीनै क्षेत्र अस्तव्यस्त छ। उत्पादन भए प्रसारण लाइन छैन। माथिल्लो तामाकोसीकै बिजुली यही संरचना अभावमा खेर फाल्नुपर्ने अवस्था आइसकेको छ। काबेली कोरिडरमा निजी क्षेत्रको खेर फालेर भारतसित डलरमा आयात गर्नुपरेको छ। ४० प्रतिशत जनता स्थायी लोडसेडिङमा छन्। प्रसारण लाइन नभएकै कारण आयोजना आउन सकेन, आएका पनि खपत हुन सकेन। त्यसैले उत्पादनमा गहन ध्यान दिएर बन्दोबस्ती गरिसकेपछि अबको सरकारले उत्तरदक्षिण र पूर्वपश्चिम प्रसारण लाइन निर्माणमा विशेष ध्यान दिनु जरुरी छ। तत्कालीन जलस्रोतमन्त्री विष्णुप्रसाद पौडेलले देशभरका विभिन्न क्षमताका प्रसारण लाइनका खाका तयार गरी निर्माण गर्ने निर्णय मन्त्रिपरिषद्बाट समेत पारित गराइसकेका छन्। ०६५ सालमा भएको उक्त निर्णयअनुसार देशभर प्रसारण लाइन बनाउन ५६ अर्ब रुपैयाँ लाग्छ। तिनलाई नै फलोअप गरी कार्यान्वयनमा ल्याए समय बचत हुन्छ र धमाधम निर्माणमा जान सकिन्छ। मानौं उत्पादन पनि भयो र प्रसारण पनि बन्यो। यसपछि राज्यले आजको मूल्यमा बर्सेनि बिजुली आयातका लागि तिर्दै आएको २२ अर्ब रुपैयाँ जोगिनेछ। भारतले नाकाबन्दी लगाएको ताका भित्रिएका इन्डक्सन (विद्युतीय चुलो) ले आफ्ना करामत देखाइसकेका छन्। अर्थात् अधिकांश सहरी तथा अर्धसहरी क्षेत्रमा इन्डक्सन चुलो चलनचल्तीमा छ। यसलाई बढावा दिँदै एलपीजी (ग्याँस) विस्थापित गरी बिजुलीमा भात पकाउने परिपाटी गर्ने हो भने ग्याँस आयातमा राज्यले तिर्दै आएको वार्षिक ३० अर्ब रुपैयाँ जोगिन्छ। एवं प्रकारले डिजेल र पेट्रोल इन्धन विस्थापनका लागि विद्युतीय सवारी साधनलाई बढावा दिने हो भने खर्बौँ रुपैयाँको विदेशी मुद्रा बिदेसिनबाट रोकिन्छ। यी त केही प्रतिनिधिमूलक उदाहरण मात्र हुन्। सरकार गम्भीर भएर साँच्चिकै लागिपर्ने हो भने समृद्धिका लागि भाषण र नारा होइन, व्यवहार नै पर्याप्त हुनेछ। विद्युत्बाहेक हाम्रो तीव्र विकास र मेरुदण्ड निर्माणको अरू विकल्प त्यति गतिलो छैन। विद्युत्को सुनिश्चितता भएपछि उद्योगहरू यहीं आउँछन्, भलै कच्चापदार्थ भारत तथा तेस्रो देशबाट आयात भए पनि। किनभने हामीकहाँ उद्योगका लागि कच्चा पदार्थ छैन, अन्वेषण गर्न सकेका छैनौं। आयातीत कच्चापदार्थबाट उत्पादित सामान प्रतिस्पर्धी हुँदैन। अर्थात् सामान बिक्री हुँदैन। त्यसैले जलविद्युत् उत्पादन गरी यहीं खपत गर्ने परिपाटीका लागि आजैबाट सुरु गरौं।"
विवादै विवादमा स्थानीय सरकार,"संविधानमा व्यवस्था भएअनुसार मुलुकमा ७५३ स्थानीय सात प्रदेश र एउटा केन्द्र सरकार कार्यान्वयनमा गइसकेका छन्। सबै सरकारबाट राज्यशक्तिहरू परिचालित भए भने आमजनताले छिटो, छरितो र सुलभ तरिकाले सेवा पाउनुका साथै विकास कार्यमा पनि प्रगति हुनेछ। केन्द्र सरकारको दृष्टि नपुग्ने ठाउँमा प्रदेश सरकारको पुग्न सक्छ भने प्रदेश सरकारको दृष्टि नपुगेको ठाउँमा स्थानीय सरकारको पुग्नेछ। यसबाट विभेद एवं बेवास्ताको प्रश्न उठ्ने अवस्था रहँदैन। एकभन्दा बढी सरकार, व्यवस्थापिकाको गठनले काम पनि बढी हुन्छ। काम बढी हुनुले रोजगारका अवसर पनि बढी सिर्जना हुन्छन्। अहिले हरेक स्थानीय तहमा कर्मचारी भर्नाका लागि अवसर पाउनु संघीयताको उपलब्धि नै हो। यस मानेमा संघीय संविधान र त्यसको कार्यान्वयनबाट धेरै अवसर प्राप्त भएको भन्न सकिन्छ। तर कहीं न कहीं संघीयताप्रति केन्द्रीय अविश्वास देखा पर्न थालिसकेको छ। स्थानीय तह र प्रदेश सरकार त गठन भएका छन्, तर आर्थिक अधिकारको मामला शून्य छ। स्थानीय सरकारले खर्च गर्ने रकम प्रमुख प्रशासकीय अधिकृत र लेखापालको संयुक्त हस्ताक्षरबाट हुने कानुनी प्रावधान छ, जसबाट जनप्रतिनिधिले चाहेर पनि कर्मचारीको इच्छाबिना केही गर्न पाउँदैनन्। इन्धन लिनुपर्यो भने कर्मचारीकै भर पर्नुपर्छ भने एउटा गाडी खरिद गर्नुपर्यो भने दुईजना कर्मचारीको भर पर्नैपर्छ। सर्वोच्च निकायको रूपमा रहेको स्थानीय व्यवस्थापिकाले निर्णय गरे पनि कर्मचारीले चाहेनन् भने कार्यान्वयन हुन सक्दैन। साथै संघीयता लागू भए पनि केन्द्र सरकारले प्रदेश र स्थानीयलाई र प्रदेश सरकारले स्थानीय सरकारलाई निर्देशन दिने र उक्त निर्देशन पालन गर्नुपर्ने सरकारहरूको कर्तव्यका रूपमा परिभाषित गरिएको छ, जसले वास्तविक स्वायत्तता धेरै कम छ। राष्ट्रपति शासन लागू गरेर केन्द्रीय सरकारको मातहतमा ल्याउन सक्ने अधिकार छ, जसले संघीयताको मर्म पूरा हुँदैन। यसर्थ संघीयता आए पनि जनप्रतिनिधिभन्दा बलियो कहीं न कहीं कर्मचारी नै छन्। यसबाट दुईवटा कुरा आउन सक्छ : पहिलो केन्द्रीय सरकारबाट परिचालित हुने कर्मचारीलाई अधिकार दिएर केन्द्र सरकार अद्यापि आफ्नो पकड छोड्न चाहेको देखिन्न भने जनता प्रतिनिधिमाथि विश्वास गरेको भन्न सकिँदैन, जुन चिन्ताजनक हो। यसलाई संशोधनबाट सुधारको खाँचो छ। अहिले प्रायः गाउँपालिका तथा नगरपालिकामा विवाद छ। कतै विकासका काम एकलौटी गरेको विवाद छ त कतै कार्यालय सार्ने विवाद छ। कतै कर्मचारी भर्ना गर्ने कुराको विवाद छ। जनप्रतिनिधिमा बहुमत र अल्मतको कारणले विवाद छ। न्यायिक समितिको काम द्रूत गतिमा सञ्चालन भएको छैन। त्यहाँबाट मुद्दामामिलामा फैसला हुने कार्यले गति लियो भने झन् विवाद आउनेछ। यस्ता विवादको मुख्य कारण दुइटा छन् : एउटा स्थानीय निकायले आफ्नो सञ्चालनका लागि आवश्यक पर्ने कानुन निर्माण गर्न सकेको छैन भने निर्वाचितहरूको अनुभवको कमी छ। सरकारले संसद् कसरी चलाउने जस्तो व्यवहार गर्नुभन्दा पहिलाको गाविस अध्यक्षको भूमिकामा सीमित रहने र राख्ने मनोविज्ञान छ। लामो समयपछि चुनाव भएको छ र महँगो चुनाव जितेकाहरूको आफ्नै एउटा उत्साह छ, जुन उत्साहले हतारमा काम गरिँदैछ। कतै चुनाव हारेकाहरूले जानीजानी अवरोध गर्न विवाद झिकेका छन्। यसलाई समन्वय गर्ने अधिकार समन्वय समितिलाई भए पनि ऊ खासै सक्रिय छैन। प्रदेश सरकार आफैं भूमिकाविहीन छ। केन्द्रीय सरकारले अहिले आफ्नो हातखुट्टा मात्र सीधा गर्दैछ। चुनाव जितेहरू अधिकांश नयाँ अनुहारका छन् भने हारेका कतिपय पुरानै छन्। यो सबैको समायोजन हुन नसकेर विवाद उत्पन्न हुँदैछ, जसलाई समयमा समाधान गरिएन भने थप चुनौती बन्नेछ। संघीयता हाम्रा लागि नयाँ विषय भएकाले यस्ता चुनौती उत्पन्न हुनु अस्वाभाविक होइन। तर यस्ता चुनौतीको समाधानको बलियो एवं भरपर्दो कानुनी संयन्त्र निर्माणको खाँचो छ। स्थानीय सरकारले कुनै पनि भूमिका निर्वाह गर्दा कानुनअनुसार वा कानुन बनाएर वा कानुनविज्ञसँग सल्लाह तथा सुझाव लिएर गरियो भने धेरै हदसम्म समस्या समाधान हुन्छ। विभेद अन्त्य गर्दै समृद्धिको मार्ग खोज्नु नै संघीय सरकारको पहिलो कार्यभार हो। नेपाली जनताले संघीय गणतन्त्रात्मक संविधान पाउनु पहिलो उपलब्धि हो भने संविधानमुताबिक संघीय सरकारहरू गठन हुनु दोस्रो उपलब्धि हो। प्रदेश र स्थानीय सरकारले सफलतापूर्वक देश र जनताको समृद्धिमा सफल रहनु अर्को उपलब्धि हुनेछ, जसको प्रतीक्षा देश र जनताले गर्दैछन्। चुनावपछि उपलब्धिको चरणबिना अवरोध अगाडि बढ्नुपर्नेमा मार्गहरू तीनै तहका सरकारले खोज्नुपर्छ र दलहरूले पहिल्याउनुपर्छ। अस्थायी राजधानीको विषयमा दलहरूका बीचमा सहमति हुन नसक्नु, जताततै विवाद हुँदै जानु आन्दोलन र अनशन बढ्दै जानु आफैंमा संघीयताका चुनौती हुन्। तीनै तहका सरकारहरूको खर्च नै अत्यधिक भएकाले सबै शक्ति सहमति र सहकार्यमा नहिँडेसम्म उपलब्धि संरक्षित रहन सक्दैन। तर मुलुकमाथि अत्यधिक आर्थिक भार बढ्ने गरी निर्णय हँदैछन् भने आपसी विवाद बढी आयआर्जन ठप्प छन्। अहिले दलहरूका बीचमा दूरी बढ्नु नै संघीयताको चुनौती हो। अस्थायी राजधानीको विषयमा दलहरूका बीचमा सहमति हुन नसक्नु, जताततै विवाद हुँदै जानु आन्दोलन र अनशन बढ्दै जानु आफैंमा संघीयताका चुनौती हुन्। यसर्थ संविधानमा नरहेका कुरा संशोधनद्वारा पूरा गराउने विषयलाई पनि महत्व दिनैपर्छ। वर्तमान संविधानमा संशोधनका लागि संघीय संसद्मा पनि दुईतिहाइ बहुमत पुयाउन सक्ने दलहरूसँगको पनि सम्बन्ध सुधार हुँदै जानुपर्छ। सत्ता समीकरण गर्नुपर्ने भए पनि संशोधनको सवाललाई ओझेलमा पर्न दिनु हुन्न। वास्तवमा मधेसवादी दलहरूका लागि परीक्षाको घडी हो। केन्द्रीय तहमा पनि राम्रै हैसियत छ भने प्रदेश २ मा पनि। अहिले प्रदेश २ को आफ्नो सरकार भएर पनि विकास हुन सकेन र विभेद हट्न सकेन भने जनताले अर्को विकल्प खोज्नेछन्। जनताले मधेसवादीलाई अवसर दिएका छन्। यसर्थ सत्तामा गए पनि नेताहरूले सत्ता स्वार्थ र पार्टी फोर्ने कार्यमा लाग्नु हुन्न। विदेशीको गोटी बन्नु हुँदैन। अख्तियारले औंला ठड्याउन सक्ने काम गर्नबाट सजग रहनैपर्छ। प्रदेश २ भित्र ओझेलमा परेको हुलाकी राजमार्ग, अन्तर्राष्ट्रिय विमानस्थल निर्माण, द्रूतमार्ग, रेलवे लाइन पेट्रोलियम पाइप लाइन तथा सिँचाइ विकासमा विशेष पहल गर्नैपर्छ। संविधानको गतिशीलता संविधानको आयु बढाउने महत्वपूर्ण खम्बा हो। अपरिवर्तनीय वा संशोधनमा कठोर हुने संविधान या त निरंकुश हुन्छ या त अल्पायुमा समाप्त हुन्छ। जस्तै २०१९ र २०४७ को संविधानमा भयो। विश्वका ठूला एवं विकसित मुलुकका संविधानहरू सयकडौं वर्षसम्म टिक्नुको पछाडि एउटा मात्र कारण गतिशीलता हो। संविधान कसले कसरी बनायो त्यो महत्वपूर्ण हँदैन। संविधानले कसरी जनताको असन्तुष्टिलाई सन्तुष्टिमा परिवर्तन गर्न सक्छ, त्यो महत्वपूर्ण हो। यसर्थ भएकै संविधानबाट सहमति एवं सहकार्य गरी समृद्धिको मार्ग खोज्न आवश्यक छ।"
युरोपियन युनियनलाई लक्ष्मणरेखाको चेतावनी !,"कसैले आँट नगरुन्जेल मात्र हो, होइन भने विदेशी कूटनीतिज्ञहरू त्यति बलिया कहिल्यै हुन्नन् जति देखिन्छन्। एक वरिष्ठ कूटनीतिक अधिकारीका शब्दमा हामी डिप्लोम्याट त्यस्ता काला बादल हौं जो पानी पर्नेबित्तिकै आकाशबाट हराउँछौँ। हाम्रो फुर्ती पानी नपरुन्जेल मात्र हो काठमाडौंमा। युरोपियन युनियनको निर्वाचन पर्यवेक्षण टोलीले आफ्नो क्षेत्राधिकार नाघेर हस्तक्षेप गरेकोमा परराष्ट्र मन्त्रालयबाट विरोध वक्तव्य आएको छ। ओली सरकारका परराष्ट्रमन्त्री श्री प्रदीप ज्ञवाली बधाईका पात्र हुनुहुन्छ, यो सुरुवातका लागि। ओली सरकारको सन्देश प्रस्ट छ अवाञ्छित हस्तक्षेप चाहे दक्षिणबाट होस् या पश्चिमबाट वा अन्य कतैबाट, प्रतिवाद गरिनेछ। गणतान्त्रिक नेपालका सबैभन्दा शक्तिशाली प्रधानमन्त्रीको रूपमा भारतको राजकीय भ्रमणअगावै प्रधानमन्त्री ओलीले कैयौं कुरामा विश्व समुदायलाई स्पष्ट सन्देश दिएका छन्। यो सन्देशलाई गम्भीरतापूर्वक मनन् गरी आफ्ना सीमा बुझ्नुमा नै पश्चिमा मित्रहरूको स्वार्थलाई पनि फाइदा हुनेछ। आफ्ना केही अपूर्णताका बाबजुद, नेपालमा संविधान आएको छ। निर्वाचन भएको छ। बलियो सरकार गठन भएको छ। बलियो सरकार भनेको, संसद्मा बलियो बहुमत मात्र होइन। बलियो सरकार भनेको, बलियो सन्देश र मजबुत काम पनि हो। जनताले सरकारलाई आँटिला निर्णय गर्न सजिलो होस् भनेर धेरै मत दिएका हुन्, संसद्मा मतगणना गर्दा सजिलो हुन्छ भनेर होइन। अहिले नेपालमा विकास र समृद्धिका लागि एक प्रकारको न्यूनतम राजनीतिक स्थायित्व पैदा भएको अवस्था छ। यस्तो अवस्थामा थोरबहुत सन्तोष गर्नुको साटो, के कुनै देशीविदेशी शक्ति अहिलेको अवस्थालाई जानाजान वा अञ्जानमा मूर्खतावश फेरि गिजोल्न चाहन्छ ? यो सबालको जवाफका निम्ति परराष्ट्र मामिलाको केही आधारभूत जानकारी अनिवार्य छ। नेपालका तीन छिमेकी छन्। तेस्रो छिमेकी अमेरिका र पश्चिमा देशको लगभग संयुक्त मोर्चा हो। मोर्चा एकै भए तापनि, गहिरो गरी हेरे थाहा लाग्छ, अमेरिका र युरोपेली देशका सबै स्वार्थ नेपालमा उस्तै छैनन्। तेस्रो छिमेकीलाई आकाश जोडिएको छिमेकी भने पनि हुन्छ, हवाई छिमेकी स्काई नेबर। यो संयुक्त मोर्चाले गर्ने केही काम तत्कालै देखिन्छन्। केही लामो समयका लागि अदृश्य रहन्छन्। तर, जनस्तरबाट भन्ने हो भने अमेरिकी जनता नेपालका ठूला शुभेच्छु र सहयोगी हुन्। अमेरिका र पश्चिमा देशहरूले सरकारी स्तरमा पनि नेपालको भौतिक पूर्वाधार विकासमा उल्लेख्य योगदान गरेका छन्। तर, कुरा यतिमा सीमित छैन। अमेरिकाले आफ्नो दीर्घकालीन स्वार्थपूर्तिका लागि केही कुरा नेपालमा प्रत्यक्ष आफैं गर्छ। केही कुराका लागि चाहिँ दबाब विश्वबैंक, एसियाली विकास बैंकजस्ता बहुराष्ट्रिय संस्थामार्फत दिन्छ। सोसल इन्जिनियरिङ धन्दाका लागि चाहिँ बेलाबखतमा युरोपेली देशहरू पनि खटेका देखिन्छन्। अवस्था हेरी कहिलेकाहीँ संयुक्त राष्ट्रसंघलाई पनि प्रयोग गरिन्छ। जस्तै, विगतमा अनमिन। पश्चिमा देश कदापि चाहँदैनथे, अनमिन नेपालबाट जाओस्। भारतचीन समेतको सहमति र प्रोत्साहनमा माधव नेपालको सरकारले अनमिनलाई नेपालबाट बेलैमा बिदा गर्यो। बेलैमा फिर्ता नपठाएको भए अंग्रेजीमा अनमिन लेखिएका ठूलाठूला गाडीहरू अनन्तकाल नेपाली सडकमा खाल्डाहरू झन् चौडा पारिरहेका हुन्थे। अनमिन नेपालमा रहिरहेको भए, यहाँ शान्तिप्रक्रिया पनि त्यसरी सम्पन्न हुँदैनथ्यो, जसरी भयो। नेपालमा द्वन्द्व एवं शान्ति उद्योगको व्यापार निर्वाध चलिरहेकै हुन्थ्यो। शान्ति व्यापारका निम्ति द्वन्द्व अनिवार्य हुन्छ। शान्ति व्यापारको निरन्तरताको निम्ति द्वन्द्व जारी रहनु पनि जरुरी हुन्छ। यो कुरा अब विस्तारै जगजाहेर हुँदै छ। संसारको एक घीनलाग्दो सत्य यो पनि हो जसलाई न्युयोर्क टाइम्समा निकोलस क्रिस्टोफले आफ्ना जीवन्त शब्द दिएका छन् कसै कसैको स्वार्थका लागि शान्तिभन्दा द्वन्द्वको निरन्तरता बढी फाइदाजनक हुन्छ। उपदेशयुगको औचित्य अब अर्थहीन भइसक्यो। कसले कसलाई उपदेश दिने ? ट्रम्पले हामीलाई कि हामीले ट्रम्पलाई ? युरोपियन युनियनले हामीलाई कि हामीले युनियनलाई ? माओवादी विद्रोहीहरू शान्तिप्रक्रियामा आइसकेपछि पनि, एउटा जमातले नेपालमा त्यही खोजेको थियो। तर, तिनीहरूलाई तत्कालिक प्रधानमन्त्री माधवकुमार नेपालले रोकिदिए। नेपाल शान्ति उद्योग प्रालि (अर्थात, नेपालमा निरन्तर द्वन्द्व चाहनेहरूको धन्दा) का देशीविदेशी व्यापारीले अनेक प्रलोभन दिए। प्रधानमन्त्री नेपाल त्यसमा फसेनन्। यो कुरा रेकर्डमा बस्नुपर्छ। विदेशीसँग भविष्यमा व्यवहार गर्दा वा तिनले ल्याएका प्रोजेक्टमा सोच्दै नसोची सही गर्नुअघि, सबैले सदैव विगतको यो तथ्यको हेक्का राख्नुपर्छ। अनमिनको उपादेयता छउन्जेल, नेपालले त्यसलाई राख्यो, उपादेयता सकिएपछि बिदा गर्यो। विदेशी राष्ट्रमध्ये भारत र चीनका स्वार्थ नेपालमा सर्वाधिक छन्। छिमेकी भएपछि त्यो स्वाभाविक पनि हो। आजको भारत र चीन भनेका कुनै मामुली देश होइनन्, एक्काइसौं शताब्दीका उदीयमान महाशक्ति हुन्। नेपाल संसारको त्यस्तो रणनीतिक महत्वको देशमध्ये पर्छ, जसको सिमाना चीन र भारतसँग जोडिन्छ। विश्व राजनीतिको हिसाबबाट भन्ने हो भने अमेरिकाचीन र भारतबीचको त्रिकोणात्मक सम्बन्धको स्थितिले आउँदो विश्वमा धेरैथोक निर्धारण गर्नेछ। भारत र चीनबीच सम्बन्ध थप सौहार्द भए, नेपाली राजनीतिक स्थायित्वका निम्ति धेरै सजिलो हुनेछ। नेपालको विकास र समृद्धि आकांक्षाले साँच्चिकै आकार लिनेछ। छिटो विकास गर्न नेपाललाई जुन गतिमा जे चाहिन्छ, त्यो दिने हैसियतमा आज ओरालो लागेको पश्चिमा अर्थव्यवस्थाको न औकात छ, न इच्छाशक्ति। दोहोर्याइरहनु पर्छ र ? वैश्य युग हो यो। बजार र व्यापार सिंहासनमा बस्छन्। विश्व रंगमञ्चमा चीन र भारतको बढ्दो दबदबा उनीहरूको वैश्य शक्तिको परिणाम हो। त्यसैले त आज काठमाडौंस्थित धेरै पश्चिमा दूतावास र दातृ निकायलाई यो कुराको सुईंकोसमेत छैन, उसका संवेदनशील सूचना चुहाउनेहरू उसकै अग्ला पर्खालभित्रै पनि हुन सक्छन्। हातमा क्रयशक्ति भएपछि, लोभी सहरमा बिकाउ मान्छे खोज्न गैरपश्चिमा देशले पनि धेरै दुःख कहाँ गर्नुपर्छ र ! भारत र चीनमाथि नजर राख्न र परेको बखत ती देशमा अस्थिरता निर्यात गर्न नेपालभन्दा सजिलो र सस्तो ठाउँ संसारमा सायद अर्को छैन। त्यसका लागि नेपालभित्र कुनै न कुनै मुद्दा उठाएर यसलाई थिलथिलो बनाइराख्न जरुरी छ। मलाई लाग्छ, बेला भयो अब नेपाल सरकारले स्पष्ट र ठूलो आवाजमा सम्बन्धित मित्रराष्ट्रलाई सन्देश दिनुपर्छ सोसेल इन्जिनियरिङका लागि नाफारहित धन्धामा लगानी (?) गर्ने कामको उपादेयता हिजोका दिनमा थियो होला, अब छैन। थियो कुनै युग जब नेपालमा चेतना विकासको प्रबल दरकार थियो। अब नेपालमा यथेष्ट चेतना र उत्तेजना विकास भइसक्यो। त्यसैले विकासका ठोस भौतिक पूर्वाधार निर्माणबाहेकको सहयोग हामीलाई चाहिन्न। उपदेशको भारी त झनै चाहिन्न। यसै पनि उपदेशयुगको औचित्य अब अर्थहीन भइसक्यो। कसले कसलाई उपदेश दिने ? ट्रम्पले हामीलाई कि हामीले ट्रम्पलाई ? युरोपियन युनियनले हामीलाई कि हामीले युनियनलाई ? युरोपियन युनियनले सरकारलाई आफ्नो वक्तव्यबारे छलछल गर्न सकिन्छ भनेको छ। सरकारले जवाफ फर्काउनुपर्छ यो विषयमा छलफलको कुनै आवश्यकता छैन। नेपालमा नयाँ सरकार आएको छ। खेलका पुराना र मक्किएका नियमको मर्मत जरुरी छ। पूर्वप्रधानमन्त्री तथा प्रखर चिन्तक बाबुराम भट्टराईले मलाई शुक्रबार बिहान भनेका शब्दबाट बिट मार्न चाहन्छु, पश्चिमा देशमा आर्थिक र भौतिक विकासको एक न्यूनतम चरण पार गरिसकेपछि मात्र परम्परागत लोकतन्त्र, मानवअधिकार, समानता र जोडिएका अन्य मुद्दाहरू स्थापित भएका हुन्। औद्योगिक क्रान्तिको एक चरण पूरा भइसकेपछि मात्र कैयौं मान्यता पश्चिमा समाजमा बनेका हुन्। नेपालमा त्यो अवस्था होइन अहिले। अध्ययन नै नगरी, बुझ्दै नबुझी प्रतिवेदन जारी नगरौं। गुँड र गोबर नचिन्नेले थुतुनो नचलाएकै बेश। नेपाल सरकारले भौतिक विकासको पूर्वाधार क्षेत्रबाहेक पाँचतारे उपदेशमूलक र अनुत्पादक क्षेत्रमा सहयोग लिन बन्द गरोस्। यसका लागि सरकारले विदेशी सहायता नलिने क्षेत्रहरू घोषणा गरेर विदेशी सहायता क्षेत्रसम्बन्धी नयाँ कानुन बनोस्। डा बाबुराम भट्टराईसँग यो विषयमा चाहिँ म पनि सहमति प्रकट गर्न चाहन्छु। (पुनश्चः काठमाडौंस्थित विदेशी दूतावास वा दातृ निकायका सूचना कर्मचारीमध्ये केहीले नेपाली पढ्न वा अनुवाद गर्न जान्दैनन्। यो आलेखको भाषा र प्रवाहलाई अनुवाद गर्ने क्षमता नभए, अपूर्ण अनुवाद गरेर हाकिमको टेबुलमा पुर्याउने कष्ट नगर्नुहोला।)"
आत्मनिर्भर र निर्यातमुखी कृषि,"कृषिमा व्यवसायीकरण आजको आवश्यकता हो। हाम्रोजस्तो कृषिका लागि अनुकूल माटो, वातावरण र हावापानी भएको ठाउँमा पनि कृषि विकासका नयाँ रणनीति र कार्ययोजना बनाउन सकिएन। व्यावसायिक कृषि कार्यक्रम बनाएर उत्पादन बढाउन सकिएन। देशलाई कृषिउपजमा आत्मनिर्भर मात्र गराउन पनि सकिएन भने कसरी कृषिउपज निर्यात गरेर देश विकास गर्न सकिएला ? हाम्रो देशमा कृषि उत्पादनबाहेक सहज निर्यातयोग्य वस्तु अरू के हुन सक्ला ? त्यसैले तत्काल कृषि पेसालाई व्यवसायीकरण गरी रोजगार सिर्जना र उत्पादकत्व वृद्धिसँगै निर्यातयोग्य उत्पादन बनाउनु जरुरी छ। जसले रोजगार सिर्जना गर्छ, उत्पादन वृद्धि गर्छ, दक्ष जनशक्ति पलायन हुनबाट रोक्छ, समृद्धितर्फ देश प्रवेश गराउँछ, ऊ नै राष्ट्रवादी हो। साँच्चिकै देश समुन्नत बनाउने सरकारको मनसाय छ भने कृषिमा उत्पादकत्व वृद्धि गर्नुपर्छ, उत्पादकत्व वृद्धि गर्न कृषिमैत्री नीति कार्यक्रम हुनैपर्छ। कृषि विकासमा हाल रहेका प्रधानमन्त्री कृषि आधुनिकीकरण जोनवाला कार्यक्रम र एडिएस का कर्यक्रमले मात्र पुग्दैन। त्यसमा कृषिउपज वृद्धि गर्ने भनिएको छ, तर किसान प्रोत्साहनका कुनै विषयवस्तु समावेश गरिएको छैन, अब कृषि कर्म गर भनेर मात्र हुन्न। त्यसले जीवन निर्वाह मात्र गरेर पनि हुन्न, व्यवसाय र व्यावसायिकतासँगै देशको खाद्यान्न, दूध, तरकारी, माछा र मासुको अभावलाई समेत सम्बोधन गर्न सक्ने हुनुपर्छ। आज पनि अर्बौंको खाद्यान्न, दूध, तरकारी, माछा मासुलगायतका कृषि र पशुपक्षीजन्य उत्पादन छिमेकी मित्रराष्ट्र तथा विदेशबाट आयात भइरहँदा नेपाली कृषक भने दिनदिनै कृषि पेसाबाटै पलायन भइरहेका छन्। रासायनिक मलका कारण जमिनको उत्पादन शक्ति ह्रास हुँदै गएको छ। कृषि तथा पशुजन्य उत्पादन घट्दै गइरहेको छ। परम्परागत निर्वाहमुखी कृषिभन्दा आधुनिक र व्यावसायिक कृषिलाई राज्यले प्रोत्साहित गर्नुपर्छ। प्रांगारिक मलको सुव्यवस्था गरी कृषि उत्पादनलाई रासायनिक मल र विषादीरहित गराउँदै कृषि पशुपक्षी उत्पादनमा आधुनिकीकरण र अर्गानिकीकरण गराउन जरुरी छ। जापानजस्तो ठूलो देशको जम्मा तीन प्रतिशत जनसंख्याले मात्र कृषि पशुपालनमा देशलाई आत्मनिर्भर गराएको छ भने अमेरिकामा जम्मा आठ प्रतिशतले मात्र कृषि कर्म गरेर देशलाई कृषि उत्पादनमा आत्मनिर्भर गराएका छन्। त्यस्तै चीनका १० प्रतिशत जनताले मात्र कृषि गरेर देश आत्मनिर्भर बनेको छ। आज हाम्रो देशमा न कृषि उत्पादनले बजार पाएको छ न कृषिउपजका उपभोक्ताले अनुकूल बजार पाएका छन्। कृषि विकासका लागि राज्यले कृषिउपजको उचित संकलन, प्रशोधन, भण्डारण, बिक्रीवितरण गर्ने व्यवस्था अझै मिलाउन सकेको छैन, जुन जरुरी देखिन्छ। हाल नेपालमा भइरहेको दूध, तरकारी, माछा, मासुलगायत कृषि उत्पादनको बजारीकरणमा पनि बिचौलियाले मनग्गे कमाउने, उत्पादकले आफ्नो लगानी उठाउन नसक्ने र उपभोक्ताले चर्को मूल्य तिर्नुपर्ने अवस्था छ। कृषि पशुपालनलाई यातायातका साथ जलजंगल, जडिबुटी, पर्यावरण र पर्यटनसँग जोडेर आर्थिक उपार्जनमुखी आकर्षक र आम्दानीमूलक व्यवसायको रूपमा विकास गर्नुपर्छ। योजना बनाउँदा पनि कृषिसँग अन्तर्निहित र सम्बन्धित निकायको प्याकेज कार्यक्रम बनाएर कार्यान्वयनमा लैजानुपर्छ। त्यसो नगरेसम्म नेपालबाट कृषिउपजको आपूर्ति सहज हुने छैन। कृषि उत्पादनले देश आत्मनिर्भर हुने छैन। हाम्रो देशबाट निर्यातको सहज सम्भावना भएको एक मात्र कृषि वस्तु उत्पादनको पनि निर्यात सम्भावना कमजोर हुनेछ। एक गाउँ एक सामूहिक कृषिफर्म सञ्चालन गरेर राज्यले कृषि उत्पादन प्रशोधन र वितरणको व्यवस्था मिलाउन सके मात्र देश कृषिमा आत्मनिर्भर हुन्छ। कृषिसँग सम्बन्धित व्यावसायिक शिक्षा, कृषि प्रविधि अध्ययनको व्यवस्था, व्यवसायी कृषि नीति र निर्णय गर्नु आवश्यक छ। कृषिमा पर्यटनमुखी होमस्टे र फर्मस्टेलगायतका व्यवसायको एकापसमा समन्वय गरी विकास र विस्तारको निर्णयसँगै कृषकको वर्गीकरण गरी परिचयपत्र वितरण गर्नुपर्छ। वर्गीकरणअनुसारको सुविधा तथा प्रोत्साहन र पुरस्कारको व्यवस्था गर्नुपर्छ। कृषकलाई व्यवसाय वर्गीकरणअनुसारको तलबभत्ता तथा अनुदानको व्यवस्था गर्नुपर्छ। अन्य उद्योगधन्दाभन्दा बढी प्राकृतिक र मौसमी जोखिम हुने भएकाले बिमा तथा सहज क्षतिपूर्तिको व्यवस्था हुनुपर्छ। बीउविजन तथा जमिनको उत्पादन क्षमता ह्रास भई शून्य उत्पादनसमेत हुने सम्भावना भएकाले राज्यले जिम्मेवारी लिनुपर्छ। लक्ष्यअनुसार उत्पादन नभए पनि राज्यको सम्बन्धित निकायमार्फत समयमै उचित क्षतिपूर्तिको व्यवस्था गरिनुपर्छ। जग्गाको सरकारीकरण गरी चक्लाबन्दी, माटो जाँच र उचित उत्पादन सुझाव तथा सहज व्यवसाय सञ्चालन व्यवस्थाका साथै कृषकलाई इच्छाअनुसारको खेतीका लागि जग्गा, मल, बीउको व्यवस्था हुनुपर्छ। घर, सडक पुल आदिमा जस्तै कृषिमा पनि प्राविधिक प्रस्ताव मल, बीउ, क्षेत्रफल, सिँचाइ, लगानी, मेहनत, उत्पादन र उत्पादकत्वसहितको इस्टिमेटको व्यवस्था हुनुपर्छ। युवा कृषकको इच्छाशक्ति, नागरिकता तथा योग्यताको प्रमाणपत्रमध्ये नै बैंक धितोको व्यवस्था हुनुपर्छ। मल, बीउ र सूचनाका लागि व्यावसायिक व्यक्ति छनोट गरी कृषक तालिम र मुलुक तथा मुलुकबाहिर कृषिफर्म स्थलगत भ्रमणको व्यवस्था गर्नुपर्छ। केन्द्रमा एक व्यावसायिक कृषि युनिटको व्यवस्था हुनुपर्छ। अर्गानिक उत्पादन र उत्पादित वस्तुको बजार व्यवस्था, कृषि शिक्षा तथा कृषि दिवस किसान मेला तथा सम्मेलनको व्यवस्था अनि कृषि विज्ञान पाठशालाको स्थापना गर्नुपर्छ। कृषि सूचना महाविद्यालयको स्थापना गर्नुपर्छ। पशु मलमूत्रको सही र पूर्ण सदुपयोग गरी स्थानीय स्तरमा नाइट्रोजनयुक्त प्रांगारिक मल उत्पादन बिक्रीवितरणको सुव्यवस्था हुनुपर्छ। स्थानीय आवश्यकता यथाशक्य स्थानीय रूपमा पूरा गर्न सकिने गरी नीति बनाउनुपर्छ। एक गाउँ एक सामूहिक कृषिफर्म सञ्चालन गरेर राज्यले कृषि उत्पादन प्रशोधन र वितरणको व्यवस्था मिलाउन सके मात्र देश कृषिमा आत्मनिर्भर हुन्छ र कृषि उत्पादन निर्यातमुखी हुन सक्छ।"
एन्फा निर्वाचन स्थगित,काठमाडौं : अखिल नेपाल फुटबल संघ (एन्फा) को चैत १४ गते हुने भनिएको निर्वाचन स्थगित भएको छ । एन्फाले आइतबार प्रेस विज्ञप्ति जारी गर्दै तत्कालका लागि निर्वाचन स्थगित भएको जनाएको छ ।बिहीबार ललितपुर उच्च अदालतले निर्वाचन तत्कालका लागि रोक्न दिएको आदेशको सम्मान गर्दै अर्को सूचना नभएसम्मका लागि निर्वाचन स्थगित गरेको एन्फाले उल्लेख गरेको छ । जिल्ला निर्वाचन र प्रतिनिधिका विषयमा भक्तपुर र मकवानपुर जिल्ला फुटबल संघले दायर गरेको रिटमा चैत १४ लाई तय भएको एन्फाको निर्वाचन तत्काल रोक्न उच्च अदालतका न्यायाधीश राजकुमार वनको एकल इजलासले आदेश दिएको थियो । भक्तपुर र मकवानपुरले आफूहरूलाई निर्वाचनमा सहभागी गराइनुपर्ने माग गर्दै रिट दायर गरेका थिए । एन्फाले गतिरोध अन्त्यका लागि विश्व फुटबल महासंघ (फिफा) र एसियाली फुटबल महासंघ (एएफसी) को निगरानी र सहयोग तथा अदालतको समेत सम्मान हुनेगरी निर्वाचन गर्ने पनि जनाएको छ । अदालतले निर्वाचन गर्न रोकेपछि फिफाले शुक्रबार मात्र तोकिएको समयमा निर्वाचन नगरे एन्फालाई गाह्रो हुने बेहोराको पत्र पठाएको थियो । एन्फाको पछिल्लो अवस्थाबारे बुझ्नका लागि एएफसीका प्रतिनिधि पनि सोमबार नेपाल आउने बताइएको छ । निर्वाचन गराउन आउन लागेको प्रतिनिधिले नेपाली फुटबलको पछिल्लो अवस्थाबारे बुझेर फर्कने एन्फाका प्रवक्ता सञ्जीव मि श्रले बताए ।
धनगढी प्रिमियर लिगमा गोल्डेन बुट पुरस्कार,"काठमाडौं : चैत १७ गतेदेखि धनगढीमा सुरु हुने दोस्रो धनगढी प्रिमियर लिग (डीपीएल) क्रिकेटको मोस्ट भ्यालुएवल प्लेयर ले गोल्डेन बुट (सुनको जुत्ता) पुरस्कार पाउने भएको छ । डीपीएलको मोस्ट भेलुएबल खेलाडीलाई किरण सुज म्यानुफ्याक्चर्सको मुख्य उत्पादन गोल्ड स्टार जुत्ताले गोल्डन बुट प्रदान गर्ने भएको हो । चाँदीमाथि सुनको लेपन लगाइएको गोल्डेन बुट उत्कृष्ट प्रदर्शन गर्ने खेलाडीलाई प्रदान गरिने आयोजकले जनाएको छ । म्यान अफ दी सिरिजका लागि भने छुट्टै पुरस्कारको व्यवस्था गरिएको छ । डीपीएलका लागि गोल्ड स्टार जुत्ताले प्रतियोगितामा सहप्रायोजनसमेत गरेको छ । प्रायोजनसम्बन्धी सम्झौतापत्रमा आइतबार किरण सुज म्यानुफ्याक्चर्सकी निर्देशक विदुषी राणा र डीपीएलका सञ्चालक सुवास शाहीले हस्ताक्षर गरे । सम्झौताअनुसार गोल्ड स्टारले डीपीएलका लागि १६ लाख रुपैयाँ सहयोग गर्नेछ । जसमा नौ लाख नगद र सात लाख रुपैयाँबराबरको जिन्सी हुने जानकारी निर्देशक विदुषीले दिइन् । लोकप्रिय खेल क्रिकेटमा सहयोग गर्न पाउनु कम्पनीका लागि खुसीको कुरा हो, विदुषीले भनिन् । वैशाख १ गतेसम्म सञ्चालन हुने डीपीएलमा विभिन्न ६ सहरका फ्रेन्जाइज टोलीले प्रतिस्पर्धा गर्नेछन् । उद्घाटन खेलमा टिम चौराह धनगढी र काठमाडौं गोल्डन्सबीच प्रतिस्पर्धा हुनेछ । लिगको विजेता टोलीले २५ लाख र उपविजेताले १० लाख रुपैयाँ पुरस्कार पाउनेछन् । प्रत्येक खेलको म्यान अफ दी म्याचले पनि १० हजार रुपैयाँ पुरस्कार पाउनेछ । म्यान अफ दी सिरिजलाई मोटरसाइकल पुरस्कार प्रदान गरिनेछ ।"
