शीर्षक,विवरण
पर्यटकीय गन्तव्य बाली द्वीप र नेपालको नियति,"दक्षिणपूर्वी एसियाको एक प्रभावी राष्ट्र हो इन्डोनेसिया । नेपालको इन्डोनेसियासँग २५ डिसेम्बर १९६० मा राजदूतस्तरमा दौत्य सम्बन्ध रहन गयो । नेपाल र इन्डोनेसियाबीचको सम्बन्ध दक्षिणदक्षिण सहयोगको भावनाबाट प्रेरित भएको र तेस्रोविश्वप्रति दुवैको मिल्दोजुल्दो धारणा रहेको देख्न सकिन्छ । पञ्चशीलको जग इन्डोनेसियाबाटअफ्रोएसियाली राष्ट्रहरूको सन् १९५५ को वाङडुङसम्मेलनले विश्व रंगमञ्चमा इन्डोनेसियाको परिचयलाई उचाइमा पुर्यायो, जसमा चीन, भारत र घानाका प्रधानमन्त्री क्रमशः चाउ एन लाई, जवाहरलाल नेहरू र क्वामे न्क्रुमा तथा इन्डोनेसिया र इजिप्टका राष्ट्रपति क्रमशः सुकार्नो र गमाल अब्देल नासेर आदि शीर्षस्थ नेता सहभागी थिए । 'वाङडुङभिजन' नामक यो भेलाले पञ्चशीललाई आधार मान्दै तेस्रोविश्वको अवधारणा संस्थागत रूपमा शुभारम्भ गरेको थियो । यसैको परिणतिस्वरूप तेस्रोविश्वका राष्ट्रहरूलाई नजिक ल्याउन र असंलग्न आन्दोलनलाई सशक्त बनाउन सन् १९६१ मा बेलग्रेडबाट सुरु भएको असंलग्न राष्ट्रहरूको शिखर सम्मेलन सन् २०१५ मा क्याराकससम्म आइपुग्दा १७ वटा समिट सम्पन्न हुन पुगे । इन्डोनेसिया असंलग्न आन्दोलनको अवधारणा उद्भव भूमि मात्र नभएर पछिल्ला कालखण्डमा यहाँका जाकर्ता, वाङडुङ तथा बाली नगर आदिमा हुने सभासम्मेलन एवं विविध महत्वका विषयप्रसंगले यी स्थलहरूको गरिमामय स्थान रहन गयो । विगत कालखण्डमा धर्मसंस्कृतिको प्रभाव र नेपाली कलाकार गुणधर्म प्राचीनकालमै इन्डोनेसिया हिन्दुधर्मसंस्कृति प्रभावी भइसकेको ठम्याइ छ । बालीस्थित उलुवातु मन्दिरलाई प्राचीन हिन्दु संरचनाको उच्चतम नमुनाको रूपमा लिन सकिन्छ । उता, दोस्रोतेस्रो शताब्दीतिर नै बौद्धधर्मको प्रवेश भइसकेको र आठौंनवौं शताब्दीतिर आइपुग्दा भने बौद्धकलासंस्कृतिले पनि इन्डोनेसियाली समाज प्रभावित नै हुन पुग्यो । एकआपसको वैमनस्यता र राजनीतिक संक्रमणकालको अन्त्य गर्न सकियो भने नेपाल संसारभरकै पर्यटकको गन्तव्य बन्न सक्छ । यसको उदाहरणमा त्यसबेलाकै मानिएको विश्वकै बौद्धसम्पदामा सूचीकृत बोरोबुदुर महाचैत्य र विहारको प्रख्यातिलाई लिनु सान्दर्भिक ठहर्छ । भनिन्छ यसको संरचनाको लागि कालिगडीको रूपमा नेपाली वास्तुकलाविद् पाटननिवासी गुणधर्म नेतृत्वको कालाकार टोली इन्डोनेसिया पुगेको थियो । यता, तेह्रौं शताब्दीमा आइपुग्दा इस्लाम धर्मसंस्कृतिले पनि यहाँको समाजमा प्रभाव बढाउँदै गयो । पछि इन्डोनेसिया इस्लामिक राष्ट्रकै रूपमा उभिन पुगे पनि यसले आजसम्म नै धार्मिकसहिष्णुताको नीति अवलम्बन गरिरहेकै देखिन्छ । धेरैले प्राचीनतम देव सहर भन्न रुचाउने बाली नगरमा यत्रतत्र प्रतिष्ठान गरिएका हिन्दुकलावास्तुकला सम्पदाहरूको प्रत्यक्ष अनुभूतले उपर्युक्त अभिव्यक्तिलाई बल पुग्छ । हिन्दुकलासंस्कृतिको संग्रहालय र विश्वको पर्यटकीय गन्तव्य बाली आजको विश्वको एक जल्दोबल्दो आकर्षकस्थल अर्थात् पर्यटकीय हबको रूपमा बालीको गरिमा प्रचारित भइरहेको छ । गएको फागुनमा पंक्तिकारसहितको टोली बाली द्वीपमा पुगेको बेला हामीले प्रत्यक्ष आँखाभित्र कैद गरिएका विषय परिवेशलाई नै लेखमार्फत टिपोट प्रस्तुत गरिएको हो । आज इन्डोनेसियाली नगरको अग्रसूचीमा समाहित बाली द्वीप नियालेर हेर्दा एकातिर हिन्दुकलासम्पदाको अथाह भण्डारले लचक्कै लच्किएको अभास दिइरहेको देखिन्छ भने अर्कोतिर सामुद्रिक किनार र यहाँका विस्फोट होला जस्तो देखिने लावायुक्त पर्वत शृंखला तथा जंगलसँगसँगै रहेका रिसोर्टहरूले पर्यटनउद्योगलाई फस्टाउन बल पुर्याइरहेको प्रत्यक्ष अनुभूत हुन्छ । बाली नगर परिक्रमा गर्दा लाग्छ, हिन्दुधर्मकलासंस्कृतिको यो एक मौलिक संग्रहालय नै हो । धार्मिकसांस्कृतिक परम्परामा निरन्तरता, विभिन्न माध्यमबाट जलक्रीडा, साहसिक पर्यटन, मुँगाको प्रचुरता, योगाध्यानसाधना आदिले दक्षिणपूर्वी एसियाली राष्ट्रका नगरहरूको सूचीमा बाली द्वीपको स्थान अग्रणी रहेको महसुस हुन्छ । आज पनि बालीमा रामायण नाटक मञ्चन हुनुले उपर्युक्त प्रस्तुतिलाई पुष्टि गर्दछ । यहाँका कतिपय परम्परा एवं परिवेशलाई रामायणलगायत पौराणिक विषयवस्तुसँग सामीप्यता देखाइएको पाइन्छ । हिन्दु प्रतिमामन्दिरनेपाली परिप्रेक्ष्यमा केही समानता, केही भिन्नताबालीमा प्रतिष्ठा गरिएका देवप्रतिमाहरूमा अन्य देशको भन्दा खासै भिन्नता देखिँदैन । स्वदेशी कलाकारले कतिपय प्रतिमामा आफ्नै देशका नागरिकको अनुहारको झलक दिनु स्वाभाविक नै मानिन्छ । कतिपय मन्दिरमा मुख्य देवप्रतिमा प्रतिष्ठा गरिएको गर्भगृहको ढोका खुला रहेको, कुनै मन्दिरका सिँढीमा दायाँबायाँ आधा दर्जनभन्दा बढी पनि हनुमान वा सिंहजस्ता पशुका मूर्ति राखिएका र कुनै प्रतिमाको घाँटीको खण्ड कपडाले ढाकिएको देख्न सकिन्छ । बालीका मन्दिर संरचनामा मिहिनरूपमा कारिगरी झल्किन्छ भने कतिपय मन्दिरको छानामा स्थानीय झिगटी (? ) को प्रयोग छ । यता कतिपय मन्दिरमा घन्ट, ध्वजापताका, गजुर, छत्र आदिलाई भने देख्न सकिन्न । कुनै मन्दिरमा गर्भगृह खण्ड खुला देखिन्छ भने कुनैमा माथिल्लो तलाको भाग खुला रहेको पाइन्छ । यद्यपि मन्दिरका छाना भने कुनैमा झन्डै एक दर्जनसम्म नै रहेको देखिन्छ । देवतालाई चढाउने पूजा सामग्रीमा चुरोटसमेतदेवीदेवताको मन्दिरप्रतिमाको नजिक वा तोकिएको ठाउँमा तथा घरको प्रवेश द्वारमा पूजा भइरहेको देख्न सकिन्छ । पूजा सामग्रीमा प्रायः एक खिल्ली चुरोट पनि चढाएको भेटिन्छ । भनिन्छ मान्छेले लिने गरेको चुरोट देवतालाई पनि चढाइ खुसी बनाउनैपर्छ । प्रायः केराको पातमा चढाइने अन्य पूजा सामग्रीमा धूप, रंगीचंगी पूल, चक्लेट, अक्षता, तेल, बिस्कुट, भात, तरकारी र दूवोजस्तो देखिने पाण्डानआरुम आदि देखिन्छ । देवस्थलमा पैसा चढाएको देखिँदैन । अन्त्यमा विगतका अनेक कालखण्डका विविधकार्यले विश्वमानचित्रमा इन्डोनेसियाको नाम उच्च नै रहेको छ । इन्डोनेसियाको दक्षिणपूर्वी भेकमा रहेको प्राचीन कलासम्पदाको धरोहर एवं परम्परागत विरासतमा अटल तथा वैभवताको शृंगारमा निरन्तरता राखिरहन सफल र सामुद्रिक किनारजलक्रीडालगायतको घर नै हो बाली द्वीप । विश्वका थोरै पर्यटकीय गन्तव्यका शीर्षस्थ सूचीमा समाहित बालीले आज प्रतिवर्ष हजारौंहजार मानवसमुदायको मन तानिरहेको छ, मोहनी गाँसिरहेको छ । नेपाल पर्यटकीय गन्तव्यको अथाह सम्भावना भएको मुलुक हो । बौद्धधर्मका प्रवर्तक भगवान् गौतम बुद्धको देश मात्र नभई संसारका उच्च हिमशृंखला भएको मुलुक नेपाल आज किन पछि परेको छ । इन्डोनेसियाको कमाइको आधारभन्दा धेरै प्राकृतिक मनोरम स्थल र मठमन्दिर नेपालमा छन् । सामुद्रिक किनारबाहेक के कुराको अभाव छ नेपालमा र ? प्राचीन कलासम्पदाको धरोहर नै हो काठमाडौं । तर किन संसारका पर्यटक तान्न सकिएको छैन ? एकआपसको वैमनस्यता र राजनीतिक संक्रमणकालको अन्त्य गर्न सकियो भने नेपाल संसारभरकै पर्यटकको गन्तव्य बन्न सक्छ । युगौंयुगदेखि मिलेर बसेको समाज भाँड्ने प्रवृत्तिले केही समय जरा गाडे पनि अब हामी त्यसबाट मुक्त भएर राष्ट्रको समृद्धिमा एक हुने कि ? के सधैं संसारसामु शिर झुकाएर बसिरहने कि संसारकै नमुना बन्न प्रयत्न गर्ने ?"
प्रहरीमा आमूल परिवर्तन,"उही स्वरूप र संरचनामा रहेको नेपाल प्रहरीलाई नयाँ ढंगले दिशा र गति दिने वाचासहित ऊर्जावान् गृहमन्त्रीले गृहमन्त्रालयको जिम्मेवारी सम्हालेसँगै प्रहरी संगठनको सांगठनिकीकरण र शुद्धीकरणको मुद्दामा फेरि बहस हुन थालिएको देखिन्छ । उज्यालो नेपालको कथापटकथाको भूमिकामा सफल राजनीतिक नेतृत्व प्रदान गरेकै कारण उनको गृहमन्त्रलायको आगमन पनि आशा, अपेक्षा र कूतुहलपूर्वक हेरिएको छ । जे भन्ने त्यही मात्र गर्ने, छिटो र कठोर निर्णय लिनसमेत पछि नपर्ने, कसैको दबाबमा काम नगर्ने फौजी स्वभावका वर्तमान गृहमन्त्रीले गृहमन्त्रालयको जिम्मेवारी सम्हालेसँगै व्यावसायिक प्रहरी अधिकृतको पंक्ति निकै हौसिएको देखिन्छ। सुरक्षा व्यवस्थालाई आन्तरिक रूपमै बलियो बनाउन आवश्यक पर्ने सुरक्षा प्रणालीको विकासमा भन्दा प्रहरी सेवाको फैलावट र दंगदंगीलाई दुरुपयोग गरी अस्वाभाविक शक्ति आर्जन गर्ने दुराशययुक्त भावनाबाट प्रेरित विगतको गृह प्रशासनले नेपाल प्रहरीको सांगठनिक सशक्तीकरणको लागि न राजनीतिक नेतृत्व नै दिए न त राजनीतिक संरक्षण । तत्कालीन गृहमन्त्री केपी ओलीले श्रेणीविहीन अर्थात् पियनसरहको तहमा रहेका नेपाल प्रहरीका प्रहरी जवानलाई राजपत्रांकित चौथो श्रेणीसरह हुने गरी नियमावली संशोधान गराई सिंगो प्रहरी जवानको मनोबल बढाउने काम गराएको उदाहरणबाहेक मैले तीसबर्से सेवाअवधिमा देखेका कुनै पनि गृहमन्त्रीले प्रहरी कर्मचारीको मनोबल बढ्ने गरी कुनै पनि नीतिगत निर्णय गरेको अर्को उदाहरण नै देखेन । प्रहरीको हित र संरक्षणभन्दा अपराधीको हित र संरक्षणमा आफ्नो हित जोडिएकालाई नै गृहमन्त्रालयको जिम्मेवारी दिने नीति अवलम्बन गरिएकै कारण प्रहरी संगठनमा व्यवसायीकरणको मुद्दालाई प्राथमिकतापूर्वक स्थापित नै गरिएन, बरु कमजोर प्रहरी नेतृत्वमार्फत आर्थिक लाभ लिन उदत्त रहेका कारण विगतका प्रहरी नेतृत्व भ्रष्टाचारको मुद्दामा जेल पर्न थालेका छन् भने दीपक थाङ्देन जस्ता इमानदारका पर्यायी प्रहरी अधिकृतसमेतले प्रक्रियागत संलग्नताका कारण निर्दोष सजाय भोगिरहेका छन् । चित्तको वृत्तको साँघुरो घेराभित्र आमूल परिवर्तन र समृद्धिको विशाल फाँट अटाउन सक्दैन । हाम्रो प्रवृत्तिमा देखिएका विकृतियुक्त प्रवृत्ति नै हाम्रो मौलिक संस्कृति बनिरहने हो भने परिवर्तनका उपायको प्रयोग गर्नु नै निरर्थक छ । परिवर्तन, परिमार्जनको लागि नौलो संस्कार र प्रवृत्तिको विकास हुन आवश्यक छ । विषय अहिले पनि उही छ अर्थात् प्रहरी सेवामा आमूल परिवर्तनको तर सन्दर्भ र सान्दर्भिकता बदलिएका छन् । परिवर्तनका नियम र सिद्धान्तलाई राजनीतिक नेतृत्वको संरक्षणमा कुशलतापूर्वक लागू गर्ने हो भने प्रहरीमा आमूल परिवर्तन ल्याउन वर्तमान गृहमन्त्रीलाई ऊर्जा मन्त्रालयमा जत्ति पनि ऊर्जा खर्च गर्नुपर्ने छैन किनभने नेपाल प्रहरीका केही यस्ता अलौकिक र मौलिक गुण छन्, जसले परिवर्तनको मुद्दालाई सहजरूपमा लागू गर्न सक्छ भन्ने मेरो स्वयंको अनुभव रहेको छ । हिजोसम्म एउटा प्रवृत्ति र विधिमा सञ्चालित प्रहरी अर्को दिन परिवर्तित परिपे्रक्षमा समाहित हुने गर्छ, परिवर्तनले स्थापित गरेको नयाँ प्रवृत्तिलाई पनि बिनाअवरोध स्वीकार गर्ने अलौकिक र मौलिक गुण प्रहरीकर्मीमा रहेको स्पष्ट रूपमा अनुभव गरेको छु । तसर्थ गृहको राजनीतिक नेतृत्वले प्रहरी संगठनको मौलिक स्वभावको सम्मान गर्दै संगठन विकासको मुद्दालाई नयाँ ऊर्जा र गति दिन निम्नबमोजिमका केही व्यवहारगत र नीतिगत विषयमा ध्यान दिन आवश्यक छ । अनुभवमा आधारित नियमको प्रयोग परिवर्तनको लागि स्वयं आफ्नै राजनीतिक अनुभव सबैभन्दा महत्वपूर्ण हुने गर्छ । ऊर्जा मन्त्रालयमा रहँदा हासिल गरेको उपलब्धिको समीक्षा गर्दा उहाँले उपयुक्त पात्र चयन नै सफलताको प्रमुख कारण ठानेका थिए । कुलमान घिसिङलगायतको छनोट र उनीहरूको कामको संरक्षणका कारण उज्यालो नेपालको अभियान सफल भएजस्तै गृहप्रशासन बुझेका क्षमतावान् गृहप्रशासक टिमको गठन नै गृहप्रशासन शुद्धीकरण र शुदृढीकरणको पहिलो अनिवार्य सर्त हो । योग्य व्यक्तिलाई उपयुक्त स्थानको नीतिअनुरूप प्रहरी प्रशासनको परिचालनको नीति लागू गरिएमा परिणाम सकारात्मक आउन खासै समय लाग्ने छैन । विगत लामो समयदेखि प्रहरी प्रधान कार्यालयका महत्वपूर्ण स्थानमा कब्जा गरिरहेका प्रहरीलाई निश्चित अवधिको नियम तोकी एकैपटक सबैलाई अन्यत्र खटाएमा संगठनमा शुद्धीकरण अभियान स्थापित हुनेछ । आर्थिक प्रशासनमा प्रत्यायोजनको नियम प्रहरी प्रधान कार्यालयलाई ठकेदार निषेधित क्षेत्र घोषित नगरी प्रहरी संगठनमा पारदर्शिता र स्वच्छताको वातावरण बन्नै सक्दैन । प्रधान कार्यालयबाट गरिने बर्सेनिका ठेक्कापट्टाले संगठनको वातावरण नै प्रदूषित गरेको देखिन्छ र प्रहरी महानिरीक्षक पदलाई समेत लाभ र आकर्षणको पद बनाउन यसले भूमिका खेलेकै कारण उक्त पद प्राप्तिमा ठेकेदारसमेतको भूमिका रहने गरेको तीतो सत्य बेलाबेलामा देख्न र अनुभव गर्न सकिन्छ । प्रहरी संगठनको आर्थिक प्रशासनलाई नयाँ ढंगले लागू गर्न प्रहरी प्रधान कार्यालयबाट हुने गरेका ठेक्कापट्टालाई क्षेत्रीय स्तरबाटै गराउने गरी प्रधान कार्यालयमा रहेको आर्थिक अधिकारलाई पूर्णरूपमा प्रत्यायोजन गर्ने नीतिलाई यसै आर्थिक वर्षदेखि लागू गरिनुपर्छ । यसले संघीय प्रणालीको अभ्यासमा समेत सघाउ पुर्याउने र प्रधान कार्यालयलाई नीतिनिर्माणको कार्यालयमा आफैं रूपान्तरणसमेत गराउनेछ । व्याख्या र बदल्ने प्रयासका बीचमा देखिएको अस्वाभाविक अन्तरको अन्त्य परिवर्तनको नियम र प्राकृतिक स्वभावले व्याख्या होइन, बदल्ने विषयलाई महत्व दिएको हुन्छ । ठूलाठूला गफ गरेर समय खेर फाल्नुको सट्टा ससाना सुन्दर कामको व्यवस्थापन मात्र गर्ने हो भने पनि परिवर्तनलाई सहजै पछ्याउन सकिन्छ । उपलब्धिको लागि ससाना कामको पनि ठूलो सूची बन्न सक्छ, यो सूचीको सुन्दर पक्ष भनेकै यो हाम्रो पहुँचभित्र नै रहने गर्छ । नीति, रणनीति र कार्यनीतिका आधारमा तय गरिएको लक्ष्यलाई चार्टमा होइन, व्यवहारमा उतार्न नसकेका कारण व्याख्या र बदल्ने विषयको बीचमा ठूलो अन्तर रहने गर्छ । आफ्नो कार्यकक्षमा रहेको टेबुल सफा गर्न नसक्ने, सार्वजनिक सेवामा रहेकाले सेवाग्राहीको हितलाई आफ्नो पदीय जिम्मेवारीको विषय पनि बनाउन नसक्नेले मुलुककै मुहार फेरि दिन्छु, यसो गर्छु उसो गर्छु भन्नु नितान्त रूपमा आफ्नो आडम्बरी स्वभावलाई व्याख्याका माध्यमबाट बचाउ गर्ने दुस्प्रयास मात्र हो । तसर्थ प्रहरी कार्यालयलाई प्रविधि मैत्री बनाउने, छरितो कार्यालयको नीतिलाई योजनाबद्ध ढंगले लागू गर्ने, घरेलु कामदारको रूपमा खटिएका सुरक्षाकर्मीको दुरुपयोग रोक्ने, परिणामका आधारमा मूल्यांकन गर्ने, समयमै बढुवा गरी वृत्ति विकासको अवसरलाई सुरक्षित गर्ने, अनावश्यक भोजभतेर, फजुल खर्ज घटाउने, हटाउने, जनतासँग गृहमन्त्रीको कार्यक्रममार्फत सेवाग्राहीसँग प्रत्यक्ष सम्पर्कमा रहने, फरार अपराधी पक्राउलाई अभियानका रूपमा सञ्चालन गर्ने, प्रधान कार्यालय र अन्य प्रशासनिक कार्यालयमा रहेको जनशक्ति कटौती गरी फिल्डमा खटाउने जस्ता कामको सूचीलाई प्रभावकारी ढंगले लागू गरेमा मात्र प्रहरी संगठनले परिणाममुखी सेवा प्रवाह गर्न सक्छ । सो कार्यको लागि गृहमन्त्रालयमा अन्तरसुरक्षा निकायको समन्वय गर्न र अनुगमन तथा मूल्यांकन गर्ने प्रणालीको लागि छुट्टै संयन्त्रसमेत निर्माण गर्न आवश्यक हुँदै गएको छ । अनुकरणीय कामको लागि गरिने अनुकरणको नियमको प्रयोग अन्यत्रका सफल प्रयोगलाई अनुकरण गर्ने, स्थानीय आवश्यकता र परिवेशअनुरूप परिमार्जन र थपघट गरी उपयुक्त विधिको छनोट गर्ने प्रक्रिया नै परिवर्तन हो । हामीले अवलम्बन गरिरहेका उपायले अपेक्षित परिणाम दिन नसकेका कारण हामी नयाँ छनोटको खोजी गरिरहेका हुन्छौं । नयाँ उपाय सर्वथा भिन्न र अपरिचित उपाय भने हुँदैनन् । हासिल गर्न सकिने, प्रयोग गर्न सकिने समसामयिक सान्दर्भिक विषय नै परिवर्तनका उपाय र मुद्दा बनिरहेका हुन्छन्, तर ती उपायलाई नक्कल गर्न आवश्यक पर्ने अक्कल भने सक्कलबमोजिम मेल खाने किसिमको हुनुपर्छ । सुरक्षा सेवा प्रवाहमा गरिने नियमको प्रयोगमा अन्यत्र मुलुकका सफल प्रयोगलाई अनुकरण गर्न आवश्यक छ । हाम्रो सन्दर्भमा सुरक्षा चुनौतीलाई भगौलिक बनोटअनुरूप वर्गीकरण गरी हिमाली भेगमा पर्यटकीय प्रहरी सेवा, पहाडी भेगमा सामुदायिक प्रहरी सेवा र तराईमा सीमावर्तीय प्रहरी सेवाको आवश्यकताअनुरूप जनशक्ति उत्पादन र प्रयोगमा ध्यान दिन आवश्यक छ । सुरक्षा चुनौतीको वर्गीकरणलाई वैज्ञानिक ढंगले व्यवस्थापन गर्न नयाँ नीति र उपायको प्रयोग नगरी औचित्यपूर्ण र आमूल परिवर्तन सम्भव छैन । यथाबमोजिमको सोच, शैली र संयन्त्रले मागबमोजिमको आवश्यकता पूर्ति गर्न सक्दैन । धेरैले थोरै होइन, थोरैले धेरै गर्नुपर्ने शैली नै वैज्ञानिक व्यवस्थापकीय शैली हो । संयन्त्रको लागि आवश्यक पर्ने जनशक्ति व्यवस्थापन गर्नेभन्दा जनशक्तिको लागि संयन्त्र नै उलटपलट गरिदिने प्रवृत्तिका कारण हाम्रा संरचना तथा संयन्त्र कुरूप र अनुउपयोगी बन्ने गरेका छन् । अनुपयोगी संयन्त्रले परिवर्तनको मुद्दाको भारी बोक्न सक्दैन र सेवाप्रवाह अवरुद्ध हुने गरेको पाइन्छ तसर्थ पुनर्संरचनाको मुद्दालाई आवश्यकता र औचित्यताका आधारमा मात्र लागू गरिनुपर्छ । उपल्लो तहमा रहेका अनावश्यक जनशक्ति कटौती र खारेजी गरी मातहत तहलाई सुदृढ गर्ने नीति अवलम्बन गरिनुपर्छ । आमूल परिवर्तनको मुद्दाको अधिकार क्षेत्रमाथि अतिक्रमण हाम्रो विद्यमान आवश्यकताको मूल्यांकनको दृष्टिकोणले परिवर्तन होइन, आमूल परिवर्तनको मुद्दालाई लागू गर्नुपर्ने देखिन्छ । आमूल परिवर्तनमा विस्थापनको अवस्थाले अधिक प्र श्रय पाउने गर्दछ । कामचलाउ ढंगले गरिने कार्यले हाम्रो आवश्यकता पूर्ति गर्न सक्दैन । यसले त भविष्यलाई झनै बोझिलो बनाउने काम मात्र गर्छ । सिर्जनशीलताको प्रयासबाट सुरक्षित गरिने उपायलाई भविष्य भनिन्छ । सुनौलो भविष्यको निर्माणको लागि आमूल परिवर्तनको मुद्दाको सीमाक्षेत्रलाई पनि आवश्यकताअनुरूप तन्काउन आवश्यक छ । प्रवृत्त, प्रवृत्ति नै मौलिक संस्कृति बनेका कारण परिवर्तन मुद्दाविहीन र अनाथ चित्तको वृत्तको साँघुरो घेराभित्र आमूल परिवर्तन र समृद्धिको विशाल फाँट अटाउन सक्दैन । हाम्रो प्रवृत्तिमा देखिएका विकृतियुक्त प्रवृत्ति नै हाम्रो मौलिक संस्कृति बनिरहने हो भने परिवर्तनका उपायको प्रयोग गर्नु नै निरर्थक छ । परिवर्तन, परिमार्जनको लागि नौलो संस्कार र प्रवृत्तिको विकास हुन आवश्यक छ । नौलो संस्कार कहींकतैको अनुदानमा हासिल हुने होइन, यो त आफ्नै चेतन मनबाट प्रस्फुटन गराउने विषय हो । राजनीतिक, आर्थिक, सामाजिक, धार्मिक, सांगठनिक क्षेत्रमा व्याप्त संकुचनको प्रवृत्ति नै परिवर्तनको लागि मुख्य अवरोधका रूपमा देखा परेका छन् । परिवर्तन आफैंमा सरल, सहज एवं सर्वहितकारी उपाय र मार्ग हुँदाहुँदै पनि हामीभित्रको प्रवृत्त प्रवृत्तिको साँघुरो घेराभित्र परिवर्तन र सम्भावनाका मुद्दा ओझेलमा परेका छन्, थल्लिएका छन् र थच्चिएका छन् । पुनर्संरचनाको लागि संगठनको पुनर्गठन आवश्यक नेपालको संविधानको धारा २६८ ले संघीय, प्रान्तीय र स्थानीय तहको प्रहरी सेवाको संवैधानिक व्यवस्था गरेको छ । सो व्यवस्थाअनुरूपको संरचना तयार गरी कानुनबमोजिम प्रहरी संगठनको पुनर्गठन गर्नुपर्ने देखिन्छ । सोको लागि विगतका विभिन्न समयमा गठन गरिएका आयोग, समितिको सुझावसमेतलाई पुनर्मूल्यांकन र परिमार्जन गरी प्रहरी संगठनलाई नयाँ ढंगले सांगठनीकरण गर्न आवश्यक देखिन्छ ।"
असुरक्षित अाकाश,"बाल्यकालदेखि नै 'आज नेपालको यस भेगमा विमान दुर्घटनाको कारण यतिजनाको ज्यान गयो' भन्ने कहालिलाग्दो समाचार सुनेर म मात्र नभई मेरो उमेरका सबैजना हुर्कियौं । सानोमा यस्तो खबर सुन्दा दुःख लाग्थ्यो, तर आज हाम्रो मनमा धेरै प्रश्न खेल्छन् । किन हरेक वर्षजस्तो नेपालमा विमान दुर्घटनाको खबरले सिंगो देश शोकमा डुब्छ ? किन समाजमा नेपाली आकाशमा उड्नु भनेको लडाइँमा जान लागे झैंका रूपमा लिइन्छ ? यस क्रममा यस विषयमा मैले विमानचालक साथीहरूसँग सम्बन्धित प्रश्नहरू राखें र उनीहरूका भनाइ सुनेर चकित परें । उनीहरूका अनुसार नेपालको भूगोल र त्यससँग गाँसिएको मौसम र विमानचालकको भूलले बढी दुर्घटना हुन्छ, तर विमानचालकको निर्णय क्षमतामा पनि भर पर्छ । हालै दुईवटा विमान दुर्घटनामा परे । एउटा, गोमा एयरको जहाज लुक्लामा र अर्को, नेपाली सेनाको जहाज कोल्टीमा खस्यो । कोल्टीमा रनिङ ओभरसर्टका कारण दुर्घटना भएको देखिन्छ । तर, लुक्लाको दुर्घटनाको कारणको जाँच हुँदैछ । गोमा एयर खस्दा लुक्लामा पानी परिरहेको थियो र बादलले पूर्ण रूपमा धावन मार्ग ढाकेको थियो । यस्तो मौसमम पनि कसले दियो गोमा एयरलाई काठमाडौंबाट लुक्ला जाने अनुमति ? सर्वसाधारण र पीडित परिवारले कसलाई औंला उठाउने र यस्तो केही नहोस् भनेर कुन संघसंस्थासामु जानुपर्ने ? कुरा अन्योलमै छ । नेपाली आकाशमा जति पनि दुर्घटना भएका छन्, तिनको वास्तविक प्रतिवेदन कहिल्यै अगाडि नआएको र यसकारणले आइकाओको प्रतिवेदनले नेपाललाई रातो झन्डा दिएको छ । यसको मतलब नेपाली आकाश अन्तर्राष्ट्रिय सुरक्षा आवश्यकतामा निकै पछाडि परेको स्पष्टसँग पुष्टि हुन्छ । अन्तर्राष्ट्रिय समूहले नेपाली आकाश सुरक्षित नरहेको कुरा अगाडि आउँदा पनि नागरिक उड्डयन प्राधिकरण चुपचाप रमिता हेरेर बसिराखेको छ । यसको कारण प्राधिकरणको नीति र निगरानी नै फितलो छ ।विमानचालक साथीहरूका अनुसार निजी विमान सेवाप्रदायकहरू पैसाको लोभमा मौसम वा विमानको कुनै पुर्जा राम्रो नभईकन हवाईजहाज सञ्चालन गरिरहेका हुन्छन् र विमानचालकहरू पनि सकिहाल्छु भन्ने पुरानो नेपाली बानी र वायुयानप्रदायकका हाकिमहरूको मिच्ने प्रवृत्तिले उडान गर्ने गर्छन् ।नेपालमा विमानमा कुनै यान्त्रिक कमीकमजारी देखियो भने त्यसलाई अभिलेखमा नराखी मौखिक जानकारी दिने चलन छ । विगतमा दुर्घटनाको कारणबारे सूक्ष्म अध्ययन गरी हवाई आकाशलाई सुरक्षित तुल्याउनेतर्फ नागरिक उड्डयन प्राधिकरणको ध्यान जानु जरुरी छ । त्यसको कारण के भने अभिलेखमा राखिएको छ र मर्मतबिना नै उडान भरिएको अवस्थामा हवाई दुर्घटना परेमा बिमा भुक्तानी आउँदैन । यसको अर्थ बिमामार्फत आफ्नो लगानी आउने हुँदा आवश्यक मर्मत नगरी उडाउन दबाब दिने मिचाहा प्रवृत्ति सेवाप्रदायकहरूको देखिन्छ ।कारबाहीको माध्यम कडा भएको भए सायद यो हुँदैन थियो कि ? युरोपेली कमिसनले नेपालको आकाश र स्वयं नेपाली वायुयान कम्पनीहरूकै लापरबाहीले सीमा काटेका कारण नेपालमा रहेका सबै वायु सेवा प्रदान गर्ने सेवाप्रदायकहरूलाई आफ्नो कालोसूचीमा राखेको छ, जुन अन्तर्राष्ट्रिय समुदायमा लाजमर्दो विषय हो । त्यस्तै विमान दुर्घटना भएपछि प्राप्त प्रतिवेदनका आधारमा अब के गर्नु हुन्छ र के गर्नु हुँदैन भन्ने स्पष्ट नीतिगत निर्देशनको अभाव रहेको र सकेसम्म विमानचालकको गल्तीको कारण हवाई दुर्घटना भएको भन्ने प्रतिवेदन अनुसन्धानको अन्त्य गर्ने प्रवृत्तिले हवाई भविष्य झनै विकट देखिनेछ । नागरिक उड्डयन प्राधिकरणले सक्षम र कडा निगरानी भए आज हवाई क्षेत्रमा यस्तो दिन नआउने थियो कि ? आइकाओईयूले राज्यले आवश्यक सुरक्षा उपलब्ध गराउन नसकेको भनेर रातो झन्डा र कालो सूचीमा नपार्ने थियो कि ? जनता अझ भनौं हाम्रो पक्षबाट हेर्दा त नेपालमा भएका सबै संघसंस्थाले लापरबाहीको चरम सीमा नाघेजस्तो देखिन्छ । बाटोबाट जाऊँ भने कहिले पुग्ने ठेगान छैन । विमानबाट जाऊँ भने पुगिन्छ कि पुगिँदैन । उड्डयन प्राधिकरणको उदासीनताका कारण नेपाली हवाई आकाश पछिल्ला दिनहरूमा थप असुरक्षित भइरहेको छ । ससाना यान्त्रिक कमीकमजोरी पनि अभिलेखमा राख्ने, सामयिक रूपमा त्यसको सम्बोधन गर्ने, बढी तौल, खराब मौसममा तत्कालको आर्थिक लाभ हेरी उडान गर्न प्रोत्साहन नगर्ने, विगतमा दुर्घटनाको कारणबारे सूक्ष्म अध्ययन गरी हवाई आकाशलाई सुरक्षित तुल्याउनेतर्फ नागरिक उड्डयन प्राधिकरणको ध्यान जानु जरुरी छ । प्राधिकरणले नेपालमा विमान सेवा सुरक्षित छ भन्ने भावना जागृत गर्न कम्मर कसेर लाग्न ढिलाइ भइसकेको छ।पन्त सिडनी विश्वविद्यालय अस्ट्रेलियामा अध्ययनरत छन् ।"
संघीयताको जग,"२०७४ वैशाख ३१ गते संघीय संरचनाअन्तर्गत ३, ४ र ६ नम्बर प्रदेशका ३४ जिल्लाका २८३ स्थानीय तह अर्थात् नगरपालिका र गाउँपालिकाको निर्वाचन सम्पन्न भइसकेको छ । दोस्रो चरणमा आगामी असार १४ गते प्रदेश १, २, ५ र ७ अन्तर्गत ४१ जिल्लाका ४६१ स्थानीय तहमा निर्वाचन हुनेछ र कुल ७४४ स्थानीय तहले जनप्रतिनिधि पाउनेछन् । निर्वाचन सम्पन्न भएका र हुने स्थानीय तहहरूको समन्वयमा जिल्ला समन्वय समिति गठन पनि हुनेछ। करिब २० वर्षपछि भएको र हुन लागेको स्थानीय चुनावको गाउँ, नगर र टोलटोलमा निकै उत्साह देखिएको छ । यस अवधिमा नेपालमा निकै ठूला राजनीतिक र संवैधानिक परिवर्तन भएका छन् । तर लामो समयदेखि स्थानीय निर्वाचन नहुँदा मुलुकमा भएका परिवर्तन संस्थागत भई स्थानीय तहका जनताले परिवर्तनको प्रत्यक्ष लाभ पाउन सकेका थिएनन् । अहिले पनि विशेषगरी मधेसकेन्द्रित दलहरूले संविधानका केही विषयवस्तुमा संशोधन गरिएमा मात्र स्थानीय तहको निर्वाचनमा भाग लिने भन्ने भनाइका कारण स्थानीय तहको निवाचन देशभरि एकै चरणमा हुन सकेन र दुई चरणमा गर्नुपरेको भनाइ सरकारको रहेको छ । तराईमधेसका मागका सम्बन्धमा पनि राजनीतिक दल, सरकार र धेरै तराईमधेसकेन्द्रित दलहरूबीच सहमति एवं समझदारी भएको छ । केही तराईमधेसका दलसँगको संवाद जारी रहेको बुझिएको छ । बाँकी मधेसवादी दलहरू पनि स्थानीय तहमा प्रतिनिधि निर्वाचित गर्ने जनचाहना र अधिकारको सम्मानको लागि निर्वाचनमा भाग लिन सहमत भई दोस्रो चरणमा बाँकी सबै स्थानीय तहमा निर्वाचन सम्पन्न हुनेछ र हुनुपर्छ । किनकि, स्थानीय तहनै संघीयताको आधारशिला हो । संघीय संरचनाअन्तर्गत हुन लागेको स्थानीय तहको निर्वाचनबाट निर्वाचित भई आउने प्रतिनिधिहरूलाई नेपालको संविधानले निकै अधिकार दिएको छ । स्थानीय तहका जनप्रतिनिधिहरूले कार्यकारिणी अधिकारका अतिरिक्त विधायिकी अर्थात् ऐनकानुन बनाउने संवैधानिक अधिकारको समेत प्रयोग गर्नेछन् । जनतामा अन्तर्निहित सार्वभौम अधिकारको यथार्थ प्रयोग त स्थानीय तहको निवार्चनसँगै हुँदैछ । संघ र प्रदेशको निर्वाचन भइनसकेको वर्तमान अवस्थामा स्थानीय सरकार सञ्चलन र स्थानीय व्यवस्थापिकीय अधिकार प्रयोग अर्थात् ऐनकानुन निर्माण गर्ने कार्यको लागि नेपाल सरकारले यथोचित जनशक्तिको व्यवस्थापन एवं समायोजन र अभिमुखीकरण एवं तालिमको लागि कुनै ढिलाइ गर्नु हुँदैन । स्थानीय तहको अधिकार नेपालको संविधानको अनुसूची ८ मा २२ वटा विषयहरूमा आआफ्ना तहमा लागू हुने कानुन अर्थात् ऐन बनाउने पूर्ण अधिकार स्थानीय तहमा रहेको छ । यसका अतिरिक्त अनुसूची ९ मा उल्लिखित संघ, प्रदेश र स्थानीय तहको साझा सूचीको १५ वटा विषयमा समेत आपसी सहमति र समझदारीमा स्थानीय तहले ऐनकानुन बनाउन सक्छ । संविधानको अनुसूची ८ : स्थानीय तहको अधिकारको सूची १ नगर प्रहरी, २ सहकारी संस्था, ३ एफएम सञ्चालन, ४ स्थानीय कर (सम्पत्ति कर, घर बहाल कर, घरजग्गा रजिस्टेसन शुल्क, सवारी साधन कर), सेवा शुल्क दस्तुर, पर्यटन शुल्क, विज्ञापन कर, व्यवसाय कर, भूमिकर (मालपोत), दण्ड जरिवाना, मनोरञ्जन कर, मालपोत संकलन, ५ स्थानीय सेवाको व्यवस्थापन, ६ स्थानीय तथ्यांक र अभिलेख संकलन, ७ स्थानीय स्तरका विकास आयोजना तथा परियोजनाहरू, ८ आधारभूत र माध्यमिक शिक्षा, ९ आाधारभूत स्वास्थ्य र सरसफाइ, १० स्थानीय बजार व्यवस्थापन, वातावरण संरक्षण र जैविक विविधता, ११ स्थानीय सडक, ग्रामीण सडक, कृषि सडक, सिँचाइ, १२ गाउँ सभा, नगर सभा, जिल्ला सभा, स्थानीय अदालत, मेलमिलाप र मध्यस्थाताको व्यवस्थापन, १३ स्थानीय अभिलेख व्यवस्थापन, १४ घरजग्गा धनी पुर्जा वितरण, १५ कृषि तथा पशुपालन, कृषि उत्पादन व्यवस्थापन, पशु स्वास्थ्य, सहकारी, १६ ज्येष्ठ नागरिक, अपांगता भएका व्यक्ति र अशक्तहरूको व्यवस्थापन, १७ बेरोजगारको तथ्यांक संकलन, १८ कृषि प्रशारको व्यवस्थापन, सञ्चालन र नियन्त्रण, १९ खानेपानी, साना जलविद्युत् आयोजना, बैकल्पिक ऊर्जा, २० विपद् व्यवस्थापन, २१जलाधार, बन्यजन्तु, खानी तथा खनिज पदार्थको संरक्षण र २२ भाषा, संस्कृति र ललितकलाको संरक्षण र विकास ।संविधानको अनुसूची ९ ः संघ, प्रदेश र स्थानीय तहको अधिकारको साझा सूची १ सहकारी, २ शिक्षा, खेलकुद र पत्रपत्रिका, ३स्वास्थ्य, ४ कृषि, ५ विद्युत्, खानेपानी, सिचाइजस्ता सेवाहरू, ६ सेवा शुल्क, दस्तुर, दण्ड जरिवाना तथा प्राकृतिक स्रोतबाट प्राप्त रोयल्टी, पर्यटन शुल्क, ७ वन, जंगल, वन्यजन्तु, चराचुरुंगी, जल उपयोग, वातावरण, पर्यावरण तथा जैविक विविधता, ८ खानी तथा खनिज, ९ विपद व्यवस्थापन, १० सामाजिक सुरक्षा र गरिबी निवारण, ११ व्यक्तिगत घटना, जन्म, मृत्यु, विवाह र तथ्यांक, १२ पुरातत्व, प्राचीन स्मारक र संग्रालय, १३ सकुम्वासी व्यवस्थापन, १४ प्राकृतिक स्रोतबाट प्राप्त रोयल्टी र १५ सवारीसाधन अनुमति । स्थानीय कानुन निर्माणको लागि स्थानीय व्यवस्थापिका संविधानसभाबाट २०७२ असोज ३ मा जारी भएको नेपालको संविधानले संघीय संरचनमा तीन तहमा अर्थात् केन्द्रमा संघीय व्यवस्थापिका, प्रदेशमा प्रदेश व्यवस्थापिका र स्थानीय तहमा स्थानीय व्यवस्थापिकाको व्यवस्था गरेको छ । व्यवस्थापिका भनेको संसद् हो र यसको प्रमुख काम भनेको कानुन बनाउनु हो । व्यवस्थापिकाले बनाएको कानुनलाई ऐन भनिन्छ । यसको अर्थ स्थानीय तहको व्यवस्थापिकाले माथि उल्लिखित स्थानीय तहको अधिकारको सूची र साझा अधिकारको सूचीका विषयहरूमा ऐनकानुन बनाउनुपर्नेछ । संविधानले स्थानीय तहको ऐनकानुन बनाउने अधिकार प्रयोगको लागि स्थानीय व्यवस्थापिका अर्थात् गाउँसभा एवं नगरसभाको व्यवस्था गरेको छ र समन्वयको लागि जिल्ला सभाको व्यवस्थासमेत गरेको छ । संविधानमा नै स्थानीय तहको अधिकारको सूचीको व्यवस्था गर्ने र यसअन्तर्गतका विषयमा कानुन बनाउने अधिकारको संवैधानिक सुनिश्चितता गर्ने नेपालको संविधान संसारकै अग्रगामी संविधानमध्येको एक हो । स्थानीय तहको लागि कानुन बनाउने अधिकार स्वर्णिम अवसर हुनेछ र यसबाट कानुनी रूपमा नै संघीयताको जग बस्नेछ । स्थानीय तहले कानुन बनाउँदा ध्यान पुर्याउनुपर्ने विषय स्थानीय तहमै ऐनकानुन बनाउन त्यहाँका जनप्रतिनिधिले विधायकहरू अर्थात् संसद् सदस्यसरहको भूमिका निर्वाह गर्नुपर्नेछ । स्थानीय तहको सरकार सञ्चालन गर्नुभन्दा स्थानीय तहको विधायिकी अर्थात् कानुन बनाउने अधिकार प्रयोग गर्दा केही निश्चित प्रक्रियामा ज्यादा ध्यान दिनुपर्ने हुन्छ । किनकि स्थानीय तहको अधिकार सूचीका विषयमा ऐनकानुन बनाएर मात्रै स्थानीय सरकार सञ्चालन गर्ने एवं स्थानीय तहमा कानुनी शासनको प्रत्याभूति दिनुपर्ने हुन्छ । ऐनकानुनबिना कानुनी शासनको परिकल्पना गर्न सकिँदैन । स्थानीय तह सञ्चालन, सेवा प्रवाह र विकास निर्माणमा विगतका स्थानीय निकाय सञ्चालनको कुनै न कुनै अनुभव र ज्ञान सायद स्थानीय तहका जनता र प्रतिनिधिहरूमा अहिले पनि हुन सक्छ । तर ऐनसरहको कानुन नै बनाउने संवैधानिक अधिकार प्रयोग स्थानीय तहमा पहिलोपटक हुँदैछ । यसैले स्थानीय विधायकको रूपमा ऐनकानुन बनाउने सक्षमताको लागि पनि गाउँसभा र नगरसभाले निकै काम गर्नुपर्ने हुन्छ । विगतमा स्थानीय निकायले केन्द्रले बनाएका ऐनकानुन कार्यान्वयन गरे मात्र पुग्थ्यो । यसपटकको निर्वाचनसँगै स्थानीय तहले आफ्ना अधिकारको सूचीसँग सम्बन्धित विषयमा आफैं कानुनको मस्यौदा अर्थात् विधेयक तयार गर्ने, छलफल एवं परिमार्जन गर्ने, पारित गर्ने, प्रमाणीकरण गर्ने, ऐन कार्यान्वयन गर्ने र आवश्यकताअनुसार ऐनकानुन संशोधनसमेत स्थानीय तहबाटै गर्नुपर्छ । उदाहरणको लागि स्थानीय तहमा आधारभूत र माध्यमिक शिक्षाको अधिकार रहेको छ । कुनै गाउँपालिका र नगरपालिकाले आधारभूतदेखि माध्यमिक शिक्षासम्बन्धी ऐनको मस्यौदा गर्ने, छलफल गर्ने, पारित गर्ने र कार्यान्वयन एवं मूल्यांकनलगायतका सम्पूर्ण कार्य गर्नुपर्ने हून्छ। गाउँसभा र नगरसभाका जनप्रतिनिधिहरूले स्थानीय शिक्षासम्बन्धी विधेयक छलफल गर्दा आफ्नो तहमा शिक्षाको आवश्यकता पहिचान गर्ने, शैक्षिक गुणस्तर कायम गर्ने, सरकारी र निजी क्षेत्रको शिक्षाको नियमन एवं निजी र सरकारी क्षेत्रका शिक्षाको अन्तरलाई कसरी कम गर्ने आदि विषयमा गम्भीर बहस गर्नुपर्ने हुन्छ । आफ्नो तहमा राष्ट्रिय र अन्तर्राष्ट्रियस्तरको शिक्षाको अवसर प्रदान गर्ने विषयमा समेत स्थानीय तहमै छलफल एवं कानुनी र संरचनागत व्यवस्था गर्नुपर्ने जिम्मेवारी स्थानीय तहका जनप्रतिनिधि र सरकारमा रहनेछ । आधारभूत र माध्यमिक शिक्षामार्फत संघीय संरचनामा स्थानीय तहबाट शिक्षा क्षेत्रको भरपर्दो जग बसाउनुपर्ने हुन्छ । स्तरीयता कायम गर्न सकिएन भने त्यस्तो स्थानीय तहमा शिक्षाको जग कमजोर हुनेछ र सम्बन्धित तहको समग्र विकास पछि पर्नेछ । संघीयतमा सहकारिता र समन्वयको आवश्यकता संघीय संरचनाको तीन तहमा सर्वप्रथम स्थानीय तहको निर्वाचन हुन गइरहेको छ । यस अर्थमा पनि स्थानीय जनता र निर्वाचित भई आउने जनप्रतिनिधिले गौरव गर्नुपर्छ कि उहाँहरूले नै संघीयताको आधार तयार गर्दै हुनुहुन्छ । संघ र प्रदेशको निर्वाचन भइनसकेको वर्तमान अवस्थामा स्थानीय सरकार सञ्चलन र स्थानीय व्यवस्थापिकीय अधिकार प्रयोग अर्थात् ऐनकानुन निर्माण गर्ने कार्यको लागि नेपाल सरकारले यथोचित जनशक्तिको व्यवस्थापन एवं समायोजन र अभिमुखीकरण एवं तालिमको लागि कुनै ढिलाइ गर्नु हुँदैन । प्रदेश र संघको निर्वाचन भएपछि संघ, प्रदेश र स्थानीय गरी तीनै तहमा ऐनकानुन निर्माण र सरकार गठन गर्नुपर्ने भएकाले समन्वयात्मक रूपमा काम गर्नुपर्ने हुन्छ । किनकि नेपालको संविधानले समन्वय र सहकारितामा आधारित संघीयताको परिकल्पना गरेको छ । संघीयता स्थानीय तहदेखि परिस्कृत हुँदै जाने विषयकेही समयअगाडि हामीले संसद् र संघीयता सम्बन्धमा जर्मनीको संसद्का उपसभामुखसँगको अन्तरक्र्रियामा सहभागी हुने अवसर पाएका थियौं । सो अवसरमा संघीयता र स्थानीय तहको निर्वाचन सन्दर्भमा हाम्रो जिज्ञासा थियो जर्मनी पनि संघीय मुलुक हो । त्यहाँको अनुभव हाम्रो लागि उपयोगी हुन सक्छ । यस प्रकारको जिज्ञासामा उहाँको प्रतिक्रिया थियो जर्मनीको संघीयता उन्नाईसौं शताब्दीमा प्रारम्भ भए पनि स्थानीय तहदेखि प्रदेश र संघ अर्थात् केन्द्रसम्म संघीयता कार्यान्वयन गर्दा अझै पनि कहिलेकाहीं समस्या आउने गर्छन् । संघीयता कार्यान्वयनको क्रममा आउने जटिलतालाई आपसी संवाद, समन्वय र सहकार्यबाट समाधान गर्न सकिन्छ । उहाँले भन्नुभएको थियो स्थानीय तह, प्रदेश र संघका जनप्रतिनिधिहरूले एउटै मुलुकका विभिन्न क्षेत्र र वर्गका जनतालाई जोड्न सक्छन् र यसबाटै संघीयता बलियो हुँदै जान्छ । सरकारको तहमा हुन नसकेको संवाद एवं समन्वय संसद् र जनप्रतिनिधिहरूको तहमा सम्भव हुन सक्छ । करिब दुई सय वर्षपहिले स्थापित भएका संघीय देशहरूमा त समस्या छन् भने हामी भर्खरै मात्र संघीय संरचना कार्यान्वयनको प्रारम्भ गर्दैछौं । यसको सुरुआत स्थानीय तहको निर्वाचनबाट हुँदैछ । यसैले निर्वाचन प्रचारप्रसारको क्रममा उम्मेदवारहरूले स्थानीय तहका जनता एवम् मतदाता भन्नुपर्छ उहाँहरूले स्थानीय तहमा ऐनकानुन बनाउने विधायक अर्थात् सांसदहरू निवाचित गर्दै हुनुहुन्छ । स्थानीय निर्वाचन सम्पन्न भए आफ्नो अधिकार सूचीका विषयमा ऐन कानुन र संरचना बन्नेछन् र यसकै माध्यमबाट स्थानीय तहलाई समृद्ध बनाउन सकिन्छ । जनप्रतिनिधिहरूले संघीयता कार्यान्वयनको क्रममा आउने जटिलता समाधान गर्नेछन् । एक्काइसौं शताब्दीको प्रारम्भमा स्थापित नेपालको संघीयता स्थानीय तहदेखि प्रदेश र संघ अर्थात् केन्द्रसम्म परिस्कृत हुँदै जानेछ । त्यसैले दोस्रो चरणको स्थानीय तहको निर्वाचन सफलतापूर्वक सम्पन्न गरौं र संघीयताको जग बसाऔं ।"
पोर्चुगल र मेक्सिको सेमिफाइनलमा,"काठमाडौं : रुसमा जारी फिफा कन्फिडेरेशन कप फुटबलमा मेक्सिको र पोर्चुगल सेमिफाइनमा प्रवेश गरेका छन् । शनिबार राति समूह 'ए' का समूह चरण अन्तर्गतका अन्तिम खेलमा दुवै टोली विजयी भई सेमिफाइनलमा प्रवेश गरेका् हुन् । पहिलो खेलमा आयोजक रुसलाई २१ ले मेक्सिको सेमिफाइनलमा पुग्न सफल भयो । रुसले खेलको २५ औं मिनेटमा अलेक्जेन्डर सेमेडोभको गोलबाट अग्रता लिएको थियो । मेक्सिकोका लागि नेस्टोर अराउखो र हिर्भिङ लोसानोले गोल गरे । ३० औं मिनेटमा अराउखोले मेक्सिकोका लागि बराबरी गोल फर्काए । ५२ औं मिनेटमा लोसानोले गोल गरेपछि मेक्सिको २१ ले विजयी भयो । यसै समूह अन्तर्गतको अर्को खेलमा पोर्चुगलले न्युजिल्याण्डलाई ४० को फराकिलो अन्तरले हराउँन सफल भयो । पोर्चुगलको जितमा कप्तान क्रिष्टियानो रोनाल्डो, बर्नाडो सिल्भा, आन्ड्रे सिल्भा र नानीले एकएक गोल गरे खेलको ३३ औं मिनेटमा रोनाल्डोले पेनाल्टी गोल मार्फत पोर्चुगलले अग्रता लिएको थियो । त्यसको चार मिनेटपछि बर्नाडोले गोल गर्दै अग्रता दोब्बर पारे । ८० औं मिनेटमा आन्ड्रे सिल्भा तथा इन्जुरी समयमा नानीले गोल गरेपछि पोर्चुगल ४० को सानदार जित निकाल्न सफल भयो । जितपछि पोर्चुगलले समूह 'ए' को विजेताको रुपमा अन्तिम चारमा स्थान बनाएको हो । सात अंक जोडेको पोर्चुगल समूह विजेता बन्दै सेमिफाइनमा पुग्यो भने समान अंक रहेपनि गोल अन्तरपछि पर्दै समूह उपविजेता बन्दै मेक्सिकोले अन्तिम चारमा स्थान बनाउन सफलभयो । ३ अंक रहको रुस र अंक बिहीन न्युजिल्याण्ड प्रतियोगिताबाट बाहिरिएका छन् । आज राति समूह बी अन्तर्गत जर्मनीक्यामरुन र चिलीअस्ट्रेलिया बीच खेल हुनेछ ।"
कन्फेडेरेसन कप फुटबल : पोर्चुगल र मेक्सिको सेमिफाइनलमा,"एजेन्सी :पोर्चुगल र मेक्सिको फिफा कन्फेडेरेसन कप फुटबल प्रतियोगिताको सेमिफाइनलमा पुगेका छन्। समूहगत चरणको शनिबार राति खेलिएको आफ्नो अन्तिम खेलमा न्युजिल्यान्डलाई ४० गोलको फराकिलो अन्तरले पराजित गर्दै पोर्चुगल सेमिफाइनलमा पुगेको हो। पोर्चुगल समूह ए को विजेताका रुपमा अन्तिम चारमा स्थान बनाउन सफल भएको हो। यसैगरी समूहगत चरणको अन्तिम खेलमा आयोजक रुसलाई २१ गोलले स्तब्ध पार्दै मेक्सिको पनि उपविजेताका रुपमा सेमिफाइनलमा पुग्न सफल भयो। युरोकप विजेता पोर्चुगललाई जित दिलाउन कप्तान क्रिस्टियानो रोनाल्डो, बेनार्डो सिल्भा, आन्द्रे सिल्भा र नानीले एकएक गोल गरे। पोर्चुगलले खेलको ३३औं मिनेटमा कप्तान रोनाल्डोको पेनाल्टी गोलबाट सुरुआती अग्रता लिएको थियो। ओसेनिया क्षेत्रको विजेता न्युजिल्यान्डमाथि एकतर्फी जित निकाल्ने क्रममा पोर्चुगलका लागि बेनार्डोले ३७औं मिनेटमा गोल गर्दै अग्रता दोब्बर बनाए। पहिलो हाफमा दुई गोलले अघि रहेको पोर्चुगलले दोस्रो हाफमा थप दुई गोल गर्यो। खेलको ८०औं मिनेटमा आन्द्रे सिल्भाले गोल गर्दै पोर्चुगलको अग्रता तेब्बर बनाए भने इन्जुरी समयमा नानीले गोल गरेपछि पोर्चुगल ४० ले विजयी भयो। यसैगरी कजानमा भएको खेलमा मेक्सिकोलाई जित दिलाउन नस्टर अराउजो र हिर्भिङ लोजानोले एकएक गोल गरे। रुसका लागि अलेक्जेन्डर साम्दोभले एक गोल फर्काए। कजानमा भएको उक्त खेलमा सुरुआती अग्रता लिएर पनि त्यसलाई जोगाउन नसक्दा रुस पराजित भएको हो। खेलको २५औं मिनेटमा अलेक्जेन्डरको गोलबाट रुसले अग्रता लिएको थियो। तर, खेलको ३०औं मिनेटमा अराउजोले गोल गर्दै मेक्सिकोलाई खेलमा फर्काएका थिए। पहिलो हाफ एकएक गोलको बराबरीमा सकिएको उक्त खेलको दोस्रो हाफमा मेक्सिकोले थप एक गोल गर्यो। ५२ औं मिनेटमा लोजानोले गोल गर्दै मेक्सिकोलाई २१ को जित दिलाए। आयोजकमाथिको जितसँगै मेक्सिको समूह ए को उपविजेता बन्दै अन्तिम चारमा पुग्न सफल भयो। समूह ए को विजेता बनेको पोर्चुगलले समूहगत चरणका तीन खेलमा दुईमा जित र एकमा बराबरी गर्दै सात अंक जोड्यो। सातै अंक जोडेको मेक्सिकोलाई गोल अन्तरमा पछि पार्दै पोर्चुगल समूह विजेता बनेको हो। तीन अंक जोडेको आयोजक रुस र अंकविहीन बनेको न्युजिल्यान्ड भने समूहगत चरणबाटै बाहिरिएका छन्। रुस आगामी विश्वकपको आयोजक राष्ट्र पनि हो।"
प्रमुख प्रशिक्षक जोशीको निधन,"काठमाडौं : ओलम्पियन तथा भारोत्तोलनका प्रमुख प्रशिक्षक सुनिललाल जोशीको ५३ वर्षको उमेरमा निधन भएको छ। गत साता हृदयाघात भई बाँसबारीस्थित गंगालाल राष्ट्रिय हृदयरोग अस्पतालमा भर्ना गरिएका जोशीको आइतबार विहान निधन भएको हो। सन् १९९६ मा अमेरिकाको एटलान्टामा भएको २६औं गृष्मकालिन ओलम्पिक खेलकुदमा सहभागी भएका जोशी दक्षिण एसियाली खेलकुदमा सबैभन्दा वढी पदक जित्ने खेलाडी हुन्। नेपाल ओलम्पियन संघका अध्यक्षसमेत रहेका जोशीले २०४१ सालमा काठमाडौंमा आयोजना भएको प्रथम दक्षिण एशियली खेलकुद (साफ) मा सहभागिता जनाउँदै रजत पदक पनि प्राप्त गरेका थिए। दक्षिण एसियाली खेलकुदको प्रथम संस्करणदेखि सातौं संस्करणसम्म प्रतिस्पर्धा गरेका जोशीले ६ रजत र ११ वटा कांस्य पदक जितेका छन्। नेपाल भारोत्तोलन संघका उपाध्यक्षसमेत रहेका जोशीले सक्रिय खेल जीवनबाट सन्यास लिएपछि २०५२ साल असोज १ गतेबाट राष्ट्रिय खेलकुद परिषद् (राखेप) मा जागिरे जीवन सुरु गरेका थिए। सुरुमा प्रशिक्षकका रुपमा राखेपमा आवद्ध भएका जोशी २०६३ साल पुस २१ गते बरिष्ठ भारोत्तोलन प्रशिक्षकमा बढुवा भएका थिए। उनी २०६९ सालदेखि भारोत्तोलनका प्रमुख प्रशिक्षक थिए। उनको पार्थिव शरीर त्रिपुरेश्वरस्थित राखेपको परिसरमा श्रद्धाञ्जलिका लागि राखिएको थियो। युवा तथा खेलकुद मन्त्रालयका निमित्त सचिव ज्ञानराज सुवेदी, परिषद्का उपाध्यक्ष लामा टेन्डी शेर्पा, राखेपका पूर्वसदस्यसचिव जीवनराम श्रेष्ठ, नेपाल राष्ट्रिय तथा अन्तर्राष्ट्रिय खेलाडी संघका पदाधिकारी, ओलम्पियन, खेलाडी, खेलकर्मी, राखेपका कर्मचारी र आफन्तजनले स्वजोशीप्रति श्रद्धाञ्जलि अर्पण गरेका थिए। जोशीको आइतबार नै पशुपति आर्यघाटमा अन्तिम संस्कार गरिएको छ। जोशीका श्रीमती र एक छोरा छन्।"
पदाधिकारीविरुद्ध मुख्य प्रशिक्षकको उजुरी,"काठमाडौं : नेपाली खेलकुदमा सफल मानिएको खेल तेक्वान्दोमा पदाधिकारीले छनोटबिना नै अन्तर्राष्ट्रिय प्रतियोगितामा खेलाडी सहभागी गराउने गरेको, खेलाडीलाई विदेशमा लगी छाडेको, साग बन्द प्रशिक्षणमा बसेका खेलाडी र प्रशिक्षकको दुई दिनको भत्ता नदिएकोलगायत गम्भीर आरोपसहित मुख्य प्रशिक्षकले उजुरी दिएका छन् । तेक्वान्दोका मुख्य प्रशिक्षक ध्रुव गुरुङले संघका अध्यक्ष प्रकाश राणा र महासचिव दीपराज गुरुङविरुद्ध राष्ट्रिय खेलकुद परिषद् (राखेप)मा उजुरी दिएका हुन् । राखेप सदस्यसचिव केशवकुमार विष्टले मुख्य प्रशिक्षकले संघका पदाधिकारीविरुद्ध उजुरी दिएको पुष्टि गरेका छन् । मुख्य प्रशिक्षकले संघका अध्यक्ष र महासचिवले गत सागको बन्द प्रशिक्षणमा बसेका खेलाडी र प्रशिक्षकको दुई दिनको भत्ता नदिएको, वैदेशिक सहयोग तथा अन्य स्रोतबाट प्राप्त रकम हिनामिना गरेको, खेलाडीलाई विदेशमा भगाएको लगायतका आरोपसहित उजुरी दिएका छन्', सदस्यसचिव विष्टले अन्नपूर्णसँग भने, त्यसको छानबिनका लागि खेलकुद विकास विभागमा पठाएको छु ।' विष्टले तेक्वान्दोमा खेलाडी र अन्य प्रशिक्षकबाट समेत आर्थिक अनियमितता भएको लगायतका उजुरी आएको बताए । खेलाडी र अन्य प्रशिक्षकहरूबाट समेत यस्ता मौखिक उजुरी आएका छन् । लिखित रूपमा भने मुख्य प्रशिक्षकले दिनुभएको छ । त्यसमाथि छानबिन हुनेछ', उनले भने । मुख्य प्रशिक्षक गुरुङले गत वर्ष भारतको सिलोङ र गुवाहाटीमा भएको १२औं दक्षिण एसियाली खेलकुद (साग)मा नेपाललाई स्वर्णविहीन बनाउन महासचिव गुरुङले भूमिका खेलेको, सोही सागको बन्द प्रशिक्षणका लागि राखेपले प्रदान गरेको १३ खेलाडी र पाँच प्रशिक्षकको दुई दिनको भत्ता नदिएको तथा विदेशमा खेलाडी भगाउने काम गरेको लगायतका गम्भीर आरोप लगाएका छन् । उहाँ (महासविच दीपराज गुरुङ) तेक्वान्दोको दक्षिण एसियाकै प्राविधिक निर्देशक हुनुहुन्छ । दक्षिण एसियाली कुनै पनि प्रतियोगितामा कुन रेफ्री राख्ने वा प्रतियोगितामा कुन क्याटेगोरी राख्ने भन्ने निर्णय उहाँले नै गर्ने हो । १२औं सागमा उहाँलाई राम्रोसँग थाहा हुँदाहुँदै पनि रियो ओलम्पिकमा उत्कृष्ट प्रदर्शन गरेकी निशा रावललगायत पदक पक्का देखिएको तीनवटा महिलाको क्याटेगोरी उहाँले नै काटिदिनुभयो । उहाँले राष्ट्रघाती काम गर्नुभएको छ', प्रशिक्षक गुरुङले अन्नपूर्णसँग भने, त्यही सागका लागि भएको बन्द प्रशिक्षणका लागि राखेपले खेलाडी र प्रशिक्षकलाई दिएको दैनिक भत्ता २१ हजार पाँच सयसमेत उहाँले पचाइदिनुभयो । भत्ता नदिएको विषयमा खेलाडीलाई सोध्दा पनि हुन्छ ।' मुख्य प्रशिक्षक गुरुङले तेक्वान्दो संघका पदाधिकारीले आफ्नो सिफारिसमा चार खेलाडीलाई विदेश पठाएर उतै छाडेको आरोपसमेत लगाएका छन् । संघका अध्यक्ष र महासचिवले खेलाडी भनिएका यादव कुँवरलाई क्यानडा तथा मानध्वज लामा, राजकुमार पाण्डे, खम्बा राई, रमेश शाही र प्रमोद मानन्धरलाई दक्षिण कोरिया लगी छाडेका छन्', मुख्य प्रशिक्षक गुरुङले राखेपमा बुझाएको उजुरीपत्रमा लेखेका छन्, कुनै खेल संघले म्यानपावर कम्पनीको जस्तो काम गर्न मिल्छ ? ' मुख्य प्रशिक्षक गुरुङले संघले आफू राखेपले तोकेको मुख्य प्रशिक्षक हुँदाहुँदै पनि आफूसँग कुनै समन्वय नगरेको बताएका छन् । गुरु (दीपराज गुरुङ) राखेपको मुख्य प्रशिक्षक हुँदा सबै काम आफूले गर्नुहुन्थ्यो । खेलाडीलाई दिने सर्टिफिकेटमा समेत उहाँकै हस्ताक्षर चाहिन्थ्यो', उहाँले भन्नुभयो, तर उहाँले म मुख्य प्रशिक्षक आएपछि मेरो भूमिकै सबै खोसिदिनुभयो । मुख्य प्रशिक्षकलाई संघको कार्यक्रममा समेत बोलाउनु हुन्न । राष्ट्रिय क्याम्पमा हामीले ट्रेनिङ गराइरहेका खेलाडीलाई हामीलाई नै थाहा नदिई छनोटबिना विदेश लगिएको छ । हामीले संघ पारदर्शी ढंगबाट चल्नुपर्छ भन्दा उहाँ उल्टो अपशब्द प्रयोग गर्नुहुन्छ । बाध्य भएर मुख्य प्रशिक्षकको हैसियतले यो कुरा उठाएको हुँ ।' महासचिव गुरुङले आरोप झूठो भएको बताएका छन् । उनले राखेपले सागको बन्द प्रशिक्षकका लागि दिएको रकम आफूले व्यक्तिगत रूपमा नबुझेको तथा खेलाडीलाई आफूले विदेश नभगाएको बताए । सागको बन्द प्रशिक्षणको भत्ता कि मुख्य प्रशिक्षक कि संघले लिन्छ । त्यो भत्ता मैले व्यक्तिगत रूपमा लिएको छैन', महासचिव गुरुङले अन्नपूर्णसँग भने, हामीले खेलाडी भगाएका पनि छैनौं । खेलाडी संघको कार्यक्रमअनुसार विदेश जान्छन् । त्यसरी गएका खेलाडी फर्किएका छन् ।'"
