शीर्षक,विवरण
कसले बनाउँछ सहर ?,"मोटरसाइकल, कार, ट्रकका चर्का हर्न । कतै टाटेपाटे र कतै खुइलिएको कालोपत्रे सडकको किनारमा मैलो, पातलो सर्ट र खाली खुट्टामै ढुंगा, बालुवा, गिट्टी ओसारिरहेका, ढलछेउ गाह्रो लगाइरहेका मान्छेहरू । सस्ता चुरोटको धुवाँ उडाउदै सडक किनारामा थकित मजदुरहरू । यो सहरमा प्रत्येक मानिसका हलचल र प्रत्येकका पीडा अंकित छन् । उनीहरूका धुलो टाँसिएर बाक्लो भएका परेलामुनिका आँखा र अनुहारमा चरम पीडा, आक्रोश र थकान झल्किन्छ। त्यस्तै पीडा, आक्रोश र थकान हामीले सातदोबाटो सडकछेउ वाल लगाउँदै गरेका सुर्खेतका देवबहादुर विकका आँखामा देख्यौं । ज्यामीजिन्दगीको बीसबर्से यात्रामा उनको आङमा कहिल्यै सुखको उज्यालो घाम लागेन। जीवनमा कहिल्यै सुख ले नचियाएपछि वाक्क भएर सुदूरपश्चिम वा मधेसबाट मजदुरी गर्न काठमाडौं लम्किनेको कथा हो यो । फिस चप्पल लगाएका, पुसको चिसा रातमा पनि कालो, रातो वा पहेंलो पातलो गन्जी र मैलो पाइन्टमा भेटिएका यी मजदुर दिनभरिको कामले बेस्सरी गलेका छन् । यिनीहरू सडक किनारमै पाल टाँगेर गुटुमुटु भएर सुत्छन् । कतिपय बालबच्चा, श्रीमती र परिवारसहित त्रिपालमुनि बस्छन्। सर, मेरो दुःख तपाईंहरूलाई भनेर के गर्नु ? आफ्नो दुःख र भाग्य आफैंसग छ, सातदोबाटो सडक किनारमा वाल लगाउने मीना विक भन्दै थिइन् । उनीहरू घरगाउँका सबै दुःख बिर्सन चाहन्छन्, तर सहरको दुःख झन् कहालिलाग्दो छ । उनीहरूको एउटै बोली छ, हेरौं, भाग्यले कता लैजान्छ । यो सहर त रातभरि जागा रहन्छ । एकातिर ठमेलमा मस्त नाचेर फर्कनेहरू छन्, अर्कोतिर सडककिनारमै पाल टाँगेर बस्नेहरू । उनीहरू चिसोमा काम्दै छेउछाउबाट बटुलेका काठका साना टुक्रा तापेर रात कटाउँछन् । रातले यो सहरको सौन्दर्यलाई अझ रहस्यमय बनाइदिन्छ । सयौं वर्ष पुरानो यस सहरका कलात्मक मन्दिरहरू, पुराना दरबारहरू अतीतको शान जोगाएर उभिएका छन् । तर यहाँका मानिस कहिल्यै सोध्दैनन् यी मन्दिर, यो सहर र यहाँका पुराना दरबार बनाउने मजदुरको खबर । योजनाहरू नीतिनिर्माण तहमा बन्छन् । त्यो योजना कार्यान्वयन हुन निर्देशनका दर्जनौं तह पार गर्दै अन्तिममा मात्रै मजदुरको हातमा पुग्छ । मजदुरले चिनेको हुँदैन राष्ट्रिय योजना आयोग । बुझ्न आवश्यक पनि ठान्दैन पुनर्निर्माण प्राधिकरण र सहरी विकास मन्त्रालय । मजदुरलाई मतलब हुन्छ केवल कामसँग । भौतिक विकासका पूर्वाधार मजदुरको पसिनाविना असम्भव छ । तर राज्य ती मजदुरबारे बेखबर छ । मजदुर कुनै विश्वविद्यालयले अनुसन्धान गर्नलायक विषय पनि बन्दैन । मजदुरसम्बन्धी संसद्मा कुनै विधेयकमा चर्को बहस पनि हुँदैन । यो सहर निर्माण गरिरहेका मजदुर कुन अवस्थामा बाँचेका छन् ? के खान्छन् ? कसरी बस्छन् ? पुसको जाडो होस् या चैतको गर्मी धुलोधुवाँमा मडारिएर खुला स्थानमै बसिरहेका हुन्छन् उनीहरू । सधैं अहोरात्र खटिरहेकै देखिन्छन् । चिसोमा रातदिन कटाउनुपर्दा उनीहरू बिरामीले थलिँदै गएका छन् । काम गर्दा लगाउनुपर्ने आवश्यक पोसाक पनि लगाएका हुँदैनन् । पुसको चिसो वास्तै नगरेजसरी उपत्यकाका विभिन्न स्थानमा अहोरात्र काम गरिरहेका मजदुरलाई हामीले भेटेका थियौं । स्थान : धोबीघाट मिति : ०७४ पुस ६ गते समय : राति ९ बजे दिउँसो सातदोबाटोनजिकै सडकमा वाल लगाउँदै गरेको देवबहादुर विकको समूह राति धोबीघाटनजिकै सडक किनारमा त्रिपालमुनि भेटिए । रातको तिखो चिसो झेल्न कोही त्रिपालबाहिर आगो तापिरहेका थिए । कोही निदाउन त्रिपालभित्र गुटमुटिएका । तर बस, ट्रकको चर्को साइरनले उनीहरूलाई निदाउन दिँदैन । बेतोडले हुइँकिने बसको चर्को सुसेलीले निद्रा खल्बलिन्छ । ठ्याक्कै सडकको पेटीमै छ उनीहरूको त्रिपाल । ठूला गाडी गुड्दा भुइँचालै गए झैं थर्किन्छ भुइँ । भौतिक विकासका पूर्वाधार मजदुरको पसिनाविना असम्भव छ । तर राज्य ती मजदुरबारे बेखबर छ । मजदुर कुनै विश्वविद्यालयले अनुसन्धान गर्नलायक विषय पनि बन्दैन । मजदुरसम्बन्धी संसद्मा कुनै विधेयकमा चर्को बहस पनि हुँदैन । एकपटक ब्युँझिएपछि उनीहरू फेरि सुत्दैनन् । त्यसपछि निदाउन निकै कठिन हुन्छ । बरु पुराना अनेकथरीका घटना मस्तिष्कमा ओहोरदोहोर गरिरहन्छन् । त्यसपछि त्रिपालबाहिरको भुंग्रोमा फेरि आगो सल्काउन जरुरी हुन्छ । आगो तापिरहेका भेटिए एक पाका मजदुर । तीन बीस उमेर पुगेजस्ता देखिन्थे । तर खास उनको उमेर रहेछ ४० मात्रै । सुर्खेतका उनै देवबहादुर विकले सुनाए मजदुरी जिन्दगीको कष्ट । उनको २० वर्ष उनको ज्यामी जिन्दगीको यात्रा । जीवनको आधा भाग निर्माण मजदुर भएर बिताए । अहिले बल्ल पेटी ठेकेदारमा पदोन्नति भएका छन् । उनी मातहत २१ कामदार छन् । मदजुरहरू कसैले एक दिनको ज्याला पाँच सय पाउँछन्, कसैले सात सय । उनीहरू चाइनिज कम्पनीको मातहतमा एक वर्षदेखि सातदोबाटो सडककिनारमा गाह्रो लगाउने काम गरिरहेका छन् । एक वर्ष नै भयो, धोबीघाट सडकछेउमा पाल टाँगेर बसेको पनि । देवबहादुरको कमाइ मासिक २५ हजार हुन्छ । उनीहरूको समूहमा चार महिला र केही बालबालिका पनि छन् । गोपाल विक धिपधिप बलिरहेको आगो ताप्दै थिए । उनी बुबासँगै काठमाडौंमा छन् । श्रीमती छोराछोरी गाउँतिरै बस्छन् । पाँच कक्षासम्म मात्रै पढेका उनी गएको तिहार मानेर पहिलोपटक काठमाडौं आएका हुन् । उनले काठमाडौं घुमेका छैनन् । दिनको पाँच सय कमाउने उनका लागि काठमाडौं भनेको उही धुलो उडिरहने धोबीघाटको सडक हो । वरपर देखिने गुजुमुच्चु सिमेन्टीका घरहरू नै उनका आँखामा बसेको सहरको स्वरूप हो । भन्छन्, काठमाडौं घुम्नै पाको छैन । पालबाहिर आगो बल्न छोडेर पुत्पुत् उडिरहेको छ धुवाँ । दुई हत्केलाले आँखा छोप्दै छेउको ढुंगामाथि टुक्रुक्क बसिरहेकी छन् सुर्खेतकी २४ वर्षीया मीना विक । काठमाडौंमा उनको एउटै काम छ २१ जनाको मजदुरको समूहलाई खाना पकाउनु । पतिसहित पाँच र दुई वर्षका दुई छोरा पनि साथै छन् । उनको पनि कमाइ दिनको पाँच सय नै हो । सातामा एक दिन मासु खान्छ यो समूह । अरूबेला दिनैभर सडकछेउ धुलोमा खेलिरहने दुई बच्चा मासुको बास्ना आएपछि अगेनोछेउ झुम्मिन्छन् । उनले सात कक्षा मात्रै पढिन् । गाउँमा एउटी छोरी छोडेर सहर पसेकी मीना छोरालाई स्कुल पठाउनुपर्छ भन्ने सोच्छिन् । तर पठाउने कसरी ? पालभित्र रोइरहेको बच्चालाई बोलाउँदै मिना भन्छिन्, के गर्नु, बच्चाबच्ची लिएर यस्तो चिसोमा बस्न कहाँ मन छ र ? यहाँ कोठाभाडै तिर्न सकिन्न । सँगै आगो तापिरहेका मीनाका पति जितबहादुर विक तीन वर्षदेखि काठमाडौंमा मजदुरी गरिरहेका छन् । उनले तीन कक्षामात्रै पढे । अहिले पतिपत्नी सँगै काम गर्छन् । उनीहरूको आङमा न्यानो कपडा । अँगेनोबाट धुवाँ मात्रै आउन थालेपछि उनीहरू पालभित्र घुस्रिए । पालभित्र चाइनिज मोबाइलबाट टर्च बल्यो । पालनजिकै चामलको आधा बोरा, सुकेको खुर्सानी, नुनको पोका र स्वायबिन तेलको बाकस देखियो । पालभित्र अरू पनि थिए । तीमध्ये एकजनाले मोबाइलमा गीत बजाए, कुटुमा कुटु सुपारी दाना। त्यसपछि उनीहरू गुजुमुच्चु परेर तास खेल्न थाले । पालभित्र भेटिए सुर्खेत भेरीगंगाका भरतकुमार विक । उनी मिस्त्री रहेछन् । कमाइ दिनको सात सय । प्राय:विदेश गइरहन्छन् । अहिले अरबको भिसाको पर्खाइमा छन् । भिसा नलागेसम्म उनी त्यहीं काम गर्नेछन् । पालभित्र केही लगातार खोकिरहेका थिए । मधुरो बत्तीमुनि थिइन् बाटुलो अनुहार भएकी सोनी शेर्पा । ओखलढुंगाकी उनी पतिसँगै पालमा बस्छिन् । हामीले भेट्दा उनी ज्वरो र खोकीले ग्रस्त थिइन् । प्रकाश विकसँग केही समयअघि मात्रै भागेर अन्तरजातीय विवाह गरेकी उनले हनिमुन पालमा मनाइन् । २२ वर्षकी सोनी दिनभर सिमेन्टबालुवा घोल्छिन् । यसैगरी मायाको सानो संसार उभ्याउने सपना छ, उनको । दिनको पाँच सय कमाउँछिन् र पति सात सय । पालमै मोबाइल खेलिरहेका थिए सुर्खेतकै गोविन्द विक, महावीर विक र अर्जुन विक । उनीहरूका लागि एउटै चुलोमा खाना पाक्छ । गाउँमा सबैको आर्थिक अवस्था कमजोर छ । खेतीपातीबाट ६ महिना मात्रै खान पुग्ने जमिन छ। स्थान :सानेपा मिति :०७४ पुस ७ समय :दिउँसो २ बजे मकवानुपर टिस्टुङका चालीसबर्से कृष्णबहादुर स्याङ्तानले काठमाडौंका घर रंगाउन थालेको एक दशक पुग्यो । हामीले सानेपामा भेट्दा उनी एउटा भव्य घर रंगाउँदै थिए । कृष्ण मैतीदेवीमा भाडाको कोठामा बस्छन् । १० वर्षअघि दिनको ३ सय कमाइ हुन्थ्यो, अहिले ११ सय ५० पुगेको छ । बिहान ७ बजेदेखि साँझ ५ बजेसम्मै उनले काम गर्नुपर्छ । १४ तलासम्मको घर रंगाएका छन् कृष्णले । तीन कक्षा मात्रै पढेका उनको आर्थिक अवस्था कमजोर छ । सुरुमा उनी अग्लो घर चढ्न डराउँथे । घरबाहिर बाँसको भर्याङमा झुन्डिएर काम गर्नुपथ्र्यो, डर लाग्थ्यो । विस्तारै डर हराउँदै गयो, उनी भन्छन् । तलबाट हेर्दा शिरको टोपी खस्ने, माथिबाट हेर्दा रिंगटा लाग्ने अग्लो घरमा उनी बाँसको भर्याङमा झुन्डिँदै चढ्छन् । हातमा हुन्छ ब्रस र रङको बाल्टिन । कुनै बेला त उनीसँग सेफ्टी बेल्ट पनि हुँदैन । डोरीकै भरमा उनले रंगाएका छन् सहरका कैयन् घर । गनेर साध्य छैन । कतिवटा घर रंगाइयो, रंगाइयो, उनी भन्छन् । कृष्णले बानेश्वरको मुक्ति टावर, एभरेस्ट होटेल, याक एन्ड यती होटेल, विशालनगरका चार कोलोनी रंगाएका छन् । ज्यान हत्केलामा राखेर काम गर्ने कृष्णको जीवन बिमा छछैन, उनैलाई थाहा छैन । देवी बुद्ध कन्स्ट्रक्सनमार्फत काम गर्दै आएका उनको नागरिकताको फोटोकपी कन्स्ट्रक्सनका सञ्चालक भोजबहादुर श्रेष्ठसँग छ । भोजबहादुरले कृष्णको बिमा गरे या गरेनन्, उनलाई हेक्का छैन । सञ्चालक श्रेष्ठ कृष्णको जीवन बिमा गरिएको बताउँछन् । पेन्टर बन्नुअघि उनी गलैंचा बुन्थे । गिटी कुट्थे । ट्रिपरमा गिटी बालुवा लोडअनलोड गर्थे । केही समय काठमाडौंमा ट्याक्सी चलाए । अहिले जीविका चलाउने पछिल्लो विकल्प बनेको छ घर रंगाउनु । एउटा घरमा रङ लगाउँदा एकजोर कपडा फाट्छ । नयाँ किनेको कपडा रङैरङले बेरंगी हुन्छ र उध्रिएर जान्छ । एउटा घरमा काम गर्दा एकजोर लुगा सकिन्छ । त्यो लुगा आफैं जोरजाम गर्नुपर्छ । उनी जोखिममा बसेर काम गर्छन् । आजसम्म कुनै दुर्घटनामा परेका छैनन् । भन्छन्, आजसम्म भगवान्ले बचाइदिनुभएको छ । स्थान :सामाखुसी मिति :०७४ पुस ७ समय :साँझ ५ बजे सामाखुसी पुग्दा प्रमोद चौधरी भर्खरै काम सकेर घर हिँड्ने तरखरमा थिए । प्रमोदको मातहतमा दाङका १४ जना चौधरी युवाको समूह महिनौंदेखि घर निर्माणमा खटिइरहेको छ । सामाखुसी बस्दै आएका उनी १५ वर्षदेखि काठमाडौंमा घर बनाउँदै आएका छन् । ५५ वर्षीय प्रमोदले एक वर्षमा १५ वटासम्म घर बनाएका छन् । बितेको १५ वर्षमा उनले काठमाडौंमा करिब दुई सय घर बनाए । सुरुमा आफैं मजदुरको रूपमा काम गर्ने उनी अहिले घर ठेक्कामा लिएर काम गर्छन् । सामाखुसीको घर बनाउने नाइकेको भूमिकामा छन् दाङ गोबरदहका २६ वर्षीय सुरेश चौधरी । उनी मासिक ३० हजार ज्याला पाउँछन् । निर्माण भइरहेको घरछेउ जस्ताले छाएको एउटा टहरो छ, जहाँ उनको समूह बस्छ । तीन कक्षा मात्रै पढेका उनको मातहतमा १४ जना छन्, जसमध्ये दुईजनाले खाना पकाउँछन् । भान्सामा महिनामा तीनपटक मासु पाक्छ । ब्रोइलर कुखुरा उनीहरूको रोजाइमा पर्छ । उनीहरूको रमाइलो गर्ने माध्यम हो मोबाइलमा गेम खेल्नु, फिल्म हेर्नु र बिना पैसा तास खेल्नु । कहिलेकाहीं केटीसँग मस्ती गफ पनि हुन्छ, नाइके सुरेश हाँस्दै भन्छन् । यस वर्षको चिसो उनीहरूले यहीं काट्नुपर्नेछ । उनीहरूका खुट्टामा जुत्ता छैन । टहराबाट शीत तप्किन्छ । १२ फुटको जस्ताको टहरामुनि १४ जना लहरै सुत्छन् । कोठामा यत्रतत्र झोला र कपडा झुन्डिएका छन् । मैला चप्पल ओछ्यानछेउ लडिरहेको छ । कसैको हातमा मोबाइल छ, कोही जिउ कन्याइरहेका छन् । आङमा जाडो छेक्ने लुगा छैन । कोही टोलाएर बसेका छन् । उनीहरूका हातखुट्टा खिरिला देखिन्छन् । त्यही साँघुरो टहरामा बस्छन्, कपिलवस्तु बलखवाका १९ वर्षीय कैलाश चौधरी । मासिक १२ हजार कमाउँछन् । बालुवा चाल्ने, इँटा बोक्ने, मसाल घोल्ने उनको काम हो । टहरामै बस्ने भागपती चौधरी, विनोद चौधरी, लक्ष्मण चौधरी, विन्तु चौधरी, सुनिल चौधरी, रामचन्द्र चौधरी सबैले मासिक १२ देखि १५ हजार कमाउँछन् । उनीहरू प्राय:निरक्षर छन् । केहीले मुस्किलले पाँच कक्षा पास गरेका छन् । कसैले पनि माध्यमिक तह पास गरेका छैनन् । उनीहरूबीच बेलाबेला सामान्य ठाकठुक हुन्छ । तर झगडाचाहिँ गर्दैनन् । दिनभरि काम गरेर साँझपख चोकतिर निस्कन्छन् । महँगा क्याफे र होटेल उनीहरूको रोजाइमा पर्दैन । सडकछेउको चटपटे पसल, दारुपानी पाइने भट्टीपसल उनीहरूको जक्सन हो । सामाखुसी चोकतिर कहिलेकाहीं टहलिन पुग्छन् । मोबाइल पसलबाट मोबाइलमा हिन्दी फिल्महरू हालेर ल्याउँछन् । दिनभर थाकेको शरीरलाई टहराको भित्तामा अढेस लगाउँछन् र हेर्छन् । स्थान :गोंगबु मिति :०७४ पुस ७ समय :साँझ ७ बजे गोंगबुको उत्तरी क्षेत्रमा भेटिएका रक्सौलका ४५ वर्षीय सुरेन्द्र साह मजदुरीका लागि काठमाडौं पसेको २० वर्ष भयो । उनीसँग अहिले २६ भारतीय मजदुर साथी छन् । उनलाई भारतभन्दा नेपालमा काम गर्न सजिलो लाग्छ । छठ, होली, दीपावलीमा मात्रै गाउँ जान्छन् । फेरि फर्केर यतै आउँछन् । भारतीय मिस्त्रीले महिनाको ३० हजारदेखि ४० हजारसम्म कमाउँछन् । लेबरले मासिक १२ हजारदेखि १५ हजार कमाउँछन् । सुरेन्द्र २० वर्षअघि पहिलोपटक काठमाडौं आउँदा उनको तलब ६ हजार थियो । अहिले उनी ३० हजारभन्दा माथि कमाउँछन् । दिनभरिको कामले निकै गलित हुन्छन् । बेलुका हल्का दारु पिउँछन् । चुलोमा महिनाको ६ पटक मासु पाक्छ । सामान्य बिरामी पर्दा उनीहरूको उपचार त्यहीं हुन्छ । महिनौं थलिएर बिरामी भए ठेकेदारले घर पठाइदिन्छन् । टहरामुनि एकसरो लुगा लगाएर बस्छन् । एकएकवटा पातलो ब्लांकेट छ । अति जाडो हुँदा आगो तापेर रात कटाउँछन् । उनीहरूको पनि मनोरञ्जनको साधन मोबाइल हो । मोबाइलमा भोजपुरी र हिन्दी गीत सुन्छन् । फिल्म हेर्छन् । बेलाबेला तास खेल्छन् । तीन छोरा र दुई छोरीका बुबा सुरेन्द्रकी श्रीमती रक्सौलमै छिन् । सुरेन्द्रसँगै बस्छन् रक्सौलकै पडोसी हरिन्दर साह, रोहित साह, पानालाल दासलगायत २६ जना । भारतीय सरकारले सबैको जीवन बिमा गरिदिएको बताउँछन् सुरेन्द्र । अरू कामदार सुरेन्द्रजस्तो स्थायी रूपमा काठमाडौं बस्दैनन् । अरू मजदुर केही महिना काम गर्छन् अनि जान्छन् काम खोज्दै पन्जाब, दिल्ली र कास्मिरतिर । प्रस्ट नेपाली भाषा बोल्ने सुरेन्द्रलाई यो सहर छोडेर जान मन छैन । भन्छन्, काठमाडौंमा बस्न थालेको २० वर्ष भइसक्यो । अब कहाँ जानु ? स्थान :गौशाला मिति :०७४ पुस ७ समय :राति १०ः३० बजे गौशाला पुग्दा डोजरले बत्तीसपुतलीतर्फ सडकखण्ड खनिरहेको थियो । रातको अँध्यारो चिर्ने गरी ठूलो लाइट माथिबाट सडकतिर बलिरहेको थियो । सडकमा फाट्टफुट्ट गाडी चलिरहेका थिए । पाँचसातजना मजदुर डोजरले खनिरहेको सडकछेउ बेल्चा बोकेर उभिएका थिए । सबैको टाउकोमा थियो पहेंलो टोपी । दुई युवा पहेंलो टोपी र ज्याकेट लगाएर तीलगंगा जाने रोडतर्फ फर्किएर उभिइरहेका थिए । दुवैका हातमा बेल्चा थियो । अछाम विनायकका १८ वर्षीय प्रशान्त घर्ती र १७ वर्षीय रमेश घर्ती हुन् उनीहरू । दाजुभाइ ठूलाबुबा र काकाका छोरा । दुवैले १० कक्षासम्म पढेका । गरिबीले थप पढ्न दिएन । नौ पास भएर जागिर खान काठमाडौं हान्निए दुई भाइ । थापाथलीनजिकै बागमती किनारमा बनेको लेभर क्याम्पमा ४० जनाको समूहमा मिसिएर बस्छन् उनीहरू । मेलम्ची खानेपानी आयोजनाको पाइप बिछ्याउने शर्मा कम्पनीमा उनीहरू कार्यरत छन् । एक वर्षदेखि काम गर्न थालेका उनीहरू दिनको पाँच सय कमाउँछन् । रातभरिको काम ओभर टाइम हो । राति काम गरेर प्रतिघन्टा ६२ रुपैयाँ कमाउँछन् । डोजरले छोडेको माटो साबेलले मिलाउँछन् । क्याम्पमा विजोगले बसिरहेका छन् । प्रशान्त भन्छन्, खाना नमीठो छ । नखाई हुँदैन । भोक लाग्छ । के गर्नु । महिनाभरि कमाएको पैसा घर पठाउँछन् । घरमा भाइबहिनीलाई पढाउनुपर्छ । भन्छन्, काम गाह्रो छ । के गर्नु भाइबहिनीलाई पढाउनैपर्यो ! के भन्छन् निर्माण व्यवसायी ? निर्माण व्यवसायी महासंघका अध्यक्ष विष्णुभाइ श्रेष्ठ सम्पूर्ण मजदुरको एकमुष्ट बेनामे जीवन बिमा गरिएको बताउँछन् । प्रोजेक्ट अवधिभर कसैलाई केही भएमा बिमा कम्पनीले हेर्छ श्रेष्ठ भन्छन्, बिमाले नसमेटेको पक्षबारे राज्य गम्भीर हुनुपर्छ । तर यसबारे राज्य उदासीन छ । मजदुरबारे राज्यसँग कुनै नीति छैन । नेपालमा मजदुरको वर्गीकरण सही तरिकाले नभएको उनको बुझाइ छ । कस्तो काम गर्नेलाई मजदुर भन्ने ? परिभाषा गर्न गाह्रो भएको निर्माण व्यवसायी बताउँछन् । श्रेष्ठ भन्छन्, स्थायी र अस्थायी मजदुर छुट्ट्याउनै गाह्रो छ । घन्टे मजदुर, हप्ते मजदुर पनि छन् । महासंघका प्रशासनिक अधिकृत नवराज भण्डारी देशभर १२,५०० निर्माण व्यवसायी रहेको बताउँछन्, जसअन्र्तगत करिब १५ लाख मजदुर आ िश्रत भएको हुन सक्ने आँकडा छ । भौतिक यातायात तथा निर्माण मन्त्रालयको तथ्यांकअनुसार, काठमाडौंमा ९०१, ललितपुरमा ३५०, भक्तपुरमा २२१ कन्स्ट्रक्सनको कम्पनी दर्ता छ, जसअन्तर्गत लाखौं मजदुरले काम गरिरहेको अनुमान अधिकृत भण्डारीको छ । महासंघका वरिष्ठ उपाध्यक्ष पेम्बा लामा शेर्पा नेपाली मजदुरले काम गर्दा सुरक्षासम्बन्धी कुनै पनि सावधानी अपनाउने नगरेको बताउँछन् । भन्छन्, नेपाली मजदुरले काम गर्दा लगाउनुपर्ने पोसाकबारे सचेत छैनन् । ठेकेदारले पनि ध्यान दिँदैनन् । विदेशी प्रोजेक्टले मात्रै त्यसलाई अत्यावश्यक सामग्रीको रूपमा लिने गर्छ । विदेशी प्रोजेक्टले कुनै स्थानमा काम सुरु हुनुपूर्व शौचालयदेखि बस्ने स्थानसम्मको राम्रो प्रबन्ध गर्ने गरेको उनी बताउँछन् । तर नेपाल सरकारको काममा कुनै व्यवस्था हुँदैन । मजदुरलाई चाहिने पञ्चा, गमबुट, बस्ने क्याम्प, टोपीसमेत व्यवस्था छैन, उनी भन्छन् ।"
एयरपोर्ट पर स्वर्ग छैन !,"विदेश बस्ने केटो गजबै होला त नि ! हवाईजहाज चढेर अंग्रेजी बोल्ने मुलुकमा छिरिसकेको केटाका बारेमा केटीका बाउआमाले अरू धेरै बुझ्नुपर्ने ठानेनन् । केटालाई नेपाल बोलाइयो, केटीसँग उसको धुमधाम बिहे भयो । आफ्नी सुन्दर छोरीलाई बाउआमाले सुन्दर भविष्यकै लागि सुम्पिदिए एक अन्जान युवकलाई, त्यो पनि बिरानो देशमा बस्ने । बढेकी छोरी घरमा हुँदा टाउको गह्रुँगो हुन्छ रे नेपाली समाजका बाउआमालाई । छोरी अन्माउँदा ती बाउआमाको टाउको हलुका नै भयो होला । छोरी विदेश गएपछि एकदुईपटक नेटमार्फत बाउआमाको सम्पर्क भयो छोरी र ज्वाइँसँग । तर विस्तारै सम्पर्क पातलियो । यताका छोरीपट्टिका आफन्तले ठाने विदेशमा काम धेरै हुन्छ । बोल्ने पनि फुर्सद हुँदैन । काममै तल्लीन भए छोरीज्वाइँ । तर केटीका बाउआमाले सोचेजस्तो भएन परिणति । एक दिन केटीले नै फोन गरी गलत केटासँग मेरो बिहे हुन पुगेछ । म यातना गृहमा पठाइएको जस्तो भएकी छु । लागूऔषधको कुलतमा गम्भीर रूपमा फसेको रहेछ केटो । लागूऔषध प्रभावकै कारण उसले चरम शारीरिक, मानसिक र यौन हिंसा गरिरहेको छ । म सहन नसक्ने अवस्थामा छु । मलाई यो नर्कमा बस्नु छैन । म आफ्नै देशमा फर्कन चाहन्छु । म बाँच्न चाहन्छु । आफ्नो पीडा कसैसँग बाँड्नसमेत नमिल्ने यो परदेशबाट म छिटै घर फर्कन्छु । केटी स्वदेश फर्कंदा उनको मुहार सबैलाई देखाउन मिल्ने अवस्थामा थिएन । अनुहारभरि कोपेरेका, चिथोरेका र टोकेका दाग र घाउ त थिएन नै, शरीरका अन्य अंग सही सलामत थिएनन् । अवस्था यस्तो थियो, उनले आफ्नै बाउआमालाई समेत आफ्नो अनुहार देखाइनन् । यो मसँग निकट व्यक्तिको एक वास्तविक कथा हो । दुई बाली खेती र दुईचारवटा भैंसीबाख्रा पालेर जसोतसो पेट पालिने नेपाली समाजमा विदेशबाट पैसा कमाइने तथ्य बुझेपछि त्यता लाग्नेको लर्को थामिनसक्नु छ । यहाँ हाम्रो जिन्दगी सहज छैन, सत्य हो । आफैंले भोगेका कारण हामी त्यसो भन्न सक्छौं, तर परपरको अवस्था के छ जानेले पनि हतपत भन्दैनन् । किनकि ती त्यहाँ पुगिसकेका हुन्छन् । आफू पुगेको ठाउँका बारेमा हतपत ननिको कसले बोल्छ र ? त्यो पनि पैसो र इज्जत कमाउन जाने ठाउँ बन्यो परदेश । हाम्रो पालामा होइन, बाउबाजेकै पालामा पनि विदेशबाट आएका लाहुरेको सर्वत्र इज्जत बेग्लै हुन्थ्यो । गाउँमा टेपरेकर्डर मात्रै बोकेर पस्नेको कत्रो फूर्ति थियो दुई दशकअघिसम्म । क्यासेट प्लेयर र क्यामेरा हुनेलाई बेग्लै कोटीमा गन्थ्यो समाज डेढ दशकअघिसम्म । हामी पनि अहिले इज्जतका भोका भयौं । इज्जत अर्थात् ठाँटबाँट र सान । विदेश गएर घरको धुरीमा एन्टेना हालेर टिभी हेर्नेहरू बढे, राम्रा ब्लांकेट, अनेक बान्कीमा सामान र प्रविधिजन्य कुरोसमेत ल्याउन थाले । पहिले अरबबाटै आउँथे यस्ता धेरै चीज । नभए त्यतैको परि श्रमबाट फलेको पैसामा खरिद हुन्थे यस्ता लक्जरीका सामान । यसैबीच नेपाली अरब र मलेसिया मात्रै होइन, अनेक उपाय र तरिकाद्वारा गोराका मुलुक जान थाले । कुनै समय गोमांश खाने (गाईको मासु चल्ने) देशका रूपमा निन्दित तिनै फिरंगीको देशमा अहिले अनेक कठिनाइ झेलेर भए पनि हाम्रा ठिटाठिटी ओइरिरहेका छन् । भिसै लाग्न गाह्रो मुलुकमा जो छिर्यो, त्यसले अब विशेष खालको लालमोहर प्राप्त गर्यो । विदेश जानेबारे यसरी व्याख्या हुँदैछ कि समाजमा मानौं जीवनमा सफलताको एउटै कडी गोराको मुलुकको भिसा प्राप्त गर्नु हो । कालो र कालालाई हेप्ने समाजले गोरो र गोराको मुलुकलाई उत्पात ठान्नु अनौठो पनि होइन । परदेशको लहरले स्वदेशमा तमासा र तडकभडक बढायो । आफैंमा विश्वास नगर्ने र आफूलाई अरूभन्दा निरिह र कमजोर ठान्ने हामीले लहर पछ्यायौं, आफ्नो मुलुकका सानातिना कहरलाई थेग्न सकेनौं । ठीक एक वर्षअघि बेलायती बाथरूममा घाँटीमा बेल्टको पासो लगाएर झुन्डिएर मरेको अवस्थामा भेट्टाइए नेपालमा युवा पुस्तामाझ चर्चित र्यापर यमबुद्ध । उनी बेलायतमा रोयल मेल (हुलाक सेवासम्बन्धी कम्पनी) मा काम गर्थे र अरू नेपालीजस्तै विद्यार्थी भिसामा सन् २००९ मा बेलायत पुगेका थिए । सबै घटनालाई सामान्यीकरण गरेर हेर्नु अनुचित हुन्छ, तर यमबुद्धको अवस्था बेलायतमा गएर पार्सल कम्पनीमा काम गर्नुपर्ने अवश्य थिएन । उनी आफैंमा एक प्रतिभाशाली र्यापर थिए र उनका फ्यानहरू बढेको बढ्यै थिए । बुद्धका मुलुकका यमबुद्धलाई पनि सम्भवत: यही लहरले छोयोे । अनमोल जीवनलाई अरूको कसीमा हेर्न थाल्नु नै ठूलो समस्या हो । पल्लाघरेको अग्लो घरको कसीमा आफ्नो सानो घरको तुलना गर्न थालेपछि तपाईं जीवन जिउनु हुन्न । तपाईं जीवन जोख्न थाल्नुहुन्छ । परिस्थिति कस्तो बन्दै छ भने कति नेपाली नचाहेरै पनि विदेशको लहरमा हेलिन बाध्य छन् । ब्रिटिस लाहुरे नभए राम्री केटीले आफूलाई बिहे गर्दैनन् भन्ने ठानेर पहिले ब्रिटिस सिपाहीमा भिड्थे राई, गुरुङ, लिम्बूलगायत जनजाति युवा । अहिले विदेशको टेन्ड त्यो लाहुरे ट्रेन्डभन्दा चर्को छ । घरको, आफन्तको, साथीसंगतिको माग र चर्चा धेरै भएपछि अरूकै दबाबमा पनि मुलुक छोड्ने पनि भेटिएका छन् । औपचारिक शिक्षा सबैलाई बोझिलो लाग्छ र हाम्रो शिक्षा छ पनि त्यस्तै । त्यसैले त्यो कहिले सकौं जस्तो हुन्छ युवा पिँढीलाई । एउटा तहको शिक्षा सकेपछि कि त कमाइको कुरो हुन्छ कि त बिहेको । अहिले सामान्य जागिरकमाइ र सहज जिन्दगी जिइरहेको वरलाई छोरी अन्माउनुभन्दा विदेश बस्ने ज्वाइँकै ताकमा छन् धेरैजसो । सामान्य, सहज र नेपाली जीवन जिउनेलाई वर मान्न हुनेवाला वधू पनि तयार छैनन् । विदेश गएकाको ग्लामर नै बेग्लै । उही मरेपछि मात्रै स्वर्ग देखिए झैं विदेशै गएपछि मात्रै त्यहाँको दर्दबारे थाहा पाइन्छ । तर यहाँ विदेशको कष्टकर जीवनबारे कोही जान्न चाहँदैनन् । विदेश गएर आफूजस्तै सफल हुन्छ भनेर अरूलाई रोक्न खोजेको भन्ने प्रतिक्रियासमेत दिन्छन् मान्छे जब कोही विदेश जानेले विदेशका कष्टपूर्ण गाथा भन्न थाल्छ । आम नेपाली यस्तो मनोदशामा बाँचेको छ । यस्तो लाग्छ, नेपालीमा विदेशको बारेमा मास हिस्टेरिया सिर्जना भइसकेको छ र त्यसको उपचार विस्तारै असम्भव प्राय: देखिएको छ । यहाँ स्थायी सरकारी जागिर भएको वरको सट्टामा विदेशमा लिरिङखिरिङ गरिरहेको व्यक्तिलाई नै छोरी अन्माउन तयार अभिभावकले हामीलाई त्यही सन्देश दिएका छन् । माथिको युवतीको कुरो नै गरौं न, उनलाई नेपालमै सरकारी जागिरे, एनजीओ जागिरे, शिक्षक सबै खालका व्यक्ति वधूका रूपमा रोज्न तयार थिए । घरैमा पुगेका थिए, उनको हात माग्न । तर उनले पनि विदेश उडेकै व्यक्ति चाहिन्, उनका अभिभावक पनि छोरीकै रोजाइमै हौसियो । हाम्रोमा ब्रेन ड्रेन (शैक्षिक र अन्य रूपमा योग्य मान्छे स्वदेशमा बस्नै नचाहने प्रचलन) को समस्या त छँदैछ, अर्को विदेश भनेकै स्वर्ग हो भन्ने परिकल्पना उत्तिकै हावी भएको छ । जहाज चढेर गोराका देश पुग्नेको त ठाँटबाँट बेग्लै । मानौं, त्यहाँ पुग्नेले स्वर्गका राजा इन्द्रकै स्वागत, सम्मान र खातिरदारी भेटेर आए। आम मान्छे बुझ्दैनन्, विदेश पुग्नेबित्तिकै जोकोही दोस्रो दर्जाका हुन्छन् । प्राय: सबै देशमा त्यहाँको बजारभाउ नेपालभन्दा बढी नै हुन्छ । कानुनी कडाइ हाम्रोमा भन्दा बढी त्यहाँ हुन्छ । रेखदेख गर्ने आफन्त हुँदैनन् । दोस्रो दर्जाको भएपछि सम्मान र सुरक्षाको विषय पनि कमै हुन्छ । सुरक्षा कम हुनेबित्तिकै महिला र युवती उच्च जोखिम मा पर्छन् । भाषा, भोजन र संस्कृतिले विदेशमा मान्छेलाई मानसिक तनाव दिन्छ । घरको यादले काममा ध्यान केन्द्रित हुँदैन । तर यता अपेक्षाका पहाड हुन्छन्, उता चुनौतीका महापहाड ठडिएका हुन्छन् । आफैंलाई खर्च पुर्याउन कठिन हुन्छ उताकालाई तर यताका आफन्त र परिवारको अपेक्षा थेगिनसक्नुको हुन्छ । काम गरेर कमाउन गएका लाखौं व्यक्तिमध्ये एक वर्षमै एक सयभन्दा बढीले आत्महत्या गरेको तथ्य आएको थियो दुई वर्ष पहिले । स्थिति यस्तो छ । उल्लिखित कारणमध्ये कुनै एक कारणले उनीहरूले आफ्नो ज्यान लिएकोमा दुईमत छैन । आम नेपालीहरू देशभित्र खटेर काम गर्दैनन् । यहाँ हल्लेर खान पल्केकालाई उता घन्टौं खटिएर काम गर्नु नै चुनौतीपूर्ण हुन्छ । भाषा समस्याका कारण सम्भव भएसम्म छिमेकी भारतका नागरिकले सञ्चालन गरेका रेस्टुराँमा काम गर्नुपर्ने बाध्यता हुन्छ र हाम्रो बाध्यता बुझेपछि विदेशी मालिकले पनि शोषण नै गर्छन् । विद्यार्थी भएर विदेश बस्दा निश्चित समयभन्दा बढी काम गर्नु नै अवैध हुन्छ र बाध्यताको फाइदा उठाउँदै काम लगाउने साहुजीहरूले समयमा तलब नदिने गर्छन् । बाध्यतामा कसैको खप्की खाएर काम गर्नु पनि उत्तिकै चुनौतीपूर्ण हुन्छ नै । कष्टले विदेशमा त्यसरी कमाएको पैसा यता घर र आफन्तले मोजमस्तीमा उडाउनेसमेत गर्छन् । अपेक्षा बढी भएपछि उपहार पनि पठाउनै पर्यो । यी सबैथोक थेग्न नसकेपछि विदेश भूमिमा रहेको निरिह मान्छे के गर्छ ? उसले कस्ता कदम उठाउँछ ? एयरपोर्टबाट हवाईजहाज चढेपछि सीधै स्वर्ग पुगिन्छ र त्यहाँ बोरामा पैसा टिप्न पाइन्छ भन्ने धारणाले जब धरातल छुन्छ, त्यहाँ कि डेथ् हुन्छ कि त डिप्रेसन । डिप्रेसनले गाँजेकाहरू माथिको वास्तविक कथामा झैं ड्रग लिन्छन् र ड्रगको आदेश तामेल गर्न आफ्ना जीवन साथीको हुर्मत लिन्छन् । अनमोल जीवनलाई अरूको कसीमा हेर्न थाल्नु नै ठूलो समस्या हो । पल्लाघरेको अग्लो घरको कसीमा आफ्नो सानो घरको तुलना गर्न थालेपछि तपाईं जीवन जिउनु हुन्न । तपाईं जीवन जोख्न थाल्नुहुन्छ । प्रगतिका लागि प्रतिस्पर्धी भावना अवश्य चाहिन्छ, तर न्यूनतम आवश्यकता परिपूर्ति भएपछि पनि उतासिने र बतासिने गरेपछि जीवन जीर्ण हुन्छ । बुझौं, संसारको जुनसुकै पहाड र मैदानमा हामीले देखेकै सूर्य झुल्किन्छन् र विदेशीहरू पनि उही आकाश तल बस्छन् । खुसीको आशामा यति छोटो जीवनलाई दु:ख र प्रलयको हन्डरमा नहेलौं । अलिकति पाखुरा बजार्ने हो भने हाम्रा सहर, बजार, पाखा, मैदानमा पनि दुई छाक राम्रोसँग खान र मुसुक्क हाँस्न सकिन्छ ।"
बेसारले क्यान्सर निको हुन्छ,"ब्रिटिस मेडिकल जर्नलका अनुसार माइलोमा नामक उपचारै नहुने रक्त क्यान्सर भएकी जागिरबाट निवृत्त बेलायती महिला डाइनेके फर्गसनले केमोथेरापीले काम नगरेपछि तरकारीमा प्रयोग हुने बेसारको कुर्कुमिन प्रयोग गरिन् । कुर्कुमिन बेसारमा पाइने चम्किलो र पहेंलो रसायन हो । आफूलाई लागेको माइलोमा रोगसँग लड्न ६७ वर्षीया उनले पाँच वर्षसम्म प्रत्येक दिन बेसारको नियमित सेवन गरिन् । अहिले क्यान्सर ठीक भएको छ । अरू थुप्रै मसलाले पनि हाम्रो जीवनलाई स्वस्थ र तन्दुरुस्त राख्न मद्दत गर्छन् । जडीबुटी र मसलालाई औषधीय रूपमा शताब्दीयौंदेखि प्रयोग गर्ने गरिएको छ । केही मसलाका फाइदाबारे जानौं : क्यान्सरविरुद्ध बेसार बेसारमा भएका तत्वमध्ये कुर्कुमिन मा एन्टिअक्सिडेन्ट र एन्टिइन्फ्ल्यामेटरी गुण हुन्छ । भिटामिन बेच्ने हेल्थस्पान नामक कम्पनीका पोषण प्रमुख रब हब्सन भन्छन्, बेसारमा भएका यस्ता तत्वले अति मुक्त कण बाट हुने शरीरको क्षति जोगाउँछ । त्यस्ता कण वातावरणीय र जीवनशैलीका परिणाम हुन् । रब थप्छन्, अचेल सानो स्तरको इन्फ्लेमेसन (कुनै दुर्घटना वा संक्रमणका कारण दुख्ने, सुनिने, शरीर रातो हुने, पोल्ने अवस्था) ले प्राय: सबै खालका मुटुरोग, क्यान्सर, मेटाबोलिक सिन्ड्रोम र अल्जाइमरजस्ता पश्चिमा दीर्घरोघमा प्रमुख भूमिका खेल्छ भन्ने विश्वास गरिन्छ । उनी भन्छन्, बेसारजस्ता मसलाले कसरी यस्ता रोगको विकास हुनबाट बचाउन सक्छ भनेर अध्ययन जारी छ । प्रयोगशालामा भएका क्यान्सर कोषका थुप्रै अध्ययनले देखाएका छन् कुर्कुमिनमा क्यान्सरविरोधी प्रभाव छ । यसले क्यान्सरका कोष मार्ने र अरू बढ्नबाट जोगाउने देखिन्छ । सुझाव : सखर र कागतीको सर्वतमा बेसार हालेर पिउने गर्नुहोस् । बिहानबेलुका चिया पिउँदा चियामा बेसार हालेर पिउने गर्नुहोस्। स्वस्थ मुटुका लागि लसुन सर्वत्र फैलिने तिखो बास्ना र स्वाद भएको, प्याज र लिक नामक अर्को मसलाको निकट परिवारमा पर्ने यो मसलाको प्रयोग विश्वभर अनेक परिकारमा गरिन्छ । क्वेस्ट नुत्रा फर्माका पोषणविद् आलिक्स उड्स भन्छन्, लसुनले उच्च रक्तचाप र कोलेस्टेरोललाई कम गर्न र स्वस्थ रक्तसञ्चार कायम राख्न मद्दत गर्ने अध्ययनले सुझाएको छ । त्यसकारण मेडिटेरियन क्षेत्रमा बस्ने मान्छेहरूको मुटुको स्वास्थ्य राम्रो छ । त्यस क्षेत्रमा अत्यन्त धेरै लसुन प्रयोग गरिन्छ । उनी भन्छन्, यसमा धेरै मात्रामा जीवाणुनाशक तत्व छन् । त्यसो हुँदा हाम्रो शरीरलाई संक्रमणबाट बचाउँदै यसले हाम्रो प्रतिरक्षा प्रणालीलाई बलियो प्रभाव पनि पार्न सक्छ । सुझाव : परम्परागत रूपमा खाइने चामल वा अन्य पिठोबाट निर्मित खोले या सुपमा लसुनलाई काटेर वा टुक्र्याएर हाल्दा त्यसले बेग्लै स्वाद दिन्छ । पेट फुल्दा र महिनावारी दुखाइमा सौंफ रबका अनुसार यो गुलियो र रक्सी झैं गन्ध आउने दानालाई परम्परागत रूपमा पाचकका रूपमा र पेट फुल्दा औषधिकै रूपमा प्रयोग गरिन्छ । कतिपयले सुप समेत भन्ने गरेको यो दानामा इन्फ्लेमेसन कम गर्ने र अड्केका कुरा निकाल्ने तत्व हुन्छ । आयुर्वेद र फार्मेसीको अन्तर्राष्ट्रिय जर्नल मा प्रकाशित एक अध्ययनअनुसार सौंफबाट निकालिएको धुलो या झोल प्रयोग गर्ने महिलाले महिनावारीको दुखाइबाट धेरै राहत महसुस गरे । आफूलाई लागेको माइलोमा रोगसँग लड्न ६७ वर्षीया उनले पाँच वर्षसम्म प्रत्येक दिन बेसारको नियमित सेवन गरिन् । अहिले उनको क्यान्सर ठीक भएको छ । सुझाव : मीठो चिया बनाउन तातोपानीमा एक चम्चा सौंफको गेडा हाल्नुहोस् र उमाल्नुहोस् । त्यसमा सखर या चिनी हालेर केहीबेर सेलाउन दिनुहोस् । खाना खाएपछि सौंफ खाने प्रचलन त परम्परागत रूपमा दक्षिण एसियामा प्रचलित छँदैछ । मन प्रफुल्ल राख्न केसर संसारकै महँगो मसलाका रूपमा चिनिने केसर केसर फूल लाई सुकाएपछि बन्छ । इरानमा शताब्दीयौंदेखि यसलाई मुड ठीक राख्न को लागि चियामा हालेर पिउने गरिएको इतिहास छ । तेहरान युनिभर्सिटी अफ मेडिकल साइन्सेजको एक अध्ययनले केसरले महिनावारी हुनुपूर्वका अनेक लक्षण र अवसाद (डिप्रेसन) बाट छुट्काराका लागि यसको प्रयोग गर्न सकिने उल्लेख छ । अध्ययनअनुसार दैनिक केसरको क्याप्सुल खाने ७५ प्रतिशत महिलाले महिनावारी हुनुपूर्वका अनेक लक्षण आधा घटेको बताएका थिए। सुझाव : एक चिम्टी केसर भात पकाउने पानी या गोलभेंडाको अचारमा हाल्नुहोस् । यसले स्वाद त दिन्छ नै, आकर्षक रङ पनि दिन्छ । अन्य परिकार र पेयमा पनि यसलाई हालेर उपभोग गर्न सकिन्छ । वाकवाकी र टाउको दुख्दा अदुवा रबका अनुसार अदुवामा हुने गरेको जिन्जेरोल्स भन्ने तत्वका कारण इन्फ्लेमेसनविरुद्ध यो प्रभावकारी हुन्छ । यसको अर्थ कुनै दुर्घटना वा संक्रमणका कारण शरीरको कुनै भाग दुख्ने, सुनिने, रातो हुने र पोल्ने अवस्थामा अदुवाले धेरै काम गर्छ । रब थप्छन्, परम्परागत रूपमा यसलाई वाकवाकीमा प्रयोग गर्ने गरिएको छ । त्यसका साथै प्रसूतिजन्य बिरामीमा, क्यान्सरको केमोथेरापीको गलत असर हटाउन र समुद्रको गलत प्रभाव हटाउन पनि यसको प्रयोग हुने गरेको छ । रक्तसञ्चारलाई धेरै हदसम्म बढाउन यसले मद्दत गर्छ, एलिक्स भन्छन्, तपाईंलाई चिसो वा रुघा लागेको छ भने यसको प्रयोगले तपाईंको शरीरको तापक्रम बढाएर संक्रमणसँग लड्न सहयोग गर्छ । यसमा प्रत्यक्ष भाइरसविरोधी तत्व पनि हुन सक्छ । यसमा दुखाइ कम गर्ने तत्व भएकाले घाँटीभित्रको दुखाइमा महत्वपूर्ण काम गर्छ, द सुपरफुड डाइट किताबका लेखक गुरपरित बेन्स बताउँछन् । अध्ययनअनुसार एक चम्चा अदुवा आठ भाग लगाउँदा हुने एक भागले पेनकिलरले जत्तिकै माइग्रेनलाई सञ्चो गराउँछ । सुझाव : जुनसुकै भुटेका खाना वा परिकारमा अदुवा कुटेर या धुलो बनाएर हाल्नुहोस् । चियामा दैनिक अदुवा हालेर पिउँदा हुन्छ । हामीले दाल र तरकारी पकाउँदा प्राय: अदुवा हाल्ने गरेकै छौं । ६ चिनी नियन्त्रण गर्न दाल्चिनी नेचरल अल्टरनेटिभ टु सुगर नामक किताबकी लेखक तथा पोषणविद् डा मारिलिन ग्ल्यानबिल भन्छिन्, अध्ययनहरूले दाल्चिनी प्रयोगले खाना खाएपछि शरीरमा हुने चिनीको बढोत्तरी घटाएर रगतमा चिनीको मात्रा नियन्त्रण गर्न मद्दत गर्न सक्ने देखाएको छ । सुझाव : दाल्चिनीलाई कफीचियामा हालेर खान त सकिन्छ नै, दाल्चिनी चपाएर हिँड्दा मुख ताजा रहन्छ । सर्वत, जुस र सेकमा दाल्चिनीको धुलो हालेर खाँदा फूर्ति बढाउँछ । दाल्चिनी त्यत्तिकै चपाउँदा पनि हुन्छ । तौल घटाउन जिरा तौल घटाउन चाहने व्यक्तिहरूले आफ्नो खानामा जिरा हाल्छन्, ग्ल्यानबिल भन्छिन्, अध्ययनले देखाएको छ, तीन महिनासम्म दहीमा एक चम्चा जिरा हालेर खाने हो भने डेढ किलोसम्म तौल घटाउँछ । तर त्यति मात्रै होइन, दहीमा जिरा नहालीकन खानेको तुलनामा प्रत्येक दिन जिरा हालेर खानेले तीन गुणासम्म शारीरिक तौल घटाए । उसो त पाचन र श्वासप्रश्वासमा पनि जिरा प्रयोगले फाइदा गर्छ । सुझाव : जिरा त्यसै चपाउँदा पनि हुन्छ । जुस, सर्वत, तरकारी र अचारमा जिरा प्रयोग गर्दा स्वाद उस्तै बढ्छ । अनिद्राको अस्त्र जाइफल गुरपरित भन्छन्, निद्रा र आराम सिर्जना गर्ने पर्याप्त गुण भएको जाइफललाई आयुर्वेद उपचारमा पहिल्यैदेखि नै अनिद्रा हटाउन प्रयोग गर्ने गरिएको छ । यसलाई दुखाइ कम गर्न मात्रै नभएर दिमागको क्षमता बढाउनसमेत प्रयोग गरिने चलन छ । सुझाव : जाइफलको धुलोलाई विभिन्न फलफूलमा हालेर खान सकिन्छ । यसको धुलोलाई जुस र सेकहरूमा हालेर पनि खान सकिन्छ । त्यसका साथै तरकारीमा हाल्दा पनि हुन्छ । रोटीमा यसको धुलो छर्केर खाँदा हुन्छ । रात्रिकालीन भोजनमा यसको प्रयोग बढी उचित हुन्छ । कालो जिराले बिसेक पार्छ एलर्जी कडा र तीखो स्वाद भएको यो मसला कतिपय तरकारीमा प्रयोग गरिन्छ । जर्मनीको हम्बल्ट युनिभर्सिटीले १५२ जना रुघाखोकीको ज्वरो, ब्रोंकाइल दम र एटोपिक एक्जोमा जस्ता एलर्जी भएका बिरामीमाझ चारवटा अध्ययन गरेको थियो । सबै बिरामीको उपचार कालो जिराबाट निकालिएको तेलबाट गरिएको थियो । उनीहरू सबैले रोगमा महत्वपूर्ण सुधार पाए । सुझाव : कालो जिरा हल्का भुटेर तारेको आलु या अन्य तरकारीमा हालेर खानुहोस् । (मिररडटकोडटयूके बाट अनूवादित)"
कसले रोक्ला म्यानचेस्टर सिटीलाई ? एफए कपमा पनि प्रभावशाली जित,काठमाडौँ । इङ्लिस प्रिमियर लिगमा निरन्तर १९ खेलमा अपराजित रहेको म्यानचेस्टर सिटीले एफए कपमा पनि रवाफिलो प्रदर्शन गरेको छ । शनिबार राति सम्पन्न बेलायतको प्रतिष्ठित एफए कपको तेस्रो राउन्डको खेलमा एक गोलले पछि परेको अवस्थालाई उल्ट्याउँदै सिटीले बर्न्लेमाथि ४१ को सहज जित निकालेको हो । खेलको २५ औँ मिनेटमा डिफेन्डरको गल्तीको फाइदा उठाउँदै बर्न्लेका एस्ले बार्नेसले गोल गरेपछि पछि परेको सिटीले चारवटै गोल दोस्रो हाफमा गरेको हो । घरेलु मैदानमा पहिलो हाफमा एक गोलले पछि परेको सिटीका लागि दोस्रो हाफको ५६ औँ र ५८ औँ मिनेटमा गोल गर्दै सर्जियो अग्वेरोले २१ को अग्रता दिलाउन सफल भए । त्यसपछि झनै आक्रमक भएको सिटीका लागि ल्योरे सानेले ७१ औँ मिनेटमा र ८२ औँ मिनेटमा ब्रेर्नार्डो सिल्भाले गोल गरेपछि सिटीले ४१ को अग्रता बनायो । यो जितपछि सिटी एफए कपको चौथो चरणमा पुग्न सफल भएको छ । पेप ग्वार्डिओलाको कमानमा रहेको सिटीले यो सिजन प्रिमियर लिगमा पनि अन्य क्लब भन्दा १५ अंकको अग्रता बनाइरहेको छ ।
१४५ मिलियन पाउन्डमा लिभरपुलबाट बार्सिलोनामा कोटिन्हो,"काठमाडौँः ब्राजिलका चर्चित प्ले मेकर फिलिपे कोटिन्होलाई स्पेनिस क्लब एफसी बार्सिलोनाले १४५ मिलियन पाउन्डमा लिभरपुलबाट किनेको छ । नेमारले छाडेर पिएसजी गएपछि उनको विकल्पको खोजीमा रहेको बार्सिलोनाले २५ वर्षीय कोटिन्होसँग साढे पाँच वर्षका लागि ४ सय मिलियन युरो (३५५ मिलियन पाउन्ड) को सम्झौता गरेको छ । कोटिन्हो खरिद विक्रीका क्रममा इङ्लिस क्लब लिभरपुल र बार्सिलोनाबीच शनिबार अपरान्ह सम्झौता भएको हो । नेमार १८९ मिलियन पाउन्डमा फा्रन्सेली क्लब पिएसजी गएपछि उनको विकल्पमा बार्सिलोनाले कोटिन्होलाई भित्र्याउन सफल भएको हो । यो सँगै कोटिन्हो विश्वकै महंगा खेलाडीको सूचीमा दोस्रो नम्बरमा दर्ता भएका छन् । यसअघि ब्राजिलियन नेमार १८९ मिलियनमा पिएसजी पुगेका थिए। यसै सिजन बार्सिलोनाले ओसुमाने डेम्बेलेलाई जर्मनीको बोरुसिया डर्टमन्डबाट ९७ मिलियन पाउन्डमा भित्र्याएको थियो । कोटिन्होपछि उनी तेस्रा महंगा खेलाडी भएका छन् । लिभरपुल र बार्सिलोना दुवैले कोटिन्हो किनबेचको कुराको पुष्टि गरेका छन् । बार्सिलोनाले त कोटिन्होको नाम अंकित टी सर्ट पनि सार्वजनिक गरिसकेको छ ।     '  , _!"
दर्शनलाई महिला भलिबलको उपाधि,"बागलुङ : पाँचौं बागलुङ महोत्सव तथा प्रदेश नम्बर ४ स्तरीय कृषि, पर्यटन तथा औद्योगिक व्यापारमेलाको अवसरमा आयोजना गरिएको खुला महिला भलिबल प्रतियोगिताको उपाधि दर्शन ट्रान्सपोर्टले जितेको छ । राष्ट्रिय खेलाडीहरू सम्मिलित दर्शन ट्रान्सपोर्टले नेपाल खेलकुद महासंघ बागलुङलाई ३० को सोझो सेटमा पराजित गर्दै उपाधि चुम्न सफल भएको हो । विजेता टोलीमा राष्ट्रिय महिला भलिबल टोलीका उपकप्तान मञ्जु गुरुङसहित रमिला तन्डुकार, कृपा अधिकारी, अरुणा शाहीलगायत थिए । दर्शनले खेलकुद महासंघलाई २५१२, २५१३, २५१८ को सोझो सेटमा पराजित गर्यो । महासंघमा पनि एपीएफका महिला टोलीबाट खेल्दै आएकी निशाना बडालसहित जावलाखेल भलिबल ट्रेनिङ सेन्टरका खेलाडीले खेलेका थिए । उपाधि विजेता दर्शन ट्रान्सपोर्टले ७५ हजार पाँच सय ५५ रुपैयाँ नगद पुरस्कार जित्यो । उपविजेतामा चित्त बुझाएको नेपाल खेलकुद महासंघले ३० हजार पाँच सय ५५ र तेस्रो भएका वाईसीएल बागलुङले २० हजार पाँच सय ५५ रुपैयाँ प्राप्त गरे । पुरुष भलिबलको फाइनल खेल भने शनिबार हुनेछ । शुक्रबार सम्पन्न पहिलो सेमिफाइनल खेलमा गल्कोट नगरपालिकालाई पराजित गर्दै पश्चिमाञ्चल फाइलनमा प्रवेश गरेको छ । अर्को खेलमा छन्त्याल कन्स्ट्रक्सनले २३ नम्बर बाहिनीलाई पराजित गर्दै पश्चिमाञ्चलसँगको फाइनल भिडन्त पक्का गरेको छ । विजेताले एक लाख ११ हजार एक सय ११ रुपैयाँ नगद पुरस्कार पाउनेछन् ।"
खप्तड गोल्डकपमा विभागीय टीम एपिएफ क्वाटरफाइनलमा,"धनगढी : विभागीय टीम एपिएफ धनगढीमा जारी अन्तराष्ट्रिय आमन्त्रित नेपाल आईस सुदुरपश्चिम खप्तड गोल्डकपको क्वाटरफाइनलमा पुगेको छ। धनगढी रंगशालामा शनिबार भएको खेलमा पोखराको सहारा क्लबलाई पेनाल्टी सुटआउटमा ५४ ले पाखा लगाउँदै विभागीय टीम अन्तिम आठमा पुगेको हो। पहिलो हाफमा पाएको पेनाल्टी र दर्जनौ गोल गर्ने मौका गुमाउँदा सहारा पेनाल्टी सुटआउटमा एपिएफलाई खेल सुम्पन वाध्य भएको हो। पहिलो हाफको २१ औं मिनेटमा सहाराले पाएको पेनाल्टी खेर फालेको थियो। सहाराका विनोद गुरुङले गरेको पेनाल्टी गोलपोष्टको दायाँ किनारावाट बाहिरिएको थियो। पहिलो हाफ र दोस्रो हाफमा कुनै गोल हुन नसकेपछि भएको पेनाल्टी सुटआउटमा सहाराका लक्ष्मण जिसीको प्रहारलाई एपिएफका गोलरक्षक राजु नगरकोटीले वचाउँदै आफ्नो टीमलाई दोस्रो चरणमा पुर्याएका हुन। गोल रोकेर टिमलाई जिताएका नगरकोटी म्यान अफ द म्याच भए। म्यान अफ द म्याच भएका उनले नगद १० हजार हात पारे । प्रतियोगिता अन्तर्गत आईतबार काठमाण्डौको सिएमजी संकटा र धरान फुटवल क्लव वीच प्रतिस्पर्धा हुने आयोजकले जनाएको छ। पुस २१ गतेदेखि सुरु भएको प्रतियोगिता माघ १ गतेसम्म धनगढीमा सञ्चालन हुनेछ। प्रतियोगिताको बिजेतालाई ११ लाख ११ हजार १ सय ११, उप बिजेतालाई पाँच लाख ५५ हजार ५ सय ५५ ट्रफी मेडल सहितको पुरस्कार प्रदान गरिने छ।"
सुदूरपश्चिम सेमिफाइनलमा,"धनगढी : सर्वाधिक राशिको सुदूरपश्चिम खप्तड गोल्डकपमा आयोजक सुदूरपश्चिम ११ ले विजयी सुरुवात गरेको छ । प्रतियोगिताको उद्घाटन खेलमा काठमाडौंको ए डिभिजन क्लब च्यासललाई पेनाल्टी सुटआउटमा पराजित गर्दै आयोजकले विजयी सुरुआत गरेको हो । निकै प्रतिस्पर्धात्मक खेलमा च्यासल ५४ गोलले पराजित भयो । बाई पाएर क्वार्टरफाइनलमा पुगेको आयोजक टोलीले जितसँगै सेमिफाइनलमा स्थान बनाएको छ । पहिलो हाफ गोलरहित बराबरीमा सकिएको खेलको दोस्रो हाफको ७१औं मिनेटमा च्यासलका विदेशी खेलाडी सेगुनले गोल गर्दै सुरुआती अग्रता दिलाएका थिए । च्यासलको त्यो अग्रता १५ मिनेट मात्रै टिक्यो । खेलको हाफको ८५औं मिनेटमा सुदूरपश्चिम११ का विनोद केसीले गोल गर्दै खेललाई बराबरीमा ल्याएका थिए । निर्धारित समयमा ११ गोलको बराबरी भएपछि खेलको नतिजा पेनाल्टी सुटआउटबाट लिइएको थियो । पेनाल्टी सुटआउटमा च्यासलका सुमन लामाको प्रहारलाई सुदूरपश्चिमका गोलकिपर जीवन भट्टराईले बचाएपछि आयोजक सेमिफाइनलमा पुगेको हो । सुदूरपश्चिमका नियमित गोलकिपर अमानत शेख घाइते भएपछि पहिलो हाफमा मैदानमा प्रवेश गरेका भट्टराईले च्यासलका खेलाडीका धेरै प्रहार बचाएका थिए । भट्टराई खेलको म्यान अफ दी म्याच बने । उनले नगद १० हजार रुपैयाँ प्राप्त गरे । प्रतियोगितामा भुटानको एकसहित १२ टोलीको सहभागिता रहेको छ । प्रतियोगिताको विजेताले ११ लाख ११ हजार एक सय ११, उपविजेताले पाँच लाख ५५ हजार पाँच सय ५५ प्राप्त गर्नेछन् । यस्तै विभिन्न विधाका उत्कृष्ट खेलाडीले जनही १५ हजार रुपैयाँ प्राप्त गर्नेछन् । प्रतियोगिताको उत्कृष्ट खेलाडीले मोटरसाइकल प्राप्त गर्नेछन् । प्रतियोगिताको पूर्वसांसद आरजु देउवाले उद्घाटन गरिन् ।"
"भक्तपुर नपा, सुटर्स र काभ्रे बोर्डर विजयी","भक्तपुर : भक्तपुर नगरपालिका, सुटर्स, काभ्रे बोर्डर र भक्तपुर फुटबल विकास संस्था भक्तपुरमा जारी सुटर्स कप फुटबल प्रतियोगितामा विजयी सुरुवात गरेका छन्। सुटर फुटसल क्लवद्वारा आयोजित प्रतियोगिताअन्तर्गत शनिबार भएको पहिलो खेलमा भक्तपुर नपाले अल स्टार क्लवलाई ५२ गोलले हराएको हो। विजेता भक्तपुर नपाको लागि भूपीन परियार, जिन्लप तामाङ, विपीन थापामगर, नवीन फुगुङ र प्रशान्त तामाङले एकएक गोल गरे। अल स्टारको लागि सरद श्रेष्ठ एक्लैले दुई गोल गरे। त्यस्तै आयोजक सुटर्स क्लवले सोल्टी नेपाललाई पेनाल्टी सुटआउटमा ४२ गोलले हरायो। निर्धारित समयमा दुवै टीमबाट एकएक गोल भएपछि पेनाल्टी सुटआउटबाट निर्णय गरिएको हो। शनिबार नै भएको अर्को खेलमा काभ्रे बोर्डरले राइजिङ स्टारलाई ३० गोलले पन्छायो। काभ्रे बोर्डरको लागि रोशन तामाङले दुई र कृष्णराज लामाले एक गोल थपे। नकआउटको आधारमा खेलाइएको उक्त प्रतियोगिताको शनिबार भएको अन्तिम खेलमा भक्तपुर फुटबल विकास संस्थाले श्रीनीलबाराही युथ क्लवलाई पेनाल्टी सुटआउटमा ३१ मा हरायो। निर्धारित खेलमा दुवै टीमबाट एकएक गोल भएपछि खेल पेनाल्टी सुटआउटमा गएको हो। २४ वटा फुटबल क्लवहरुको सहभागिता रहेको प्रतियोगिताका विजेताले ५५ हजार रुपैयाँ नगद पुरस्कार पाउनेछ। त्यस्तै उपविजेताले २५ हजार रुपैयाँ नगद पुरस्कार पाउने प्रतियोगिताका संयोजक किशोर धुकुछुले जानकारी दिए। क्लवका अध्यक्ष रमेश सुवालले सहभागी टीमलाई दुई समूहमा बाँडिएको र दुई समूहका विजेताबीच हुने ग्राण्ड फिनालेका विजेता प्रतियोगिताको च्याम्पियन बन्ने जानकारी दिए। भक्तपुर नपा ७ स्थित माहेश्वरी खेलमैदानमा भएको प्रतियोगिताको उद्घाटन शनिबार एक कार्यक्रमबीच नेपाली फुटबलका पूर्वराष्ट्रिय खेलाडीहरु उपेन्द्रमान सिंह, बालगोपाल महर्जन, हरि खड्का र बाबुकाजी धौबञ्जारले संयुक्त रुपमा गरेका थिए।"
भलिबललाई स्याटलाइटको साथ,"काठमाडौं : पछिल्लो समय राष्ट्रिय खेल भलिबललाई निजी क्षेत्रको कर्पोरेट हाउसले सहयोग गर्ने क्रम बढेको छ । गत वर्षदेखि राष्ट्रिय वाणिज्य बैंकको प्रायोजन पाएको नेपाल भलिबल संघले यस पटक नेपाल स्याटलाइट टेलिकम प्रालिको साथ पाएको छ । आगामी फागुनमा हुने महिला तथा पुरुष क्लब च्याम्पियनसिप भलिबल प्रतियोगितालाई नेपाल स्याटलाइट टेलिकमले मुख्य प्रायोजन गर्ने भएको हो । स्याटलाइट टेलिकमले वार्षिक २० लाख रुपैयाँका दरले आगामी दुई वर्षसम्म ४० लाख रुपैयाँको मुख्य प्रायोजन गर्नेछ । यससम्बन्धी सम्झौतापत्रमा नेपाल भलिबल संघका अध्यक्ष मनोरञ्जनरमन शर्मा र स्याटलाइट टेलिकमकी अध्यक्ष अस्मिता सुमार्गीले शुक्रबार हस्ताक्षर गरे । फागुन १३ देखि १९ गतेसम्म काठमाडौंमा आयोजना हुने क्लब च्याम्पियनसिपमा पुरुषतर्फ १२ र महिलातर्फ नौ टोलीको सहभागिता रहनेछ । च्याम्पियनसिपबाट आठ पुरुष र ६ महिला टोली छनोट हुनेछ । छनोट भएका टोलीले आगामी वैशाखमा हुने राष्ट्रिय क्लब लिगमा प्रतिस्पर्धा गर्नेछन् । राष्ट्रिय क्लब च्याम्पियनसिपको विजेताले एक लाख ५० हजार, उपविजेताले एक लाख र तेस्रो स्थान हासिल गर्ने महिला तथा पुरुष टोलीले समान ६०६० हजार रुपैयाँ पुरस्कार प्राप्त गर्नेछन् । प्रतियोगिताको दुवै स्पर्धाको सर्वोत्कृष्ट खेलाडीले जनही २५ हजार नगद पुरस्कार प्राप्त गर्नेछन् । यसैगरी विधागत उत्कृष्टतातर्फ उत्कृष्ट ब्लकर, उत्कृष्ट लिफ्टर, उत्कृष्ट स्पाइकर, उत्कृष्ट लिबेरो, उत्कृष्ट सर्भर र उत्कृष्ट प्रशिक्षकले पनि जनही पाँच हजार रुपैयाँ पाउनेछन् । कार्यक्रममा स्याटलाइट टेलिकमकी अध्यक्ष सुमार्गीले राष्ट्रिय खेल भलिबलसँग जोडिन पाउँदा खुसी व्यक्ति गर्दै आगामी दिनमा पनि निरन्तर सहयोग गर्ने प्रतिबद्धता व्यक्त गरिन् । संघका अध्यक्ष शर्माले निजी क्षेत्रको स्याटलाइट टेलिकमले भलिबललाई गरेको सहयोगप्रति आभार व्यक्त गरे ।"
रियल म्याड्रिडले जित्दा बार्सिलोना रोकियो,म्याड्रिड : कोपा डेल रे फुटबलको प्रिक्वार्टरफाइनलको शुक्रबार बिहान खेलिएको पहिलो लेग खेलमा रियल म्याड्रिडले सजिलो जित हात पारेको छ भने अर्को स्पेनिस पावर हाउस बार्सिलोना बराबरीमा रोकिएको छ । उक्त नतिजापछि रियलको क्वार्टरफाइनल यात्रा सहज बनेको छ भने बार्सिलोनाले दोस्रो लेग खेलअघि केही दबाबमा देखिएको छ । प्रिक्वार्टरफाइनलको पहिलो लेग खेलमा लेभान्ते र लेगानेसले भने सफलता हात पारेका छन् । रियलले दोस्रो श्रेणीको क्लब नुमान्सियालाई उसैको मैदानमा ३० गोलले हरायो । भ्रमणकारी टोली बार्सिलोना भने सेल्टा भिगोसँग उसैको मैदानमा ११ गोलको बराबरीमा रोकियो । यसैगरी लेभान्तेले स्पान्योललाई उसैको मैदानमा २१ गोलले पराजित गर्यो भने लेगानेसले आफ्नो मैदानमा भिल्लारियलमाथि १० गोलको प्रतिस्पर्धात्मक जित हासिल गर्यो । जारी सिजनको घरेलु लिगमा गतिलो प्रदर्शन गर्न नसकिरहेको रियलका लागि खेलको ३५औं मिनेटमा गारेथ बेलले पेनाल्टीमार्फत पहिलो गोल गरेका थिए । कार्लोस गुटिरेजले लुकास भासक्वेजसँग फाउल खेलेपछि रियलले पेनाल्टी प्रहारको अवसर पाएको थियो । खेलको दोस्रो हाफमा नुमान्सिया १० खेलाडीमा समेटिएपछि रियलले थप दुई गोल गरेको थियो । निर्धारित समयको ६०औं मिनेटमा नुमान्सियाका पेप डिमान्का दोहोरो पहेँलो कार्ड पाउँदै मैदानबाट बाहिरिएका थिए । त्यसअघि ३५औं मिनेटमा उनले पहिलो कार्ड पाएका थिए । नुमान्सिया १० खेलाडीमा समेटिएको फाइदा उठाउँदै ८९औं मिनेटमा फ्रान्सिस्को इस्कोले पेनाल्टीमा गोल गर्दै रियललाई २० को अग्रता दिलाए । उनी परिवर्तित खेलाडीका रूपमा मैदानभित्र छिरेका थिए । यसपटक युनाई मेडिनाले भासक्वेजसँग फाउल गरेका कारण रियलले पेनाल्टी प्रहारको अवसर पाएको थियो । रियलका लागि तेस्रो खेल भने खेलको अन्तिम समयमा बोर्जा मायोरलले थपेका थिए । यसैगरी सेल्टाविरुद्घको खेलको १५औं मिनेटमा बार्सिलोनाका लागि होजे आर्नाइजले पहिलो गोल गरेका थिए । ३१औं मिनेटमा सेल्टाका पियोन सिस्टोले जवाफी गोल गरेपछि खेल बराबरीमा सकिएको थियो । भिल्लारियलविरुद्घको खेलमा लेगानेसका लागि एकमात्र गोल निर्धारित समयको ५०औं मिनेटमा नोर्डिनले गरेका थिए । यसैगरी स्पान्योलविरुद्घको खेलमा लेभान्तेका लागि होजे लुइस मोरालेस र इभी लोपेजले एकएक गोल गरे । स्पान्योलका लागि भने एकमात्र गोल जेरार्ड मोरेनोले गरेका थिए ।
सिमरा गोल्डकप माघको अन्तिम साता,"सिमरा : रुस्लान सिमरा गोल्डकपको नवौं संस्करण माघ अन्तिम साता आयोजना हुने भएको छ । आयोजक नव जनजागृति युवा क्लबले शनिबार सिमरामा पत्रकार सम्मेलनको आयोजना गरी गोल्डकपको नवौं संस्करण माघ २५ गते देखी फाल्गुन ५ गतेसम्म आयोजना हुने जानकारी दिएको छ । अखिल नेपाल फुटवल संघ (एन्फा)ले बनाएको तालिका अनुसार प्रतियोगिता हुन लागेको क्लबका अध्यक्ष कासिम मियाले जानकारी दिए । क्लबका अध्यक्ष मियाका अनुसार झण्डै ७६ लाखको अनुमानित बजेट रहेको प्रतियोगितामा ए डिभिजन र मोफसलका गरी १० टिमले सहभागिता जनाउनेछन् । साविक बिजेता सिएफजी संकटा क्लब, दुई पटकको बिजेता लक्ष्मी हुण्डाई मनाङ मस्र्याङदी क्लब, एक पटकको बिजेता नेपाल आर्मीको त्रिभुवन क्लब, रुस्लान थ्रिस्टार क्लब, नेपाल एपिएफ क्लब, जावलाखेल युथ क्लब, झापा ११, रुपन्देही ११, सहारा क्लब पोखरा, वीरगञ्ज युनाईटेड क्लब, हेटौडा ११ र आयोजक क्लब प्रतियोगितामा सहभागी हुने छन् ।"
