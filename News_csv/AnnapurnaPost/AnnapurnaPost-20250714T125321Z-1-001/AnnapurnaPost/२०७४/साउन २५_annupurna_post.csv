शीर्षक,विवरण
भ्रष्टाचारको संस्कृतिविरुद्ध,"केही समयअघि भारत र पाकिस्तानमा भ्रष्टाचारसँग सम्बन्धित दुइटा घटनाक्रम देखा परे । पाकिस्तानमा त्यहाँको सर्वोच्च अदालतले सत्तासीन प्रधानमन्त्री नवाज सरिफलाई भ्रष्टाचार र मुद्रा निर्मलीकरणसँग सम्बन्धित कनाडा पेपरसम्बन्धी मुद्दामा दोषी करार गर्दै उनी प्रधानमन्त्री, सांसदलगायत जुन कुनै पदका लागि अयोग्य रहेको घोषणा गर्यो । यस फैसलाले पाकिस्तानभित्र भ्रष्टाचार कुन स्तरमा रहेको छ भन्ने कुरालाई मात्र देखाएको छैन । यसले त्यहाँको सर्वोच्च अदालतले उच्चस्तरमा रहेको राजनीतिक भ्रष्टाचारविरुद्ध निर्भिक रूपमा कदम चाल्न सकेको कुरालाई समेत प्रकट गरेको छ । हुन त सर्वोच्च अदालतले गरेको फैसलाविरुद्ध सरिफको पार्टीले विरोध प्रकट गर्यो । उनको पार्टीले मुद्दाको सुनुवाइलाई नै बेठीकसम्म भन्न पुग्यो । एकथरिले त अदालतको फैसलाबाट प्रजातन्त्र कमजोर भएको र पाकिस्तानमा फेरि सेनाले सत्ता हातमा लिन सक्ने सम्भावना बढेर गएको आशंका समेत व्यक्त गरे । तापनि प्रधानमन्त्रीले फैसलापश्चात तत्काल पदबाट राजीनामा दिए । पाकिस्तानका विरोधी पार्टीहरूले भने सर्वोच्च अदालतको यो फैसलाको स्वागत गरे । आन्तरिक अवस्था जे जस्तो भए पनि पाकिस्तानको सर्वोच्च अदालतले राजनीतिक तहमा हुने भ्रष्टाचारको विरुद्ध देखाएको सक्रियताले विश्वव्यापी रूपमै एउटा सकारात्मक सन्देश प्रवाहित गरेको छ । दोस्रो घटना हो, भ्रष्टाचारको विषयलाई लिएर भारतको बिहार राज्यमा भएको सत्ता समीकरणको फेरबदल । त्यहाँ सत्तारुढ भारतीय जनता पार्टीविरुद्ध धर्मनिरपेक्ष शक्तिहरूको मोर्चाले निर्वाचनमा सफलता प्राप्त गरी गठित सरकारका दुई प्रमुख घटक जेडीयू र राजपाबीचको एकता भ्रष्टाचारकै विषयलाई लिएर बिच्छेद हुन पुग्यो । यसो हुनुको कारण लालुप्रसाद यादव पुत्र बिहारको उपमुख्यमन्त्री तेजस्वी यादव र छोरीहरू समेतको नाममा देखापरेको बेनामी सम्पत्ति सम्बन्धमा जाहेरी परेको विषय थियो । यसै कुरालाई लिएर मुख्यमन्त्री नितिशकुमार र लालु यादवबीच मतभेद भएका कारण नितिशले मुख्यमन्त्री पदबाट राजीनामा दिएका थिए । नितिशको राजीनामापश्चात पुनः बिजेपीजेडियू बीच नयाँ समीकरणको निर्माण भई नितिशकै मुख्यमन्त्रित्वमा संयुक्त सरकार निर्माण हुन पुग्यो । यस घटनालाई लिएर लालुनितिशबीच राजनीतिक दोहोरी चलेको देखिन्छ । लालुले नितिशमाथि जनमतप्रति विश्वासघात र पदलोलुपताको प्रदर्शन गरेको आरोप लगाएका छन् भने नितिशले उक्त आरोपको प्रतिवाद गर्दै लालुले साम्प्रदायिकताको आडमा भ्रष्टाचारलाई प्र श्रय दिएको आरोप । पत्रकारहरू समक्ष मुख्यमन्त्री पदबाट राजीनामा दिनु परेको राख्ने क्रममा नितिशले आफूले सत्ता समीकरणका पक्षहरूलाई कात्रोमा खल्ती हुँदैन' भन्ने कुरालाई नबिर्सन सचेत गराउने गरेको कुरासँगै लोकतन्त्र लोकलाजबाट मात्र चल्दछ' भन्नेमा समेत जोड दिएका थिए । प्रस्तुत आलेखको उद्देश्य नितिश एकजना आदर्श र जनपक्षीय व्यक्तित्व थिए भन्ने कुरा प्रकट गर्नु होइन । नितिशको नियत र राजनीतिक कार्यशैली जेजस्तो भए पनि उनले भ्रष्टाचारबारे व्यक्त गरेका कुराहरूको वर्तमान नेपाली राजनीतिसँगको सान्दर्भिकताबारे जोड दिन खोजिएको मात्र हो । आफ्ना छिमेकी मुलुकहरूमा भ्रष्टाचारको विरोध प्रमुख राष्ट्रिय मुद्दा बनिरहँदा नेपालमा भने भ्रष्टाचारले राष्ट्रिय संरक्षण प्राप्त गरेको छ । भारतमा सत्ता पक्षको विकल्पको रूपमा तयार भइरहेको विपक्षी मोर्चा भ्रष्टाचारको विषयलाई लिएर विभाजित हुन पुगेको छ । त्यहाँ लामो समय सत्तामा रहेको पुरानो र ठूलो पार्टी कांग्रेस (आई) भ्रष्टाचारकै कारण सत्ताबाहिर रहन बाध्य मात्र भएन, निकै कमजोर हुन पुगेको छ । आफू कहाँको स्थिति चौपट भइरहँदा पनि भारतीय मिडियाहरूले पाकिस्तानमा आतंकवादले जरो गाडेको छ । त्यहाँ सेनाको प्रभावमा वृद्धि भइरहेको छ । अनि प्रजातन्त्र कमजोर अवस्थामा छ भनी एकोहोरो प्रचारप्रसार गरिरहेकै बेला देशको उच्च कार्यकारी पदमा आसिन व्यक्तिविरुद्धको भ्रष्टाचार मुद्दामा निर्भिकरूपमा फैसला गरेर पाकिस्तानी सर्वोच्च अदालतले एउटा सकारात्मक सन्देश प्रवाहित गरेको छ । यसविपरीत हामीकहाँ भने बिल्कुलै भिन्न अवस्था छ । यहाँ भ्रष्टाचारलाई राष्ट्रिय आदर्शको रूपमा स्थापित गर्ने काम जारी छ । राष्ट्रिय जीवनको लगभग सबै तह र पक्षबाट भ्रष्टाचारलाई संस्थागत तुल्याउन योगदान भइरहेको छ । तीमध्ये पनि देशमा निरंकुशताको अन्त्य गरेर समाजवादी व्यवस्था स्थापनाका लागि ? पालैपालो सशस्त्र संघर्ष गर्ने राजनीतिक दलका नेताहरूको भूमिका अग्रणी रहेको छ । हुन त यसो भन्नुको तात्पर्य निरंकुश शासनकालमा देशमा भ्रष्टाचार थिएन भन्ने होइन । तर के भन्न हिच्किचाउनु हुँदैन भने त्यतिबेला भ्रष्टाचारलाई आजको जस्तो राष्ट्रिय संस्कारको रूपमा विकसित गरिएको थिएन । यतिबेला भ्रष्टाचारको संस्कृतिलाई संरक्षण र प्रवद्र्धन गर्न देशमा भ्रष्टाचार नियन्त्रण गर्ने हेतुले गठित संस्थाहरूलाई पंगु बनाइएको छ । अब ती संस्थाहरूमा नियुक्तिका लागि आधारभूत योग्यता भनेकै भ्रष्टाचार कार्यमा खप्पिस हुनुपर्ने भएको छ । जसले मन्त्री, प्रशासक एवं दलीय नेतृत्वले गरेको भ्रष्टाचारलाई कुशलतापूर्वक ढाकछोप गर्ने र सामान्य खाले भ्रष्टाचारमा संलग्नमाथि कार्बाही चलाएर व्यापक प्रचारबाजी गर्न सक्छ, ऊ नै त्यस पदका लागि सक्षम व्यक्ति ठानिन्छ । यससँगै केही गरी कसैलाई भ्रष्टाचारमा मुद्दा चलाइयो भने पनि न्यायालयले त्यस्ता व्यक्तिहरूलाई सहजै छुटकारा दिन पुग्छ । जुन देशमा भ्रष्टाचार उन्मूलन र न्याय सम्पादनसँग सम्बन्धित पदहरूमा नियुक्तिका लागि योग्यता, क्षमता र दक्षता होइन, आर्थिक मोलमोलाइ र राजनीतिक दलको नेतृत्वको दलालीलाई आधार मानिन्छ, त्यहाँ भ्रष्टाचार नियन्त्रणको कुरा ठट्टाको विषयबाहेक अरू केही हुन सक्ला र ! यसै किसिमको ठट्टा गत हप्ता संसद्को सुशासन समितिमा अख्तियार दुरुपयोग अनुसन्धान आयोगका प्रमुख आयुक्त र समितिका सदस्यहरू बीचको विवादको रूपमा प्रकट हुन पुग्यो । त्यतिबेला समिति सदस्यहरूले अख्तियारमाथि ठूल्ठूला राजनीतिक भ्रष्टाचारसँग सम्बन्धित विषयमा केही गर्न नसकेको र खालि सानातिना विषयहरूमा मात्र समय खर्चिएको आरोप लगाएका थिए । त्यसको जवाफ दिने क्रममा प्रमुख आयुक्तले ठूलो रकमसँग सम्बन्धित निर्णयहरू मन्त्रिपरिषद्बाट गरिने परिपाटीका कारण भ्रष्टाचार नियन्त्रणमा कठिनाइ भइरहेको व्यक्त गरेको समाचार प्रसार भएको थियो । त्यति मात्र नभएर कर फस्र्योट आयोगका पदाधिकारीविरुद्ध भ्रष्टाचार सम्बन्धमा भइरहेको छानबिनमा पूर्व अर्थमन्त्रीहरूले आरोपीलाई जोगाउन गरिरहेको प्रयासको कुरोले पनि हामीकहाँ भ्रष्टाचारले कुन हदसम्म जरा गाडेको छ भन्ने विषयलाई प्रष्ट्याउँछ । यतिबेला नेपाली समाजले भ्रष्टाचारलाई सामाजिक मूल्यको रूपमा सहज वरण गरेको देखिन्छ । त्यसैले कोही व्यक्तिमाथि भ्रष्टाचारको अभियोग लाग्यो भने समाजले ऊप्रति घृणाभाव व्यक्त गर्दैन । बरु उल्टै उसको कमाइको रकम थाहा पाएपछि उसैलाई समाजको प्रतिष्ठित व्यक्तिको रूपमा स्विकार्न पुग्छ । अझ राजनीतिमा त भ्रष्टाचारी प्रतिबद्ध र सक्षम व्यक्तिको श्रेणीमा दरिन पुग्दछ । उसको हैसियत ठीक त्यस्तो व्यक्तिसरह बन्न पुग्दछ, जस्तो पञ्चायती शासनकालमा राजकाज मुद्दा वा शान्तिसुरक्षा (राजनीतिक कारणले)मा जेल जानेहरूको हुन्थ्यो । फरक के कुरामा मात्र देख्न सकिन्छ भने पञ्चायतकालमा जेल जान राजनीतिक प्रतिबद्धतासँगै आँट हुनुपर्दथ्यो भने आज भ्रष्टाचारमा आरोपित हुनेहरूसँग लाज पचाउने खुबी भए पुग्छ । यिनै कारणहरूले गर्दा हामीकहाँ भ्रष्टाचारले योग्यता र क्षमताको रूपमा मान्यता प्राप्त गरेको छ । त्यसैले होला, विदेशी दाताहरूको अनुदान पचाएर भ्रष्टाचार नियन्त्रण अभियानमा लाग्नेहरूले पनि भ्रष्टाचारीमाथि कडा कार्बाहीको माग गर्ने र भ्रष्टाचारीलाई संरक्षण एवं छुटकारा दिनेहरूको विरोध गर्नुभन्दा भ्रष्टाचारीको मुखमा किरा परोस्' भन्ने वाणी उल्लेखित स्टिकर बाँड्ने जस्ता विषयमा मात्र आफ्ना क्रियाकलापलाई सीमित गर्न पुगेका देखिन्छन् । नेपाली समाजले भ्रष्टाचारलाई सामाजिक मूल्यको रूपमा सहज वरण गरेको देखिन्छ । त्यसैले कोही व्यक्तिमाथि भ्रष्टाचारको अभियोग लाग्यो भने समाजले ऊप्रति घृणाभाव व्यक्त गर्दैन, बरु उल्टै उसको कमाइको रकम थाहा पाएपछि उसैलाई समाजको प्रतिष्ठित व्यक्तिको रूपमा स्वीकार्छ । यसरी हामीकहाँ भ्रष्टाचारी, भ्रष्टाचारमा कार्बाही चलाउने निकाय, भ्रष्टाचारीलाई सजाय तोक्ने जिम्मेवारी पाएको न्यायालय र भ्रष्टाचारविरोधी संस्थाहरूका क्रियाकलापबीच अनौठो तादात्म्यता देख्न पाइन्छ । यसरी भ्रष्टाचारलाई आफ्ना स्वार्थपूर्तिका लागि साझा सरोकारको विषय ठानिने मुलुकमा भ्रष्टाचार संस्थागत र भ्रष्टाचारी सम्मानित नभएर अरू के होस् त ! यसै कारणले गर्दा राजनीतिक नेतृत्व समाजवादी आदर्श देखाएर खुला भ्रष्टाचार गर्दछ । शिक्षा, स्वास्थ्य जस्ता जनसेवी संस्थाहरूमा राजनीतिक दलको आशीर्वादबाट नेतृत्व ग्रहण गर्न पुगेको व्यक्ति खुला रूपमा भ्रष्टाचारमा संलग्न हुनमा लाज र डर दुवै मान्दैन । देशको गरिबी देखाएर विकासका लागि विदेशी अनुदान भित्र्याउने विकासे अगुवा उक्त रकमको ठूलो हिस्सा भ्रष्टाचारमार्फत आफ्नो सम्पत्तिमा परिणत गर्नुलाई चतुर्याइँ ठान्दछ । अनि अवसर हेरी उही व्यक्ति राजनीति र प्रशासनिक क्षेत्रमा व्याप्त भ्रष्टाचारको चर्को विरोध गर्नसमेत पछि पर्दैन । यसरी भ्रष्टाचार गर्ने र त्यसको विरोध गरी टोपल्नेहरूको नाइटो जोडिने भएपछि भ्रष्टाचारको नियन्त्रण कसरी सम्भव हुन सक्ला ? यसले हामी उही झाँक्री, उही बोक्सी' को अवस्थाबाट गुज्रिरहेका छौं भन्ने कुरालाई स्पष्टरूपमा देखाउँछ । हाम्रो कथनी र करनीबीचको यही अन्तरलाई देखेर होला, यहाँ विश्लेषकहरू स्थानीय तह निर्वाचनताका बाँडिएको स्मार्ट सिटी' को नारा पछाडि स्मार्ट भ्रष्टाचार' (डाप्रकाशचन्द्र लोहनी, कान्तिपुर) र सिंहदरबारको अधिकार गाउँगाउँमा' भन्ने नाराको पछाडि सिंहदरबारको भ्रष्टाचार गाउँगाउँमा' (अनिल शर्मा, जनआस्था) भन्ने आशय सन्निहित रहेको ठान्दछन् । इतिहासमा स्वाभिमानी, निस्स्वार्थी र पुरुषार्थीको पहिचान बनाएका नेपालीहरू यतिबेला बिकाऊ र हुतिहाराको श्रेणीमा दरिन पुगेका छन् । जो निर्माण नभएर विनाश, एकता नभएर फुट, सहिष्णुता नभएर प्रतिशोध, स्वावलम्बन नभएर परावलम्बन अनि सदाचार नभएर भ्रष्टाचारमा विश्वास गर्ने अवस्थामा पुगेका छन् । मुलुकका कर्ताधर्ताहरू साधुलाई सूली, चोरलाई चौतारो' बनाउने अभियानमा कम्मर कसेर लागेका छन् । त्यसैले भ्रष्टाचार नीतिनिर्माण र कार्यान्वयनमा मात्र सीमित नरहेर राष्ट्रघातको रूपमा समेत अभिव्यक्त हुने गरेको छ । जुन कुरोले नेपाली जनताको जीवनयापन र देशको विकास जस्ता कुराहरूमा मात्र नभएर मुलुकको स्वाभिमान र स्वतन्त्र अस्तित्वमा समेत नकारात्मक प्रभाव पारिरहेको छ । यो अवस्थामा सुधार नहुँदासम्म देशले अग्रगमनको मार्ग अवलम्बन गर्ने त कुरै न सोचौं, नेपाली समाजको पतनको यात्रालाई गति प्रदान गर्ने कार्य मात्रै हुनेछ । याद राखौं, मुलुकमा विकसित यस किसिमको अवस्थाबाट आम नेपालीले त प्रताडित हुनु पर्नेछ नै । आफ्ना छुद्र स्वार्थको परिपूर्तिका लागि देशलाई यो अवस्थासम्म ल्याइपुर्याउने भ्रष्टाचारीहरू र तिनका पोषकहरू समेत सुरक्षित हुने छैनन् । तिनीहरूले आफ्ना राष्ट्र एवं जनविरोधी क्रियाकलापको लागि कठोर सजाय बेहोर्नुपर्नेछ ।"
प्राविधिकलाई चिनेन राज्यले,"१८ वर्षसम्म कर्मचारीको भरमा चलेका स्थानीय निकाय हाल आएर ७४४ स्थानीय तह बनेका छन् । जसमा ६ महानगरपालिका, ११ उपमहानगरपालिका, २४६ नगरपालिका र ४८१ गाउँपालिका छन् । प्रदेश नं २ बाहेकका स्थानीय तहमा जनप्रतिनिधि निर्वाचित हुँदा एकातर्फ नागरिकमा खुसीको लहरसँगै विकासका सपना सिर्जना भएका छन् भने अर्कातर्फ कर्मचारी व्यवस्थापनमा अस्थिरता बढ्दै गइरहेको मात्र होइन राजनीतिक नेतृत्वको निर्णय साथै कार्यान्वयन क्षमता खस्कँदो छ । जसले संघीयता कार्यान्वयनको जटिलतालाई बढाएको छ । संघीयताको सफल कार्यान्वयनमार्फत विकासका लक्ष्य प्राप्त गर्न राष्ट्रिय योजना आयोगले महत्वाकांक्षी योजना तर्जुमा गरेको छ । जस अनुसार 'दिगो विकासको लक्ष्य' पूरा गर्न सन् २०३० सम्म चरम गरिबी घटाएर ५ प्रतिशत भन्दा तल ल्याउने, गरिबीको दूरी २८ प्रतिशत सम्म घटाउने, प्रतिव्यक्ति आय हालको ७७२ अमेरिकी डलरबाट २५०० पुर्याउने, राष्ट्रिय गरिबी घटाएर ५ प्रतिशत भन्दा तल गराउने, स्रोत र साधनमाथिको अधिपत्य २० प्रतिशतबाट १२ प्रतिशतमा ल्याउने, राष्ट्रिय बजेटमा सामाजिक सुरक्षाखर्चमा वृद्धि गरी १५ प्रतिशत पुर्याउने साथै आर्थिक समस्याको सूचकांकलाई २४६ प्रतिशतबाट १८९ प्रतिशत बनाउने प्रस्ताव गरेको छ । अर्कोतर्फ सन् २०२२ सम्ममा नेपाललाई विकासशील मुलुकमा स्तरोन्नति गर्ने, सन् २०१७ सम्म आधारभूत खानेपानी तथा सरसफाइ शतप्रतिशत बनाउने र १४ औं योजनाको समग्र आर्थिक वृद्धिदर ७२ प्रतिशत पुर्याउने राष्ट्रिय लक्ष्य छ । त्यसैले स्थानीय तहको योजना निर्माण र कार्यान्वयनमा स्थानीय जनप्रतिनिधिको महत्वपूर्ण भूमिका रहन्छ । निर्वाचित जनप्रतिनिधिलाई कर्मचारीको अनवरत व्यावसायिक दक्षताको आवश्यकता मात्र होइन राजनीतिक नेतृत्वलाई दिशानिर्देश गर्ने आवश्यक नीति, ऐन, नियमावली, कार्याविधिसहितको सहजीकरण अर्को सर्त हुन्छ । निर्वाचित सबै दलका जनप्रतिनिधिले विकासका नारा बाँडेर चुनाव जिते । विकासलाई साकार पार्न पूर्वाधार निर्माणअन्तर्गत सडक, पुल, खानेपानी, विद्यालय, सार्वजनिक भवन, अस्पताल, हाइड्रोपावर, रेलमार्ग बनाउने प्रमुख नारा बनाए । पूर्वाधार निर्माणमा आन्तरिक र बाह्य पुँजी निर्माण गरी अगाडि बढेमा स्वत; आर्थिक तथा सामाजिक विकासले पनि फड्को मार्ने सुनिश्चित छ । राज्यको कुल पुँजीगत खर्चको ७० देखि ८० प्रतिशत विकास निर्माणमा खर्च हुन्छ । आर्थिक वर्ष ०७४७५ मा स्थानीय तहमा करिब २० प्रतिशत बजेट छुट्याइएको छ । यसअघिको परिपाटी हेर्ने हो भने स्थानीय तहमा छुट्याइएको कुल बजेटको करिब ८० प्रतिशत सडक तथा पुलपुलेसा निर्माणमा खर्च हुन्छ । जसबाट जनताको पहिलो प्राथमिकता सडक तथा पुलपुलेसा र बाँकी २० प्रतिशत अन्य पूर्वाधार जस्तै खानेपानी, वैकल्पिक ऊर्जा, सामाजिक पूर्वाधार, सहरी पूर्वाधारलगायतमा खर्च हुने देखिन्छ । जब सरकार र राजनीतिक नेतृत्व अब्बल हुन्छन्, कर्मचारीतन्त्र मात्र होइन, नागरिक पनि अधिकार लिन कर्तव्यको पालना गर्छन्, समृद्ध संघीय राज्यको सपना तब मात्र साकार हुनेछ । हाल आएर स्थानीय तहमा विकासको कार्यान्वयनका लागि प्राविधिक जनशक्ति कतै न्यून छ कतै शून्य । पुरानो नगरपालिकामा केही प्राविधिक जनशक्ति भए पनि तिनीहरू सामान्य भवनको नक्सा पाससम्बन्धी ज्ञानबाहेक अन्यमा खासै दक्ष छैनन् । यसअघि जिल्ला प्राविधिक कार्यालयले गर्दै आएका स्थानीय विकासका काम मात्र होइन, सडक विभाग, खानेपानी तथा ढलनिकास विभाग, सहरी विकास तथा भवन निर्माण विभागलगायतबाट सानादेखि मझौला स्तरका विकास योजनाको कार्यभार स्थानीय तहमा हस्तान्तरण भइसकेका छन् । विडम्बना कार्यबोझ बढ्ने मात्र नभई दक्ष प्राविधिक जनशक्ति नहुँदा जनप्रतिनिधिले आफ्नो योजना कार्यान्वयनमा थप जटिलता हुने निश्चित छ । नयाँ सांगठनिक संरचना, नयाँ ऐन नियम, केन्द्र प्रदेश र स्थानीय तहबीचको समन्वयमा अभाव, जनप्रतिनिधिको अनुभवको कमी, कर्मचारीको फितलो व्यवस्थापन आदिले गर्दा विकासले विनासको बाटो लिन सक्छ । योजनाबद्ध विकासका लागि दक्ष प्राविधिकसहितको योजना छनौट, कार्यान्वयन, अनुगमनमूल्यांकन पहिलो सर्त हो । संघीय मामिला तथा स्थानीय विकास मन्त्रालयअन्तर्गतको 'स्थानीय पूर्वाधार विकास तथा कृषि सडक विभाग' (डोलिडार)सँग रहेको सांगठनिक तथा मानव संशाधनलाई बीउ जनशक्तिका रूपमा प्रयोग गरी स्थानीय तहको क्षमता अभिवृद्धि गर्नुपर्छ । डोलिडारले स्थापनाको उद्देश्य भन्दा धेरै उच्च स्तरको प्राविधिक मापदण्डको काम गर्ने मात्र होइन बहुतले भवन निर्माण, कालोपत्रे सडक, सडक पुल तथा झोलुंगे पुल साथै मझौला सिँचाइ आयोजना समेत सफल कार्यान्वयन गर्दै आएको छ । डोलिडारमा हाल विभिन्न दातृसंस्थाको सहयोगमा २३ वटा आयोजना छन् । यी आयोजनालाई निरन्तरता दिन योजनाबद्ध तथा प्रथामिकताका आधारमा विकासको पद्धतिलाई कार्यान्वयन गर्न बनेका जिल्ला सडक गुरुयोजना, नगर यातायात गुरुयोजना, सडक पुल, सिँचाइ, खानेपानी तथा सरसफाइको रणनीतिक योजना कार्यान्वयनको निरन्तरता आवश्यक छ । नियमित तालिम, अध्ययन भ्रमणले खारिएका प्राविधिक जनशक्ति विकास व्यवस्थापनमा मात्रै होइन, स्थानीय जनपरिचालनजनसहभागिता, बहसपैरवी र जनप्रतिनिधिसँग विगतदेखि नै सहकार्य गर्ने विशिष्ट अनुभवलाई जनप्रतिनिधिले प्रयोग गर्न पाउँदा अवश्य यथाशीघ्र सकारात्मक विकासको ढोका खोल्ने छ । एकातर्फ हालको जिल्ला प्राविधिक कार्यालयलाई स्थानीय तहमा प्राविधिक जनशक्ति व्यवस्थापन तथा क्षमता विकास नहुन्जेल यथास्थितिमा राख्नु उपयुक्त देखिन्छ भने अर्कोतर्फ डोलिडारको साधन स्रोतलाई अब प्रादेशिक विकास निर्माणमा उपयोग गर्न ढिला गर्नु हुन्न । संघीयतामा विविधता व्यवस्थापन महत्वपूर्ण चुनौती हो । स्थानीय प्रविधिमा आधारित विकास निर्माणबाट मात्र विविधताको चुनौतीलाई अवसरका रूपमा बदल्न सक्छौं । स्थानीय जनसहभागितामा आधारित विकासले हालको कुल जनसंख्याको ३० प्रतिशत अर्धबेरोजगार र २३ प्रतिशत पूर्ण बेरोजगारलाई घटाउनेछ । जसले वर्षेनी ४ लाख ५० हजार भन्दा बढी युवा जनशक्ति विदेशिने हालको स्थितिलाई कम गर्न सघाउनेछ । निजामती सेवामा रहेका ८३ हजार कर्मचारीमध्ये करिब ४० हजार कर्मचारी स्थानीय तहमा समायोजन गर्नुपर्ने अवस्था छ । देश संघीयतामा गएको दुई वर्ष हुन लाग्दा पनि देशको समग्र प्रशासन हेर्ने सामान्य प्रशासन मन्त्रालयले हालसम्म कतिवटा कार्यालय कस्तो प्रकारको, कुनकुन तहमा कुनकुन जिम्मेवारी र जनशक्ति दिएर कहिलेसम्म राख्ने भन्ने टुंगो लगाइसक्नुपर्नेमा बल्ल संगठन सर्वेक्षण गर्दै छ । यस्तो संक्रमणकालीन अवस्थामा बजेटको ठूलो हिस्सा विकासमा खर्च गर्न पहिला प्राविधिक जनशक्ति व्यवस्थापन, अन्य जनशक्ति व्यवस्थापन, आवश्यक बाँकी करिब तीन सय कानुन र तत्सम्बन्धी नियमावली कार्यविधि बनाउन ध्यान दिनुपर्छ । संविधानको मर्मविपरीत जनप्रतिनिधिलाई अवरोध गर्नु भन्दा जनप्रतिनिधिको क्षमता विकास र कर्मचारी व्यवस्थापन जरुरी छ । केन्द्रमा मन्त्रीले तलबभत्ता सुविधा लिँदा स्थानीय जनप्रतिनिधिले पनि आकांक्षा राख्नु स्वाभाविकै मान्नुपर्छ। स्थानीय तहको शासन सञ्चालनको व्यवस्था गर्न बनेको विधेयकमा १०५६ वटा संशोधनसहित संसद्मा विचाराधीन छ । जसमा स्थानीय तहमा ट्रेड युनियन खोल्न, स्थानीय निकायमा कार्यरत कर्मचारीलाई स्थानीय तह संघ वा प्रदेशमा समयोजन गर्दा एक तह बढुवा गर्ने जस्ता विवादस्पद संशोधन दर्ता भएका छन् । ३० वर्ष सेवावधि पुगेका र ५० वर्ष उमेर पुगेको कर्मचारीलाई गोल्डेन ह्यान्डसेक दिने, लोकसेवा आयोग विज्ञापनलाई निरन्तरता दिनु, कर्मचारीको एक तह वढुवा गर्दा निश्चित मापदण्ड जस्तै शैक्षिक योग्यता, अनुभव र ज्येष्ठताको एकीकृत मूल्यांकनका आधारमा हुनुपर्छ । जुन कुरा विगतमा निजामती सेवा ऐनको दोस्रो संशोधनमा २४ (घ) जस्तो स्वत; बढुवाले सिर्जना गरेको विकृतिले पाठ सिकाएको छ । हेल्थ असिस्टेन्टलाई मेडिकल डाक्टर, जुनियर इन्जिनियरलाई इन्जिनियर बनाई पद मात्र ओगट्ने तर कार्यक्षमता तल्लो स्तरको हुने सम्भावनालाई बेलैमा सोच्नुपर्ने देखिन्छ । अर्कोतर्फ केन्द्रमा प्रशासनिक प्रमुख प्रशासन समूहबाट हुने हालको व्यवस्था उचित भए पनि स्थानीय तहको कार्यप्रकृति बढी विशिष्ट प्राविधिक प्रकृतिको भएकोले सम्भव भएसम्म प्राविधिक कार्यकारी अधिकृत वा समान तहमा जो सिनियर छ त्यही व्यक्तिलाई जुनसुकै सेवासमूहको भए पनि वरिष्ठताका आधारमा कार्यकारी अधिकृतको जिम्मेवारी दिँदा हालको संक्रमणकालीन व्यवस्थापनमा देखिएको समस्या हल भई कर्मचारीको स्थानीय तहमा जाने मनोबल बढ्ने देखिन्छ । प्रशासन समूहको समान तहमा जुनियरलाई प्रमुख बनाउँदा विशिष्टकृत प्राविधिक समूह जस्तै इन्जिनियरिङ, शिक्षा, चिकित्सा, कानुनलगायतका कर्मचारीको मनोबल गिर्नेछ । जसका कारण विद्यालय तथा विश्वविद्यालयसम्म अब्बल शैक्षिक गुणस्तर र विशेष क्षमता राख्ने प्राविधिक केही समययता प्रशासन समूहतर्फ आकर्षण बढ्दै गइरहेको तथा भविष्यमा अझै बढ्नेछ । योजनाबिनाको विकास अपारदर्शी, अदूरदर्शी तथा कम लाभ दिने मात्र नभई भ्रष्टाचारलाई समेत प्र श्रय दिन्छ । हाम्रो राजनीतिक नेतृत्वले भुलेका प्रतिबद्धता र खोक्रा आदर्शको फेरि एकपटक आत्ममूल्यांकन गर्नैपर्छ । केही नेपाली इन्जिनियर विश्वलाई सिकाउँछन् तर हामी पूर्वाधारमा पछि छौं । केही नेपाली डाक्टर संसारमा उत्कृष्ट छन् तर हाम्रा अस्पताल व्यवस्थित छैनन् । यसरी हामी व्यक्तिगत रूपमा उत्कृष्ट भए पनि संस्थागत रूपमा निकृष्ट छौं । त्यसैले सबैलाई जोड्ने राजनीति हो । जब सरकार र राजनीतिक नेतृत्व अब्बल हुन्छन्, कर्मचारीतन्त्र मात्र होइन, नागरिक पनि अधिकार लिन कर्तव्यको पालना गर्छन् तब समृद्ध संघीय राज्यको सपना साकार हुनेछ । नेपाल जस्तो विविधता भएको देशको स्थानीय तहमा प्रशासकको हुबहु नियम, विधि र पद्धतिको परिपालनबाट नतिजामुखी परिणाम आउने सम्भवना कम छ । विकास बहुआयमिक भएको हुँदा केही व्यावहारिक तथा सामाजिक कानुन पनि हेर्नुपर्छ । त्यसैले विधि र पद्धतिको मर्मलाई आत्मसात् गरी विविधताको व्यावहारिक पक्षलाई मध्यनजर गर्दै सीमित जोखिम उठाएर पनि नतिजामुखी विकास व्यवस्थापनमा प्राविधिक जनशक्तिलाई प्राथमिकता दिनु नै आजको आवश्यकता हो । हामी पैसा नभएर गरिब भएका होइनौं, गरिब देशमा वर्षेनी औषत २५ प्रतिशतसम्म विकास बजेट खर्च हुँदैन । प्राविधिकलाई पनि विश्वास गरौं, सबै सेवासमूहका कर्मचारीलाई समान न्याय गरौं । कसैले कसैलाई पनि हातखुट्टा बाँधेर काम गर भन्ने प्रवृत्ति अन्त्य हुनुपर्छ । सके सपारौं नसके नबिगारौं ।"
नलाग्ने खुकुरीले नारायणहरि बनाउनुपर्नेहरू!,"प्रश्न ; स्कुलकलेजमा अब्बल पढ्नेहरू के बन्छन् ? उत्तर ; डाक्टर, इन्जिनियर, चार्टर्ड एकाउन्टेन्ट, कृषि, बन, पशुपालनआदि । प्रश्न ; सबैभन्दा बढी भ्रष्टाचार कहाँ हुन्छ ? उत्तर ; अब्बल पढ्नेहरूले जुन जुन क्षेत्रमा काम गर्छन् ! प्रश्न ; होइन, होला । उत्तर ; होइन भने किन सडक खत्तम ? सडक पेटी किन भताभुंग ? ढल निकास खोइ ? नहरमा किन पानी नआउने ? पुलहरू किन कच्चा ? कालोपत्रे किन महिनामै उक्किने ? सडकमा किन पानी जम्ने ? बिरामी किन ठगिने ? उपचार यहाँ किन महँगो, अन्यत्र सस्तो ? लेखापरीक्षणमा किन बेइमानी ? कृषि र पशुपालनमा हरेक वर्ष अरबौं लगानी गर्दा पनि खाद्यान्न, सागपाततरकारी, लसुनप्याज र माछामासु आयात गरिरहनु परेको होला ? हरियो बन नेपालको धन भनिन्छ, तर किन अरबौंको काठ प्रत्येक वर्ष विदेशबाट आयात गरिरहन्छौं ? उत्तरकर्ता ; मौनबन्छबन्छे ! नेतानै भन्छ, भ्रष्टले खत्तम पारे ! सत्ता छाडेको भोलिपल्टदेखि नेता पनि भन्न थाल्छन्, भ्रष्टाचारले सदाचारलाई खायो । प्रत्येक भ्रष्टाचारीलाई कडा भन्दा कडा कारबाही गर्नुपर्छ । तर जब ऊ जनताको मत पाएर सत्तामा पुग्छ, भ्रष्टाचारको काम झन् दिक्क लाग्दो गरी उही सुरु गर्छ। अनि सडक उही, ढल उही, पेटी उही । अस्पताल र स्वास्थ्य केन्द्र उही । कृषि उस्तै । पुल उस्तै । मिसावट उस्तै । औषधीमा पनि मिसावट । भन्सार,कर र मालपोत पनि उस्तै । बजार भाउ उस्तै । शिक्षा पनि उस्तै । विदेशबाट उही सामाग्री आयात र देशबाट निर्यात केही न केही फुस्सा! आजित भए पनि नागरिक प्रश्न सोधिरहन्छ । जिम्मेवार भनाउँदो जवाफ नै दिँदैन । मुख खोल्दै खोल्दैन ! प्रश्नकर्ता ; आँखा झन् ठूला पार्छ ? बोल्न पनि छाडेर दुवै हात हल्लाउँदै सोधिरहन्छकिन, किन र किन ? देशव्यापी महारोग ! धुलो उड्योहिलो भयोपानी जम्यो ढल फुट्यो र मलमूत्रसहित उम्लिएर फैलियोखाल्डा परेदेखिएन, आफैं परियोबालबालिका डुबे ! यो वर्ष यिनै कुरा खुब सुनियो, देखियो र भोगियो ! पानी नपर्दा धुलो उडेर कुइरीमन्डल । पानी परेपछि त्यहीं हिलो र पानी जमेर तलाउ बने । सडकमै पोखरी, छेउछाउमा खाल्डाखुल्डी । पानी जम्यो । पानीले असारका खेत झैं सडक, गल्ली, राजमार्ग जताततै जलमग्न भयो । कुलोनहर चल्न थाल्यो । कतैकतै सचेतहरूले सडकमै धान रोपेर सरकारमा बस्ने र नेताहरूको खिल्ली उडाए । पानी जमेको ठाउँमा खाल्डाखुल्डी नदेखिनाले बटुवाहरू त्यसैमा जाकिए ! मोटरसाइकलवाला पछारिए । गाडीवाला जाममा घन्टौं रोकिए, खाल्डामा फसे । गजगज हिलोले बाटोमा हिँड्नै बटुवालाई पर्लय भयो । राँगा, भैंसी, गाइगोरु डुबे । बालीनाली नष्ट भयो । सडक किनारा घर पसलवाला र छरछिमेकी वाक्कदिक्क बने । नेपाल डुल्न आउने पर्यटक छक्क परे । तीर्थयात्री हैरान भए । राजधानीका स्थायी बटुवा विलखबन्द परिरहे । स्कुल कलेज जाने केटाकेटीको बिचल्ली हेरिनसक्नुकै भयो । गृहिणी र बुढाबुढीको हाल बेहाल बन्यो । समाचारका छ प्रश्न पत्रकारिता पढाउने संसारभरकै गुरुहरू भन्छन्, कुनै घटनाबारे समाचार बनाउने हो भने छ वटा प्रश्नको जवाफ खोज्नुपर्छ । को, के, किन, कसरी, कहिले र कसबाट भन्ने सवालको जवाफ दिएपछि मात्र त्यो सामान्य समाचार बन्छ । कुनै घटना भयो भने तपाईंका मनमा उब्जने छ वटा प्रश्नको जवाफ नै न्यूनतम समाचार मानिन्छ । आधारभूत प्रश्नको जवाफ आउने भएकोले खासमा छवटा प्रश्नको जवाफ नभएका कुनै पनि घटना समाचार बन्दैन नै भनिन्छ । बट, लेकिन, तर, किन्तु, परन्तु पत्रकारितामा पनि नहुने होइन । किन्तु परन्तु चाहिँ पत्रकारले त्यस्तो बेलामा मात्र प्रयोग गर्छन् जतिबेला कुनै प्रश्नको जवाफ तुरुन्त फेला परिसकेको हुँदैन । यसो भनिए पनि त्यो घटनालाई समाचार बनाउन संवाददाताले छोड्दैन । यद्यपि, जवाफ नपाएको प्रश्नको उत्तर खोज्न पनि उसले छाड्दैन । प्रयत्न जारी राखेर पनि उ त्यो घटनाबारे आफ्ना पाठक, दर्शक र श्रोतालाई अवगत गराउन लागिरहन्छ । पत्रकारले जतिबेला छमध्ये पहिले उत्तर नपाएको प्रश्नको जवाफ पाउँछ, त्यो समाचारको फलोअप समाचार भनेर त्यही हवाला दिँदै पाठकदर्शक श्रोतालाई अवगत गराइहाल्छ । यो नै पत्रकारको न्यूनतम धर्म र पत्रकारिताको 'ग्रामर' हो । धर्म किनभने यो उसले कुनै हालतमा पालना गर्नैपर्छ र ग्रामर किनभने यो नभई उसको समाचार पूरा हुँदैन । जसरी ग्रामर नमिली वाक्य पूर्ण हुँदैन, त्यसैगरी पत्रकारितामा पनि ग्रामर नमिली सामान्य समाचार बन्दैन । के ? किन ? कहिले ? कहाँ ? कसरी ? कोबाट ? अंग्रेजीमा पत्रकारहरू 'फाइब डब्लू एच' भन्ने गर्छन् । अग्रेजी भाषामा फाइब डब्लू भनेको पाँचवटा के हो ? र, एच भनेको हाउ अर्थात कसरी हो । सडकका छ प्रश्न ! पत्रकारिताका 'फाइब डब्लू एच' जस्तै सडकलगायत जलविद्युत् वा कुनै पनि निर्माण आयोजनाका फाइब डब्लू एच त्यतिमा मात्र होइन, 'फिप्टिन' सम्म पो हुने रहेछन् ! सबैलाई आश्चर्य लाग्ला । जहाँ यतिधेरै बेथिति छ त्यहीं यति धेरै ? ! संसारभरका निर्माणसम्बन्धी कर्म यस्तै सवालहरूको जवाफ र जिम्मेवारी साथ पूरा गरिने रहेछ । तर नेपालमा भने यी प्रश्नबिना उत्तर रहिरहनु परेको र त्यो भए नभएको जाँचबुझ र दण्ड सजाय गर्ने निकायहरू लबस्तरो बन्दै दिएर न निर्माण कार्यको धर्म न त ग्रामर नै पालना गरिरहेका छन् । अहिलेको समस्याको जड नै यही हो । तर उनीहरू सत्यतथ्य ढाकछोप गरेर सरासर नकच्चरो बनिरहेछन् ! योजनाको डीपीआर निजी निर्माण र पुनर्निर्माण गर्दा पनि सर्वसाधारण के काम कहिले गर्ने, कसले गर्ने, कसरी गर्ने, कहिलेसम्ममा गर्ने, के सामान प्रयोग गरेर गर्ने भनेर योजना बनाएर काम गर्नुपर्छ । सरकारी र सार्वजनिक काम गर्ने त विधिविधान नै छ । कुनै पनि कामको विस्तृत परियोजना प्रतिवेदन (डीपीआर)नै तयार पारिन्छ र यो लिखित हुन्छ, मौखिक हुँदैन । यो यति विस्तृत हुन्छ कि योजना तयार गर्ने विचार कहाँबाट र कहिलेदेखि फुर्योदेखि निर्माण सम्पन्न र अझ मर्मतसम्भारको बारेमा विस्तारमा गर्नुपर्ने काम र कति खर्च लाग्छ भन्ने हिसाबकिताब गरिएको हुन्छ । काम गर्दाको विधिविधान त यति विस्तारमा हुने रहेछ कि हेरेर छक्कै परियो । समय भनेको पैसा हो । ढिलाइले खर्च बढाउँछ । उच्च गुणस्तर र सुरक्षा हरेक निर्माण कार्यको महत्वपूर्ण पक्ष हो । यसको पालनामा ज्यादै कडिकडाउ हुने हरेक सम्झौतामा उल्लेख छ । प्रारम्भिक अध्ययनको चरण, डिजाइनको चरण, ठेक्कापट्टा दिने लिने चरण, निर्माणको चरण, सञ्चालन र मर्मतको चरण । कुनै पनि योजना वा निर्माणकार्य हुँदाका न्यूनतम चरण हुन् । यी शीर्षकलाई विस्तारमा केलाउने हो भने, प्रत्येक चरणमा बीसौं काम एकपछि अर्को गर्नुपर्ने देखिन्छ । उदाहरणका लागि भनौं न, जुन काम गर्ने सोच बनाइएको छ, अध्ययनमा त्यो सोच कसरी आयो ? किन आयो ? के कारणले गर्दा यसको आवश्यकता पर्यो ? हिउँद वर्षा बाढीपहिरोको सम्भावनालाई कसरी नियन्त्रण गर्ने वा पन्छाउने ? कस्तो बनाउने ? अग्लोहोचोचिल्लोखस्रो कस्तो ? बत्ती कहाँ राख्ने, सडक पार गर्ने चिन्ह कहाँकहाँ राखिनेछ ? ढल, मंगाल, कल्भर्ट, पुल कहाँ राख्ने ? कतिवटा राख्ने ? कस्तो गुणस्तरका सामान प्रयोग गर्ने ? त्यो तयार गर्न कति पैसा लाग्छ ? समय कति लाग्छ ? सबैको जोडघटाउ गुणन भाग लगाइएको हुने रहेछ । ढिलासुस्ती भए के गर्ने ? कति दण्डजरिबाना गर्ने पनि सम्झौता गर्दा तोकिएको हुने रहेछ । प्रत्येक निर्माणका इन्चइन्चमा कसले के गर्ने, कसरी गर्ने, के कस्ता सामग्री प्रयोग गर्ने र त्यो कति समयसम्ममा पूरा हुन्छ भन्नेसम्म पनि अध्ययन हिसाबकिताब गरिएको हुने रहेछ । त्यसका साथै त्यो कार्य गर्दा के कस्ता चुनौती आउँछन् ? वातावरणीय तथा नागरिकसामाजिकसांस्कृतिकमानव सुरक्षाका पक्षहरूमा के के कुरामा ध्यान दिनुपर्छ र त्यसका लागि केके गर्ने मात्र होइन कति खर्च हुन्छसम्मको हिसाब हुन्छ भन्ने उल्लेख हुने रहेछ । वातावरणीय पक्षको कुरा गर्दा कुन ठाउँमा कस्ता विरुवा रोप्नुपर्छ भन्नेसम्म पनि पहिल्यै तोकिएकै हुन्छ । निर्माण गर्ने ठेकेदार, विशेषज्ञ, जाँचबुझ हरेक पाटोमा निर्माण गर्ने, गुणस्तर निर्धारण र त्यसको प्रत्येक चरणमा जाँचबुझ गरिने प्रावधान गरिएको हुन्छ । तर किन, कसरी र कसले जाँचेको, बनाएको र जाँचपास गरेका ठाउँमा के के भएको छ ? जनता अगाडि जगजाहेर छ ! ब्रम्हलुटको सानो उदाहरण भर्खरै पत्रपत्रिकामा छापिएको र टेलिभिजनहरूमा देखाइएको एउटा तस्बिरको चर्चा गरौं । राजधानी काठमाडौंको सान मानिने धरहरा ०७२ को भुइँचालोले ढलेपछि सुन्धाराको गोश्वारा हुलाकको छेउमा एक धरहराप्रेमीले सानो रूप बनाएर राखेका छन् । त्यो ठाउँ भएर हिँड्ने प्रत्येक बटुवाले धरहरा यस्तो रहेछ भन्ने देख्न पाएका छौं । त्यस्तै त्यत्रै धरहरा, यसै साता सिंहदरबारभित्र पनि बनाएर फलामको बार लगाएर राखिएको तस्बिर सञ्चारमाध्यममार्फत हेर्न पाइयो । सिंहदरबारको धरहरा पनि गोश्वारा हुलाकछेउकै धरहराजत्रै रहेको देखियो, तर यसको लागत खर्च सुन्नु हुन्छ ? पाँच लाख रुपैयाँ लाग्यो रे, यो बनाउन ! गोश्वारा हुलाकनिरको बनाउनेले त्यति पैसा खर्चेर बनाएको त पक्कै होइन, तर सिंहदरबारभित्रको धरहराको किन यति धेरै खर्च लाग्यो ? यसको सरल जवाफ सर्वसाधारणले यस्तो दिए, किनभने यो पढेलेखेकाले सरकारी खर्चमा बनाएका हुन् । पढेलेखेकाहरू अरूलाई उल्लु बनाउन, तिकडम गर्न अत्यन्त सिपालु हुन्छन् किनभने उसले नै केमा के खर्च गरेपछि आफूले कति कुम्ल्याउन पाइन्छ भन्ने पढे, जाने र बुझेको छ ! अब तपाईं नै भन्नुहोस्, यस्ता भ्रष्टहरूलाई 'भचा कुसी' लैजाने कि 'खासा खुसु' ? एउटै समाधान भाचाकुसी ! बोलीचालीमा भातेकोशी भनिने 'भचा कुसी' वा 'खासा खुसु' नेवारी शब्द हुन् । यसको अर्थ हो, सानो खोलो अथवा खहरे । भचाकुसी काठमाडौंको शोभा भगवती मन्दिरनजिक विष्णुमति नदीको छेउमा छ भने 'खासा खुसु' भक्तपुरमा रहेको त्यस्तै खालको खहरे हो । यी दुवै ठाउँ इतिहासमा एउटै कामका लागि चर्चित छन्, जहाँ भ्रष्ट, पापी, अपराधी, बलात्कारी, ज्यानमारा र यस्तै प्रकृतिका दोषीलाई लगेर जल्लादले ज्यान सजाय कार्यान्वयन गर्दथ्यो । दोषीलाई त्यसैगरी सजाय दिइन्थ्यो, जसरी देवीथानमा पशुबली दिँदा भुत्ते खुकुरीले रेटीरेटी दिइन्छ । बहुचर्चित भनाइ नै छ, चाँडो ज्यान जाओस् र सासना कम पाइयोस् र धेरैबेर छटपटाउन नपरोस् भनेर मर्नेले ज्यान लिने जल्लाद वा चण्डाललाई साँध लगाएको वा भर्खरै पाइन हालेको धारिलो हतियारले एकैचोटमा गर्धन छिनाली देऊ 'प्लिज' भनेर काटिनुअघि दक्षिणा चढाउनुपथ्र्यो । खुसी पार्नुपथ्र्यो । दक्षिणा पाएन भने जल्लादले धार मरेको नलाग्ने हतियारले रेटेर अत्यन्तै पीडा दिई सजाय तामेल गर्दथ्यो ।"
कला र गलाको सम्मान,"नेपाल आइडल मेगा रियालिटी सोमा उत्कृष्ट अठारदेखि उत्कृष्ट सातसम्म आएका प्रतिस्पर्धी हेर्दा जन्मजातै प्रतिभा बोकेर आए जस्तो लाग्छ । गायकी क्षमता, संगीतप्रतिको लगाव तिनीहरूको रगतमै वा उनीहरूको कुनै पुस्ताबाट हस्तान्तरण हुँदै आएको थियो जस्तो देखिने । त्यो दुईचार महिनाको मात्र मेहनतको फल होइन । उनीहरू त वनका काँडा हुन् जसलाई तिखो बनाउन तिखार्न पर्दैन । यसो भनिरहँदा नेपाल आइडलभित्र ती प्रतिस्पर्धीलाई ग्रुमिङ गर्न गरिएको मेहनतलाई कम आँक्न मिल्दैन । कसरी प्रस्तुत हुने, दर्शक र श्रोताको मन कसरी जित्ने, कस्तो कस्तो हाउभाउ गर्ने आदि पनि समयसापेक्ष हुनुपर्छ । नेपाल आइडलको मञ्चमा उत्कृष्ट प्रतिस्पर्धी खोज्ने दौडमा संलग्न निर्णायकको भूमिकालाई पनि नजरअन्दाज गर्न मिल्दैन । नेपाल आइडलको मञ्चबाट गला र कला दुवै उत्कृष्ट भएको एक मात्र बहुआयामिक व्यक्तित्वको खोजी भइरहेको छ । त्यस्तो व्यक्तिको खोजी गर्नु कठिन काम हो । यसो गरिरहँदा उत्कृष्ट प्रतिस्पर्धी ओझेलमा पर्ने खतरा हुन्छ । उत्कृष्ट पाँच वा तीनभित्र संयुक्त रूपमा त्यो पात्र खोज्न सकिएला तर उत्कृष्ट एकभित्रै नेपाल आइडल खोज्नु आफैंमा असम्भव झैं लाग्छ । उत्कृष्ट एक बनाउने परम्परा संसारभर विद्यमान भएपनि यो पुरानै परम्परा हो । उत्कृष्ट पाँच वा तीनभित्र पर्ने जो कोहीको संयुक्त प्रयासले पनि नेपाली गीतसंगीतलाई प्रतिनिधित्व गर्न सक्छ । नेपाल आइडल१ ले नै नेपाली गीतसंगीतको भावी पुस्तालाई प्रतिनिधित्व गर्न सक्छ भन्ने केही आधार छैन । नेपाल आइडलको निर्णायक इन्दिरा जोशीलाई हेरौं । इन्डियन आइडल विजेता प्रशान्त तामाङलाई नै हेरौं उनी र दोस्रो हुनेबीचको दूरी कति छ, यो जगजाहेर छ । यस कारणले पनि यसअघिका रियालिटी सोबाट उत्पादित१ हुने व्यक्ति नेपाली गीतसंगीतमा छाउन सकेका छैनन् र हामीले उत्कृष्ट१ छानेकै कारणले ऊप्रति बढीभन्दा बढी आशा र अपेक्षा छ । उत्कृष्ट छान्ने क्रममाखउत्कृष्ट१ मै सीमित गर्दा त्यो उत्कृष्ट१ ले दिने योगदान सीमित नै हुन्छ । उसले सिंगो नेपाललाई भन्दा पनि कुनै क्षेत्र, समुदायविशेषलाई नै प्रतिनिधित्व गर्ने हो । उत्कृष्ट१ खोज्ने क्रममा कतै हामी मोरङका निशान भट्टराई, पोखराका बुद्ध लामा, ललितपुरका प्रताप दास, दाङका सुरज थापा, चितवनका सागर आले, बुटवलकी सुजाता पाण्डे, बालाजुकी प्रमिला राईप्रति अन्याय गरिरहेका त छैनौं ? यसअघि नै प्रताप लामा, राहुल विश्वास, मेनुका पौडेल, केञ्जल मेयर श्रेष्ठ, उल्सन श्रेष्ठ जस्ता होनहार प्रतिस्पर्धीलाई गुमाइसकेका छौं । यही प्रक्रियामा निशान भट्टराई वा बुद्ध लामा वा जो कोही सात प्रतिस्पर्धीलाई गुमाउनु नेपाली गीतसंगीतको भावी पुस्ताप्रति कतै अन्याय त हुने छैन भन्ने डर पनि उत्तिकै छ । गला र कलाको उत्कृष्ट प्रतिभा खोज्ने क्रममा यो सीमित घेरामा नखुम्चिओस् । हारजितको खेलभन्दा माथि उठोस् नेपाल आइडल । यी सात प्रतिस्पर्धीलाई के कारणले कम र बढी भन्ने, कसको नाम अगाडि र पछाडि लिने ? फेरि यो प्रतिस्पर्धाको बागडोर सम्हालेका निर्णायकको भूमिका पनि सीमित बन्दै छ । उनीहरूको प्रतिक्रियाले पनि बेलाबखत काम गरिरहेको छैन कि जस्तो लाग्छ । हुन त कलेक्टिभ डिसिजन वा जनताको अभिमत सही नै हुन्छ, तर पनि यो राजनीतिक व्यक्तिको चयन त होइन । प्रचारप्रसारको यो होडबाजीमा कतै उत्कृष्ट प्रतिभा ओझेलमा पर्ने त होइन ? नेपाल आइडलको मञ्चमा केही पाहुना निर्णायकको रूपमा यसअघि कोमल वली, लोचन रिजाल, तुलसी घिमिरे, प्रेमध्वज प्रधान र राजनराज शिवाकोटीलाई ल्याइयो । यो आफैंमा गर्वयोग्य कुरा हो । सीमित निर्णायकको सीमित घेरा विशेषको कमेन्टबाट माथि उठेर फराकिलो भएर कमेन्ट गर्दा उत्कृष्ट प्रतिस्पर्धीप्रति न्याय हुनेछ भनेरै यसो गरिएको होला । तर पनि कतिपय अवस्थामा प्रतिक्रिया व्यक्त गर्दा फितलो पाराले गरिरहेको भान हुन्छ । शब्दहरू तौलिएर बोलिरहेको जस्तो लाग्दैन । नेपाल आइडलको मञ्चमा देखिने पाँच वा तीन प्रतिस्पर्धी जो कोही पनि नेपाल आइडल हुन् । उनीहरूको प्रतिभा,उनीहरूको क्षमता जसरी प्रस्तुत भइरहेको छ त्यस्तो लाग्दैछ उनीहरूप्रति न निर्णायकले नै न्याय गर्न सक्छन् न त जनताको भोटबाटै । प्रत्येक निर्णायकको आआफ्नो अनुभवको घेरा हुन्छ, उसले जे जान्दछ, जे बुझ्दछ उसको सीमित घेराभित्रै रहेर गर्ने हो उसले सबैखाले प्रतिस्पर्धीप्रति न्याय गर्न सक्दैन । जनताको भोट पनि, को कति सामाजिक सञ्जालमा छाएको छ, को कहाँबाट आएको छ, कुन क्षेत्र विशेषलाई प्रतिनिधित्व गरेको छ, प्रचारप्रसारमा उसको लागि के कति खर्चिएको छ आदि कुराले प्रभावित पार्न सक्छ । यस अर्थमा पनि नेपाल आइडल१ को खोजी उत्कृष्ट पाँच वा तीनसम्म पुर्याएर सामूहिक टाइटल दिने पो हो कि ? नेपाल आइडलको राम्रो पक्ष भनेको देशको कुनाकुनामा रहेका, समाजबाट ठगिएका, आफ्नै आफन्त र परिवारबाट प्राथमिकतामा नपरेका अनि भौतिक रूपमा कमजोर प्रतिभाहरूको उजागर गर्न सफल हुनुमा छ । निर्णायकले कतिपय प्रतिस्पर्धीलाई तुरुन्त छनौट नगरी फरकफरक तरिकाले छनौट गर्दा तत्काल प्रतिस्पर्धीका भावनामाथि खेलेझैं लागे पनि त्यसपछि प्राप्त हुने असीम खुसी सयौं गुणा गुणात्मक भएर प्रस्तुत भएको हेर्न पाउनु पनि सुखद् संयोग नै थियो । समग्रमा नेपाल आइडल खोजीकार्य आफैंमा उत्कृष्ट छ । केही गल्तीकमजोरी हुँदाहुँदै पनि यो प्रक्रिया निरन्तर अघि बढ्नेछ र निर्णायक बन्ने छ । गला र कलाको उत्कृष्ट प्रतिभा खोज्ने क्रममा यो सीमित घेरामा नखुम्चिओस् । हारजितको खेलभन्दा माथि उठोस् नेपाल आइडल सबैलाई सफलताको शुभकामना ।"
'म्याच फिक्सिङ' मा संलग्न अब कानुनी दायरामा,"काठमाडौँ : स्पष्ट कानुनी सजायको अभावमा खेल मिलेमतो(म्याच फिक्सिङ)मा संलग्न खेलाडीहरुलाई कारवाहीको समस्या भइरहेका बेला सरकारले त्यसलाई कानुनी दायरामा ल्याएको छ। व्यबस्थापिका संसदले मुलुकी अपराध संहिता विधेयक, २०७४'पारित गरेसंगै अब म्याच फिक्सिङमा सहभागि खेलाडीलाई कानुनी दायरमा ल्याउन सहज हुने भएको छ। बुधबार बसेको संसद बैठकले विधेयक पारित गरेको हो। यो नयाँ विधेयक राष्ट्रपतिबाट प्रमाणीकरण भएपछि आउँदो भदौ १ गतेबाट लागू हुनेछ। यसअघि म्याच फिक्सिङमा संलग्न भएको अभियोगमा राष्ट्रिय फुटवल टिमका कप्तान सागर थापासहित उपकप्तान सन्दीप राई, गोलकिपर रितेश थापा, डिफेन्डर विकाससिंह क्षेत्री र पूर्वराष्ट्रिय खेलाडी तथा प्रशिक्षक अञ्जन केसीलाई दुइ बर्ष अघि प्रहरीले पक्राउ गरेपनि कानुनको अभावमा कारवाही प्रक्रिया अगाडी बढाउन सकेको थिएन। जसले गर्दा पक्रउा गरिएका खेलाडीहरु धरौटीमा रिहा भएका थिए। उनीहरुलाई फुटबलको अन्तर्राष्टिय संस्था फिफाले आजिवन खेलकुदमा प्रतिवन्ध लगाइसकेको छ तर देशभित्र भने कानुनको अभावमा उनीहरु कारवाहीबाट बञ्चित भएका छन्। म्याच फिक्सिङमा संलग्नलाई कडा कारवाहीको माग गर्दै चौतर्फी आवाज उठेपछि सरकारले लामो समयपछि विधेयक ल्याएको हो। कानुन, न्याय तथा संसदीय मामिलामन्त्री यज्ञबहादुर थापाले विधायन समितिको प्रतिवेदनसहितको सो विधेयक पारित गरियोस् भनी प्रस्ताव प्रस्तुत गरेका थिए। विधेयकले खेल मिलोमतो (म्याच फिक्सिङ) मा संलग्न खेलाडीलाई कानुनी सजायको दायरामा ल्याउनुका साथै व्यक्ति बेपत्ता पार्ने, सार्वजनिक जग्गा हडप्ने, कसुरदार मुलुक बाहिर रहेपनि कानुनी दायरामा ल्याइने उल्लेख छ।"
नेपालमा हुने १३औं सागका लागि पूर्वाधार खोइ ?,"काठमाडौं : नेपालले आयोजनाको जिम्मेवारी लिएको १३औं दक्षिण एसियाली खेलकुद (साग)का लागि पूर्वाधार निर्माणमा सरकारले ध्यान नदिएकोप्रति पूर्व तथा वर्तमान खेलाडी र सरोकारवालाहरूले युवा तथा खेलकुदमन्त्री राजेन्द्रकुमार केसीसमक्ष चासो व्यक्त गरेका छन् । उनीहरूले सरकारले १३औं सागको भव्य आयोजनाका लागि तयारी थाल्नुपर्नेमा समेत जोड दिए । भारतको सिलोङ र गुवाहाटीमा सम्पन्न १२औं सागको समापन समारोहमै तत्कालीन खेलकुदमन्त्री सत्यनारायण मण्डलको उपस्थितिमा नेपालले १३औं साग आयोजनाको जिम्मेवारी लिएको थियो । त्यसपछि दक्षिण एसियाली ओलम्पिक कमिटीको बैठकले सन् २०१९ को ९ देखि १८ मार्चसम्म १३औं साग आयोजना गर्ने निर्णय गरेको थियो । यद्यपि प्रतियोगिताका लागि दुई वर्षभन्दा कम समय बाँकी रहँदासमेत पूर्वाधारको तयारी सुरु नभएको अवस्थामा खेलाडीले यस्तो चासो व्यक्त गरेका हुन् । दक्षिण एसियाली तथा एसियाली खेलकुदमा पदक विजेता खेलाडीलाई सम्मान गर्न मंगलबार मन्त्री केसी आपंंैले आयोजना गरेको कार्यक्रममा दक्षिण एसियाका कीर्तिमानी धावक बैकुन्ठ मानन्धरले १३औं साग सफलतापूर्वक सम्पन्न गर्न सरकारले आफ्नो ध्यान केन्द्रित गर्नुपर्ने बताए । १३औं साग नेपालले गर्ने जिम्मेवारी लिइसकेको छ । साग खेलकुद खेलाडीका लागि पनि निकै महŒवपूर्ण छ, मानन्धरले भने, तर, त्यसका लागि भौतिक पूर्वाधार केही बनेको छैन । भएका पूर्वाधार पनि दयनीय अवस्थामा छन् । सरकार पनि अब साग सफलतापूर्वक सम्पन्न गर्ने तयारीमा लाग्नुपर्छ । कराते महासंघका अध्यक्ष दावा गुरुङले आठौं सागमा नेपालले हासिल गरेको सफलतालाई दोहोयाउने उद्देश्यसहित १३औं सागको तयारी थाल्नुपर्नेमा जोड दिए । नेपालको खेलकुद इतिहासमा आठौं साग निकै सफल हो, आठौं सागमा नेपाली टोलीका सेभ द मिसन रहेका गुरुङ भन्छन्, नेपालले फेरि आयोजनाको जिम्मेवारी पाएको १३औं सागलाई पनि पदकको दृष्टिबाट त्यस्तै सफल बनाउने योजनासहित तयारी थाल्नुपर्छ । कार्यक्रममा मन्त्री केसीले १३औं सागका लागि पूर्वाधार निर्माण पहिलो चुनौती भएको बताए । उनले आगामी सागलाई ध्यानमा राखी खेलकुदको पूर्वाधार भएका अन्य निकायसँग पनि जानकारी लिने कार्य भइरहेको बताए । १३औं सागको तयारीका लागि धेरै समय छैन । यसको मुख्य चुनौती पूर्वाधार नै हो । त्यसै त हामीसँग कम पूर्वाधार छन् । भएका पूर्वाधारमा पनि भूकम्पले क्षति पुयाएको छ, मन्त्री केसीले भने, त्यसैले सुरक्षा निकायमा रहेका खेलकुदका पूर्वाधारको विषयमा पनि जानकारी लिने प्रयासमा छु । पोखरालाई पनि ध्यानमा राखिएको छ । यस सम्बन्धमा सरकारले गम्भीर भएर काम गर्नेछ । मन्त्री केसीले आफूले खेलाडीको प्रतिभालाई कुनै पनि हालतमा मर्न नदिने पनि बताए । खेलकुदमा धेरै राजनीति हुन्छ भन्ने सुनेको छु, म त्यो हुन दिन्नँ, केसीले भने, खेलाडीहरू कडा परि श्रम र मेहनतबाट यो अवस्थामा आइपुग्नुभएको छ, त्यसैले तपाईंहरूको हौसला र ऊर्जालाई विभेद, अन्याय वा राजनीतिक कारणले मर्न दिन्नँ । उनले खेलकुदको विकासका लागि आफूलाई सहयोग गर्न पनि सबैलाई आग्रह गरे । कार्यक्रममा उपस्थित सूचना तथा सञ्चारमन्त्री मोहनबहादुर बस्नेतले सीमित सेवा र सुविधाका बीच खेलाडीले अन्तर्राष्ट्रिय प्रतियोगितामा उत्कृष्ट प्रदर्शन गर्दै नेपाललाई चिनाउने काम गरेको बताए । उनले देशको प्रतिष्ठा बढाउने खेलाडीसँग भेट्न पाउँदा खुसी लागेको बताउँदै उचित वातावरण पाउने हो भने नेपाली खेलाडीसँग ठूलो फड्को मार्ने क्षमता भएको धारणा व्यक्त गरे । नेपाल राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठले खेलाडीले हासिल गरेको पदकको वर्गीकरण गरी शिक्षा, स्वास्थ्य, यातायातजस्ता सामाजिक सुरक्षाको व्यवस्था हुनुपर्ने माग राख्दै खेल र खेलाडीलाई प्राथमिकतामा राखेर काम गर्न सरकारसँग आग्रह गरे । खेलाडी संघका पूर्वअध्यक्ष एवं सागका कीर्तिमानी चार स्वर्ण विजेता तेक्वान्दो खेलाडी दीपक विष्टले खेलाडी सुविधा कार्यविधिमा समावेश गरिएको खेलाडीको सुविधाका विषयमा जानकारी गराउँदै कार्यविधिलाई क्याबिनेटबाट पारित गराउन पहलका लागि मन्त्री केसीसँग आग्रह गरे । कार्यक्रममा नयाँदेखि पुराना पुस्ताका पदक विजेता खेलाडी लगायतको उपस्थिति थियो । उनीहरूलाई मन्त्री केसी र बस्नेतले खादा र टीका लगाई सम्मान गरेका थिए ।"
