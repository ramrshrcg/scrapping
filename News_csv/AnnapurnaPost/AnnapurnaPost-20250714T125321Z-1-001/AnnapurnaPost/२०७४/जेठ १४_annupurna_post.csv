शीर्षक,विवरण
कानुनी राज्यको अपेक्षा,"'नेपालमा गलत ठाउँबाट बाटो काट्दा, सार्वजनिक स्थानमा थुक्दा अनि कहिलेकाहीं त आफ्नै कपाल पाल्दा पनि सजाय हुन्छ, जरिबाना तिर्न लगाइन्छ तर यहाँ मान्छे मर्नेजस्तो अपराध गर्ने व्यक्ति भने शक्ति र पैसा छ भने उनीहरूलाई कुनै कानुन नै लाग्दैन । उनीहरू खुला रूपमा हिँड्छन् । कस्तो अचम्मको कानुन छ यहाँ । कहिलेकाहीं त सरकारले नै उनीहरूलाई संरक्षण दिन्छन् । यस्तो लाग्छ, यो मुलुकमा न्याय नै बिरानो हुँदै गएको छ । कानुन पनि सानालाई मात्र लाग्ने हो कि कुन्नि, ठूला र पहुँचवाला व्यक्ति त कानुनलाई आफ्नो हातमा लिएर हिँड्छन् जस्तो लाग्छ । उनीहरूलाई कानुनले छुँदै छुँदैन', मेरा एकजना सहकर्मी भन्ने गर्थे । वास्तवमा उनले भनेको सही हो । नेपालमा एकपछि अर्को गर्दै दण्डहीनता मौलाउँदै गएको छ, जसले गर्दा यहाँ मनपरीतन्त्रले प्रोत्साहन पाइरहेको छ, फलस्वरूप राज्यप्रतिको जनता र पीडितको विश्वास घट्दै गएको छ । यहाँ कानुनी राज्यको नै उपहास हुने गरी एकपछि अर्को कदम चालिँदैछ । केही दिनअघि मात्र सरकारले दोस्रो चरणको स्थानीय चुनाव प्रभावित हुने गरी मधेस र थरुहट आन्दोलनका क्रममा संलग्नहरूलाई उन्मुक्ति दिने प्रक्रिया अघि बढाएको छ । त्यस्ता घटनामा संलग्नविरुद्धका मुद्दा सर्वोच्च अदालतमा विचाराधीन छ । सरकारले कैलाली, महोत्तरीलगायतका विभिन्न जिल्लामा २०७२ सालमा भएका मानवताविरुद्धका विभिन्न जघन्य अपराधमा संलग्न पाँच सय व्यक्तिका मुद्दालाई फिर्ता गर्ने निर्णय गरेको छ । यी घटनालाई राजनीतिक आवरणको संज्ञा दिइएको छ । कैलालीको धनगढीमा २०७२ भदौ ७ मा एक बालकसहित आठजना प्रहरीको हत्यामा संलग्न तथा महोत्तरीमा घाइते प्रहरी सहायक निरीक्षकलाई एम्बुलेन्सबाटै निकालेर हत्या गर्नेविरुद्धको मुद्दा फिर्ता लिएर सरकारले उनीहरूलाई उन्मुक्ति दिन खोजेको छ । यस्ता जघन्य अपराधमा संलग्नलाई सरकारले कडा सजाय दिनुको साटो उल्टै राजनीतिक आवरणमा उन्मुक्ति दिन लाग्नु दुभाग्यपुर्ण हो । यसले राज्य र कानुनी राजप्रतिको जनताको विश्वास फितलो पार्दै जान्छ । अझ सुरक्षाकर्मीको मनोबलमा यसले कस्तो असर गर्छ, त्यसको कल्पनासमेत गर्न सकिन्न । सरकारले विभिन्न आवरणमा दोषीलाई उन्मुक्ति दिने कार्य बन्द गर्नुपर्छ र दोषीलाई उचित कारबाही गरेर देशमा कानुनी राजको पालना गर्नुपर्छ । चाँडै बिदा हुन लागेको सरकारले जसरी आफ्नो स्वार्थपूर्ति गर्न र असन्तुष्ट दललाई समाहित गर्न यो कदम चाल्यो, यसले दूरगामी नकरात्मक असर पार्छ । कैलाली घटना आपराधिक नै थियो । यसलाई राजनीतिक आवरण दिएर ढाकछोप गर्नु खेदपूर्ण छ । ती अपराधहरू क्रूर र एकदम अमानवीय प्रवृत्तिका थिए । प्रहरी वरिष्ठ उपरीक्षकसहित आठजना सुरक्षाकर्मीमाथिको हमला, शिशुको हत्या र एम्बुलेन्सबाट निहत्था सुरक्षाकर्मीलाई बाहिर निकालेर हत्या गर्नु क्रूरताको पराकाष्ठा हो । आपराधिक घटनालाई राजनीतिको खोल ओढाएर उन्मुक्ति दिन खोज्नु दुःखद् हो । यसले कानुनी राजको खिल्ली उडाएको छ । यसले मनपरीतन्त्र र गुन्डाराजलाई प्रोत्साहन गर्छ । राष्ट्रसेवक मारे पनि सजिलै उन्मुक्ति पाइँदोरहेछ भने छाप र मानसिकताले बढवा पाउँदै जान्छ र भविष्यमा हुने हरेक आन्दोलन थप हिंस्रक बन्दै जान्छ । शक्तिको आडमा जसले जे गरे पनि हुन्छ भन्ने मानसिकता स्थापित हुन्छ । कानुन त सबैलाई बराबर हुनुपर्ने होइन र ? तर नेपालमा त्यस्तो छैन । शक्ति र भक्तिको आडमा यहाँ एकपछि अर्को गर्दै दण्डहीनता बढ्दै गएको छ । यहाँ त सर्वोच्च अदालतको फैसलासमेत कार्यान्वयन हुँदैन । ओखलढुंगाका उज्जैनकुमार श्रेष्ठको हत्यामा सर्वस्वसहित जन्मकैदको फैसला पाएका बालकृष्ण ढुंगेल अझै पनि राजनीतिक संरक्षणमा सुरक्षित छन् । उनी खुलारूपमा हिँडिरहेका छन् । द्वन्द्वकालका मुद्दा सत्य निरूपण तथा मेलमिलाप आयोग जस्ता निकायले समाधान गर्ला । किनभने सशस्त्र द्वन्द्वको बेला सरकार र विद्रोही दुवैतर्फ पीडित भएका छन्, तर राजनीतिक दलमा संलग्न नरहेका पीडितले उचित न्याय पाउनुपर्छ । कुनै पनि राजनीतिक दलमा संलग्न नरहेका आफ्ना छोराहरूलाई सुराकीको आरोपमा माओवादीका नेता बालकृष्ण ढुंगेलको संलग्नतामा हत्या गरिएको ओखलढुंगाका उज्जन र गणेश श्रेष्ठका पिता रामेश्वर श्रेष्ठले सत्य निरूपण तथा मेलमिलाप आयोगमा दर्ता गराएको दाबी गरिएको छ । तर विडम्बना नै भन्नुपर्छ, उक्त हत्यामा संलग्न भनिएका बालकृष्ण अझै खुला रूपमा हिँडिरहेका छन् । निशस्त्र मानिसलाई हत्या गरी 'जनयुद्ध' को नाममा जोगिन नमिल्ने भएकाले अदालतको फैसला कार्यान्वयनका लागि आयोगले सहयोग गर्नुपर्ने उजुरीमा दाबी गरिएको छ । गोर्खाका कृष्णप्रसाद अधिकारीको हत्याका प्रमुख आरोपित छविलाल पौड्याललाई पुर्पक्षको लागि हिरासतमा राख्न सर्वोच्च अदालतले दिएको आदेश पालना भएको छैन । द्वन्द्वकालमा निर्दोष जनता पनि पीडित भएका छन्, चाहे त्यो विद्रोही पक्षबाट होस् या सत्ता पक्षबाट । यसको सही छानबिन गरेर दोषीमाथि अझै कारबाही हुन सकेको छैन । त्यसमाथि सरकारले एकपछि अर्को गर्दै विभिन्न बहाना र स्वार्थपूर्तिको लागि भएका हिंस्रक घटनाका आरोपितलाई उन्मुक्ति दिन थालेको छ । विभिन्न आन्दोलन चाहे त्यो मधेस आन्दोलन होस् या थरुहट मधेस आन्दोलन होस्, त्यहाँ कतिपय अवस्थामा सुरक्षाकर्मी पनि दोषी भए होलान् । सरकारले तिनलाई पनि कारबाही गरेर जिम्मेवार बनाउन सक्नुपर्छ । लोकतन्त्रमा कानुनी राज अत्यावश्यक हुन्छ । देश विकासमा पनि यसले मद्दत गर्छ । जब देशमा शान्ति, सुव्यवस्था हुन्छ तब मात्र देश विकासको पथतिर अघि बढ्छ । विकसित राष्ट्रमा नियमकानुन कडाइका साथ लागू हुन्छ, तर नेपालमा त्यस्तो छैन । यहाँ कानुन बन्छन्, तर कार्यान्वयन हुँदैनन् । भएका कानुन पनि गरिब र पहँुच नभएका जनताका लागि मात्र लाग्छ । कहिलेकाहीं त उनीहरूले कपाल पाले पनि वा सार्वजनिक स्थानमा थुके पनि कानुन लाग्छ तर शक्ति र पहुँच छ भने मान्छे मारे पनि कुनै कानुनले छुनसमेत सक्दैन । हामीकहाँ कानुन नभएर होइन, भएका कानुनको महत्व बुझेका र तिनको सही कार्यान्वयन गराउन सक्ने नेतृत्व नभएर समस्या उत्पन्न भएका छन् । जब देशमा कानुनको सही पालना हुन्छ र हरेक तप्काका मानिसले त्यसको सही पालना गर्छन्, तब देशमा मनपरीतन्त्र हट्छ् । कुनै गलत काम गर्नुअघि प्रत्येकमा एक किसिमको डर हुन्छ । जब देशमा कानुनी शासन नै हुँदैन तब ऊ मान्छे मार्न पनि पछि पर्दैन । दोषीलाई उचित कारबाही र निर्दोषको सही पहिचान गर्नु नै कुशल नेतृत्वको गुण हो । सरकारले विभिन्न आवरणमा दोषीलाई उन्मुक्ति दिने कार्य बन्द गर्नुपर्छ र दोषीलाई उचित कारबाही गरेर देशमा कानुनी राजको पालना गर्नुपर्छ । अनि मात्र राज्य र न्यायप्रतिको जनताको विश्वास बढ्दै जान्छ ।"
निर्वाचितको पहुँच कहाँसम्म ?,"नेपालमा निर्वाचन भयो । निर्वाचन भएन । २०७४ साल वैशाख ३१ गते सम्पन्न भएको निर्वाचनबारे दिन सकिने यो द्वन्द्वान्मक कथन हो । ७५ मध्ये ३४ जिल्लामा यो पूरा भयो । तर बाँकी ४१ जिल्लामा यो हुनै बाँकी छ । त्यहाँ २०७४ साल जेठ ३१ गते हुने भनिएको छ । ७४४ या ७६६ मध्ये २८३ तहको सम्पन्न भयो र ४६१ अथवा ४८३ तहमा हुन बाँकी छ । तर तह कति र कहिले चुनाव हुने अन्तिम निर्णय भएको छैन । सार्वजनिक आशंकाको माझमा पनि यो पूर्ण हुन्छ भन्ने आशा गरिएको छ । तर नहुँदासम्म कसैलाई भर छैन । सम्पूर्ण कुम्भो नकरोती शब्दं, अर्धो घटो उपैति नूनम् भने झैं पानीले भरिएको गाग्रीले कुनै आवाज निकाल्दैन तर आधा भरिएको गाग्रीले धेरै छचल्किन्छ र आवाज निकाल्छ । अर्ध सफल भएको निर्वाचनको पनि यही दशा छ । त्यसैले हामीले यसबारे धेरै किसिमका शंकाउपशंका निकाल्ने ठाउँ पाएका छौं । सर्वप्रथम मानिलिऊँ कि २०७४ साल जेठ ३१ गते दोस्रो चरणको निर्वाचन पनि यसैगरी सफल भयो । अथवा बढेका २२ स्थानीय निकायको निर्वाचन तेस्रो चरणमा सारियो र सफलतापूर्वक सम्पन्न भयो । यसबाट देशभरका सबै स्थानीय स्तरको निर्वाचन पूर्ण हुनेछ । नेपालको स्थानीय प्रशासन जनताद्वारा निर्वाचित प्रतिनिधिहरूबाट सञ्चालिन हुनेछ । नेपालमा स्थानीय प्रजातन्त्र स्थापना हुनेछ । त्यो राष्ट्रियअन्तर्राष्ट्रिय क्षेत्रमा मान्य हुनेछ । त्यो एक बलियो संस्थाको रूपमा विकास हुनेछ । यो त उज्यालो पक्ष भयो । तर आजसम्म यो शंकास्पद छ । मानौं जेठ ३१ गतेको निर्वाचन हुन सकेन अथवा हुन दिइएन । राष्ट्रिय जनता पार्टीले यसको व्यापक अवरोध गर्यो । शान्तिसुरक्षा खल्बलियो । निर्वाचन स्थगन गर्नुपर्ने अवस्था आइपर्यो । त्यस्तो सम्भावना नभएको होइन । त्यस बखत के हुन्छ ? एकातिर निर्वाचन कहिले गर्ने र कुन अवस्थामा गर्ने भन्ने अनेक चर्चापरिचर्चा हुनेछ । फलस्वरूप देश दुई भागमा बाँडिनेछ । एक भाग जनताबाट निर्वाचित प्रतिनिधिहरूबाट स्वशासित हुनेछ भने अर्को भाग अहिलेजस्तै कर्मचारीहरूबाटै शासित हुनेछ । यसले भौगोलिक दृष्टिबाट पहाडका धेरै भागमा जनप्रशासन र तराई र केही पहाडी भागमा कर्मचारी शासन कायम हुनेछ । यसले राजनीतिक दलहरूका बीचमा मात्र कटुता बढाउने छैन बल्कि जनस्तरमा पनि विखण्डनको भावना फैलाउनेछ । निर्वाचित जनप्रतिनिधिहरू संविधानप्रदत्त अधिकार मात्र होइन, असाधारण परिस्थितिबाट आइलाग्ने जिम्मेवारी बहन गर्न तयार हुनुपर्नेछ । राष्ट्रिय एकता जोगाउने, सामाजिक सद्भाव कायम राख्ने र सुशासन चलाउने जिम्मेवारी बहन गर्नुपर्नेछ । यसनिम्ति उनीहरू जनतामा भिज्नुपर्ने, जनताकै आदेश मान्नुपर्ने र उनीहरूकै भर गर्नुपर्नेछ । यस्तो स्थिति जति लम्बियो उति धेरै जनस्तरमा र नेतृत्व स्तरमा पनि खाडल बढ्दै जानेछ । यो साह्रै खतरनाक स्थिति सिर्जना हुनेछ । विभक्त जनताको विभक्त मानसिकता सिर्जना हुनेछ ।मानौं कि यस्तो स्थिति सिर्जना भएन । स्थानीय तहको सबै निर्वाचन सन्तोषप्रद रूपले सम्पन्न भयो । तर राजनीतिक खतराको स्थिति टर्ने छैन । किनभने अर्को खतरा २०७४ साल माघ ७ गतेसम्म प्रदेश र राष्ट्रिय स्तरको निर्वाचन पनि सम्पन्न हुनुपर्ने संवैधानिक प्रावधान बनाइएको छ । स्थानीय तहको निर्वाचन सफल भएपछि ती निर्वाचनबारे चर्चा हुनेछ । पहिलो विवाद हुनेछ कुन अघि गर्ने र कुन पछि गर्ने ? दोस्रो प्रश्न उठ्नेछ सँगै किन नगर्ने ? राजनीतिक दलहरूको प्राथमिकता अलगअलग छन् । एक पक्ष चाहन्छ प्रादेशिक निर्वाचन अघि होस् तर अर्को पक्ष चाहन्छ राष्ट्रिय पक्षको अगाडि होस् । यसको पछाडि पनि कारण छ । संघीयता प्रणालीअन्तर्गत आउन लागेको प्रादेशिक व्यवस्था चल्छ चल्दैन, चलिहाल्यो भने पनि राम्ररी चल्छ कि चल्दैन, यसले कस्ताकस्ता गन्जागोल र परिस्थिति उत्पन्न गर्ने हो भन्ने मानिसका मनमा अनेक आशंका उब्जिएका छन् । आर्थिक मितव्ययिताको दृष्टिले कसैले दुवै एकैचोटि गर्ने भन्ने सुझाव पनि दिएकै हुन् । यी विवाद झन् विषम रूपले बढ्नेछ । किनभने यी निर्वाचनसम्बन्धी प्रश्नहरूको निक्र्योल गर्ने अधिकार निर्वाचन आयोगलाई सुम्पिएको छैन । हरेक प्रश्नको उत्तर राजनीतिक सहमतिबाट खोजिने गरेको छ । चर्चामा अघि सारिएका नयाँ प्रधानमन्त्री शेरबहादुर देउवा र प्रमुख प्रतिपक्ष दलका नेताहरूका बीचमा कटुता बढ्दो छ र त्यसको प्रभाव यी राष्ट्रिय समस्यामाथि पर्नेछ । जेजस्तो विवाद र कटुता आए पनि मानौं कि प्रादेशिक र राष्ट्रिय तहको निर्वाचन सम्पन्न भयो । त्यो बडो सुखद बेला हुनेछ । नयाँ संविधान पूर्णरूपेण कार्यान्वयन हुनेछ । देशको सबै परिस्थिति यसैअनुरूप चल्न थाल्नेछ । संक्रमणकालको बहाना बनाउन पाउने छैन । त्यस बहानामा मनपरी गर्न पाउने छैन । तर यस्तो स्थिति आइहाल्छ भन्ने विश्वास कसैलाई छैन । न जाँदो प्रधानमन्त्री प्रचण्डलाई छ न आउँदो प्रधानमन्त्री देउवालाई छ । उनीहरूलाई नै छैन भने तपाईंहामीलाई शंका लाग्ने स्वाभाविक हो । एक छिनलाई त्यो स्थितिको परिकल्पना पनि गरिहालौं । प्रादेशिक निर्वाचन हुन सकेन भने राष्ट्रिय स्तरको माथिल्लो सदनको गठन अपूर्ण रहन्छ । राष्ट्रिय स्तरको निर्वाचन हुन सकेन भने संविधान नै खारेज हुन्छ । किनभने नेपाल सरकार बन्ने आधार नै रहन्न । त्यसको माने देश पुनः शून्य स्थितिमा पुग्न जान्छ । यस्तो असाधारण परिस्थिति उत्पन्न भएको बेलामा स्थानीय तहको हैसियत के हुन्छ ? यसको पनि संवैधानिक हैसियत हराउनेछ । तर के यो वास्तविकतामा पनि हराउनेछ ? यसको कडी यहीं विद्यमान छ । त्यो बखतमा स्थानीय निकायहरूले आफ्नो स्थानीय हैसियत मात्र होइन बल्कि राष्ट्रिय हैसियत पनि देखाउनुपर्नेछ । यस्तो अवस्थामा देशको राष्ट्रिय स्तरमा को सत्तामा हुनेछ भन्ने परिकल्पना यो संविधानले गरेको छैन । तर कोही त हुनुपर्यो । हुन सक्छ राष्ट्रपतिको हातमा सत्ता जाओस् । हुन सक्छ त्यस अवस्थामा सेनाले हस्तक्षेप गर्नु परोस् र सत्ता सम्हाल्नु परोस् । सेनाले बारम्बार राष्ट्रिय संकटको परिकल्पना गर्दै पूर्ण सतर्क रहेको जनाएकोबाट यही बुझ्न सकिन्छ । हुन सक्छ दलहरू मिलेर एउटा अन्तरिम सत्तामा रहने व्यवस्था सिर्जना गरोस् । हुन सक्छ अप्रत्यासित शक्तिको उदय होस् । तर जुनसुकै अवस्थामा पनि जनताबाट निर्वाचित प्रतिनिधिहरूको महत्व र हैसियत यसबखत सर्वोत्कृष्ट र सर्वोच्च हुनेछ । हुन सक्छ ७४४ या ७६६ गाउँपालिका र नगरपालिकाका अध्यक्षहरूको राष्ट्रिय सभा बनोस् र यसैबाट सत्ता सञ्चालन होस् । यसैले यस निर्वाचनमा निर्वाचित प्रतिनिधिहरू स्यालको सिकारमा निस्कँदा बाघको सामग्री लिएर हिँड्नु पर्छ । जुन निर्वाचन २०७४ साल वैशाख ३१ मा सम्पन्न भएको छ, त्यसले असीमित महत्व प्राप्त गरेको छ । साधारण परिस्थितिमा यो निर्वाचनले संविधानमा परिकल्पना गरिएअनुसार नेपालमा स्वायत्त शासन स्थापना गर्छ । तर असाधारण अवस्थामा यसको पहुँच राष्ट्रव्यापी र केन्द्रीय सत्तासम्म अस्तित्व र पहुँच पुग्नेछ । नेपालमा ६०१ जना वर्षौंसम्म केन्द्रीय सत्तामा बसिरहन सक्छन् भने भोलि स्थानीय जिम्मेवारी साथसाथै ७४४ या ७६६ जनताद्वारा सीधा निर्वाचित प्रतिनिधिहरूले त्यो स्थान ओगट्न नसक्ने किन ? यसबाट एउटा कुरा स्पष्ट हुन्छ नेपालको साधारण र असाधारण स्थितिमा स्थानीय र केन्द्रस्तरका निकायहरूको उच्च महत्व छ र रहिरहनेछ । तर प्रादेशिक, आञ्चलिक, क्षेत्रीय आदि मध्यमस्तरीय निकायहरू वैकल्पिक मात्र हुन् । भए पनि हुने नभए पनि हुने । पञ्चायतकालका अञ्चलाधीशको तह र सरह नयाँ संविधानले प्रदेशको सरकार, मुख्यमन्त्री, मन्त्रिमण्डल र विधायिकाको परिकल्पना गरेको छ । यो कति असान्दर्भिक छन् भन्ने कुरा नेपालमा उत्पन्न हुन लागेको असाधारण परिस्थितिले देखाउनेछ र सावित गर्नेछ । नयाँ संविधानले परिकल्पना गरेको संघीयताको संयन्त्र कति अव्यावहारिक, तर्कहीन र खतराजनक रहेछ भन्ने कुरा यसैले उब्जाएको स्थिति र यसका निर्माता कार्यान्वयन गर्न असमर्थ भएको तथ्यबाटै देखिँदैछ । हामीले त एउटा संविधान आइहाल्यो यसैलाई मानेर जाऔं भनेर बसेकै हौं। यस परिपे्रक्षमा जनताबाट निर्वाचित हुनु ठूलो सौभाग्य र अनेक सुअवसरले भरिपूर्ण मौका हो । यो नेपालको लोकतन्त्रको आधारशिला बन्ने मात्र होइन, सार्वभौम सत्ताको भागीदार पनि बन्ने अवसर पाउने सम्भावना देखिँदैछ । निर्वाचित र निर्वाचन हुन सक्ने बाँकी मानिसहरूमा यस मौकाको चेतना हुनुपर्छ । यस चेतनाबाट प्रेरित हुन पुगे बाँकी जिल्लाका वासिन्दा जसरी भए पनि जेठको चुनावको लागि तत्पर र अठोट हुनेछन् । चाहे ती तराईवासी हुन्, चाहे पहाडवासी हुन्, यस्तो सुनौलो मौकाबाट वञ्चित हुन अवश्य चाहने छैनन् । यस मानेमा चुनाव अवरुद्ध गर्न सक्ने दलहरू धर्मसंकटमा पर्ने भएका छन् र एक प्रकारले परिसकेका छन् । जस्तै परिस्थितिमा पनि निर्वाचित जनप्रतिनिधिहरू विशेषरूपले सचेत हुनुपर्नेछ । संविधानप्रदत्त अधिकार मात्र होइन, असाधारण परिस्थितिबाट आइलाग्ने जिम्मेवारी बहन गर्न पनि तयार हुनुपर्नेछ । राष्ट्रिय एकता जोगाउने, सामाजिक सद्भाव कायम राख्ने र सुशासन चलाउने जिम्मेवारी बहन गर्नुपर्नेछ । यसनिम्ति उनीहरू जनतामा भिज्नुपर्ने, जनताकै आदेश मान्नुपर्ने र उनीहरूकै भर गर्नुपर्नेछ । यसको माने उनीहरू आफ्नै दलका नेताहरूभन्दा माथि उठ्नुपर्छ । दलीय उम्मेदवार भएर जितेको भए पनि दलको स्वार्थ र भनाइलाई एकातिर पन्छाउन सक्नुपर्छ । अहिले निर्वाचनबाट यो अपेक्षा गरिएको छ । के निर्र्वाचितहरूबाट यो अपेक्षा पूरा होला?"
"नेपाल, ओबोर र बहुध्रुवीय संसार","चिनियाँ राष्ट्रपति सी जिनपिङले सर्वप्रथम २०१३ मा उठाएको बेल्ट एन्ड रोड इनिसियटिभ, जसलाई वान बेल्ट वान रोड (ओबोर ) भनिन्छ, अहिले नेपालले त्यसमा औपचारिक रूपमा हस्ताक्षर गरेपछि चर्चाको विषय बनेको छ । चिनियाँ राष्ट्रपतिले यो परियोजनाको माध्यमबाट मानवीय सभ्यताको थप विकास गर्न र यस परियोजनामा सहभागी देशहरूको आर्थिक उन्नतिमा मद्दत पुग्ने बताएका छन् । आजको जटिल अन्तर्राष्ट्रिय स्थितिमा यस प्रकारको आपसी सहयोग र समझदारीको नीतिले सबै राष्ट्रहरूको विकास नभएसम्म संसारमा स्थिर शान्ति र समृद्धि हुन सक्दैन भन्ने कुरा ओबोरले उठाउन खोजेको छ । यस परियोजनाले क्षेत्रीय आर्थिक सहयोगमा मद्दत पुर्याएर विश्वस्तरमै विभिन्न सभ्यताका धनी देशहरूका बीचमा आपसी समझदारी बढाउन सक्ने आशा छ । यो परियोजनाले युरोप, अफ्रिका र एसियाका देशहरूलाई एकअर्कासँग जोड्ने हुँदा यसको बहुआयामिक महत्व रहेको देखिन्छ । नेपालले यो परियोजनामा सहभागी भएपछि देशको आर्थिक विकासका पूर्वाधारहरू विकास गर्ने अवसर पाउने आशा गर्न सकिन्छ । यसको अर्थ नेपालको अन्य देशसँगको सम्बन्धमा अन्तर आउने हुन सक्दैन । केही टिप्पणीकारले नेपालले ओबोरमा हस्ताक्षर गरे पनि भारतमाथिको निर्भरता समाप्त नहुने कुरा उठाएका छन् । नेपाल र भारतको आफ्नै प्रकारको विशेष भौगोलिक अवस्थाले निर्देशित सम्बन्ध छ र ओबोरमा हस्ताक्षर गर्दैमा नेपालको भारतसितको सम्बन्धमा अन्तर आउने भन्ने होइन । नेपालले सबै छिमेकी देशहरूसँग आपसी हित र फाइदाका आधारमा सम्बन्ध विस्तार गर्नुपर्छ र त्यसो गर्दा अर्को देशले के सोच्ला भन्ने कुरा आउँदैन । भर्खरै दक्षिण कोरियाका जनताले नयाँ राष्ट्रपति चुनेका छन् र उनले चुनावअघि र पछि पनि दक्षिण कोरियाको अमेरिकासँग विशेष सम्बन्ध हुँदाहुँदै पनि आफ्नो छिमेकी देश उत्तरकोरियासँग पनि सहयोगको हात बढाउने नीति दोहोर्याएका छन् । अमेरिकाले अस्वीकार्य कार्य गर्न दबाब दिएको खण्डमा देशको हितको लागि त्यस्तो आग्रह र दबाब झेल्नुपर्छ भन्ने उनको भनाइ छ । हाम्रो देशमा पनि हामीले एउटा छिमेकी देशसँग आपसी हितको लागि सन्धिसम्झौता गर्दा कतैबाट कुनै दबाब आएमा त्यसलाई अस्वीकार गर्न सक्नुपर्छ । जबसम्म कुनै देशले आफ्नो देशको आर्थिक एवं राजनीतिक महत्वका विषयमा स्वतन्त्रपूर्वक निर्णय लिन सक्दैन, त्यतिबेलासम्म त्यो देश पूर्ण स्वतन्त्र भएको मान्न सकिँदैन । नेपालको सन्दर्भमा पनि जबसम्म नेपालले राष्ट्रिय र अन्तर्राष्ट्रिय महत्वका विषयमा स्वतन्त्रपूर्वक निर्णय लिन सक्दैन, त्यतिबेलासम्म नेपालको आर्थिक विकास हुन सक्दैन । राणाशासन अन्त्यपछि यति धेरै वर्षहरू बितिसक्दा पनि नेपाल अझै अविकसित र पछौटे देश हुनुको पछाडि नेपालले आफ्नो विषयमा स्वतन्त्रतापूर्वक निर्णय लिन नसक्नु पनि हो । ओबोरकै सम्बन्धमा नेपालले औपचारिक हस्ताक्षर गर्नुअघि धेरै अन्योल र अनिश्चितता रहेको थियो । ओबोर कुनै सैनिक सुरक्षासित सम्बन्धित परियोजना नभई यसको उद्देश्य विभिन्न देशहरूलाई आर्थिक विकासको बाटोमा जोड्ने हुँदा पनि धेरै समयसम्म अनिश्चितता रहिरहनुले नेपालको स्वतन्त्रतापूर्वक निर्णय लिनसक्ने क्षमतामाथि प्रश्नचिन्ह लगाएको थियो । नेपालको भौगोलिक अवस्थितिका आधारमा नेपाल भारत अथवा चीनको विरोधमा जानै सक्दैन र जानु पनि हुँदैन । दुवै देशसँगको हाम्रो सम्बन्धलाई राष्ट्रिय हितले निर्देशत गर्नुपर्छ र स्वतन्त्र निर्णय लिन सक्नुपर्छ । त्यस्तो अवस्थामा ओबोरमा नेपालले हस्ताक्षर गर्दा त्यसले भारतसँगको सम्बन्धलाई असर पार्ने दृष्टिकोणले हेरिनु त्रुटिपूर्ण हुन जान्छ । नेपालले ओबोरमा हस्ताक्षर गरेपछि यसबाट नेपालले विकासको लागि आवश्यक पूर्वाधारहरूको विकासको लागि प्राथमिकता दिनुपर्छ । चिनियाँ राष्ट्रपति सीले भनेजस्तै नेपाल साझा भाग्यको समुदायमा परी नेपालले फाइदा लिन सक्नुपर्छ । अहिले एक्काइसौं शताब्दीमा विकासको लागि साझोरीका हात बढाँउदा वैचारिक पूर्वाग्रहबाट मुक्त हुनुपर्छ । त्यसैले साम्यवादी दलले शासन गरेको चीनले उठाएको यो परियोजनामा अफ्रिकामा मात्र नभई कतिपय युरोपेली देशहरूले समेत आफ्नो सहभागिता जनाएका छन् । यसबाट पनि ओबोरले सबैलाई समेट्ने साझा सहयोगको बाटो खोलेको देखिन्छ । अर्को कुरा ओबोरको माध्यमबाट आर्थिक लाभका कुरामा मात्र सहयोग सीमित नराखी सांस्कृतिक सम्बन्ध बलियो पार्न पनि यसको भूमिका हुन सक्छ । वास्तवमा देशहरूलाई आपसमा जोड्ने कडी आर्थिक नभई सांस्कृतिक समझदारी र सहयोगको आदानप्रदान पनि हो । विभिन्न देशहरूका सांस्कृतिक र समुदायलाई एकअर्कासँग जोडेपछि आर्थिक सहयोगका पाटाहरू झन फराकिला हुँदै जान्छन् । नेपाल विगतमा पनि रेशमी मार्गसँग जोडिएको इतिहास छ । त्यसैले अहिले पुनः ओबोरको माध्यमबाट सयौं देशहरूसँगको आपसी सहयोगका परियोजनामा नेपाल जोडिन सक्छ । चीनले तुलनात्मक रूपमा छोटो समयमा आर्थिक विकासको क्षेत्रमा फड्को मारेका उदाहरणले नेपालजस्ता देशहरूले प्रेरणा लिनुपर्ने थुप्रै ठाउँ छन् । चीनको आर्थिक समृद्धिबाट नेपालजस्ता छिमेकी मुलुकले अवश्य पनि फाइदा लिनुपर्छ । बेइजिङकै पहलमा स्थापित एसियन देशहरूको पूर्वाधार विकासको लागि लगानी बैंकको स्थापना गरिएको र त्यसको संस्थापक सदस्य नेपाल पनि भएकाले ओबोरबाट अधिकतम फाइदा लिनु नेपालको दायित्व पनि हो । हामीले ओबोरले गर्दा अब नेपालको आर्थिक विकास सुनिश्चित भयो भन्ने अर्थमा होइन कि यसबाट नेपालको विकासका थप बाटा खुले भन्ने अर्थमा लिनुपर्छ । त्यसैले ओबोरले गर्दा नेपालको भारतमाथिको निर्भरतामा केही कमी आउँदैन भनी यसको कम मूल्यांकन गर्नु आवश्यक छैन । ओबोरबाट अधिकतम फाइदा लिने नलिने कुरामा हाम्रो आफ्नै पहल र चनाखोपनामा निर्भर हुँदा हामीले नै हाम्रा आफ्ना प्राथमिकता र आवश्यकता पहिल्याउनुपर्छ । ओबोरमा नेपालको सहभागिताले नेपालको स्वतन्त्रपूर्वक निर्णय लिन सक्ने क्षमतालाई पनि झल्काएकाले यसले दीर्घकालीन रूपमा नेपालको छविलाई बलियो बनाउँछ । अन्य देशहरूले हामीलाई त्यति बेला मात्र सम्मान दिइन्छ जब हामी आफ्नै खुट्टामा उभिन्छौं र आफ्नो बारेमा निर्णय लिँदा बाहिरी प्रभावबाट मुक्त हुन्छौं । ओबोरको अर्को पक्ष यसको बहुधु्रवीय संसारको अवधारणालाई बलियो बनाउनु पनि हो । आज केही शक्तिशाली राष्ट्रहरूले आत्मकेन्द्रित हुन खोजेका छन् र आफ्नो देशलाई नै सबैभन्दा पहिला राख्नुपर्छ भन्नेका छन् । यस्तो अवस्थामा सबै देशहरूको आर्थिक विकास होस् कुनै पनि देश सधैं पछौटे नपरोस् भन्ने धारणा आफैंमा राम्रो हो । यसलाई मूर्तरूप दिने काम ओबोरमा सहभागी सबै देशहरूको सामूहिक जिम्मेवारी पनि हो । हामीले एकध्रुवीय संसारबाट हुन सक्ने खतराहरू देखिसकेका छौं र अब आउँदा दिनमा संसार बहुधु्र्रवीय हुनुमै सबै राष्ट्रहरूको कल्याण हुन्छ र ओबोर त्यसको लागि एउटा माध्यम हुन सक्छ । आखिर सबै राष्ट्रहरू सानाठूला जे भए पनि समान महत्वका हुन्छन् र तिनको सम्प्रभुता सानोठूलो भन्ने हुँदैन । ठूला राष्ट्रहरूले साना राष्ट्रहरूलाई पनि बराबरी प्रकारको सम्मान दिनुपर्छ । हामी हाम्रा दुई ठूला छिमेकी मुलुकहरूबाट पनि यही अपेक्षा गर्दछौं । भारत अथवा चीन कसैले पनि हाम्रो सम्प्रभुतालाई कम ठान्नु हुँदैन । चीनले पनि अहिले भारतले ओबोरमा हस्ताक्षर नगरेको कारणबाट मात्र नेपाललाई महत्व दिएको जस्तो गर्नु हुँदैन । भारतले आफ्नो सम्बन्धमा स्वतन्त्र रूपमा निर्णय लिन सक्छ । त्यसैले भारतको कारणबाट नेपालसँगको सम्बन्धलाई आकलन गर्ने काम चीनले गर्नु हुँदैन । हमी चाहन्छौं कि भारत र चीनको बीचमा आउने दिनमा थप सहयोग र समझदारी बढ्दै जाओस् । हामीलाई यी दुई देशको समृद्धिबाट फाइदा लिनु छ । हामीले उनीहरूबीच कतै कुनै समस्या छन् भने पनि हामीले त्यसबाट फाइा लिनु छैन । दुवै देशले हामीलाई हेर्ने स्वतन्त्र दृष्टिकोण हुनुपर्छ र हाम्रो पनि ती देशलाई हेर्ने स्वतन्त्र दृष्टिकोण हुनुपर्छ । हामी आशा गरौं ओबोरमा नेपालको सहभागिताले एकातिर नेपालको चीनसितको द्विपक्षीय सम्बन्ध अझ सुदृढ भई आर्थिक विकासका नयाँ सम्भावना बढ्नेछन् र अर्कोतिर ओबोरले गर्दा बहुध्रुवीय संसारको अवधारणालाई बलियो बनाउनेछ । ओबोरमा सहभागी हुँदै गर्दा नेपालले बुझ्नुपर्ने के छ भने आर्थिक विकास नभएसम्म र स्वतन्त्रपूर्वक निर्णय लिने क्षमताको विकास नगरेसम्म कुनै राष्ट्रको भविष्य रहँदैन । आज चीन अमेरिकाको प्रतिस्पर्धी देश बन्न सकेकाले त्यो देशको आर्थिक शक्ति हो । यदि चीनले आफ्नो गरिबी र पछौटेपन पराजित गर्न नसकेको भए आज विश्व रंगमञ्चमा चीनले यो महत्व र स्थान पाउन सक्ने थिएन । त्यसैले नेपालले ओबोरमा सहभागी राष्ट्र भएकाले मात्र सन्तोष लिने ठाउँ छैन । नेपालले धेरै कुरा सिक्नु पनि परेको छ । आफ्नो राष्ट्रको पहिचान र मर्यादा आर्थिक विकासबिना सम्भव छैन भन्ने सन्देश लिन सक्नुपर्छ । आज नेपालको व्यापारको घाटा बढेर आकाश छोएको छ । यस्तो अवस्थामा देशको लागि आवश्यक विकासका पूर्वाधारहरू निर्माण नगरी उपभोग्य सामानहरू मात्र विदेशबाट आयात गर्नमा सीमित रह्यौं भने भोलि देशको भविष्य खतरामा पर्नेछ । आज देशलाई चाहिएको छ नयाँनयाँ उत्पादन अर्थात् औद्योगिक क्रान्ति । औद्योगिक क्रान्ति नल्याँउदासम्म देशको प्रचुर प्राकृतिक स्रोतको उपयोग हुन पाउने छैन र हामी केवल विदेशीको लागि बजारको रूपमा सीमित हुनेछौं । आज हामी विदेशी सामानको उपभोक्ता हुनुमा नै सीमित छौं । हाम्रा प्राकृतिक स्रोतसाधनको दोहन भएको छैन र नेपाली श्रम विदेशी बजारमा सस्तोमा प्रयोग भइरहेको छ । नेपालमै सबै अवसरहरू प्राप्त भएमा आज नेपालीलाई अन्य देशको सुरक्षा सेवामा भर्ती हुनुपर्ने अवस्था पनि रहने छैन । यो दुःखको कुरा हो असंलग्न राष्ट्रको संस्थापक सदस्यमध्येको एक देश भए पनि आज नेपाली नागरिकले विदेशी सुरक्षा सेवामा भर्ती भई कुनै तेस्रो देशको विरुद्धमा लड्नुपर्ने बाध्यता छ । यो आवस्थालाई समाप्त गर्नुपर्छ र त्यसको लागि ओबोरको माध्यमबाट पनि नेपालले धेरै कुरा गर्न सक्छ । तर यसको लागि नेपाली राजनीतिक दलहरूमा राष्ट्रिय स्वाभिमानको चेतना आउनुपर्छ । त्यसैले ओबोर आफैंमा एउटा समाधान नभए पनि नेपालको वैदेशिक सम्बन्धको आयामलाई फराकिलो बनाई विश्वमा नेपालको पहिचान र क्षमता वृद्धि गर्ने एउटा अवसरको रूपमा लिँदा राम्रो हुनेछ ।"
क्षेत्रीय शीतयुद्ध र हलचल,"नेपाल अहिले जटिल आन्तरिक राजनीतिक चक्रबाट गुज्रिरहेको छ । चीनको वान रोड वान बेल्टको आर्थिक विकास योजनामा भारत र भूटानबाहेक दक्षिण एसियाका सबै मुलुक सहभागी भएपछि क्षेत्रीय स्तरमा पनि नयाँ परिस्थिति देखिएको छ । चीनको बढ्दो प्रभावलाई कसरी कम गर्न सकिन्छ र आफ्ना छिमेकमा प्रभाव विस्तार कायम गर्न केकस्ता रणनीति भावी दिनहरूमा अवलम्बन गर्नुपर्छ भनी भारतीय विदेशनीति विज्ञ र रणनीतिकारहरू बहसमा उत्रिसकेका छन् । भूराजनीतिक रूपमा संवेदनशील क्षेत्रमा रहेको तर आन्तरिक राजनीतिक स्थिति अस्थिर रहेको नेपालको लागि अहिलेको अवस्था कति पेचिलो बन्दैछ भन्ने नेपालको आन्तरिक राजनीतिक वृत्तमा नयाँँ विकसित घटनाले देखाउँछ । संविधान कार्यान्वयन गर्ने बहानामा सत्ता राजनीतिको सट्टा बजारमा आआफ्नो स्थान बनाउन आतुर राजनीतिज्ञ एवं क्षेत्रीय रूपमा आएको परिवर्तनप्रति अनभिज्ञ रहेको समाजमा स्थानीय निर्वाचन गरेर एउटा भौगोलिक क्षेत्रलाई छुट्ट्याएको मात्र हैन, त्यहाँको एउटा समूह चुनावी राजनीतिबाट विमुख भएर वर्तमान संविधानको वैधानिकता स्थायित्व गर्न नदिने प्रयासमा छ । हुन त नब्बे प्रतिशत सभासद्को ताली र बोलीमा चमत्कारिक रूपमा संविधानसभाले पारित गरेको वर्तमान संविधानविरुद्ध क्षेत्रीय स्तरको एउटा तत्वले सशक्त विरोध जनाएको थियो । त्यो हिंसात्मक विरोधमा झन्डै ६० जना आहत भएको र ठूलो संख्यामा घाइते एवं अंगभंग भएको घटना धेरैको मानसपटलमा ताजै छ । त्यसपछि नेपालले बेहोरेको नाकाबन्दीलगायतका घटनामा के कसो भएर त्यसमा ककसको संलग्नता थियो भन्ने जगजाहेर छ । पहिलो चरणको निर्वाचनपछि मतपरिणामले एउटा क्षेत्रमा जय र विजयको नारामा हर्षोल्लास छाएको छ भने अर्को क्षेत्रमा अनिश्चितता र अन्योल छ । यसैबीचमा स्थानीय तहको निर्वाचन सम्पन्न भयो भने पनि त्यसको वैधानिकताको प्रश्न उठिरहनेछ । जसरी यसअघिका यस्तै निर्वाचन र संविधान आफ्नो पूर्ण कार्यान्वयनबिना नै समाप्त भए । अहिलेको प्रक्रिया र वैधानिक व्यवस्था त्यही बाटोमा अघि बढिरहेको देखिन्छ । विजयको उल्लासमा अघि बढेको वर्ग र समूहलाई यी भनाइ अप्रिय लागे पनि नेपालको तीतो यथार्थ यही नै हो । सातौं संविधानको सिर्जना गर्ने राजनीतिक तुफानले अझै अस्थिरताकै निरन्तरता दिने तर एउटा बलियो छिमेकीले ल्याएको नयाँ रणनीतिलाई नेपालले अस्वीकार गर्न सक्ने अवस्था थिएन । तर त्यो रणनीतिलाई एक्लिएको नेपालको अर्को ठूलो छिमेकीको नीतिसँग एक ढिक्का बन्ने अवस्था पनि छैन । जसरी अहिले स्थानीय निर्वाचन सम्पन्न भएपछि प्रजातन्त्रका निश्चित, अधिकारको प्रत्यायोजन, गाउँमा सरकार जस्ता मीठा शब्दले जनतालाई यी परिस्थितिभन्दा बाहिर राखिएको छ । ०६२६३ को जनआन्दोलनपछि राजसंस्थाको अन्त्य र संविधानसभाको तयारीताका पनि नेपालको राजनीतिमा स्वर्ण वर्षा हुने भविष्यवाणी सुनिन्थ्यो । यो परिवर्तनको विपक्षमा बोल्ने आँट गर्नु जोखिमपूर्ण थियो । तर राजनीति र संविधानका अध्येता वरिष्ठ अधिवक्ता एवं संविधानविद् कुसुम श्रेष्ठले नेपालको राजनीतिको अप्रिय तर यथार्थ, सटिक विश्लेषण रेका थिए, जुन अहिले पनि समसामयिक नै छ । २०६३ मंसिरमा आयोजित एउटा कार्यक्रममा वरिष्ठ अधिवक्ता श्रेष्ठले व्यक्त गरेको यो विचार क्षेत्रीय शीतयुद्धमा मडारिएर बटारिएको नेपालको आन्तरिक राजनीतिमा त्यत्तिकै सान्दर्भिक छ । श्रेष्ठ लेख्छन् ठूला दुई अति शक्तिशाली राष्ट्रहरूको बीचमा रहेको कमजोर तर सामरिक महत्वको हाम्रो राष्ट्रको विशिष्ट संवेदनशीलता रहेको छ । त्यसैले संविधानको संरचना गर्दा ऐतिहासिक पृष्ठभूमि र देशको धरातलीय यथार्थलाई चाहेर पनि पन्छाउन सकिन्न ।नेपालका राजनीतिज्ञ, विज्ञ र नागरिक समाजका अगुवाहरू काल्पनिक संसारमा रहँदै देशको यथार्थ बिर्से पनि र नेपालमा आएका राजनीतिक उथलपुथलको विस्तुत विवरण यहाँ आवश्यक छैन । नेपालजस्तो भूराजनीतिक अवस्थामा रहेको देशमा स्वपनमा आधारित कुनै पनि व्यवस्थाको स्थायित्व सम्भव छैन । वरिष्ठ अधिवक्ता श्रेष्ठ भन्छन्, संविधानको संरचना गर्दा ऐतिहासिक पृष्ठभूमि चाहेर पनि पन्छाउन सकिँदो रहेनछ । वस्तुतः संविधान जीवित दस्ताबेज हो नकि स्वप्निल वा काल्पनिक । जीवन्तताले भूतकालीन प्रयोग, अनुभव, शिक्षा, उदाहरण, ज्ञान कमीकमजोरी, सफलता र असफलताको पृष्ठभूमि नियाल्दै वर्तमान वास्तविकता, जनसामन्ती एवं समयको भावनालाई आत्मसात गर्दछ । भविष्यको लागि मार्गचित्र कोर्दै स्थायित्व प्रत्याभूत गर्ने प्रजातान्त्रिक संवैधानिक गुणहरू संवरण गरेको हुन्छ । नेपालको संविधानमा पनि अभिवाज्य तत्वहरूलाई परित्याग गर्न सकिँदैन । ती हुन् राष्ट्रिय एकता, प्रजातन्त्र र प्रजातन्त्रको संवैधानीकरण, बहुभाषा, धर्म, संस्कृति, विश्वास एवं जनसमुदायहरूमा समाहित राष्ट्र नेपालको भूराजनीतिक बाध्यतामा विकसित हुने हक हामीमा रहिआएको चर्चा वरिष्ठ अधिवक्ता श्रेष्ठको छ । अमेरिकी विद्वान् लियोरोजले प्रस्टरूपमा धेरै समयअघि नेपालको आन्तरिक व्यवस्था यसको भूराजनीतिक जटिलता र अस्थिरतालाई आक्रान्त बनेको लामो विश्लेषण आफ्ना तीन महत्वपूर्ण नेपालसम्बन्धी पुस्तकमा गर्नुभएको छ । परम्परागत समाज र राज्यका संरचनाहरू, सामाजिक एवं जातीय विविधता र भौगोलिक विविधता नेपालको राष्ट्रिय शक्ति सन्तुलन र विकासका सन्तुलनका लागि चुनौतीपूर्ण छन् । यसका साथै क्षेत्रीय शक्तिहरूको टकरावले अर्को चुनौती थपेको छ । यी बाह्य द्वन्द्व आफ्नो सुरक्षा अस्तित्व रक्षाको निमित्त भएको अवस्थामा यहाँका कमजोर संरचना र व्यवस्थाहरू एकपछि अर्को धरापमा पर्नु नियति बनेको छ । जेजस्ता संकट आए पनि यो देशको स्वतन्त्रताको निरन्तरता छ । बढ्दो सामाजिक र राजनीतिक विभेद उर्लंदो आकांक्षा र सुस्त गतिको आर्थिक विकास अनि गरिबी र पछौटेपन यसको अस्तित्वको निरन्तरताको आगामी दिनका चुनौती हुन् । राजनीतिक नेतृत्वले यो कुरा बुझ्न सकेनन् भने संकटहरू बढ्दै गई जनता प्रताडित हुने र थप द्वन्द्व नआउला भन्न सकिन्न । जसरी व्यक्तिको सुरक्षा र स्वार्थ सर्वोपरि हुन्छ । राज्यले पनि आआफ्नो सुरक्षा र स्वार्थलाई उच्च स्थानमा राख्दै त्यसैका आधारमा विभिन्न देशका शक्ति र संस्थाहरूसँग सम्बन्ध विस्तार गर्छ । भनिन्छ राज्यको कुनै स्थायी शत्रु र दीर्घकालीन मित्र पनि हुँदैनन् । नेपालको सन्दर्भमा कुरा गर्दा पनि यही कुरा आउँछ । म्याकाभेलीले प्रिन्समा प्रस्ट रूपमा भनेका छन् राज्यको स्थायी मित्र भनेको उसको आफ्नौ सुरक्षा स्वार्थ हो । स्वार्थसँग नबाझिने शक्तिहरू मात्र राज्यका स्थायी मित्र हुन् । नेपालको सन्दर्भ हेर्दा पनि भारत र चीनका नेपालमा स्थायी शत्रु पनि देखिँदैनन् र स्थायी मित्र पनि । परम्परागत, धर्म एवं संस्कृति र व्यक्तिगत स्वार्थमा भारतसँग ज्यादै नजदिक मानिने नेपालको राजसंस्था चीनसँग बढी लसपस भएको भन्दै भारतीय संस्थापन पक्ष कम्युनिस्टहरूसँग मिल्न पुग्यो । भारतका पूर्व विदेश सचिव श्याम शरणले हालै प्रकाशित आफ्नो लेखमा राजतन्त्र भारतको सुरक्षा स्वार्थभन्दा प्रतिकूल अवस्थामा रहेकाले कम्युनिस्टहरू खासगरी माओवादी र अन्य दलको एकताबद्धलाई भारतले समर्थन गरेर गणतन्त्र स्थापना गरेको खुलासा स्पष्टरूपमा गर्नुभएको छ । भारतका विद्वान् प्राध्यापक एसडी मुनीले भारतले नेपालमा कसरी गणतन्त्र स्थापनामा आफ्नो देशमा आतंककारी घोषित माओवादीलाई नेपालमा मित्रशक्तिको रूपमा उपयोग गरेको कुरा खुला र निर्धक्कसँग लेख्नुभएको छ । सैद्धान्तिक एवं दार्शनिक रूपमा नजिक भएको कम्युनिस्टलाई चीनले कमै मात्र उपयोग गरेको पाइन्छ । नेपालको स्थायित्वमा आफ्नो सुरक्षाको सुनिश्चितता ठान्ने गणतन्त्रात्मक कम्युनिस्ट र चीनले नेपालमा राजतन्त्रलाई आफ्नो मित्रशक्तिको रूपमा लिएको थियो । गणतन्त्रात्मक र कम्युनिस्ट चीनलाई नेपालका कम्युनिस्टहरू बढ्नुमा कुनै आपत्ति पनि थिएन । भारतले स्वार्थको लागि आफ्नो परम्परागत मित्रशक्तिलाई धराशायी पारेको आफ्नै अनुकूलको कम्युनिस्टहरूलाई बढावा गर्दा चीनले आपत्ति मान्नुपर्ने कुनै कारण पनि थिएन । तर संवेदनशील भूराजनीतिक स्थितिमा रहेको नेपालको लामो कालखण्डको लागि अस्थिर यात्रामा छ । यो क्षेत्रको स्थिरतालाई पनि प्रभाव पार्नेछ । आफ्नो स्वार्थ रक्षाको लागि राष्ट्रहरूले आफ्नो अनुकूल शक्तिलाई दोबाटोमै छोड्न सक्छ भन्ने कुरा मधेसका राजनीतिक संगठनहरूमा भारतको वर्तमान नीतिले पनि देखाउँछ । मधेस आन्दोलनको पक्षमा आफूलाई उभ्याउँदै लामो समयदेखि भारतका प्रतिष्ठित पत्रिकाहरूमा कलम चलाउँदै आएका पत्रकार प्रशान्त झाले हालै आफ्नो एक लेखमा मधेसीहरूले समेत आफूहरूलाई भारतले धोखा दिएको महसुस गरेको धारणा व्यक्त गरेका थिए । मधेसीहरूमा यो भावना आमरूपमा फैलिएको विचार राखेका थिए । पत्रकार झाको यो विचार आन्दोलनकारी मधेसी दलहरूलाई स्थानीय निर्वाचनमा भाग लिन भारतले दबाब दिएको समाचार प्रकाशित भएको सन्दर्भमा आएको हो । नेपाली कांग्रेसको प्रयोग पञ्चायत ढाल्न, कम्युनिस्ट र कांग्रेस र माओवादीको प्रयोग गणतन्त्र स्थापनामा प्रयोग भएको लामो इतिहास छ । चीनको नयाँ रणनीति वान रोड वान बेल्टको घोषणापछि आफ्नो स्थायी स्वार्थमा चिन्तित भारतले मधेसलाई टाढा पुर्याउनु राज्य व्यवस्थापनको र स्वार्थ रक्षाको एउटा यथार्थ हो । राजतन्त्र र अन्य शक्तिहरू एकपछि अर्को गर्दै बाह्य स्वार्थसँगै नजिकिने र टाढिने एउटा नियमित प्रक्रिया हो । नेपालका राष्ट्रिय राजनीतिक शक्तिहरूले के पाए त भन्ने प्रश्न मूल हो । पहिलो स्थानीय निर्वाचन सफलतापूर्वक सम्पन्न गरी दोस्रो निर्वाचनको सँघारमा राजीनामा दिँदा प्रधानमन्त्री पुष्पकमल दाहालले व्यक्त गरेका शब्दहरू सत्ता स्वार्थमा विद्यमान पीडाहरू झल्किन्छन् । असजिलो परिस्थितिमा हिँडिरहेको नेपालमा प्रधानमन्त्री दाहालको बहिर्गमनको निर्णयले थप अस्थिरता र अनिश्चितता ल्याउनेछ । बाह्य दबाब र प्रभावले हल्लिरहेको नेपाल आन्तरिक राजनीतिक संटकले थप विचलनमा जाने सम्भावना अस्वीकार गर्न सकिन्न । स्व लियोरोजदेखि विद्यान जोहन डब्लू गारभरसम्मले नेपालको भूराजनीतिक जटिलता र भविष्यमा आउने आँधीबेहरी नेपालको लामो कालखण्डको यथार्थ हो भनेका छन् । क्षेत्रीय शक्ति हुँदै विश्व व्यवस्थामा उदयीमान नेपालका दुई छिमेकीहरू भारत र चीनले संयमता राखेसम्म ठूलो संकट नेपालले भोग्नुपर्ने छैन । तर विश्वका राजनीतिका इतिहासमा साना मुलुकहरू ठूला देशका र शक्तिका युद्धका कारण बनेका प्रशस्तै उदाहरण छन् । अमेरिकी लेखक रोविन मेरिडियले आफ्नो पुस्तक दी इलेफेन्ट एन्ड द ड्रागनमा भारत र चीनबीच बढ्दो अदृश्य टकरावले कुनै पनि भयावह पूर्ण घटना हुन सक्ने चेतावनी दिएको प्रसंग यहाँ उल्लेख्य छ । भारतका पूर्व विदेश सचिव श्याम शरण नेपालको वर्तमान शान्ति समीकरणका प्रमुख रणनीतिकार र निर्माता हुन् । हालै प्रकाशित दुई छुट्टाछुट्टै लेखमा शरणले नेपालमा भारतको प्रभाव घटेको कुरा अस्वीकार गरे पनि पुरानै नीतिमा हेरफेर गर्नुपर्ने सुझाव दिएका छन् । चीनको वान बेल्ट वान रोडसँगै भारतले निर्धारण गर्ने नयाँ नीतिले नेपालको भावी राजनीतिक दिशामा थप प्रभाव पार्नेछ । उल्लासमय वातावरणमा २००६०७ को अन्तरिम संविधानमार्फत नेपालले सुरु गरेको नयाँ यात्रा विश्वकै उत्कृष्ट भन्दै जारी गरिएको नयाँ संविधानले तीक्तता र द्वन्द्वमा नेपाललाई धकेलिसकेको छ । संविधान जारी भएकै दुई वर्षमा तीनजना प्रधानमन्त्री विस्थापित भई चौथो प्रधानमन्त्री आउँदा पनि स्थायी र स्थिरता मृगतृष्णा मात्र भएको छ । स्वर्गीय गणेशराज शर्माको २०६३ मा प्रकाशित अन्तिम लेख स्मरणीय छ विगतका गम्भीर विचलनहरू नेपालीबाटै नगरिएका भए नेपालले अझ बढी शान्ति र स्थायित्वको लाभ लिन सक्ने थियो । अब आगामी राजनीतिको ठाउँमा रहेको जोसुकैले विगतका गम्भीर र आत्मघाती विचलनहरूबाट जोगिने क्षमता कति राख्छ, त्यसैमा नेपालको आगामी संवैधानिक स्वरूप प्रकट हुनेछ । स्वर्गीय शर्माको यो भनाइ आएको दसक नाघ्यो, नेपालले नयाँ संविधान प्राप्त गर्यो तर कमजोर संस्था एवं महत्वाकांक्षी नेतृत्वले नेपालको भूराजनीतिक जटिलतामा जोगिने क्षमता देखाउन नसक्दा आगामी दिनमा थप संवैधानिक विचलन र संकट नआउला भन्ने निश्चित आधार छैन । अघोषित शीतयुद्धमा नेपालको राजनीतिले कस्तो मोड आगामी दिनमा लिन्छ भन्ने संकेत यथेष्ट छन् । सातौं संविधानको सिर्जना गर्ने राजनीतिक तुफानले अझै अस्थिरताकै निरन्तरता दिने तर एउटा बलियो छिमेकीले ल्याएको नयाँ रणनीतिलाई नेपालले अस्वीकार गर्न सक्ने अवस्था थिएन । तर त्यो रणनीतिलाई एक्लिएको नेपालको अर्को ठूलो छिमेकीको नीतिसँग एक ढिक्का बन्ने अवस्था पनि छैन । नेपालको राजनीतिमा संवैधानिक व्यवस्था, संविधान प्रक्रिया जेजस्तो आए पनि दुई ठूला शक्तिराष्ट्रहरूको प्रभाव क्षेत्र विस्तार सुरक्षाप्रति बढ्दो चिन्ताले नेपाललाई थप अस्थिर र अनिश्चिततातर्फ डोर्याउनेछ । राजनीतिक नेतृत्वमा सुझबुझता र सूक्ष्मरूपमा व्यवस्था गर्ने क्षमता भए सीमित रूपमै भए पनि नेपालले आफू लाभान्वित हुन सक्छ । तर वर्तमान नेतृत्वको गतिविधि र क्रियाकलापले त्यो सम्भावना धेरै टाढा देखाउँछ । देश निर्माणको ऐतिहासिक पक्षलाई नसमेटिई द्वन्द्व र आन्दोलनलाई देश निर्माणको आधार मान्ने यो संविधानले देशको यथार्थ र धरोहर तिरस्कार गरेको छ । यो संविधानको निरन्तरता र स्थायित्व चुनौतीपूर्ण छ ।"
केपी ओलीलाई पोखेको महिनावारीको पीडा स्वास्थ्यमन्त्री गगनले बुझें,"सम्माननीय स्वास्थ्यमन्त्री ज्यू, हजुरको स्वास्थ्य ठिकै होला भन्नेमा पूर्ण आशावादी छुँ । म गंगा खड्का । गुल्मीबाट । स्वास्थ्यमन्त्री भएदेखीनै नेपालको स्वास्थ्य क्षेत्रमा आमुल परिवर्तन गरिरहनुभएको खवर म दिनहुँ पढ्छु र सुन्छु । पत्रबाटै म धन्यवाद व्यक्त गर्दछु । हजुरले स्वास्थ्य क्षेत्रमा धेरै नीतिगत परिवर्तन र स्वास्थ्य सुविधा उपलव्धको विषयमा जति काम अगाडी बढाउनुभएको छ । यो हाम्रो लागि सबैभन्दा महत्वपूर्ण हो । योजना कार्यान्वयन होउन् मेरो शुभकामना हजुरलाई । कहिलेकाँही लाग्छ छिनछिनमा परिवर्तन भइरहने सरकार र मन्त्रीहरुले हजुरले अगाडी बढाएका कामलाई निरन्तरता नदिएर हामी फेरी शुन्यमा पुग्ने हौं की ? आशा छ आम नागसरिकको हितमा भएका कामलाई सबैले कार्यान्वयन गर्नुहुनेछ । म जिल्लामा बसेर गुल्मी लगायत अन्य जिल्लामा विगत पाँच वर्षदेखी हामी महिलाहरुले भोग्दै आइरहेको महिनावारीका बेला गरिने विभेद, सरसफाईको कमीले हुने संक्रमण र महिनावारी भएको समयमा समाजले हामीलाई हेर्ने फरक दृष्टिकोण परिवर्तनका लागि सुरक्षित महिनावारी राष्ट्रिय अभियान' सञ्चालन गरी काम गरिरहेकी छुँ । आजभन्दा पाँच वर्ष अगाडी महिनावारी सरसफाईका कुरा गर्न गाउँ पुग्दा मैले भोगेको तितो अनुभवले मलाई आजपनि दुःखी बनाउँछ । तर यहि समाज हो हिजो अपहेलना र लाञ्छना बेहोर्नु परेको थियो । तर, आज उही समाजले सबैभन्दा बढी खुसी व्यक्त गरेर स्वागत गरिरहेको छ । मानसिकता र वर्षौदेखिको सोँच परिवर्तन गर्न एकैपटक सम्भव कहाँ थियो र ? त्यसैले त निरन्तर काम गरिरहेकी छु । हामी महिलाहरुले अनुपम बरदान'को रुपमा पाएको मासिक श्राव(महिनावारी) यो नितान्त प्राकृतिक प्रक्रिया हो । यही चक्रले नै हामी मानव जातीलाई निरन्तरता दिइएको छ । म महिनावारी भएकोमा गर्व गर्छु । किनकी पुरुषले यो अनुपम बरदानको अनुभव चाहेर पनि लिन सक्दैनन् । तर हाम्रो समाजले यो प्राकृतिक प्रक्रियालाई अनेक तरिकाले परिभाषित गरी पीडामा बदलिदिएको छ । अब हामी कसरी खुसी हुन सक्छौं ? हामीलाई गर्ने यो विभेद कसरी सहन सक्छौं ? महिनावारी भएको समयमा हामी छोरीहरु यसैपनि कमजोर हुने र शारीरीक पीडा त छदैछ त्यसमाथि समाजले गर्ने विभेद, पौष्टिक तत्वको कमी, फोहोर कपडाको प्रयोग, लाजका कारणले झन् पीडामाथि पिडा थपिदै जीवन नै बोझ बनाएर जिउन बाध्यतामा हामी छौं । शहरमा आरमदायी जीवनयापन गर्नेहरुका लागी यो सामान्य विषय होला तर हामी ग्रामीण ठाउँमा बस्ने छोरीहरु महिनावारीका कारण कति समस्यामा छौं भन्ने कसलाई सुनाउने ? त्यसैले त सामाजिक कुरीतिको बिरोधमा हाम फाल्ने हिम्मत पलाएर आयो होला। स्वास्थ्यमन्त्री ज्यू, आज यो अभियानमा नेपालका झण्डै ३ दर्जन संस्थाहरु क्रियाशील भएर काम गरेको सुन्दा खुसी लागेको छ । अझ त्यसमाथि हजुरले जब स्यानेटरी प्याडलाई अत्यावश्यक स्वास्थ्य सामग्रीको सूचीमा यसै महिना सूचिकृत गरी कर छुटका लागी अर्थमन्त्रालयमा पत्रचार गर्नुभएको समाचार सुनेपछि हर्षले मन थाम्नै सकिन । यो खुसी आम नेपाली छोरीहरुको हो । हामीले रहरले नभई बाध्यताले प्रयोग गर्ने टेपमा सरकारले लिने गरेको कर छुटका लागी ५ वर्षदेखी स्वास्थ्य मन्त्रालयका सचिवदेखी आजकै दिन तत्कालीन प्रधानमन्त्री केपी शर्मा ओली ज्यूलाई अन्नपूर्ण पोष्ट मार्फत पत्र लेखेकी थिए । खै के कारणले हो उहाँहरुले हाम्रो समस्या समाधानका लागी कुनै पहल गरेको जानकारी प्राप्त गर्न सकिएन । केही गर्नुहुन्छ भन्ने आशा हजुरको लागेको थियो । हाम्रो समस्यालाई बुझ्ने प्रयास गर्नुभएको छ । हामी यसैमा गर्व गर्छौ । दिनहुँजसो विद्यालयका छात्राहरुको भिडमा पुग्ने म ती कलिला हाम्रा चेलीहरुले सोधेको एक प्रश्नको जवाफ दिन सक्ने भएकोमा म अत्यन्तै खुसी छु । उहाँहरुले मलाई सोधिहाल्ने प्रश्न थियो, दिदी स्यानेटरी प्याड महँगो छ । फोहोर कपडा प्रयोग गर्नु हामी गरिव छोरीको रहर नभएर बाध्यता हो । म नजवाफ भएर मौनताबाटै बाहिर निस्कनुपर्ने पीडा अब कम भएको महशुस गरिरहेकी छु । मन्त्रीज्यू, विद्यालयमा इन्सिनेटर सहितका छात्रा शौचालय, महिनावारी सुरक्षित सामग्रीहरु, स्वास्थ्य शिक्षक, सुरक्षित महिनावारी सम्बन्धी जनचेतनामुलक कार्यक्रम, स्यानेटरी प्याड उत्पादनमा सरकारले लिने गरेको कर खारेजका विषयमा म ५ वर्ष देखीनै आवाज उठाउँदै आईरहेकी छु । हजुरले विद्यालयमा अनिवार्य नर्स राख्नैपर्ने निर्णयले मलाई अझ बढी खुसी बनाएको छ । एकातर्फ नेपालमा स्वास्थ्य विषय पढेर बेरोजगार बनेका युवाहरुका लागि रोजगार हुने अर्कोतर्फ विद्यालयका विद्यार्थीमा आउने एकाएक स्वास्थ्य समस्याको समाधान र जानकारी एउटै व्यक्तिबाट हुने भएपछि ढुक्कसँग पढ्न सक्ने वातवरण सिर्जना हुनेछ । यो महत्वपूर्ण निर्णय देशैभर लागुहुनेछ भन्नेमा पनि म पूर्ण विश्वस्त छु । मानिसको स्वास्थ्य नै स्वस्थ भएन भने हामीले स्वस्थ र विकासशील समाजको निर्माण कसरी कल्पना गर्न सकिएला र ? त्यसैले त मन्त्रीज्यू हामीले गुल्मीका झण्डै २ दर्जन विद्यालयमा जिल्ला सम्वन्य समिति र विदेशी भूमिमा पसिना बगाएका नेपाली दाजुभाईको न्यून सहयोगमा अभियान सञ्चालन गरिरहँदा जिल्लाका सयौँ विद्यालय र छिमेकी जिल्लाले पनि कार्यक्रमका लागि दिनहुँ फोन गरिरहेका हुन्छन् । तर हामीसँग ती गाउँहरुमा पुगेर महिनावारी सरसफाई सम्बन्धी जानकारी दिने कुनै श्रोत नै छैन । के स्वास्थ्य मन्त्रालयले ती मागहरुलाई सम्बोधन गर्न सक्दैन ? म आशावादी छु । हाम्रा कलिला चेलिहरु सुरक्षित महिनावारीको ज्ञानको अभावमा पीडामा बाँच्नपर्ने छैन । हजुरको सकारात्मक सम्बोधन पक्कै हुनेछ र हामीले महिनावारीमैत्री समाजको महशुस गर्न सक्नेछौँ । आगामी दिनमा हजुरको कार्य सफलताको कामना गर्दछु ! गंगा खड्का(गुल्मी) । मिति ः २०७४ जेठ १४"
