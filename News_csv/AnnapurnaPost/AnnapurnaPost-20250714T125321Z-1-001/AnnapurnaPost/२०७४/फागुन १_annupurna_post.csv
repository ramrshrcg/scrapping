शीर्षक,विवरण
"माल्दिभ्सको भारत, चीन र अमेरिका चुनौती","नजरबन्दमा रहेका केही सांसदलाई मुक्त गरिदिने आदेश माल्दिभ्सको सर्वोच्च अदालतले दियो। राष्ट्रपति अब्दुल्ला यामिनले सर्वोच्चको आदेशलाई राजनीतिक उद्देश्यले प्रेरित र पूर्वाग्रही बताएर त्यसलाई पालना गर्न अस्वीकार गरे। त्यसरी सुरु भएको माल्दिभ्सको राजनीतिक संकट स्वयं सर्वोच्च अदालतले राष्ट्रपतिलाई महाभियोग लगाउन र सेनालाई पनि राष्ट्रपतिको आदेश पालना नगर्न आदेश दिएपछि जटिल चरणमा प्रवेश गर्यो। राष्ट्रपति अब्दुल्ला यामिनले मुलुकमा १५ दिनका लागि संकटकालीन स्थिति घोषणा गरे। सर्वोच्च अदालतका प्रधानन्यायाधीशलगायत अर्का एक न्यायाधीश नै थुनिए। माल्दिभ्समा २००८मा प्रजातन्त्र स्थापनाअघि लगातार ६ कार्यकाल ३० वर्षसम्म निरंकुश शासन चलाएका मौमुन अब्दुल गयुम पनि गिरफ्तारीमा परे। पछि फेरि सोही अदालतले आफ्नो अघिल्लो निर्णयलाई बदर गर्यो र राष्ट्रपति यामिनको वैधतालाई पुष्टि गरिदियो। बेलायतमा निर्वासित जीवन बिताइरहेका पूर्वराष्ट्रपति नासिदले भारतलाई सैन्य हस्तक्षेप गर्न आह्वान गरेका छन्। प्रमुख विपक्षी नेता फैयाज इस्माइलले भारतलाई सैनिक हस्तक्षेप गर्न र राष्ट्रपति यामिनलाई दण्डित गर्न गरेको अपिल भारतीय र अन्तर्राष्ट्रिय समाचार माध्यममा प्रकाशित छन्। त्यसैबीच, माल्दिभ्सको आन्तरिक मामिलामा कुनै हस्तक्षेप नगर्न चीनले भारतलाई चेतावनी दिएको छ। भारतलगायत अमेरिका र बेलायतले सबै नजरबन्दलाई मुक्त गरेर मुलुकमा कानुनको शासन स्थापना गर्न राष्ट्रपति यामिनलाई आह्वान गरेका छन् राष्ट्रपति र न्यायाधीशहरू माझको यस्तो विवाद माल्दिभ्समा नौलो भने होइन। जनवरी २०१२मा तत्कालीन राष्ट्रपति नासिदले पनि फौजदारी अदालतका मुख्य न्यायाधीशलाई राजनीतिक पूर्वाग्रह र भ्रष्टाचारको आरोप लगाएर गिरफ्तार गर्ने आदेश दिएका थिए। मौमुन अब्दुल गयुमको तीन दशक लामो निरंकुश शासनविरुद्ध मोहम्मद नासिदको नेतृत्वमा भएको आन्दोलनले मुलुकलाई २००८मा नयाँ प्रजातान्त्रिक संविधान दिएको थियो। त्यसअनुसार २००९मा भएको निर्वाचनमा नासिद राष्ट्रपति निर्वाचित भएका थिए। राष्ट्रपति नासिदको भारतसँगको निकटताले जन्माएको असन्तोषसहित नासिद र गयुमबीच मतभेद बढ्दै गएपछि उनीहरूप्रति बफादारी राख्नेहरूबीचको सत्तासंघर्षमा राष्ट्रपति नासिद कमजोर हुँदै गएपछि फेब्रुअरी २०१२ मा उनले राजीनामा गरे। जुलाई २०१३ मा भएको निर्वाचनमा नासिद पराजित भएर वर्तमान राष्ट्रपति अब्दुल्ला यामिन निर्वाचित भए। मार्च २०१५मा आतंककारी गतिविधिमा संलग्न भएको अभियोगमा नासिदलाई १३ वर्षको जेल सजाय तोकियो। यामिन प्रशासनले औषधोपचारका लागि नासिदलाई मुलुकबाहिर जाने अनुमति दिएपछि सो प्रयोजनका लागि बेलायत पुगेका नासिद त्यहीं शरण लिएर निर्वासित जीवन बिताइरहेका छन्। माल्दिभ्सको आन्तरिक सुरक्षा स्थितिको एउटा चित्रण ३० वर्ष अघिको एउटा घटनाले गर्छ। १९८८ मा श्रीलंकाका तामिल विद्रोहीले पठाएका भाडाका ८० जना सशस्त्र सैनिक एक्कासि माल्दिभ्सको राजधानी मालेमा आइपुगे र महŒवपूर्ण सरकारी कार्यालयहरू आफ्नो नियन्त्रणमा लिए। तिनीहरू माल्दिभ्समाथि नियन्त्रण गरेपछि त्यहाँ आफ्नो सरकार गठन गरेर त्यहाँबाट पृथक् तमिल राज्यका लागि श्रीलंकाविरुद्ध आक्रमण गर्ने योजनामा थिए। तर, तत्कालीन राष्ट्रपति गयुमले तामिल भाडाका सैनिकहरूबाट छलिएर भारत, बेलायत र अमेरिकी उच्चाधिकारीहरूसँग फोन सम्पर्क गरी सैनिक सहयोगका लागि आग्रह गरे। अक्सफोर्डबाट प्रकाशित तथा डेभिड मलोन, सी राजामोहन र श्रीनाथ राघवनद्वारा सम्पादित अक्सफोर्ड ह्यान्ड बुक अफ इन्डियन फरेन पलिसी नामक पुस्तकमा श्रीनाथ राघवनले उल्लेख गरेअनुसार भारत सरकारका केही उच्चाधिकारीले राष्ट्रपति गयुमभन्दा भारतीय जासुसी संगठनहरूसँग निकट सम्पर्कमा रहेका तामिल विद्रोही नै भारतीय स्वार्थ अनुकूल हुने हुँदा गयुमको बहिर्गमनलाई नै सघाउनुपर्ने सुझाव दिएका थिए। राष्ट्रपति गयुमले भारत साथै बेलायत र अमेरिकालाई पनि सहयोगका लागि याचना गरेकोमा पनि भारतीय पक्ष असन्तुष्ट थियो। तर, राजीव गान्धीले एक बटालियन हवाई सैनिक पठाए। विद्रोह साम्य पारेर गयुमलाई पुनःस्थापित गराइदिए। राघवनको टिप्पणीलाई आधार मान्दा उक्त विद्रोहको पछाडि भारतीय जासुसी संस्थाको हात भएको बुझ्न सकिन्छ। माल्दिभ्सको ठूलो भूराजनीतिक महत्व हिन्द महासागरको उत्तर पश्चिम र अरब सागरको दक्षिणको जल क्षेत्रमा करिब १२ सय ससाना टापु गरेर जम्मा दुई सय ९८ वर्गकिलोमिटर क्षेत्रफल भएको उत्तर दक्षिण मालाको आकारमा फैलिएको माल्दिभ्सको प्राचीन नाम मालद्वीप हो। माल्दिभ्सको उत्तर दक्षिण समुद्री किनारा आठ सय २० र पूर्वपश्चिम किनारा एक सय ३० किलोमिटर लामो छ। अन्तर्राष्ट्रिय कानुनअनुसार कुनै मुलुकको समुद्री किनारादेखि करिब १९ किलोमिटरसम्मको जल क्षेत्रमा उक्त मुलुकको प्रभुसत्ता रहने भएकाले सानो मुलुक भए पनि संसारको अत्यन्त संवेदनशील र महत्वपूर्ण जल क्षेत्रको ९० हजार वर्गकिलोमिटर क्षेत्रमा प्रभुसत्ताको अधिकार भएको माल्दिभ्स आफ्नो आकारभन्दा सयौं गुणा बढी भूराजनीतिक महŒव बोकेर बसेको छ। पाँचौं शताब्दीदेखि मानव बसोबास रहँदै आएको माल्दिभ्समा पोर्चुगल, डच र ब्रिटेनले औपनिवेशिक शासन चलाए। माल्दिभ्स जुलाई १९६५मा ब्रिटेनको उपनिवेशबाट स्वतन्त्र भएको थियो तर माल्दिभ्सको सुदूर दक्षिणको अद्दुल एटोल टापु समूहको सबैभन्दा ठूलो गान टापुमा ब्रिटिस सैनिक अड्डा भने रहिरह्यो। माल्दिभ्सको स्वतन्त्रतालगत्तै गान टापुमा भारत, रुस र अमेरिकाले अत्यधिक रुचि देखाएका थिए। त्यसैबीच, डिसेम्बर १९६६ मा माल्दिभ्सभन्दा एक हजार ३० किलोमिटर सीधा दक्षिणमा अवस्थित बेलायतको उपनिवेश रहेको डियागो गार्सिया टापु बेलायतले अमेरिकालाई हस्तान्तरण गरिदियो। १५ जुन २०१५मा हाफ पोस्टमा प्रकाशित र ६ डिसेम्बर २०१७ मा अद्यावधिक गरिएको डेभिड भाइनको आलेखअनुसार सोझै कुनै लेनदेन नभए पनि गोप्य रूपमा बेलायतको एक करोड ४० लाख डलरको सैनिक ऋण मिनाहा गरिदिएबापत बेलायतले उक्त टापु हस्तान्तरण गरिदिएको थियो। माल्दिभ्सलाई पनि कतै ब्रिटेनले डियागो गार्सियाजस्तै गान पनि अमेरिकालाई हस्तान्तरण गरिदिने हो कि भन्ने त्रास थियो। त्यही क्रममा बेलायत र माल्दिभ्सबीच भएको एउटा सम्झौताअनुसार १९७५सम्म कुनै अर्को मुलुकलाई सैनिक उद्देश्यले हस्तान्तरण हुन नसक्ने गरी गान टापु माल्दिभ्सलाई फिर्ता गर्न बेलायत राजी भयो। सोभियत संघसँगको सामरिक प्रतिस्पर्धामा अमेरिकालाई हिन्द महासागरमा सबैतिरबाट सुरक्षित तर अत्यन्त शक्तिशाली सैन्य अड्डा आवश्यक थियो तर इन्डोनेसियादेखि अफ्रिकी मुख्य भूमिसम्मको विशाल जल क्षेत्रमा कतै पनि अमरिकी सैन्य उपस्थिति थिएन। अमेरिकी तटीय क्षेत्रबाट पेट्रोलियम पदार्थको उत्पादन नहुन्जेल अमेरिकी तेल आपूर्तिको मुख्य स्रोत पनि खाडीका मुलुक नै थिए। त्यसैले अफ्रिका र इन्डोनेसियाको बीचमा र भारतबाट एक हजार ६ सय किलोमिटर दूरीको डियागो गार्सिया सबैतिरबाट सुरक्षित तर सिंगो दक्षिण, दक्षिण पूर्वएसिया र मध्यपूर्व र खाडी क्षेत्रमा अमेरिकी सैन्य गतिविधि सञ्चालन गर्न अत्यन्त उपयुक्त स्थान थियो। सानो राजनीतिक, आर्थिक र सैनिक क्षमताको माल्दिभ्सलाई भारत, चीन, अमेरिका र साउदी अरबजस्ता शक्तिशाली मुलुकको रणनीतिक सरोकारलाई व्यवस्थापन र समायोजन गर्नुपर्ने चुनौती छ। डियागो गार्सियासँगै माल्दिभ्समा ब्रिटेनको सैनिक अड्डा रहेको गान टापुमा पनि अमेरिकी रुचि प्रकट भएको थियो। त्यहाँ सैन्य अड्डा स्थापना गर्न सकिएमा त्यहाँबाट भारत, पाकिस्तान, श्रीलंकालगायत खाडीका मुलुकका सम्पूर्ण गतिविधि र विश्वको प्रमुख तेल तथा व्यापारिक मार्गलाई निकटबाट अनुगमन र नियन्त्रण गर्न सकिन्थ्यो। तर, हङकङ र ब्रुनाईजस्ता आफ्ना उपनिवेशहरूको रक्षाका लागि पनि गानको सैनिक अड्डाको महत्व बुझेको ब्रिटेनले अमेरिकालाई उक्त टापु हस्तान्तरण गर्न सघाएन। ब्रिटिस कमनवेल्थको सदस्य रहेको भारत र श्रीलंकाको सम्भावित असन्तुष्टिका कारण पनि ब्रिटेन त्यसमा मञ्जुर नभएको बुझ्न सकिन्छ। उता, सोभियत संघको पनि गानमा ठूलो रुचि थियो। सोभियत संघको सबैभन्दा ठूलो रणनीतिक असुविधा भनेको संसारको महत्वपूर्ण जल क्षेत्रमा उसको सैनिक उपस्थितिको अभाव थियो। त्यसैले गान टापुमा उसको पनि दृष्टि परेको थियो। जुन २०१० मा राष्ट्रपति नासिदको सरकारले प्रसिद्ध भारतीय पूर्वाधार विकास कम्पनी जीएमआरसँग ५१ करोड डलरभन्दा बढी लागतमा राजधानी मालेको अन्तर्राष्ट्रिय विमानस्थल विकास र विस्तारको ठेक्का सम्झौता गरेको थियो। सम्झौताअनुसार जिएमआरले निर्माण सम्पन्न भएपछि २५वर्षसम्म उक्त विमानस्थल सञ्चालनको अनुमतिसमेत पाएको थियो। तर, नासिदपछि राष्ट्रपति बनेका, नासिदकै उपराष्ट्रपति रहेका मोहम्मद वाहिदले नोभेम्बर २०१२ मा उक्त सम्झौता रद्द गरिदिए। २०१३ मा वर्तमान राष्ट्रपति यामिन निर्वाचित भएर आएपछि चीनसँगको सम्बन्धमा व्यापक विस्तार भएको छ। चीनले ठूलो परिमाणमा उपलब्ध गराएको आर्थिक सहयोगबाट सडक, पुल, अस्पतालसहित जीएमआरसँग खोसिएको अन्तर्राष्ट्रिय विमानस्थलको विस्तार आदि भइरहेका छन्। त्यसबापत हिन्द महासागर क्षेत्रमा सैन्य अड्डा स्थापनाको सुविधा प्राप्त गर्ने लक्ष्य चीनले राखेको दि इकोनोमिस्टको यही फेब्रुअरी ८को अंकमा उल्लेख छ। भारत, चीन, अमेरिका र साउदी अरबको प्रतिस्पर्धा गत डिसेम्बरमा माल्दिभ्सका राष्ट्रपति अब्दुल्ला यामिनको चीन भ्रमणको अवसरमा दुई मुलुकबीच एक हजार पृष्ठभन्दा लामो खुला व्यापारसम्बन्धी सम्झौतामा हस्ताक्षर भएको जानकारी रोयटर्सले दिएको थियो। अकस्मात् भएको उक्त सम्झौताबाट भारत विस्मित भएको जानकारी भारतीय र अन्तर्राष्ट्रिय सञ्चारमाध्यमले बताएका थिए। सेप्टेम्बर २०१४ मा चिनियाँ राष्ट्रपति सी जिन्पिङ माल्दिभ्स भ्रमणमा गए। त्यसले माल्दिभ्सलाई चीनको अझ नजिक र भारतबाट अझ टाढा पुर्याएको विश्लेषकहरूको मत छ। निश्चित रूपमा भारत हिन्द महासागरलाई आफ्नो प्रभाव र प्रभुत्वको जल क्षेत्रको रूपमा मान्छ। तर, आफूलाई त्यो स्वीकार्य नभएको चीनले बारम्बार बताउँदै आएको छ। चीनका लागि तेल बोकेका र चीनबाट विश्व बजारमा पठाइने सामान राखिएका जहाजहरूको आवागमन माल्दिभ्स र श्रीलंका नजिकको जल क्षेत्र भएरै हुने भएकाले माल्दिभ्समा आफ्नो सघन उपस्थितिलाई चीनले राष्ट्रिय स्वार्थसँग जोडेको बुझ्न सकिन्छ। माल्दिभ्स सरकारले बेल्ट रोड पूर्वाधार परियोजनाअन्तर्गत समुद्री रेसममार्ग व्यापार विकास परियोजनालाई पनि अनुमोदन गरेको छ। चीनले २१ करोड डलर लागतमा मालेलाई हुल्हुले टापुसँग जोड्ने पुल, माले विमानस्थलको विस्तार र फाफु टापु समूहको दक्षिणको लामु टापुमा एउटा नयाँ विमानस्थल र बन्दरगाह सुविधा निर्माण गरिरहेको छ। लामु टापुमा विकास गरिने ती सुविधा श्रीलंकाको हम्बनटोटा, पाकिस्तानको ग्वादर, ओमानको डुक्म र पूर्र्वीअफ्रिकाको जिबुतीसम्मका सुविधाको महत्वपूर्ण अंग हुने विश्लेषकहरूको निष्कर्ष छ। हिन्द महासागरको जल क्षेत्रमाआफ्ना अनिवार्य रणनीतिक लक्ष्य साधना हेतु कुनै स्थायी सुविधा र संरचना चीनलाई उपलब्ध थिएनन्। त्यस्तो अवस्थामा आफ्ना तेल र व्यापारिक जहाजहरूको भरपर्दो सुरक्षा सुनिश्चित गर्न सो जल क्षेत्रमाकुनै न कुनै रूपमा उपस्थित हुनुपर्ने अनिवार्य दबाब चीनसमक्ष थियो। त्यसैको दीर्घकालीन समाधानको उद्देश्यले उसले विकास गरेको बेल्ट रोड अभियानमा इन्डोनेसियादेखि श्रीलंका, बंगलादेश, माल्दिभ्स, पाकिस्तानको जलक्षेत्र हुँदै अफ्रिकामा हिन्द महासागरको तटवर्र्ती मुलुक जिबुतीसम्म आफ्ना लागि रणनीतिक पूर्वाधार सुविधा विकास गरिरहेको छ। त्यसैकारण हिन्द महासागरको मुख्य जलमार्ग र भारत निकटको माल्दिभ्समा आफ्नो उपस्थिति कायम गर्न सकियो भने हिन्द महासागरको व्यापारिक मार्गमा चीनलाई कसैले चुनौती दिन सक्नेछैन। यसले स्वाभाविक रूपमा भारतको चिन्ता बढाइरहेको छ। जुलाई २०१५मा आफ्नो संविधानमा संशोधन गरेर माल्दिभ्सले आफ्नो जल क्षेत्रमा पानीमुनी डुबेको कुनै टापुलाई उकासेमा त्यसरी उकासिएको टापुको ७० प्रतिशत भूभागलाई ९९ वर्षसम्म सम्बन्धित मुलुकले आफूखुसी उपयोग गर्न पाउने व्यवस्था गरेको छ। १२ मार्च २०१७ मा साउथ चाइना मर्निङ् पोस्टमा जेम्स एम डोर्सेको एउटा आलेखअनुसार चीन र साउदी अरब माल्दिभ्समा सैनिक अड्डा स्थापनाका लागि हरसम्भव कोसिस गरिरहेका छन्। साउदी राजा सलमान बिन अब्दुल अजिजको गत वर्ष भएको माल्दिभ्स भ्रमणको अवसरमा १० अर्ब डलर लागतमा माल्दिभ्सको राजधानी मालेबाट एक सय २० किलोमिटर दक्षिणका फाफु क्षेत्रका २६ वटा समुद्रमुनिका टापुलाई उकास्ने सम्झौता भएको वासिङटन पोस्टले उल्लेख गरेको छ। स्मरणीय के छ भने मुसलमान बाहेकका अन्य कुनै धर्मावलम्बीले माल्दिभ्सको नागरिक बन्न पाउँदैनन्। राष्ट्रपति, न्यायाधीश, सांसदलगायत कुनै पनि सार्वजनिक पद धारण गर्न इस्लामको सुन्नी सम्प्रदाय अनुयायी हुनै पर्ने व्यवस्थाले माल्दिभ्सलाई त्यही धर्मको अनुसरण गर्ने साउदी अरबको निकट लगेको छ। २६ अप्रिल २०१३ मा भारतीय विदेश सेवाका सेवानिवृत्त उच्चाधिकारी तथा चर्चित रणनीतिक विश्लेषक एमके भद्रकुमारको एउटा लेख रूसी दैनिक रसियस्का गजेटामा प्रकाशित छ। लेखले अमेरिका र माल्दिभ्सको बीचमा स्ट्याटस अफ फोर्सेज अग्रिमेन्ट (सोफा)मा हस्ताक्षर हुँदै गरेको उल्लेख छ। त्यो भनेको दुवै मुलुक सहमत भए माल्दिभ्समा अमेरिकालाई स्थल वा जल क्षेत्रलाई आवश्यकताअनुरूप प्रतिरक्षा र अन्य नियन्त्रणकारी गतिविधि सञ्चालन गर्न पाउनेछ। त्योभन्दा अघि त्यस्तै प्रकृतिको समझदारीपत्रमा हस्ताक्षर भएकोबारे भद्रकुमारले उल्लेख गरेका छन्। सोफा सम्झौता भएपछि त्यस्ता सम्झौता भएका मुलुकको प्रतिरक्षासम्बन्धी र अन्य सबै सुविधा, भूमि र जलक्षेत्र आवश्यकताअनुसार आफ्ना सेना, सैनिक जहाज तथा सैन्य विमानका लागि अमेरिकाले प्रयोग गर्न पाउँछ। माल्दिभ्ससँगको सोफा सम्झौताको अर्थ माल्दिभ्सको जलक्षेत्र भएर जाने अन्तर्राष्ट्रिय समुद्र जाने मार्गमा अमेरिकी नियन्त्रणको अवस्था हो। माल्दिभ्सका पूर्वराष्ट्रपति गयुमलाई उद्धृत गर्दै भारतीय दैनिक हिन्दुले हिन्द महासागरको मुटुमा रहेको मुलुकसँग अमेरिकाले गर्ने भनिएको त्यस्तो सोफा सम्झौताले समग्र क्षेत्रको शक्ति सन्तुलनको स्थिति उल्ट्याइदिने उल्लेख गरेको छ। सानो राजनीतिक, आर्थिक र सैनिक क्षमताको माल्दिभ्सले भारत, चीन, अमेरिका र साउदी अरबजस्ता शक्तिशाली मुलुकहरूको रणनीतिक सरोकारहरूलाई कसरी व्यवस्थापन र समायोजन गर्दै लैजाला त्यो भविष्यले बताउला। तर, एकैसाथ त्यत्रा शक्तिशाली मुलुकहरूको रणनीतिक स्वार्थ जोडिएको मुलुकमा पूर्वराष्ट्रपति नासिदले भनेजस्तोगरी भारतीय सैनिक हस्तक्षेप सम्भव देखिँदैन। माल्दिभ्सको सरकारले आग्रह गरेको अवस्थामा बाहेक त्यस्तो हस्तक्षेप राष्ट्रसंघको विधान र अन्तर्राष्ट्रिय कानुनको विपरीत पनि हुन जान्छ। तर, अर्को वर्ष आमनिर्वाचनमा जानुपर्ने मोदी सरकारलाई माल्दिभ्सको अवस्थामा आँखा चिम्लिएर बस्ने सुविधा पनि छैन। आन्तरिक मामिलामा भारतको अत्यधिक हस्तक्षेपबाट मुक्ति पाउन र राष्ट्रिय प्रभुसत्ताको संरक्षण गर्ने उद्देश्यले आफ्नो सानो मुलुकमा संसारका ठूला र शक्तिशाली मुलुकहरूको सरोकार जगाउने रणनीतिलाई माल्दिभ्सले अवलम्बन गरेको छ। यस्तो यथार्थलाई भारतले गम्भीरतापूर्वक मनन गरेको हुनुपर्छ। तर, त्यस्ता मुलुकको रुचि र सरोकारलाई व्यवस्थापन गर्ने क्षमता स्वयं माल्दिभ्सको राजनीतिक प्रणालीसँग छ त ? प्रश्न अझ गम्भीर देखिन्छ। भट्टराई नेपाल इन्स्टिच्युट फर स्ट्र्याटिजिक स्टडिज (निस)सँग सम्बद्ध छन्।"
गाँजामाथि किन प्रतिबन्ध ?,"शिवरात्रिको अवसरमा पशुपतिनाथमा सहभागी भई पर्वको शोभा बढाउन भारतीय जोगीहरूलाई निम्ता दिने प्रचलन छ। भारतीय जोगीहरू नेपालमा गाँजा खान र फर्कंदा कोसेलीमा गाँजा नै लैजाने लोभमा नेपाल आउने गरेका थिए। नेपाल सरकारले विभिन्न मुद्दा मामलामा जफत गरेको गाँजा पशुपतिमा शिवरात्रिको अवसरमा वितरण गर्ने गरेको परम्परा रही आएकोमा यस वर्ष पशुपति क्षेत्रमा गाँजा निषेध गर्ने बुझिएको छ। संसारमा उत्कृष्ट अफिमको उत्पादन क्षेत्र अफगानिस्तान भएझैँ गाँजा र चरेसको उत्कृष्ट उत्पादन क्षेत्र नेपाललाई मान्ने गरिन्छ। नेपालमा उत्पादित गाँजा र चरेसको महात्म्य परापूर्वकालदेखि रहे पनि १९७० को दशकमा चलेको हिप्पी संस्कृतिकै कारण यसको व्यापक प्रचारप्रसार भएको थियो। भारतीय अभिनेता देव आनन्दले नेपालको परिवेशमा सन् १९७१ मा बनाएको चलचित्र हरे राम हरे कृष्ण चलचित्रमा दम मारो दम भन्ने गीतमा गाँजा मोल्दै र पिउँदै गरेको दृश्यले नेपालको गाँजा र चरेसको महत्वतर्फ संकेत गर्छ। पहिले तराईमा लाइसेन्स लिएर गाँजा उत्पादन गरिन्थ्यो। उत्पादित गाँजा विभिन्न व्यापारीलाई कृषकले बिक्री गरी गाँजाको बिउबाट खानेतेल उत्पादन गरी सरकारलाई राजस्वसमेत तिर्थे। सरकारले २०३३ असोज १० गते लागुऔषध नियन्त्रण ऐन लागू गरी गाँजा उत्पादनलाई दण्डनीय अपराध घोषित गर्यो। धूमपान खराब कि मदिरा ? अशान्त मानिसले आफूलाई भुलाउन अनेक वैकल्पिक स्रोत खाज्दै छ। त्यस्ता साधनमा मदिराजन्य पदार्थ, अफिमजन्य पदार्थ, गाँजाजन्य पदार्थ र मनोद्वीप लवणका समि श्रणबाट बनेका पदार्थ पर्छन्। मदिराजन्य पदार्थमा रक्सी, बियर र वाइन पर्छन्। स्कच, फेन्चस्पेनिसलगायत वाइन र डेनिस वियरले नेपालको मदिरा बजार ढाकेका कारण अहिले पनि अर्बौँ नेपाली रुपैयाँ वार्षिक रूपमा विदेश बाहिरिन्छ। मदिराजन्य पदार्थमा युरोपियन दबदबा छ नेपालमा। अफिमको प्रमुख उत्पादक एवं निर्यातक अफगानिस्तानबाट हेरोइन र ब्राउन सुगर बारम्बार नेपाल भित्रिएको तथ्य लुकेको छैन। अर्थात् अफिमजन्य पदार्थमा नेपालमा अफगानिस्तानको दबदबा छ। मनोद्वीप लवणको प्रमुख उत्पादक युरोपियन मुलुक हुन्। विगत २ वर्षभित्र औषधि उत्पादकले युरोपबाट आयात गरेको स्युप्रोडिनको औषधि नबनाईकन अवैध उपयोग गरेको कारण मुद्दासमेत चलेको तथ्य कतिलाई थाहा होला। गाँजा, चरेस धूमपान शीर्षकअन्तर्गत पर्छ। एक खिल्ली चुरोटमा दुई सयभन्दा बढी किसिमको केमिकल मिसाइएका हुन्छन् र तिनका कारण क्यान्सर हुने तथ्य चुरोटको डब्बामा अंकित चेतावनीमूलक सन्देशले नै पुष्टि गर्छ। तर, गाँजामा केमिकल प्रयोग हुँदैन। यो नितान्त औषधिजन्य हो र औषधिको अधिक सेवन हानिकारक हुने हुँदा गाँजाको अधिक सेवनले पनि हामीलाई हानि गर्छ। मदिरा, अफिम, गाँजा र मनोद्वीपमध्ये नेपालमा सबैभन्दा बढी मदिरा र चुरोटका अम्मली छन्। सोही कारण देशको राजस्वको ठूलो स्रोत नै मदिरा र चुरोट भएको छ। हरेक वर्ष यो शीर्षकमा कर बढाइन्छ तर उपभोग घट्नुको सट्टा बढ्दो छ। यसको प्रमुख लाभ युरोपियन मुलुकलाई भएको छ। हाम्रो आफ्नै राष्ट्रिय उत्पादन गाँजालाई दण्डनीय बनाइँदा नेपाली मुद्रा बिदेसिएको प्रस्ट छ। गाँजाको सेवनलाई नेपालमा दण्डनीय नबनाइने हो भने रक्सी र चुरोटको उपभोग घट्ने थियो। अमेरिकनयुरोपियन पर्यटक नेपालमा आई खर्च गर्ने र नेपाली मुद्रा बलियो हुने डरले धनी मुलुकले अनेक लबिङ गरेर गाँजामाथि प्रतिबन्ध लगाएको देखिन्छ। गाँजा र पर्यटन पहाडदेखि तराईसम्म गोडमेल र स्याहार नगरीकनै खाली जग्गामा साउने झरीसँगै स्वस्फूर्त रूपमा हुर्कने राष्ट्रिय उत्पादन हो गाँजा। सन् १९७० को दशकमा नेपालको गाँजा चरेसको प्रसिद्धि युरोपसम्म पुगेको कारण चरेस खाने र घुम्ने बहानामा युरोपियन हिप्पीहरू नेपाल आउने गर्थे। तर, नेपालको चरेस युरोप लैजाने कार्यले युरोपियन मुलुक आतंकित भए। नेपालबाट चरेसको निकासी बाक्लिनु, चरेस सेवनमा सहज हुनुका कारण नेपालको पर्यटनसमेत फस्टाउन गई तत्कालीन समयमा नेपाली मुद्रा बलियो भई एक डलर बराबर १६ रुपैयाँ नेपाली मात्र थियो। आज एक अमेरिकन डलर बराबर १०२७६ पैसा छ। विदेशी प्रभावमा प्रतिबन्ध नेपालको आर्थिक प्रगतिबाट आतंकित अमेरिकी एवं युरोपियन मुलुकले नेपालको गाँजालाई प्रतिबन्ध गराउन अमेरिकी कूटनीतिक विशेष जोडी खटाइए। श्रीमती क्यारोल लेसी नेपालका लागि त्यतिखेर अमेरिकी राजदूत थिइन् भने श्रीमान् इल्सवथ वकर भियतनामका लागि अमेरिकी राजदूत थिए। यी जोडीलाई आफ्नो मिसन पूरा गर्न सहज होस् भनी त्यतिखेर अमेरिकी सरकारले विशेष विमान उपलब्ध गराएको थियो। क्यारोल लेसीले राजपरिवारका शक्तिशाली सदस्यलाई प्रभावित गरी लागुऔषध नियन्त्रण ऐन गर्ने प्रक्रिया अगाडि बढाइन्। पछि मारक्वेटा मारटाङको समयमा ०३३ साल असोज १० गते गाँजा प्रतिबन्धित गर्ने कानुन लागू भयो। त्यतिखेर तराईका राष्ट्रिय पञ्चायत सदस्यहरूले राजा वीरेन्द्रसमक्ष यो कानुन राष्ट्रविरोधी भएकाले फिर्ता लिन बिन्ती गरे। नेपालमा सबैभन्दा बढी मदिरा र चुरोटका अम्मली छन्। हरेक वर्ष यो शीर्षकमा कर बढाइन्छ तर उपभोग घट्नुको सट्टा बढ्दो छ। यसको लाभ युरोपियन मुलुकलाई भएको छ। आफ्नै राष्ट्रिय उत्पादन गाँजालाई दण्डनीय बनाइँदा नेपाली मुद्रा बिदेसिएको प्रस्ट छ। राजा वीरेन्द्रले पनि पारिवारिक दबाब थेग्न नसकेका कारण यो कानुन कार्यान्वयनमा आएको थियो। तर, कानुनलाई कागजी रूपमा मात्र राख्नु, गाँजा खेतीलाई प्रभावित गर्ने गरी कुनै काम नगर्नु भनी वीरेन्द्रले राष्ट्रिय पञ्चायत सदस्यहरूलाई आश्वस्त पारेको तथ्य तत्काल राजप्रासाद सेवामा कार्यरत विशिष्ट कर्मचारीबाट यो पंक्तिकारले सुनेको हो। कुरा स्वाभाविक पनि लाग्छ किनभने पञ्चायतकालीन कानुनमा गाँजा व्यापारमा सामान्य सजायजरिवानाको प्रावधान थियो। गाँजा खेतीमा उति कडाइ गरिएको थिएन। पञ्चायत गयो। प्रजातन्त्रकालमा शेरबहादुर देउवा गृहमन्त्री हुनुभयो। अमेरिकी राजदूत जुलिया चाङ ब्लकको विशेष आग्रहमा उहाँको सुखद कार्यकाल सकिएको उपहारस्वरूप ०५० साल जेठ ३२ गते सरकारले गाँजाको विषयलाई कठोर दण्डनीय अपराधका रूपमा घोषित गर्यो। लागुऔषध नियन्त्रणका नाममा सरकारले नयाँ निकाय खडा गर्यो। आज पनि प्रहरी र प्रशासनका धेरै हाकिम तालिम र सेमिनारमा विदेश जान भ्याईनभ्याई छ। परिणामस्वरूप हरेक वर्ष भदौअसोजतिर समाचार आउँछ, फलानो प्रहरी कार्यालयले फलानो क्षेत्रको गाँजा फँडानी गर्यो। फोटासहितका समाचार विदेश पुग्छन्। राष्ट्रिय सम्पत्ति नास गरेर हाकिमहरू पुनः सेमिनारमा बिदेसिन्छन्। रक्सी र गाँजाको फरक रक्सी पिएका मानिस उत्तेजित भई झैझगडा गर्नु र अरूको दैलोमा लात्ती हान्न गएका घटना गाउँसहरमा पाइन्छन्। तर, गाँजाचरेस सेवनकर्ता आफैँमा मग्न भई बादलमा पाइला चाले सरी हिँड्ने गरेको देखिएको छ। पहिले तराईमा हरेक गाउँमा गाँजा खाने समूह हुन्थे जसलाई प्रेमी भन्ने गरिन्थ्यो। एक गाउँको गँजेडी अर्को गाउँमा जाँदा प्रेमीसरह सम्मान गरिन्थ्यो। गँजेडीले कसैलाई कुनै हानि नपुर्याएका कारण नै तिनको मान्यता प्रेमी रहन गएको हो। खुल्ला बहस गरौं गाँजालाई आयुर्वेदले औषधि भने पनि नेपाली कानुनले त्यसलाई लत्याएको छ। गाँजा सेवनले हाम्रो समाजमा गम्भीर र नकारात्मक असर पार्ने भए हाम्रा सबै पूर्वज गँजेडी नै हुने थिए होलान्, तर त्यस्तो तथ्य भेटिन्न। गाँजाको झार उमारी रहनै पर्दैन। साउने झरीसँगै डाँडाकाँडा, खोला किनार र अन्य बाली नउम्रन ठाउँमा यो आफैं उम्रेको हन्छ। गाँजा प्रतिबन्ध लबिङ गर्ने अमेरिकाले आज आफ्नो देशभित्र गाँजा खेती गर्न लाइसेन्स दिएको तथ्य लुकेको छैन। केही युरोपियन मुलुकले कर तिरी गाँजा खाने पब सञ्चालन गर्न दिएको तथ्य छँदै छ। हाम्रो देशले ०३३ सालसम्म लाइसेन्स लिएकै थियो। गाँजाको बिउबाट तेल र डाँठबाट भांग्रा नामको लुगा हाम्रो गाउँघरमा पहिले बन्ने गरेका थिए। तर, गाँजामाथिको प्रतिबन्धले उत्पादक र आयमूलक कार्यमा प्रगति भएन। गाँजाको रेसाबाट बनेको कपडालाई हेम्प नामकरण गरी भारत एवं चीनले अहिले अन्तर्राष्ट्रिय बजार ओगटेका छन् तर हामी अझै पनि भांग्रे भई बसेका छौँ। पञ्चायतकालीन राजपरिवारले विदेशी प्रभावमा लागू गरेको प्रतिबन्धलाई निरन्तरता दिने वा प्रतिबन्ध फुकुवा गरी गाँजाखेती व्यवस्थित गर्दै ७० को दशकको आकर्षक पर्यटन वातावरण भित्र्याउने या अहिलेकै झोले पर्यटनमा झुलिरहने भन्नेबारे गम्भीर समीक्षा गर्ने बेला भएको छ।"
बाटोको वैकल्पिक विमर्श,"अहिलेसम्म भएका सडकले कति फाइदा गरे र कस्ता बेफाइदा निम्त्याए स्पष्ट लेखाजोखा भएको छैन। नेपालमा विकास र सडक एकअर्काका पर्याय मानिन्छन्। हाम्रो सरल बुझाइ छ सडक बनेपछि मोटर गुड्छ, मोटरले विकास र समृद्धि लिएर आउँछ। भर्खरै सडक पुगेका गाउँलाई गएर सोध्ने हो भने तिनले सडकमार्फत आइपुगेका सुखका फेहरिस्त बताउनेछन्। सडकमा दगुर्ने मोटर चढेर केटाकेटीले पढ्ने किताब आयो, पढाउने शिक्षक आइपुगे, बिरामी जाँच्ने स्वास्थ्यकर्मी आए, रोगीका ओखती सहजै पुगे, परिवार नियोजनका साधन पुगे, चाउचाउका प्याकेट र बियरका बोतल पनि आइपुगे। त्यसैले जहाँ सडक छैन त्यहाँ सडक खन्ने, जहाँ साँघुरा सडक छन् तिनलाई चौडा बनाउने र कच्ची छन् भने कालोपत्रे गर्ने। ठूला पर्वत खनेर सडक निकाल्ने, कुलोपैनी मासेर भए पनि सडक कुदाउने, वनजंगल सिध्याएर भए पनि सडक नै छिराउने। पहाडभरि जताततै नाक जोतिरहेका पहेँला स्काभेटर त्यसै देखिएका होइनन्। विकासका यी नौला नेपाली पौरख हुन्। अहिलेसम्म तयार भएका सडकले कति फाइदा गरे र कस्ता बेफाइदा निम्त्याए ? स्पष्ट लेखाजोखा फेला परेको छैन। अर्थशास्त्रीसँग तथ्यांकका ठेली हुन सक्छन्। समाजशास्त्रीसँग नेपाली समाज र सडकबीचका सम्बन्धबारे कति पोथ्रा तयार छन् ? अखबारले दिनहुँ बोकेर आउने सडक दुर्घटना र तिनले निम्त्याएको त्रासदी पढ्दा भने सडक र विनाशको सम्बन्ध बलियो देखिन्छ। हरेक दिनजसो भीरबाट खस्ने माइक्रोबस, भ्यान र जिप वा चौडा सडकमा आपसमा ठोकिने ट्रक, बस वा बाइक र ट्र्याक्टरका कथाले हाम्रा बाटाका हजारौं रक्तिम कथा लेखिसकेका छन्। उदास बनाउने ती कथा हाम्रा नालायकीका दस्ताबेज पनि हुन्। बेहिसाब खनिएका सडकले भोलि निम्त्याउन सक्ने पर्यावरणीय संकटका हिसाब राम्रोसँग खोजिएको छैन। लहडमा र रहरमा कोतरिएका फाँट र डाँडाले कति सांस्कृतिक असर गरे भन्ने पनि खासै हेक्का राखिएको छैन। सहरमा दिनहुँ थपिने चिल्ला र सुविधायुक्त मोटर कति वरदान हुन् र कति अभिशाप, कसैले आकलन गरेको छैन। यी सबै लेखाजोखा भएका दिन सम्भवतः हामीसँग सुखका सम्झना कम, पछुतो बढी हुनेछ। शक्ति र ज्ञानको सबैभन्दा बलियो किल्ला काठमाडौंमा सडकले बलमिच्याइँ गरेको देखेपछि केही सज्जनले बहस सुरु गरेका छन्। अखबारले ती विमर्श टिप्न थालेका छन्। सडक र समाजबीचको सम्बन्धबारे उपयोगी विमर्श थालनी हुनु सुखद संकेत हो। विकास र समृद्धिको सबैभन्दा ठूलो रटान पनि काठमाडौंमा चलिरहेकाले यहाँ हुने विमर्शले विकासका आगामी क्रियाकलापलाई केही सोझ्याउन सक्छ। काठमाडौंबाट भर्खरै प्रदेश सरकार चलाउन विभिन्न सहरतिर पाइला चाल्दै गरेका नेताले यहाँका विमर्श सुन्न सक्छन्। मेगासिटी र चक्रपथका ठूला सपना कोरलेर हिँडिरहेका संघीय नेपालका निर्वाचित शासकहरूलाई खुराक मिल्न सक्छ। तर, वैकल्पिक ज्ञान र बहसहरूलाई हम्मेसी बेवास्ता गर्ने नेतृत्वले विकासको पुरानो ढर्रा परिवर्तन गर्ला भन्ने आशा झिनो छ। सडक आफैँमा प्राविधिक विषय हो। अत्याधुनिक इन्जिनियरिङ विज्ञानका अध्येताहरूले सडकका नयाँ रूप र शैली प्रतिपादन गरेका होलान्। नेपालमा कार्यरत सडक इन्जिनियरले यसबारे प्राविधिक छलफल गरेर सडकका सामान्य उपभोक्तालाई सहयोग गर्न सक्छन्। सडकको विल्कुल प्राविधिक पक्षलाई मात्रै ध्यान दिएर पुग्दैन, जसरी समग्र विकासको अवधारणालाई विल्कुल व्यवस्थापकीय र अर्थशास्त्रीय प्राविधिक छलफल अपुग हुन्छ। सडक आफैंमा राजनीतिक, सांस्कृतिक र सार्वजनिक स्थल हो र त्यहाँ सामान्य मान्छेको दैनिक जीवन सोझै गाँसिएको हुन्छ। सडकपेटीमा जीवन गुजार्नेहरूको संख्या नेपालमा प्रतिदिन बढ्न थालेको छ। मध्यरातमा सहर चहार्नेले सडक ओछ्याएर निदाइरहेका सयौँ मानिस देखेको हुनुपर्छ। पैदलयात्रीले सडक किनारका नाङ्ले पसलबाट सदैव सेवा उपभोग गरिरहेका छन्। तरकारीदेखि लत्ताकपडा, विद्युतीय ग्याजेटदेखि बजारमा भर्खरै आएको उपन्याससम्म सडकबाट किनेर घर लैजानेको संख्या उल्लेख्य छ। अधिकार र पहिचानका लागि निरन्तर लडिरहेका मान्छेका लागि सबभन्दा फराकिलो र प्रभावकारी मञ्च पनि सडक नै हो। त्यसो त गीत, कविता र हाम्रा अनेक लोकोक्तिका विम्ब पनि हुने गरेको छ सडक। सहरका दुई प्रतिशत हुनेखानेहरूको मात्रै सुविधालाई ध्यानमा राखेर सडक विस्तार वा विकास गर्दा, खर्चको अनुपातमा समाजलाई लाभ कम हुन्छ। अर्थात्, सडक केवल उपभोगको मात्रै साधन हुने र त्यसले बृहत्तर सहरको उत्पादनमा ठोस योगदान नगर्ने सम्भावना बढी हुन्छ। त्यसैले सडकविमर्शलाई उपयोगी बनाउन बाटोको राजनीतिक र सांस्कृतिक पक्ष उजागर गरिएका समाजवैज्ञानिक सामग्री खोज्न जरुरी छ। भारतका प्रख्यात पत्रकार तथा अन्वेषक सुमन्त बेनर्जीले हालसालै लेखेको मेमोइर्स अफ रोड्सः कलकत्ता फ्रम कोलोनियल अर्बनाइजेसन टु ग्लोबल मोडर्नाइजेसन् जारी सडकबहसलाई सघाउने उपयुक्त सामग्री हुन सक्छ। तीन मुख्य सडकमार्फत कलकत्ताको इतिहास खोज्ने प्रयासमा उनले सो पुस्तक तयार पारेका हुन्। ती सडकसँग अंग्रेजहरूले सहरीकरण गर्नु पहिलेको अवस्थाबाट उत्तर औपनिवेशिक समय हुँदै नवउदारवादी विकासको चरणमा गरिएको भूमण्डलीकृत विकासको क्रममा कसरी व्यवहार गरियो भनेर उनले देखाएका छन्। यो ऐतिहासिक कथामा उनले आमनागरिकको सडकसँगको सम्बन्धलाई समेत उधिनेका छन्। कलकत्तालाई उनले एउटा विस्तारित संयुक्त परिवारका रूपमा व्याख्या गरेका छन् जहाँ बागबजार नामको मुख्य सडक हजुरआमाको स्वरूपमा उपस्थित छ। वृद्ध हजुरआमाले आफ्नो परिवार र सन्तानको विस्तार हेरेझैं बागबजार स्ट्रिटले अन्य शाखा बाटाहरूको उद्भव र विकास हेरेको छ। त्यही सहरको थिएटर रोड भनिने सडकलाई मिडवाईफ अर्थात् धाईआमाको रूपमा व्याख्या गरेका छन्। कारण, यो सडकले कलकत्ताको वर्णसंकर संस्कृति अर्थात् पूर्वेली र पश्चिमेली संस्कारको मि श्रण भएको नौलो सहरिया संस्कृति जन्माउन सहयोग गरेको हो। रासबेहारी एभिन्युको द्रुत उभारलाई भने उनले विस्तारै आधुनिक समाजको रंगीन दुनियाँमा पाइला चाल्दै गरेकी मध्यमवर्गीय बंगाली गृहिणी मानेका छन्। बेनर्जीले सडकको विस्तारित र संयुक्त परिवारलाई विद्रोह उठ्ने र सुस्ताउने, जीवन सुरु हुने र अस्ताउने, कथित उच्च र नीच संस्कार हुर्कने र फैलिने स्पेसका रूपमा व्याख्या गरेका छन्। अर्थात्, बेनर्जीका लागि कलकत्ताका यी सडक आफैंमा जीवन्त संस्था हुन् जसका अनेक उतारचढावमा सहरको इतिहास लेखिएको छ। अहिले चलिरहेका सडकविमर्शमा सडकलाई केवल मोटर गुडाउने चौडा संरचनाका रूपमा मात्रै व्याख्या गरिएको छ। खासगरी काठमाडौंका गाडीधनीको सुविधाका लागि सडकलाई जबर्जस्त फैलाउने उपक्रम द्रुत छ। बेनर्जीले उनको किताबमा मध्यम र उच्चवर्गीय गाडीधनीको सुविस्ताका लागि फ्लाइओभरजस्ता संरचनाको वृद्धिले कसरी निम्नमध्यम वर्ग र त्योभन्दा तल्लो वर्गका न्युन आय स्रोत भएका मानिसको जीवन असहज बनायो भनेर सप्रमाण व्याख्या गरेका छन्। त्यसैले बाटो चौडा बनाउँदै गर्दा, त्यसको उपयोगबाट कति आममानिसलाई कसरी फाइदा हुन्छ हेक्का राख्न जरुरी छ। सहरका दुई प्रतिशत हुनेखानेहरूको मात्रै सुविधालाई ध्यानमा राखेर सडक विस्तार वा विकास गर्दा, खर्चको अनुपातमा समाजलाई लाभ कम हुन्छ। अर्थात्, सडक केवल उपभोगको मात्रै साधन हुने र त्यसले बृहत्तर सहरको उत्पादनमा ठोस योगदान नगर्ने सम्भावना बढी हुन्छ। साथै, सांस्कृतिक र प्राकृतिक सम्पदा नष्ट हुने वा ओझेल पर्ने सम्भावना बढ्दा, सिंगो समाजले ज्यादा नोक्सान बेहोर्नु पर्ने हुनसक्छ। सडकबारेको बुझाइ अझ गहिरो बनाउन बेनर्जीले जस्तो सडकलाई संस्थाका रुपमा बुझ्ने हो भने, त्यसलाई समाज र पर्यावरणको दिगो हितसँग जोडेर सोच्नुपर्ने हुन्छ। त्यसका लागि सडकसँग सोझै सरोकार राख्ने समुदाय, सडकसँग दैनिकी जोडिएका आममानिस र सडकलाई उत्पादनको साधन बनाउन सक्ने समूहसँग सडक निर्माण हेतु बृहत् सम्मति बनाउन अत्यावश्यक हुन्छ। त्यसका लागि निर्वाचित जनप्रतिनिधिले आफ्नो तजबिजमा खुरुखुरु निर्णय गरेर बाटो खन्न अह्राउने पद्धति आफैँमा अपूर्ण छ। जनप्रतिनिधिहरूले बरु आमसम्मति निर्माणका लागि सम्बन्धित सरकारी विभाग र समुदायबीचको बलियो सेतुका रूपमा काम गर्न सक्छन्। त्यसबीच सिर्जना हुने अनेक भ्रम चिर्न पनि उनीहरूको भूमिका महत्वपूर्ण हुन्छ। यसअनुरूप काम गर्न नसक्दा काठमाडौं महानगरका मेयर विद्यासुन्दर शाक्यले रानीपोखरी काण्डमा कडा आलोचना र विरोध बेहोरेका हुन्। यस्तो सम्मति निर्माण नगरी काठमाडौंका सडक चौडा बनाउँदा अनेक समस्या देखापरे। नयाँ किसिमका द्वन्द्व सिर्जना भए। सडक विस्तारले आफूलाई पीडित बनायो भनेर आन्दोलन गरिरहेका समूह अद्यापि आन्दोलित छन्। साथै, मल्लकालमा बनेका राजकुलोलगायत सांस्कृतिक र अत्यावश्यक सम्पदा नष्ट हुन थालेकोमा रैथाने समुदाय चिन्तित हुन थालेको छ। अर्थात्, काठमाडौंका स्थानीयलाई बाहिरियाहरूले यो पुरानो सहरको खास चरित्र नबुझी विकास थोपरेको अनुभूति भएको छ। स्थानीयले आफ्नो मान्न नसकिने विकास न दिगो हुन्छ, न त्यसले बृहत्तर समाजको हित नै गर्छ। उपनिवेशकालमा जस्तो बाहिरबाट ल्याएका अनेक रंगीचंगी विकासका मोडल यहाँ थोपर्ने र त्यही नाममा नचाहिँदो सडक खन्ने वा विस्तार गर्ने कामले सडकसँग जीवन जोडिएका समुदायको अपमान र अहित गर्ने सम्भावना प्रचुर हुन्छ। आगामी वाम नेतृत्वको सरकारले विकास र समृद्धिको आश्वासन पूरा गर्ने क्रममा पक्कै पुराना सडक विस्तार गर्ने र नयाँ सडक खोल्ने काम द्रुत बनाउनेछ। कारण, सडक नै विकास भएको देखाउन मिल्ने सजिलो संरचना हो। आफूले सडक बनाएका कारण जनताको जीवन फेरिएको दाबी गर्न पनि सहज हुन्छ। नयाँ सरकार बन्ने र संघीय संरचना कार्यान्वयन हुन थालेका बेला सडकबारे सम्यक् छलफल जरुरी छ। आधुनिक सिंगापुर निर्माण गरेको जस लिएका विकासे शासक ली क्वान यूका अनुयायीहरू नै संघीय नेपालका शासक छन्। नेपाललाई सिंगापुर बनाउने जबर्जस्त सपना देखिरहेका बेला यस्ता विमर्श बढी प्रभावकारी बनाउन आवश्यक छ। प्राकृतिक र सांस्कृतिक सम्पदा, पर्यावरण र आमनागरिकको दिगो हितलाई केन्द्रमा राखेर गरिने विमर्शले सडक विस्तार र विकासमा विगतमा गरिएको गल्ती नदोहोयाउन सहयोग गर्छ भने थप लापरबाहीबाट बँच्न सकिन्छ। अन्त्यमा, बेनर्जीले आफ्नो पुस्तकको सुरुवातमा उद्धरण गरेका प्रख्यात बंगाली चिन्तक रवीन्द्रनाथ ठाकुरका यी पंक्तिः असंख्य पैतालाले कुल्चेको ए सडक, विगतका ती पगध्वनिलाई आफ्ना धुलोमा नपुरिदेऊ। म ती ध्वनि सुन्न खोजिरहेको छु। कृपया ती ध्वनि मेरा कानमा फुसफुसाइदेऊ।"
रेडियोलाई नियन्त्रण नगर,"फेब्रुअरी १३ मा विश्व रेडियो दिवस मनाउँदै गरेको सन्दर्भमा रेडियोको दिगो विकासका सवालहरू उठिरहेका छन्। विश्वमा सवैभन्दा धेरै मानिसको पहुँचमा पुग्न सफल, सरल र भरपर्दो प्रसारण माध्यम रेडियोको विकास, प्रभाव र प्रगतिलाई सम्मान गर्दै विश्व रेडियो दिवस मनाउन सुरुवात गरिएको हो। २०६१ माघ १९ गते शाही कु भएपछि तत्कालीन सरकारले रेडियोमा समाचार प्रसारणमा रोक लगायो। तत्कालीन सरकारको पहिलो हस्तक्षेप नै भर्खर भर्खर चर्चा पाउँदै गरेका एफएम रेडियोमा भएको थियो। रेडियोमा सुरक्षाकर्मी तैनाथ गरी उपकरण समेत जफत गर्ने काम भएको थियो। पछि सर्वोच्चको आदेशसँगै समाचार फुकुवा भयो। यो एउटा उदाहरण मात्रै हो। एफएम रेडियोको शक्तिदेखि डराएर पटक पटक सरकारले नियन्त्रणमुखी कदम चाल्दै आएको छ यो अहिले पनि जारी छ। अहिले संघीय मामिला तथा स्थानीय विकास मन्त्रालयले एफएम रेडियो व्यवस्थापन तथा सञ्चालन कार्यविधि मार्फत एफएम रेडियोको प्रसारण इजाजत, नवीकरण, समन्वय, अनुगमनलगायतका विषयलाई व्यवस्थित गर्न स्थानीय तहलाई जिम्मा दिएको छ। कार्यविधि संविधानसँग बाझिएको छ भने यसले प्रेस स्वतन्त्रतालाई कुण्ठित गर्ने भन्दै पत्रकार महासंघ र सामुदायिक रेडियो प्रसारक संघले विज्ञप्ति मार्फत विरोध पनि गरिसकेका छन्। स्थानीय तहलाई संविधानमा व्यवस्था भएबमोजिम अधिकार सम्पन्न बनाउने विषय सकारात्मक हो तर त्यस बहानामा प्रेस स्वतन्त्रतालाई कुण्ठित गर्ने प्रयास गर्नु गलत हो। एफएम रेडियो (व्यवस्थापन तथा संचालन) का लागि बनेको कार्यविधि २०७४ मा स्थानीय तहले निश्चित सर्त राखी सो अनुरूप नभए एफएम रेडियो बन्द गर्ने वा इजाजत खारेज गर्न सक्ने उल्लेख छ। कार्यविधिको प्रस्तावनामै एफएम रेडियो सञ्चालनको अनुमति, नवीकरण र नियमन गर्न कार्यविधि व्यवस्था वाञ्छनीय भएको उल्लेख छ। स्थानीय गाउँसभा नगरसभाले कार्यविधि बनाई लागू गर्नसक्ने अधिकार दिदा गाउँसभा तथा नगरसभाका पदाधिकारीले चाहेमा विभिन्न बाहनामा भएका रेडियो बन्द गर्ने र आफ्ना पक्षमा प्रचार गर्नका लागि आफ्ना कार्यकर्तालाई रेडियो चलाउने अनुमति दिने सम्भावना हुन्छ। एफएम सञ्चारको विज्ञानलाई नै नबुझेको स्थानीय तहलाई यस्तो अधिकार दिदा बाँदरको हातमा निलो नरिवेल जस्तो नहोला भन्न सकिन्न। नयाँ दर्ता हुने र चालु एफएम रेडियोका कार्यक्रमको रेखदेख र सञ्चालन नीति निर्माण गर्ने अधिकार गाउँ कार्यपालिका र नगर कार्यपालिकालाई दिइएको अवस्थामा त्यसका विज्ञहरुलाई सबै स्थानिय तहमा सरकारले खटाउन सक्छ कि सक्दैन भन्ने प्रश्न पनि टट्कारो देखिन्छ। एउटा रेडियो कार्यक्रम सञ्चालन गर्दा पनि स्थानीय सरकारको अनुमति लिनुपर्ने ब्यवस्था कार्यविधिमा उल्लेख छ। संविधानको धारा १९ मा विद्युतीय प्रकाशन, प्रसारण तथा छापालगायत जुनसुकै माध्यमबाट कुनै समाचार, सम्पादकीय, लेख, रचना वा अन्य कुनै श्रव्यदृश्य सामग्रीको प्रकाशन, प्रसारण र सूचना प्रवाहमा पूर्व प्रतिबन्ध लगाउन नपाइने ग्यारेन्टी गरिएको अवस्थाको यो कार्यविधिले खिल्ली उडाएको छ। समुदायको लगानी र सक्रियतामा खुलेका सामुदायिक रेडियोलाई हतोत्साहित गर्ने र तिनीहरुलाई कमजोर बनाउने काम यो कार्यविधिले गरेको सामुदायिक रेडियो प्रसारक संघका साथै अन्य रेडियो प्रसारकहरू बताउँछन्। १ सय वाटको स्थानीय सरकार र १ हजार वाट सम्मको प्रसारण अनुमति पत्र प्रदेश सरकारले दिन पाउने व्यवस्था गरिएको छ । एफएम सञ्चालनको लागी फ्रिक्वेन्सी दिने अधिकार भने केन्द्र सरकारले राखेको छ। अनुमति पत्र लिनेसँगै नवीकरण लगायतका अन्य कामकारबाही पनी स्थानीय तहबाटै हुने भएकाले सूचना तथा सञ्चार मन्त्रालयको कार्यक्षेत्रमा स्थानीय विकास मन्त्रालयले काम गर्न खोजेको मन्त्रालयका कर्मचारीहरू बताउँछन्। स्थानीय सरकार आँफैले रेडियो सञ्चालन गर्दा प्रेस स्वतन्त्रता माथि हस्तक्षेप हुने प्रष्ट देखिन्छ। सूचना विभागको तथ्याङ्क हेर्ने हो भने अहिले देशभर ३१५ सामुदायिक रेडियो र २०७ व्यवसायिक रेडियो सञ्चालनमा रहेका छन्। ती रेडियोको दिगोपनमा सहयोग गरेर उनीहरुलाई स्थानीय विकासमा केन्द्रित गर्ने खालको नीति अपनाउनु पर्नेमा सरकार झन् ती रेडियोलाई कमजोर बनाउने दिशामा लागेको छ। देशभरी खुलेका एफएम रेडियोहरूले स्रोताहरुलाई स्थानीय स्वाद दिनुका साथै नागरिकको सूचनाको हक एवं अभिव्यक्ति स्वतन्त्रताको उपभोग गर्ने माध्यम दिएका छन्। सरकारले गर्नुपर्ने सूचनाको हकलाई प्रत्याभुति गर्नु पर्ने कामलाई समुदाय आफैले स्वस्फुर्त रुपमा गरिरहेको अवस्थामा ती रेडियोलाई सहयोग गर्ने काम सरकारले गर्नु पर्ने हो तर त्यो शक्तिलाई कमजोर बनाउने काम हुँदैछ। ती रेडियोहरुले स्थानीय भाषामा स्थानीय नागरिकले बुझ्ने गरेर सूचना तथा जानकारी प्रस्तुत गरिरहेका छन्। स्थानीय संस्कृतिको संरक्षणका साथै सकारात्मक सामाजिक रुपान्तरणमा समुदायिक रेडियो तथा स्थानीय रेडियोहरूले ठूलो भूमिका खेलेका छन्। साथै गाउँ तथा टोलमा भएका समस्याहरूलाई नीतिगत तहमा ल्याउने पुलको काम ती रेडियोहरूले गरिरहेका छन्। अहिले नै सरकारले फ्रिक्वेन्सी व्यवस्थापन गर्न नसक्दा एफएम रेडियोहरूको फ्रिक्वेन्सी जुधेर स्रोतालाई सुन्नलाई समस्या भएको छ भने स्थानीय तहले नयाँ रेडियोका लागि अनुमति दिँदै जादा कति धेरै समस्या होला सहजै अनुमान गर्न सकिन्छ। स्थानीय तहमा निर्वाचित जनप्रतिनिधिहरू पनि आफ्ना कुराहरूलाई सजिलै एफएम रेडियोबाट प्रचार गर्न पाइन्छ भनेर नयाँ एफएम रेडियो खोल्ने तयारीमा छन्। भएका रेडियोको दिगोपन र गुणस्तरीयता बढाउनको लागि सहयोग गर्नु पर्नेमा भएका रेडियोलाई कमजोर बनाउने तर्फ स्थानीय तह र स्थानीय विकास मन्त्रालय लागेको पाइन्छ। सरकारी निकायबाटै रेडियो सञ्चालन भए पनि त्यो सरकारको मुखपत्र मात्रै हुनेछ र त्यसले स्वतन्त्र पत्रकारिताको धर्म निर्बाह गर्न सक्दैन भन्ने कुरा पनि बेलैमा बुझ्नु पर्दछ। अहिलेसम्मको नेपाली रेडियोको इतिहास खोतल्दा पनि हैकमी प्रवृत्ति हावी भएको देखिन्छ। सर्वसाधारणले रेडियो राख्न पाउने गरी पद्यमशमशेरले फुकुवा हुकम दिए भन्ने समाचार ८ साउन २००३ मा गोरखापत्रमा प्रकाशित भएको पाइन्छ। काशीराज पाण्डेले द्वित्तीय विश्वयुद्ध लडेर फर्केका नेपालीले युद्धमा प्रयोग गरेको वायरलेसबाट रेडियो प्रसारण सुरु गरे। नेपाल ब्रोडकास्टिङको नाममा तत्कालीन बिजुली अड्डाबाट १४ माघ २००३ मा यो प्रसारण सुरु गरियो। यो प्रसारणबारे २१ माघ २००३ को गोरखापत्रले नेपालमा रेडियो स्टेसन शीर्षकमा एउटा सम्पादकीय पनि लेखेको पाइन्छ। भोजपुर शाखामा भएको आकाशवाणीको सेटबाट नेपाली कांग्रेसका मुक्ति सेनाले २००७ साल मंसिरको अन्त्यमा रेडियो प्रसारण गरे, त्यसपछि २० गतेदेखि विराटनगरको जुटमिलबाट मुक्तिसेनाले प्रजातन्त्र नेपाल रेडियो प्रसारण गरेको थियो। त्यसैलाई २० चैत २००७ बाट सिंहदरवार भित्र ल्याएर नेपाल रेडियाको रुपमा प्रसारण गर्न थालियो। तर नीजि तथा सामुदायिक रेडियो खोल्न भने २०४९ सालमा राष्ट्रिय सञ्चार नीति आएपछि मात्रै सुरसार गरियो। यो सञ्चार नीतिले निजी क्षेत्रलाई प्रसारण अनुमति दिएपछि यही नीति अन्तर्गत राष्ट्रिय प्रसारण ऐन, २०४९ बन्यो। राष्ट्रिय प्रसारण ऐन २०४९ को प्रावधानअनुसार बनेको राष्ट्रिय प्रसारण नियमावली २०५२ लाई टेकेर स्वतन्त्र रेडियोको स्थापना र सञ्चालन हुँदै आएको छ। तर बेला बेलामा सरकारले ती रेडियोहरुलाई कमजोर बनाउने काम गर्दै आएको छ। संविधान, नीति, ऐन र नियमहरू हुँदाहुँदै पनि नेपालको पहिलो स्वतन्त्र रेडियो प्रसारण सेवा रेडियो सगरमाथाले अनुमति पाउन धेरै किसिमको दबाब, लबिङ गर्दै पाँच वर्ष संघर्ष गर्नुपरेको थियो। त्यस पछि खुलेको सामुदायिक रेडियोहरुले पनि प्रसारण अनुमतिकै लागि पनि निक्कै कष्ट भोग्नु पर्दथ्यो। यसरी इतिहास हेर्दा, राणा शासन, प्रजातन्त्र, शाही सरकार र लोकतान्त्रीक सरकार जसको समयमा पनि रेडियोको घाटी निमोठ्ने काम रेकिएको छैन। त्यसैले रेडियो सम्बन्धी स्पष्ट कानुन बनाएर जनस्थरबाट खुलेका रेडियोहरुलाई सरकारले सहयोग गर्नु पर्दछ। स्थानीय तहले अहिले सञ्चालनमा रहेका एफएम रेडियोलाई केही आर्थिक सहयोग गरेर विकास निर्माणको साझेदार र विकासको मूल्याङ्कन र अनुगमन गर्ने पहरेदारको रुपमा स्थानीय एफएम रेडियोलाई प्रयोग गर्न सक्दछन्। स्थानीय तहमा निर्वाचित भएका र अब प्रदेशसभामा निर्वाचित हुने जनप्रतिनिधिहरूले विकासको विकेन्द्रीकरण र स्थानीय सुशासन कायम गर्नका लागि रेडियोलाई साझेदार बनाउने र रेडियोको स्वतन्त्रताको सम्मान गर्ने नीति बनाउनका लागि सहयोग गर्नु पर्दछ। विश्वमा नै नमूना प्रस्तुत गरेका सामुदायिक रेडियोका लागि राष्ट्रिय सञ्चार नीतिले निदृष्ट गरे अनुसारको छुट्टै कानुन बनाएर उनिहरुको दिगोपनमा काम गर्नुपर्दछ। लेखक सामुदायिक सूचना नेटवर्क (सीआईएन) का प्रमुख हुन्।"
स्वर्गीय ओलम्पियन सुनिललाई गजराज आदर्श स्मृति सम्मान,"काठमाडौं : नेपाल राष्ट्रिय तथा अन्तर्राष्ट्रिय खेलाडी संघ (एनएनआईपीए)ले ओलम्पियन सुनिललाल जोशीलाई मरणोपरान्त गजराज स्मृति आदर्श खेलाडी पुरस्कारबाट सम्मान गरेको छ। संघले पहिलो अन्तर्राष्ट्रिय धावक गजराज जोशीको नाममा स्थापित गजराज जोशी आदर्श खेलाडी सम्मान मरणोपरान्त भारोत्तोलनका खेलाडी एवं प्रशिक्षक सुनिललाई प्र्रदान गरेको हो। गजराज जोेशी ट्रस्टले प्रायोजन गरेको उक्त सम्मानको पुरस्कार राशि २५ हजार रुपैयाँ रहेको छ। सन् १९८४ को पहिलो दक्षिण एसियाली खेलकुद (साग)देखि छैटौंबाहेक सातौंसम्म लगातार सहभागी सुनिलले हरेकपटक पदक जितेका थिए। उनले सागमा मात्र नेपाललाई सर्वाधिक १३ पदक दिलाएका थिए। टोखा नगरपालिकामा सोमबार आयोजित कार्यक्रममा संघले गत वर्ष पूर्वाञ्चलमा भएको सातौं राष्ट्रिय खेलकुद प्रतियोगितामा समावेश ३५ वटा खेलका एकएकजना खेलाडीलाई एनएनआईपीए उत्कृष्ट खेलाडी पुरस्कार२०७३ बाट सम्मानित गरेको छ। सम्मानित हुनेमा फुटबलका किरण चेम्जोङ, क्रिकेटका पारस खड्का, भलिबलकी प्रतिभा माली, कराँतेका परशुराम बास्तोला, टेबुलटेनिसका स्यान्टु श्रेष्ठ, सुटिङकी अस्मिता राई, बक्सिङका सुनिल थापा, भारोत्तोलनका दिनेश थापा, जिम्न्यास्टिकका राजु राई, लनटेनिसकी मायंका राणा, कबड्डीका विजयकुमार चन्द, सफ्ट टेनिसका प्रदीप खत्री, ह्यान्डबलकी उमा राई, साइक्लिङका राजेश मगर, हक्कीका प्रदीप राजवंशी, बुद्धिचालका मदनकृष्ण कायस्थ र स्क्वासका अरहन्तकेशर सिंह छन्। यसैगरी ब्याडमिन्टनका रत्नजित तामाङ, बास्केटबलका सदीश प्रधान, फुलकन्ट्याक्ट कराँतेकी शुस्मी श्रेष्ठ, आईटीएफ तेक्वान्दोकी तुलसा राजथला, सेपाकताक्रोका अनिल गुरुङ, खोखोकी दिलकुमारी तामाङ, शारीरिक सुगठनका महेश्वर मर्हजन, स्नुकरका दीपक मगर, तेक्वान्दोकी रेजिना कार्की, उशुकी नीमा घर्तीमगर, जुडोकी फुपुल्हामु खत्री, आर्चरीका प्रेमप्रसाद पुन, पौडीका शिरीष गुरुङ, एथलेटिक्सकी कान्छीमाया कोजू, फेन्सिङका सन्दीप लामा, गल्फका शुक्रबहादुर राई, ट्रायथलनका वसन्त थारू र कुस्तीका सरोज यादव पनि सम्मानित भए। उत्कृष्ट खेलाडीले अवार्डसहित जनही १० हजार रुपैयाँ प्राप्त गरे। खेलाडी संघले सम्बन्धित खेल संघको सिफारिसका आधारमा पुरस्कार प्रदान गरेको हो। यसैगरी खेलाडी संघले यो वर्षबाट सुरु गरेको एनएनआईपीए पत्रकारिता पुरस्कार वरिष्ठ सञ्चारकर्मी श्याम चित्रकारलाई प्रदान गरेको छ। पुरस्कारको राशि १५ हजार रुपैयाँ र सम्मानपत्र रहेको छ। खेलाडीलाई राष्ट्रिय खेलकुद परिषद्का उपाध्यक्ष लामाटेन्डी शेर्पा, नेपाल राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठ लगायतले पुरस्कार प्रदान गरे।"
नेपालले क्यानडालाई हराउनैपर्ने बाध्यता,"काठमाडौँ: आईसीसी विश्व क्रिकेट लिग डिभिजन२ अन्तर्गत मंगलबार भएको खेलमा आयोजक नामिबियाले केन्यालाई पराजित गरेपछि नेपालले क्यानडालाई हराउनैपर्ने भएको छ । आयोजक नामिबियाले केन्यालाई ८ विकेटको फराकिलो अन्तरले हराएसँगै नेपालले आफ्नो अन्तिम खेलमा क्यानडालाई हराउनैपर्ने भएको हो । केन्यालाई हराएपछि नामिबिया नेट रनरेटको आधारमा तालिकाको दोस्रो स्थानमा उक्लिएसँगै नेपालमाथि शीर्ष स्थानमा रहेको क्यानडालाई हराउनै पर्ने दबाब बढेको हो । बलिङ र ब्याटिङ दुवैमा गतिलो प्रदर्शन गरेको नामिबियाले केन्याविलाई केबल ११० रनमा सीमित मात्रै गरेन, मात्रै १६ ओभर खेले २ विकेटको क्षतिमा जित पनि पक्का गर्यो । नामिबियाको यो जितपछि बुधबारमात्रै विश्वकप छनोटका लागि पुग्ने टिम तय हुनेछन् । आयोजक नामिबियालाई पहिलो खेलमा पराजित गरेको नेपालले अन्तिम खेल पनि जितेमा मात्रै विश्वकप छनोट यात्रा पक्का हुने भएको हो । नेपालले यसअघि पहिलो खेलमा नामिबियालाई हराएको थियो भने दोस्रो खेलमा ओमानसँग पराजित भएको थियो। त्यसैगरी तेस्रो खेलमा संयुक्त अरब इमिरेट्सलाई नेपालले हराएको थियो । अब अन्तिम खेलमा पनि नेपालले नतिजा आफ्नो पक्षमा पार्नुपर्नेछ । क्यानडा, नामिबिया र नेपालले अहिलेसम्म समान ६६ अंक बटुलेका छन् । युएईले भने ४ अंक बटुलेको छ । यस्तोमा नेपाल शीर्ष स्थानको क्यानडासँग भिड्दैछ भने नामिबियाले युएईसँग प्रतिस्पर्धा गर्दैछ । विश्वकप छनोटमा स्थान बनाउन नेपालले क्यानडालाई हराए पुग्छ । यदि क्यानडाले जित्यो भने नेपालले घरको बाटो लिनेछ । भोलिको खेलमा हारेमा नेपालले नेट रनरेटको सानो आशा मात्रै गर्न सक्नेछ ।"
सिमरा गोल्डकपः साविक विजेता संकटा वीरगन्जसँग स्तब्ध,"सिमरा: कप्तान अमर डंगोलको उत्कृष्ट एक मात्र निर्णायक गोलको मद्धतले वीरगन्ज युनाइटेड क्लब रुस्लान नवौं सिमरा गोल्डकपको सेमिफाइनलमा प्रवेश गरेको छ । सिमरा रंगशालामा मंगलवार सम्पन्न अन्तिम क्वार्टरफाइनल खेलमा साविक विजेता संकटा क्लब बीरगन्जसँग स्तब्ध बन्यो । प्रतिस्पर्धात्मक खेलको १६औं मिनेटमा बीरगन्जका अमर डंगोलले गरेको गोलनै निर्णायक बन्न पुगेको थियो । वीरगन्जको जितसँगै प्रतियोगितामा सेमिफाइलनको समिकरण पुरा भएको छ । यसअघि रुस्लान थ्रीस्टार क्लब, त्रिभुवन आर्मी क्लब र मोरङ फूटवल क्लब अन्तिम चारमा प्रवेश गरिसकेका छन् । वीरगन्जले फाइलन प्रवेशका लागि त्रिभुवन आर्मीसँग प्रतिस्पर्धा गर्दा थ्रीस्टारले मोरङसँग भिडन्त गर्नेछ । देशका विभिन्न प्रतियोगितामा सहभागी हँुदा राम्रो प्रदर्शन गर्दै आएको डिफेण्डिङ च्याम्पियन संकटाका खेलाडीले सिमरा रंगशालामा लय गुमाउँदा पहिलो खेलबाटै घर फर्कन बाध्य भयो । सुरुवातदेखि आक्रामक देखिएको वीरगन्जलाई रोक्न संकटाले पहिलो हाफमा निकै संघर्ष गर्नुपयो । वीरगन्जले खेलको पहिलो मिनेटदेखि अवसरको सिर्जना गरेको थियो । खेलको सुरुवातमै वीरगन्जका निशान लिम्बूको क्रसलाई विशाल राईले सदुपयोग गर्न सकेनन् । झण्डै पाँच हजार घरेलु दर्शकको समर्थन पाएको वीरगन्जले उच्च मनोबलका साथ प्रदर्शन गर्दा संकटाका खेलाडी तालमेलको खोजीमा देखिन्थे । उत्कृष्ट प्रदर्शन देखाएको वीरगन्जका अमर डंगोलले १६औं मिनेटमा संकटाका गोलरक्षक बिनय श्रेष्ठको कमजोरीको फाइदा उठाउँदै आकर्षक गोल गरे । विशाल राईले प्रहार गरेको बल बिनयले नियन्त्रणमा लिन नसक्दा रिबाउण्ड भएको बलमा अमरले भलि गर्दै बललाई जाली चुमाएका थिए । त्यसलगत्तै घाइते भएर अमरले मैदान छाड्नुपरेको थियो । अमरको स्थानमा वीरगन्जका गोलरक्षक दिलिप क्षेत्रीले कप्तानी सम्हालेका थिए ।"
थ्रीस्टार सेमिफाइनलमा,"सिमरा : थ्रीस्टार क्लब रुस्लान नवौं सिमरा गोल्डकपको सेमिफाइनलमा प्रवेश गरेको छ। सिमरा रंगशालामा सोमबार भएको खेलमा थ्रीस्टारले सुदूरपश्चिम११ लाई टाइब्रेकरमा ४२ गोलले हरायो। सुदूरपश्चिममाथि यो सिजनमा थ्रीस्टारको दोस्रो जित हो। यसअघि धरानमा सम्पन्न २०औं बूढासुब्बा गोल्डकप थ्रीस्टारले सुदूरपश्चिमलाई ४० गोलले पराजित गरेको थियो। टाइब्रेकरमा सुदूरपश्चिममाथि जित निकाल्ने क्रममा थ्रीस्टारका कप्तान नीराजन खड्का, रजिन धिमाल, बुद्ध चेम्जोङ र सुनिल बलले गोल गरे। नरेन्द्र चौधरी र राकेश हमालबाहेक अन्य दुई खेलाडी पेनाल्टीमा चुक्दा सुदूरपश्चिम हार खेप्दै घर फर्कन बाध्य भयो। सुदूरपश्चिमका जीवन चौधरीको प्रहार थ्रीस्टारका गोलरक्षक एलन न्यौपानेले बचाउ गरे। चेतन थारूको प्रहार क्रस बारमा ठोक्किन पुग्यो। यसअघि निर्धारित समयमा दुवै टिमले ११ को बराबरी खेलेपछि खेल टाइब्रेकरमा धकेलिएको थियो। रोमाञ्चक खेलको सुरुआतमा थ्रीस्टार सुदूरपश्चिममाथि हावी देखियो। थ्रीस्टारले ४३औं मिनेटमा खाता खोलेको थियो। कप्तान नीराजनको पासमा विश्वास श्रेष्ठले उत्कृष्ट गोल गर्दै टोलीलाई अग्रता दिलाए। पहिलो हाफमा तालमेल गुमाएको सुदूरपश्चिमले दोस्रो हाफमा उत्कृष्ट पुनरागमन गर्यो। खेलमा १० ले पछि परेको अवस्थामा दोस्रो हाफ सुरु गरेको सुदूरपश्चिमले थ्रीस्टारलाई दबाबमा राखेको थियो। लगातार एकपछि अर्को अवसर बनाए पनि सुदूरपश्चिमको फिनिसिङ पक्ष कमजोर देखियो। खेलको ५२औं मिनेटमा मनिराम चौधरीले बराबरी गोल गर्ने अवसर खेल फाले। थ्रीस्टारमाथि एकपछि अर्को अवसर बनाएको सुदूरपश्चिमले ८७औं मिनेटमा बराबरी गोल फर्काएको थियो। सुदूरपश्चिमका लागि मनिराम चौधरीले कप्तान चेतन थारूको पासमा गोल गरेपछि खेलले रोमाञ्चक मोड लिएको थियो। अन्तिम समयमा थ्रीस्टारलाई बराबरीमा रोकेको सुदूरपश्चिम टाइब्रेकरमा पुगेर स्तब्ध बन्यो। खेलको म्यान अफ दी म्याच थ्रीस्टारका गोलरक्षक एलन न्यौपाने घोषित भए। प्रतियोगिताअन्तर्गत मंगलबार साविक विजेता संकटा र वीरगन्ज युनाइटेड क्लबबीच खेल हुनेछ। यसैगरी थ्रीस्टार क्लबका स्ट्राइकर अजाई मार्टिनलाई दुई खेलको प्रतिबन्ध लगाइएको छ। निर्धारित ९० मिनेटको खेल सकिएर टाइब्रेकरको तयारी हँुदै गर्दा टोलीका खेलाडी विश्वास श्रेष्ठलाई मुक्का प्रहार गरेपछि प्रतियोगिता अनुशासन समितिले मार्टिनलाई दुई खेलमा प्रतिबन्ध लगाइएको समितिका संयोजक शम्भुसिंह ठकुरीले जानकारी दिए। कारबाहीपछि सेमिफाइनल प्रवेश गरेको थ्रीस्टारका मार्टिनले फाइनलसम्मको खेल गुमाउने भएका छन्।"
