शीर्षक,विवरण
आँकडाको अतिवृष्टि,"कम्प्युटरको आगमनले सूचनालाई आँकडाको रूपमा भण्डारण गरेर पठनीय बनाएको छ । यसको भण्डारण गर्ने क्षमतालाई बाइट्समा नापिन्छ । इन्टरनेटको आविस्कारले भण्डारण गरिएका आँकडासम्मको पहुँचलाई सुलभ बनाएको छ । विश्वव्यापीकरण र सर्च इन्जिनले कम्प्युटर शिक्षासँग जोडिएका विषय ज्ञानको भण्डारको रूपमा स्थापित भएका छन् । कम्प्युटर र उपयोगी सफ्टवेयरको विकासले पछिल्लो २० वर्षमा सामान्य जनजीवनमा जसरी क्रान्ति ल्याएको छ, त्यसरी नै आगामी २० वर्षमा यसले मानव जनजीवनमा व्यापक परिवर्तन ल्याउनेमा वैज्ञानिकहरू एकमत छन् । त्यसैले कम्प्युटरसँग जोडिएका उपयोगितासम्बन्धी विषयको विकास एक चुनौतीपूर्ण क्षेत्र भएकाले यसमा अपार अवसर पनि छन् । सामान्य प्रयोगकर्ताले किबोर्ड र स्क्रिनमार्फत कम्प्युटर र इन्टरनेटसँग सञ्चार गर्ने माध्यमलाई इन्टरफेस भनिन्छ । इन्टरफेसको सजिलोकरणसँगै यन्त्र र यान्त्रिक भाषाको जटिलता जोडिएको हुन्छ । करिब २० वर्षअघिसम्म आँकडा किलो बाइट्स (हजार बाइट्स) वा मेगा बाइट्स (हजार किलो बाइट्स ) को मात्रामा एउटा सानो फ्लपी डिस्कमा भण्डारण हुने गथ्र्यो । अहिले त्यो गिगा बाइट्स (हजार मेगा बाइट्स), टेरा बाइट्स (हजार गिगा बाइट्स) हुँदै पेटा बाइटमा ( एक हजार गिगा बाइट्स वा एक पद्म बाइट्स ) हुने गरेको छ । यो पेटा बाइट्सको मात्रामा उपयोग हुने आँकडाको भण्डारणको लागि क्लाउडको प्रयोग गर्न थालिएको छ । अहिलेको युगलाई कम्प्युटर वैज्ञानिकले पेटा बाइट्सको युग भन्ने गरेका छन्, तर उनीहरूको शब्दकोशमा एक्सा बाइट्सको (हजार पेटा बाइट्स ) प्रयोग गर्न थालिसकिएको छ । भूउपग्रहबाट लिइएका कतिपय खगोलशास्त्रीय र कण भौतिकशास्त्रीय अनुसन्धानका आँकडाहरू पेटा बाइट्सको मात्रामा प्राप्त हुन्छन् । यी वैज्ञानिक अनुसन्धानका आँकडाहरू ठूलो मात्रामा भण्डारण गर्नुपर्ने स्थिति आफैंमा एउटा चुनौती छ । युट्युबले मात्रै करिब तीन सय मिनेट लामो भिडिओ प्रत्येक मिनेट अपलोड गर्छ । फेसबुक, अमेजन, आइफोन आदिले पेटा बाइट्सको मात्रामा आँकडाको भण्डारण गरेका छन् । शिक्षा, विश्व व्यापार, अनुसन्धान, चिकित्सा प्रविधि, घर टोलको सुरक्षा, मनोरञ्जन र सैन्य उपकरणमा डिजिटलाइजेसनले आँकडाको अतिवृष्टि भएको छ । आँकडाको उपयोगिता हुँदाहुँदै पनि यो अतिवृष्टि एक वैज्ञानिक चुनौतीको रूपमा रहेको छ । यसरी विभिन्न स्रोतबाट भएका उपयोगी आँकडाले विश्व व्यापार, वैज्ञानिक अनुसन्धान र सामान्य जनजीवनमा समेत व्यापक परिवर्तन ल्याएको छ । बजारमा आएको करिब डेढ दसक लामो अवधिमा हामीले प्रयोग गर्ने स्मार्ट फोनले ठूलो फड्को मारेको छ । मानिसले स्मार्ट फोनमार्फत सामान्य कम्प्युटरले गर्ने यान्त्रिक उपयोगिताको लागि इन्टरनेटको प्रयोग गरिरहेका हुन्छन्, जो आँकडाको स्थानान्तरणसँग सम्बन्धित हुन्छ । बढ्दो इन्टरनेटको प्रयोगले आँकडाको स्थानान्तरणको गति वृद्धि अर्को वैज्ञानिक चुनौती रहेको छ । स्थानान्तर गति मुख्यतया आँकडाको आकारमा भर पर्छ, यद्यपि थुप्रै अन्य कारण पनि छन् । मोबाइल सञ्चारको अहिलेको चल्तीमा रहेको तेस्रो पुस्ता प्रविधिको फोनलाई चौथो पुस्ताले विस्थापन गर्दैछ । त्यसैले सामान्य जनजीवनसँग सरोकार राख्ने आँकडाको प्रयोगले मात्र पनि द्वन्द्वको सुविधा छिट्टै अपर्याप्त हुने अनुमान गरेर यसभन्दा तीव्र गतिमा आँकडाको स्थानान्तरण गर्न सक्ने प्रविधि विकासको लागी अनुसन्धान द्रूतगतिमा छ । पाचौं पुस्ताको फोन बजारमा आउने निश्चित छ, तर कुन प्रविधिको आउनेछ भन्ने अनुसन्धानको गर्भमै छ । फेसबुकको उदाहरण लिऊँ, प्रत्येक प्रयोगकर्ता र तिनले अपलोड गरेका तस्बिरको भण्डारणबाट फेसबुकले प्रयोगकर्ताको विषयमा अनेक जानकारीको विश्लेषण गर्छ । भण्डारण गर्नुपर्ने आँकडाको मात्रा एक चुनौती हो भने आँकडाको प्रकारको विस्तृत विविधताको पहिचान अर्को महत्ववपूर्ण चुनौती हो । कसैको तस्बिरसमेत फेसबुकले चिन्नु यसैको उपज हो । तेस्रो पक्ष हो आँकडाको प्रशोधन गर्न सक्ने गति । यी मात्रा, प्रकार र गति तीनवटैको सम्मि श्रणलाई वैज्ञानिकहरूले विग डेटाको नामकरण गरेका छन् । विज्ञहरूले आआफ्नै परिभाषा दिएको विग डेटाको सर्वमान्य परिभाषा भने उपलब्ध भइसकेको छैन । सामान्य बोलचालमा भन्ने हो भने सानो डेटा मानिसले विश्लेषण गर्ने हो, विग डेटा यन्त्रले । यसरी आधुनिक समयमा आँकडाको विश्लेषण गर्ने पारम्परिक विधि अपर्याप्त भएको छ किनकि पेटायुगको आँकडामा यिनको ढाँचा, रुझान र अन्य प्रशस्त जानकारी लुकेको हुन्छ, जसको विश्लेषण गर्न यन्त्रको सहारा लिनुपर्ने हुन्छ । टेरा, पेटा वा एक्जा बाइट्सको मात्रामा विग डेटाको उपयोग विश्व व्यापारमा व्यापक रूपले भएको छ । गुगल खोजयन्त्र यसको उत्कृष्ट उदाहरण हो । विभिन्न स्रोतबाट संकलित आँकडाबाट पर्याप्त जानकारी लिन उपयुक्त प्रविधि चाहिन्छ । क्लाउडमा आँकडाको भण्डारण गर्ने गुगलले आँकडाको उपयुक्त विश्लेषण गर्ने क्षमताले नै यसले एउटा भाषाबाट अर्को भाषामा अनुवाद गर्ने गर्छ । गुगलले शब्दको अर्थ वा कारण खोजेर अनुवाद गर्दैन, न त गुगललाई भाषाको ज्ञान भएर अनुवाद गरेको हो । यसको लागि गुगलसँग यथेष्ट मात्रामा एउटै दस्ताबेज दुवै भाषामा हुनुपर्छ । उदाहरणको लागि गुगलले अंग्रेजीबाट फ्रेन्चमा अनुवाद गर्नु र नेपालीबाट बंगलामा अनुवाद गर्नु एउटै हो, यदी उससँग यी भाषाका बराबर मात्रामा दस्ताबेज छन् भने । फेसबुकले साथी खोज्ने, तस्बिरमा भएको मानिसको पहिचान गर्ने, कुन प्रयोगकर्ताले के प्रयोग गरेको छ भन्ने जानकारी राख्ने आदि फेसबुकको भण्डारण गरिएको आँकडा र यसमा प्रयोग गरिएका उपयुक्त कलन विधिको कारणले हो । मार्केटिङका कुनै सिद्धान्तको सहारा नलिएरै गुगलले इन्टरनेटमा उपभोक्ता लक्षित मार्केटिङ गरेको छ । युट्युबबाट मात्रै गुगलले वार्षिक चार अर्ब अमेरिकी डलरको आयआर्जन गर्छ । स्मरण रहोस्, गुगलका प्रमुख कार्यकारी अधिकारीको वार्षिक तलब २० करोड अमेरिकी डलर त्यसै भएको होइन । विज्ञहरूले मेसिन लर्निङको नाम दिएको कलन विधिबाट गुगलले आँकडाको विश्लेषण गर्ने गर्छ । आधारभूत रूपमा यो एक गणितीय विधिसँग सम्बन्धित छ । हामीले प्रयोग गर्ने यन्त्रहरू जस्तो एमआरआई, एक्सरे, क्यामेरा आदिबाट आर्जित आँकडाहरूको भण्डारण सामान्य उपभोक्ताहरूको लागि पनि समस्याको रूपमा रहेको छ । यी यन्त्रहरूबाट आर्जित गरिएका आँकडाबाट चाहिएको जानकारी मात्र राख्ने गरी उपयुक्त संकुचन गरेर मात्राको आकार घटाउन सकिन्छ । विभिन्न किसिमका उपयोगमा विभिन्न किसिमका संकुचन विधिहरू प्रयोग गरिएका छन् । उदाहरणको लागि सुरक्षाको लागि लिइएको औंलाको छाप वा एक तस्बिर फरक कलन विधिबाट संकुचन गरिन्छ । एउटा पुरानो गणितीय सिद्धान्तमा आधारित कतिपय यी संकुचन विधिहरू प्रयोगमा ल्याउन कम्प्युटर वैज्ञानिकहरूले विभिन्न भाषाहरूको विकास गरेका छन् । नयाँ ढंगका आँकडाको बढ्दो आर्जनले कुन प्रयोजनको लागि कुन विधि कसरी प्रयोग गर्ने भन्ने प्रश्न एक चुनौतीकै विषय रहेको छ । आर्जित गरेर संकुचित गर्नुभन्दा संकुचित गरेर नै आर्जित विधिको विकासको लागि वैज्ञानिक अनुसन्धान जारी छ, यद्यपि यसमा केही पूर्वसर्त छन् । यो निकै चुनौतीपूर्ण भए पनि कतिपय पेटा बाइट्सको मात्रामा आर्जित आँकडाहरूमा यो सम्भव छ भनेर प्रमाणित भइसकेको छ । यसमा केही सफलता प्राप्त भइसकेका छन् तर यस्ता यन्त्रको व्यावसायिक उत्पादन भने भएको छैन । गणितको विद्यार्थी भएकाले यी पंक्तिकारका चासोका विषय हुन्, दक्षताका विषय होइनन् । विभिन्न स्रोतबाट भण्डारण गरिएको आँकडाको विश्लेषण गरेर आवश्यक जानकारी लिने र अनावश्यक आँकडा मेटाउने योग्य विधि वैज्ञानिकका लागि अर्को चुनौतीको विषय छ । आर्जित आँकडा न पूरै लाभदायक हुन्छन न त पूरै प्रयोगमा आउँछन् । आँकडा आर्जित गर्ने उपकरणको दुरुस्तीको अभावमा वा अन्य कारणले आर्जित भएका अर्थ न बर्थका अनावश्यक आँकडालाई वैज्ञानिक भाषामा न्वाइज' भनिन्छ । यसको निराकरण पनि एउटा चुनौतीको विषय हो । अमेरिकाका कतिपय विश्वविद्यालयले आगामी दसकका समस्याको आकलन गरेर उपयुक्त पाठ्यक्रम निर्माण गरी आँकडा विज्ञानको पठनपाठन सुरु गरिसकेका छन् । आगामी वर्षहरूमा यसको बजार उपयुक्त हुनेमा विज्ञहरूको बहुमत छ । लामो समयदेखि प्रयोगात्मक र सैद्धान्तिक विज्ञानलाई प्रकृतिको आधारभूत अनुसन्धान मानिँदै आएको छ । उपलब्ध आँकडा र मानवनिर्मित कलन विधिले वैज्ञानिकलाई हावापानीको परिवर्तन, ब्रह्माण्डको विकास, महामारीको फैलावट, क्यान्सर, एड्स जस्ता संक्रमण आदिको कम्प्युटर सिमुलेसन' मार्फत पर्याप्त जानकारी लिन मद्दत गरेको छ । विशाल मात्रामा प्रयोगात्मक विज्ञान, कम्प्युटर सिमुलेसन आदिबाट प्राप्त आँकडाको गणनाको समस्याभन्दा पनि आँकडा गहन विज्ञानका तरिका र प्रविधिको आवश्यकता चुनौतीको रूपमा रहेको छ । आँकडाको बढ्दो उपयोग र आवश्यकताले आर्जित यो चुनौती सामना गर्न विज्ञहरूले गणित, तथ्यांक र कम्प्युटर विज्ञानको प्रतिच्छेदनमा पर्ने गरी एउटा नयाँ शास्त्रको सुरुआत गरिसकेका छन् । यसलाई आँकडा विज्ञान नामकरण गरिएको छ । चुनौतीको पहाडले भरिएकोले यो विषय अवसरको पहाडले पनि भरिएको छ । अठारौं शताब्दीका एक प्रख्यात वैज्ञानिकले विज्ञान कि महारानी भनेको गणितको महत्वव हाम्रै सभ्यतामा ईशापूर्व लिखित वेदांग ज्योतिषको एक श्लोकमा यसरी गरिएको छ । यथा शिखा मयूराणां, नागनां माणयो यथा । तद् वद् बेदाङ्गशास्त्राणांं, गणितं मुर्धनि स्थितम् । जसले यसको महत्वव बुझेर अध्ययन गरे उनीहरूले उन्नति गरे । वैज्ञानिक जगत्मा एउटा भनाइ छ, कुनै पनि काममा निपुण हुनु महत्ववपूर्ण हो तर कामको थालनी पहिला गर्नु त्योभन्दा महत्ववपूर्ण हो । थालनीबाटै निपुणता प्राप्त हुन्छ । अमेरिकाका कतिपय विश्वविद्यालयले आगामी दसकका समस्याको आकलन गरेर उपयुक्त पाठ्यक्रम निर्माण गरी आँकडा विज्ञानको पठनपाठन सुरु गरिसकेका छन् । आगामी वर्षहरूमा यसको बजार उपयुक्त हुनेमा विज्ञहरूको बहुमत छ। अन्त्यमा, विषय प्रवेश गरौं । अमेरिकाले आणविक बमको अनुसन्धान थाल्दा नेपालमा जुद्धशमशेरको राज थियो (सन् १३३९ विस १९९६ ) । इन्टरनेटको थालानी हुँदा (सन् १९५०१९६०) नेपालमा राणाशासनको अन्त्य भएको थियो, तर स्थिर सरकार थिएन । अमेरिकी राष्ट्रपति जोन एफ केनेडीको चन्द्र अभियान (सन् १९६१) मार्फत अमेरिकाले कम्प्युटर र सञ्चार प्रविधिको व्यापक रूपले अध्ययन र अनुसन्धान गर्यो । त्यसबेला बल्ल नेपालमा एउटा विश्वविद्यालयको स्थापना भएको थियो । सन् ९० को दसकको इन्टरनेट सर्च इन्जिनको विकासताका बहुविश्वविद्यालयको स्थापना भइसक्दा पनि हामीले समय बर्बाद गर्यौं । गुगल सर्च इन्जिनको विकास हुँदा नेपाललाई माओवादी युद्धले खायो । राजनीतिक खिचलोले गर्दा यी युगान्तकारी परिवर्तनको यथेष्ट लाभ हामीले लिन सकेनौं । तर अहिले लोकतन्त्रसहित सञ्चारजगत् र सूचनाको लागि इन्टरनेट छ । विश्वमा ज्ञान खोज्न विश्व भ्रमण गर्नु पर्दैन । अब सबै मित्र छन्, शत्रु छैनन् । कुनै एउटा मौलिक उत्पादनले अन्तर्राष्ट्रिय बजारमा प्रहार गर्ने सीप नभए अरूले निर्माण गरेको फोन, कम्प्युटर, मोटर आदिको प्रयोगले हामीलाई दिनप्रतिदिन कंगाल बनाउने हो । गरिराखेकै काम गरिरहे पाइरहेकै उपलब्धि पाइन्छ । अब कुनै नेताले अरूलाई दोष दिने नारा लगायो भने त्यो सरासर प्रतिक्रियावादी हुन्छ । अब विकासको बाधक कोही छ भने त्यो हामी आफैं हो । शत्रु चाहिने नै हो भने त्यो पनि आफैं हो । एउटा विद्रोही नेताले बारम्बार भन्ने गर्छन्, क्रान्ति गर्न हतियार किन्नु पर्दैन, प्रत्येक मानिसको दिमागमा हतियार हुन्छ ।' त्यो पूर्णरूपले सत्य हो तर प्रमुख प्रश्न हो कलमको स्याहीको रूपमा त्यो हतियारको प्रयोग गरेर शिक्षाको उज्यालोले सम्पूर्ण मानव हितमा त्यसको प्रयोग गर्ने कि बन्दुकको गोलीको रूपमा उसलाई अपराधको कठघरामा उभ्याएर केवल आफ्नो दरबार निर्माण गर्ने ? भट्ट अमेरिकास्थित टेनिसी स्टेट युनिभर्सिटीमा एसोसिएट प्रोफेसर छन् ।"
राजनीति अग्रगामी पाइलातर्फ,"पहिलो चरणको स्थानीय तहको निर्वाचन दोस्रो चरणको निर्वाचनलाई संविधान कार्यान्वयनको पक्षमा एउटा जबर्जस्त जनमत बनाउन सहायकसिद्ध भएको छ । नवगठित राष्ट्रिय जनता पार्टी (राजपा) को पनि निर्वाचनभन्दा पर गएर अरू माग राख्दै निर्वाचन बहिष्कार या बिथोल्ने रणनीति कारगर नहुने अवस्थामा पुगेको बुझ्न थालियो । निर्वाचनमा नजाऔं भने जनताबाट विमुख हुनुपर्ने, निर्वाचनमा जाऔं भने आफ्नो तयारी नपुगेको र विभिन्न दलका शीर्षस्थ नेताहरू मिलेर बनेको राजपाले एउटा पार्टीको ठोस आकृति र प्रकृति नलिइसकेको बेला निर्वाचनमा स्थापित बलिया दलसित प्रतिस्पर्धा गर्नु उनीहरूलाई त्यति सहज भने छैन । केही गलत नीतिका कारण एमालेले दोस्रो संविधानसभामा राम्रै पकड राख्न सके पनि अहिलेको निर्वाचनमा भने उसले धेरै प्रकृतिका मुस्किलको सामना गर्नुपर्ने देखिन्छ । माओवादी केन्द्रको पनि मधेसलाई प्रभाव क्षेत्र भन्नलाई कुनै त्यस्तो आधार छैन । भनेपछि राजपाको प्रतिस्पर्धा सीधै नेपाली कांग्रेससित हुने स्पष्ट देखिन्छ । तर राजपाकै मत काट्नको लागि फोरम लोकतान्त्रिक र संघीय समाजवादी पर्याप्त छन् । मधेसको आन्दोलनले नेता त उत्पादन गर्यो, तर कार्यकर्ता भने उत्पादन गर्न सकेन । नेताहरूले कतिपय ठाउँमा आन्दोलनमा मारिनेहरूलाई ५० लाख दिने उद्घोषसमेत गरेर हिँडे । संविधान संशोधन, मधेसप्रतिको विभेद, नश्लवादी राजनीतिबाट उन्मुक्ति आदि भएनभएका नारा जेठ ९ को निर्वाचन मितिमा भएको सहमतिले सबै पाखा लागे । आफूलाई आदिवासी, जनजाति, थारू, मुसलमान र मधेसका मसिहा ठान्नेहरूले रम्जानको अन्तिम दिनको अनुष्ठानकै मिति पारेर चुनावको मितिमा सहमति जनाउनुले उनीहरूप्रति थोरै कसैको सहानुभूति भए पनि अब त्यो स्थिति रहेन । हुन त चुनाव मिति परिवर्तन भइसकेको अवस्था छ । जहाँसम्म ठूला दलहरूको थारू, आदिवासी, मधेसी र मुसलमान समुदायमा जेजस्तो पकड छ, त्यसबाट विमुख बनाउन मधेस हिजोको मधेसी मोर्चा, हिजोको गठबन्धन सबै नै पूर्ण अर्थमा असफल रहे । त्यसो त चुनाव हुन र त्यसको नतिजा कुर्न बाँकी नै छ, तर विकसित घटनाक्रमले यो निर्वाचनबाट सबैभन्दा ठूलो सफलता भने कांग्रेसले नै हात पार्ने लक्षण देखिएका छन् । त्यसो हुन सकेमा तीन प्रदेशको निर्वाचनबाट पराजयको पीडा भोगेको कांग्रेसभित्र फेरि एउटा जाँगर, जोश र उत्साह पलाउने सम्भावना देखिन्छ । यसो भन्दै जाँदा मधेस आन्दोलनको रूप अब ब्यालेटबाट अभिव्यक्त हुने हो या त्यसबाहेक अरू कुनै चुनावमा नजाऔं जनताबाट अलगथलग भइने भय, जाऔं गाउँ र वडास्तरसम्मको नेतृत्वमा स्थापित भइसकेका व्यक्ति पाउन राजपालाई गाह्रो छ । व्यक्ति नै हुँदैनन् भन्ने होइन, व्यक्ति उठाउँछन् र उठ्छन् पनि तर स्थानीय तहसम्म नेतृत्वको विकास भने भएको छैन । आन्दोलनको मात्र कुरा गरिरहँदा नेतृत्व विकास अझै पनि हुन सक्दैन । एउटा चुनावको परिणाम पीडादायी हुन्छ भन्ने आकलन गर्दागर्दै पनि पार्टीको रूपमा स्थापित हुने हो भने उसले निर्वाचनमा नगई धरै छैन । मधेस आन्दोलनले पूर्णविराम लिएको छैन भन्ने आशय नेतृत्वबाट व्यक्त होला, तर अब आन्दोलनको नामले मात्र हजारौंको संख्यमा जनता सडकमा आउने सम्भावना न्यून छ । चुनावमा भाग लिएको अवस्थामा भने तल्लोभन्दा तल्लो तहसम्म पनि कार्यकर्ताको एउटा जबर्जस्त पंक्ति निर्माण गर्न नयाँ पार्टीलाई सहज हुनेछ । त्यसपछिको आन्दोलनमा थानगन्तीमा संख्या जेसुकै भए पनि आन्दोलन भने विस्तारित अर्थमा जनमानसबाट उठेको वाणीका रूपमा राष्ट्रियअन्तर्राष्ट्रिय जगत्ले स्विकार्नुपर्ने हुन्छ । यस कुरालाई मनन गर्ने हो भने अपेक्षित परिणाम नआए पनि निर्वाचनबाट विमुख रहनु मधेस र राजपाको लागि हितकर भने हुन सक्दैन । राजनीतिमा धैर्यको ठूलो महत्वव हुन्छ । त्यसो भनेर चुप लागेर बसेर टुलुटुलु हेर्ने भने होइन, संगठनको आधारशिला निर्माण गर्ने राष्ट्रमा उपलब्ध अहिलेको निर्वाचनको अवसरबाट राजपा भाग्न उचित हुँदैन । यो कुरो राजपाको नेतृत्वपंक्तिले पनि बुझेकै होला । आम जनमानसमा मधेसी आन्दोलनको पछाडि केही विदेशी तत्ववहरूको हात छ भन्ने परेको छ । त्यस्तो व्यवहार बेलाबेलामा छिमेकी मुलुकका जिम्मेवार राजनीतिज्ञ र उक्त देशलाई प्रतिनिधित्व गर्ने कूटनीतिक वृत्तले पनि देखाउँदै आएको हो, तर अहिलेको परिस्थितिको मूल्यांकन छिमेकीले सायद बेग्लै किसिमले गरेको छ । हिजोको मूल्यांकनले छिमेकीलाई धेरै लाभ पुगेको देखिएन । साँच्चै भन्ने हो भने नेपालको ठूलो जनमत दक्षिण छिमेकीविरुद्ध उभिन बाध्य भयो । अझ नयाँ पुस्ता त धेरै हदसम्म छिमेकीविरुद्ध खनिन तयार भएको देखिन्छ । यसलाई कूटनीतिक विफलताको रूपमा लिएर आगामी दिनमा सद्भाव वृद्धि गर्न विभिन्न राजनीतिक दल र मधेसकेन्द्रित दलसमेतलाई चित्तबुझ्दो किसिमको व्यवहार नगर्ने हो भने उसको पनि हित हुने छैन । त्यसो त उसको विदेश नीति सञ्चालकहरूले नेपालबाट धेरै अहित हुनै सक्दैन भनेर सोच्ने समय अब छैन । नेपालसित सीमा जोडिएको अर्को मुलुकसँग यातायात र सञ्चार त्यति सहज र सरल थिएन, तर पनि सदियौंदेखिको अन्तर्सम्बन्ध भने नेपालचीन बीचमा रहिआएकै हो । अहिले त्यसले बढी प्रगाढता पाएको छ । नेपालभारत सम्बन्ध हेर्दा यो पक्षलाई बिल्कुलै बेवास्ता गर्न सकिने अवस्था अब छैन । अन्तर्राष्ट्रिय जगत्सँग पनि नेपालको सम्बन्ध धेरै प्रगाढ बन्दै गएको छ । यस अवस्थामा नेपालसितको सम्बन्ध केकस्तो हुने भन्ने विषयमा नयाँ मानदण्डको खोजी गर्नु छिमेकीको लागि आवश्यक भइसकेको छ । निर्वाचन त नेपालको नितान्त निजी घरेलु मामला हो । यसमा अब कसैले हस्तक्षेप गर्छ भन्ने सोच्न आवश्यक छैन । धेरै आरोहअवरोह एवं असजिलाहरूका बीचबाट मुलुक एउटा सुखद् परिणतितिर अग्रसर भएकाले धेरै प्रकृतिको राजनीतिक अन्योललाई एउटा निर्दिष्ट दिशा दिन सम्भव तुल्याएको छ । स्थानीय तहको पहिलो चरणको निर्वाचनमा नेपाली जनताले देखाएको उत्साहले अर्को निर्वाचन पनि झन्डै त्यस्तै गरी हुने सम्भावना जोकोहीले आकलन गर्न सक्छन् । अर्थात् अहिलेसम्म सर्वस्वीकार्य संविधानको वकालत गर्नेहरूले हुन सक्नेसम्मको लचिलोपन राजनीतिक दलबाट खोजेको मात्रै प्र्रतीत हुन्छ। संविधानलाई सर्वस्वीकार्यताको माग वास्तवमा यथार्थपरक हुन सक्दैन, कहीं पनि भएको छैन । निर्वाचन र सत्ता साझेदारी आदि सबैमा भाग लिएका राजनीतिक दल पनि संविधानसित शब्दशः सहमत छैनन् । यो एउटा लोकतान्त्रिक समाजमा भई नै रहने आफ्ना सोच, मान्यता, मूल्य अक्षुण्ण रहून् र हुन सक्छ भने ती सोच संविधानको अक्षरमा पनि लेखियून् भन्ने सबै नागरिकलाई लाग्छ । तर ती सबै कुरा संविधानको लेखनीमा हुबहु प्रतिबिम्बित भने हुन सक्दैन । एउटा कुरा भने सुनिश्चित हो नेपालीको सबैभन्दा ठूलो आकांक्षा पहाड, मधेस, हिमाल, पूर्वपश्चिम, उत्तरदक्षिण, जातजाति, भाषाभाषी विभिन्न संस्कार, संस्कृति अटाउने एउटा राज्य सञ्चालन गर्ने दस्ताबेज बनोस् भन्ने नै हो । लोकतन्त्रले समावेशीतालाई अंगीकार गरोस् भन्ने सबैभन्दा प्रबल माग हो । त्यसैको प्रत्याभूतिकै लागि मुलुकले आफूलाई एकात्मक राज्यप्रणालीबाट संघीय राज्य प्रणालीमा ढालेको हो । जसले गर्दा सबै संस्कृति, बहुसंख्यक, अल्पसंख्यक, महिला, विभिन्न जातजाति, संस्कृति आदिको प्रतिनिधित्व बढीभन्दा बढी सुनिश्चित हुन सकोस् भन्ने उद्देश्यले निर्वाचनको माध्यमबाट यसको प्राप्ति होस् भन्नाका खातिर निर्वाचनप्रति जिम्मेवार दलहरूले व्यग्रता व्यक्त गरेका हुन् । विनाझन्झट पहिलो चरणको निर्वाचन सम्पन्न भयो भने वर्तमान राजनीतिक दिशा र आपसको समझदारीले दोस्रो चरण पनि सफल हुने आकलन गर्न सकिन्छ । जनताको सहभागितालाई लिएर कसैले प्रश्न उठाउन पर्दैन । पहाडमा भन्दा पनि ठूलो संख्यामा मधेसमा मतदान हुन्छ भन्ने सामान्य पर्यवेक्षणले पनि बुझाउँछ । संक्रमणकालबाट राजनीतिक स्थिरतातर्फ पाइला अघि बढाउँदा स्वाभाविक रूपले केही कुरा असजिलो जस्तो देखिन्छ र केही विसंगतजस्तो पनि लाग्छ । राजनीतिक स्थिरता भन्ने कुरो आजको भोलि नै प्राप्त गर्न सक्ने त्यस्तो चटके व्यवहार कसैबाट हुन सक्दैन । यो आरोहअवरोहको माझबाट गुज्रँदै गएको परिस्थितिले निर्दिष्ट गर्ने दिशा हो । त्यतातर्फ मुलुकले पाइला बढाएको छ । अरू धेरै कुरा मुलुकमा हुन बाँकी भए पनि पहिलो चरणको निर्वाचन र भर्खरै आएको बजेटले स्थानीय तहमा छुट्ट्याइएको केन्द्रको दायित्व आदिले संविधान कार्यान्वयन र खासगरी संघीयता सुनिश्चित गर्ने ठोस अग्रगामी पाइलाका रूपमा लिनुपर्छ । प्रदेश र भोलि हुने संघीय संसद्को निर्वाचनले यसलाई पूर्णता दिनेछ । धेरै आरोहअवरोह एवं असजिलाहरूका बीचबाट मुलुक एउटा सुखद् परिणतितिर अग्रसर भएकाले धेरै प्रकृतिको राजनीतिक अन्योललाई एउटा निर्दिष्ट दिशा दिन सम्भव तुल्याएको छ ।"
प्रचण्ड प्रधानमन्त्रीत्वकालको कालो पृष्ठ,"माओवादी, एमाले र नेपाली कांग्रेस ०६२६३ को आन्दोलनका पक्षधर शक्तिहरू हुन् । गणतन्त्रको स्थापना, धर्म निरपेक्षता र संविधान निर्माणमा समेत उनीहरूको महत्ववपूर्ण योगदान रहेको छ । हाम्रो सुरुदेखि नै यो मत थियो, जुन राजनीतिक शक्तिहरूले आपसमा एकता कायम गरेर संविधान निर्माण गरे, संविधान कार्यान्वयनको बेलामा पनि उनीहरूले मिलेर काम गर्नुपर्छ । तर त्यस्तो हुन सकेन । भारतले पहिले सुशील कोइरालालाई प्रधानमन्त्रीको प्रलोभन दिएर फुटायो भनेपछि त्यही प्रकारले प्रचण्डलाई पनि फुटायो र त्यस्तै आन्दोलन र संविधान निर्माण क्रममा पनि जुन प्रमुख राजनीतिक शक्तिहरू आपसमा एकता कायम गरेका थिए, उनीहरू बेग्लाबेग्लै भए । त्यस प्रकारको अवान्छित स्थिति उत्पन्न हुँदाहुँदै पनि अहिले उनीहरूका बीचमा त्यस प्रकारको एकताले महत्वव राख्छ । त्यसैले अहिले पनि बेग्लाबेग्लै प्रसंगमा उनीहरूमध्ये सबै पक्षहरूसँग आवश्यकतानुसार कार्यगत एकता गर्ने हाम्रो नीति कायम छ । भारतीय ग्रान्ड डिजाइनअनुसार नै माओवादी केन्द्र ओलीको नेतृत्वको सरकारबाट अलग भयो र माओवादी केन्द्र तथा कांग्रेसको बीचमा नयाँ गठबन्धन बन्यो । उनीहरूका बीचमा बनेको समझदारीका आधारमा प्रचण्ड पहिले प्रधानमन्त्री बने । माओवादी केन्द्र र कांग्रेसका दुवै आन्दोलनका पक्षधर शक्तिहरू भएको र संविधान निर्माणमा पनि उनीहरूको महत्ववपूर्ण योगदान भएकाले उनीहरूका बीचमा कार्यगत एकता हुनु, उनीहरूले आपसमा सहकार्य गर्नु वा उनीहरूले आपसमा मिलेर सरकार बनाउनु पनि नीतिगत रूपमा गलत होइन । तर उनीहरूको त्यो गठबन्धन भारतको विस्तारवादी उद्देश्य पूरा गर्न बनेको थियो र त्यो नेपालको राष्ट्रियताविरुद्ध लक्षित थियो । त्यसको जग नै राष्ट्रघाती आधारमा बनेको थियो र त्यसैले प्रचण्ड त्यस प्रकारको गठबन्धनमा सामेल भएर प्रधानमन्त्री बन्नु गलत थियो । उनको सम्पूर्ण प्रधानमन्त्रीत्वको काल भारतीय विस्तारवादको ग्रान्ड डिजाइन पूरा गर्न नै खर्च भयो, यद्यपि आफ्नो कार्यकालमा उनी त्यसको लागि सफल हुन सकेनन् । अब त्यो जिम्मेवारी पूरा गर्ने काम शेरबहादुर देउवाको काँधमा आएको छ र त्यसको लागि प्रचण्डभन्दा उनी नै उपयुक्त पात्र हुन् । भारतले नेपालको संविधान बनेदेखि नै त्यसमा संशोधनको लागि लगातार जोड दिँदै आएको छ र त्यो विषयलाई मधेसकेन्द्रित दलले लगातार उठाउँदै आएका छन् । वास्तवमा उनीहरूले संविधानमा जुन प्रकारका संशोधन गर्न चाहन्छन्, त्यसको उद्देश्य भारतको नेपालप्रतिको विस्तारवादी उद्देश्य पूरा गर्न मार्गप्रशस्त गर्नु नै हो । उनीहरूको सबैभन्दा बढी जोड सीमांकनमा छ, त्यसको अर्थ हो पहाडी भूभागबाट अलग गरेर तराईमा बेग्लै प्रदेशहरू निर्माण गर्नु । त्यसका साथसाथै नेपालको नागरिकतासम्बन्धी कानुनलाई अरू उदार बनाएर ठूलो संख्यामा भारतीयहरूलाई नेपालको नागरिक बनाउन ढोका खोल्नु, अंगीकृत नागरिकलाई वंशज नागरिकसरह सबै उच्च संवैधानिक पदहरूमा निर्वाचित वा मनोनीत हुन अधिकार प्राप्त गर्नु, जनसंख्याको आधारमा निर्वाचन क्षेत्र निर्धारित गर्नु आदि माग पूरा गर्न पनि उनीहरूले संविधानमा संशोधन गराउन चाहन्छन् । त्यस प्रकारका संशोधनहरू गर्दै जाने हो भने नेपालको राष्ट्रियतामा सांघातिक प्रकारको आघात पुग्नेछ । मधेसकेन्द्रित दलले संविधानमा जुन प्रकारको संशोधन गराउन चाहन्छन्, त्यसको पछाडि भारतीय शासक वर्गको प्रारम्भमा तराईलाई नेपालबाट अलग गराएर भारतमा गाभ्ने र अन्त्यमा नेपाललाई सिक्किम बनाउने उद्देश्यले नै काम गरेको छ । प्रचण्ड नेतृत्वको गठबन्धन सरकार मधेसवादीहरूले चाहेजस्तो गरेर संविधानमा संशोधन गराउन असफल भयो, तर त्यसको लागि प्रचण्ड सरकारले पूरा शक्ति लगाउँदै आएको छ । सरकारले लगातार के तर्क दिँदै आएको छ भने असन्तुष्ट पक्षलाई सहमत गराउन वा उनीहरूलाई पनि चुनावमा ल्याउन संविधानमा त्यस प्रकारको संशोधन आवश्यक छ । त्यसको लागि दोस्रो संविधान संशोधन विधयक संसद्मा प्रस्तुत गरियो । त्यो विधयेकमा ५ नं क्षेत्रबाट तराईका जिल्ला अलग गराएर तिनीहरूको बेग्लै प्रदेश बनाउने विषयमा मुख्य जोड दिइएको छ, तर त्यो प्रस्तावको सामान्यतः देशव्यापी रूपमा र विशेषतः पाँच नं प्रदेशमा व्यापक विरोध भयो । संसदभित्र पनि त्यो प्रस्तावको सशक्त प्रकारले प्रतिरोध गरियो । सर्वोच्च अदालतले पनि प्रादेशिक सभाहरूले अनुमोदन नगरिकन सीमांकनसम्बन्धी कुनै प्रस्ताव संसद्को दुईतिहाइ बहुमतबाट पारित भए पनि लागू हुन नसक्ने स्पष्ट निर्णय दियो । त्यस प्रकारको पृष्ठभूमिमा अहिले प्रादेशिक सभाहरू नै नभएको अवस्थामा सीमांकनसम्बन्धी प्रस्ताव संसद्द्वारा पारित भए पनि त्यो लागू नै हुन नसक्ने प्रस्ट छ । त्यस प्रकारको बाध्यात्मक स्थितिमा सरकारले आफ्नो विधेयकबाट सीमांकनसम्बन्धी प्रावधान हटाएर पुनः नयाँ प्रकारले संविधान संशोधन विधयक संसद्मा प्रस्तुत गरियो । त्यो विधेयकमा नागरिकतासम्बन्धी नीतिलाई उदार बनाउने, हिन्दी भाषालाई सरकारी कामकाजको भाषा बनाउन आधार तयार पार्ने, स्थानीय तहलाई संविधानले प्रदान गरेका अधिकार कटौती गर्ने, संविधानको २७४ को धारालाई संशोधन गर्ने आदि प्रावधान सामेल छन् । मधेसकेन्द्रित दलले तत्काल स्थानीय तहको चुनाव रोकेर प्रादेशिक र संसदीय चुनावपछि नै स्थानीय तहको चुनाव गराउनेमा जोड दिएका थिए । उनीहरूले उनीहरूका माग पूरा नगरीकन स्थानीय निर्वाचन हुन नदिने चेतावनीसमेत दिँदै आएका थिए । त्यस प्रकारको दबाबले सरकारको लागि पूर्व निर्धारित नीतिमा एकैपल्ट देशव्यापी रूपमा स्थानीय तहको चुनाव गराउनु सम्भव भएन । तैपनि यसको लागि प्रचण्डलाई धन्यवाद दिनुपर्छ कि मधेसकेन्द्रित दलको माग पूरा नहुँदासम्म स्थानीय तहको चुनाव पूरै रोक्नुपर्छ भन्ने दबाब हुँदाहुँदै पनि तराईसँग नजोडिएका तीन प्रदेशमा चुनाव सम्पन्न गराए । मधेसमा जनसंख्याका आधारमा नै संसदीय निर्वाचन क्षेत्रहरूको निर्धारण हुनुपर्छ भन्ने मागका साथै जनसंख्याका आधारमा नै स्थानीय तहको संख्या पनि निर्धारित हुनुपर्छ भन्ने माग गर्दै आएका छन् । त्यसअनुसार सरकारले २ नं प्रदेशमा स्थानीय तहको संख्या वृद्धि गर्ने निर्णय गर्यो । त्यसबाट पनि मधेसकेन्द्रित दल सन्तुष्ट भएनन् र उनीहरूले पूरै तराईमा स्थानीय तहको संख्या बढाउनुपर्छ भन्नेमा जोड दिए । त्यसपछि सरकारले एउटा कार्यदल बनाएर पुनः तराईका केही जिल्लामा स्थानीय तहको संख्या बढाउने निर्णय गर्यो । तर सर्वोच्च अदालतले पहिलो चरणको निर्वाचन सुरु भइसकेको अवस्थामा त्यसरी संख्या वृद्धि गर्न नमिल्ने भनी निर्णय गरेपछि सरकारको त्यो निर्णय तत्काल कार्यान्वयन हुन सकेन । सरकारले पुनः पुनरावेदन दिएर एकल इजलासको त्यो निर्णय उल्टाउने कुरा गरिरहेको छ । वास्तवमा सरकार मधेसकेन्द्रित दलहरूको अगाडि एक प्रकारले निरिहजस्तै भएको छ, उनीहरूले जे पनि माग गर्दछन्, ती माग संविधान र कानुनसँग मेल नखाने भए पनि सरकारले संविधान वा कानुनमा संशोधन गरेर ती माग पूरा गर्ने प्रयत्न गर्छ । सरकारले उनीहरूका मागअनुसार संविधानमा संशोधन गर्नको लागि बारम्बार प्रयत्न गरेको माथि नै प्रस्ट भइसकेको छ । संविधानको २७४ धाराको कारणले प्रादेशिक सभाहरूले अनुमोदन नभईकन सीमांकनसम्बन्धी निर्णय लागू हुन नसक्ने प्रस्ट भएपछि मधेसकेन्द्रित दलले त्यो धारामा नै संशोधन गर्नुपर्ने कुरा उठाउन थाले । त्यसपछि सरकारले त्यो धारालाई नै संशोधन गर्नुपर्ने प्रस्ताव संशोधनमा पेस गर्यो । उनीहरूको मतानुसार नै स्थानीय तहको अधिकार मुख्य त राष्ट्रिय सभाको प्रतिनिधिहरूको चुनावमा गाउँपालिकाका अध्यक्ष र उपाध्यक्ष तथा नगरपालिकाका प्रमुख र उपप्रमुखहरूको मतदान गर्ने अधिकारमा कटौती गर्ने संशोधन प्रस्ताव राखियो । उनीहरूलाई सन्तुष्ट पारेर स्थानीय चुनावमा सामेल गराउन नै एकै चरणमा गर्ने भनेको चुनावलाई दुई चरणमा गर्ने निर्णय गरिएको थियो । त्यसपछि पनि मधेसकेन्द्रित दल सन्तुष्ट नभएपछि पुनः जेठ ३१ गते गर्ने भनिएको चुनाव मिति पनि सार्ने निर्णय गरियो । मधेसकेन्द्रित दलको दबाबमा आएर सरकारले यस प्रकारका कार्यहरू गर्ने कुराको लामो सूची छ । आखिर सरकार मधेसकेन्द्रित दलको अगाडि यति धेरै निरिह हुनुको कारण उनीहरूका पछाडि भारतीय विस्तारवाद हुनु नै हो । भारतको समर्थनमै माओवादी केन्द्र र कांग्रेस सरकारमा पुगेका थिए । भारतीय समर्थनको अभावमा उनीहरूको सरकारको अस्तित्व नै संकटमा पर्छ । त्यसैले भारतको समर्थनलाई कायम राख्न उनीहरू बारम्बार र कतिपय अवस्थामा हास्यास्पद र निर्लज्य प्रकारले पनि मधेसकेन्द्रित दलकै अगाडि झुक्न बाध्य हुनुपर्छ । सायद प्रचण्डको लागि अंशतः त्यो बाध्यता नै हो । तर शेरबहादुरको लागि सम्भवतः त्यो बाध्यता होइन, किनभने त्यसो गर्नु उनको स्वाभावको विरुद्धको कुरा होइन । प्रचण्डको स्थिति शेरबहादुरको भन्दा केही बेग्लै छ । उनको कम्युनिस्ट पृष्ठभूमि र गतकालमा भारतीय विस्तारवादविरुद्धको उनको भूमिकासमेतका कारणले नाङ्गो प्रकारले भारतीय विस्तारवादको दलाली गर्न उनको लागि त्यति सजिलो छैन । तर त्यसको विपरीत शेरबहादुरको लागि आफ्नो चरित्र र विशेषताका कारणले नै त्यसो गर्न कुनै समस्या हुँदैन । प्रचण्डले आफ्नो कार्यकालमा कैयौं प्रश्नहरूमा बारम्बार अदूरदर्शिता र अपरिपक्वताको प्रदर्शन गर्दै आएका छन् । खास गरेर आईजीपी नियुक्ति र प्रधानन्यायाधीशविरुद्धको महाभियोगको सन्दर्भमा उनको त्यस प्रकारको कमजोरी नांगो रूपले नै अगाडि आयो । आईजीपी नियुक्तिको विषय मुख्यरूपले शेरबहादुरको चासोको विषय थियो । स्वयं कांग्रेस पक्षका उपप्रधान तथा गृहमन्त्री तथा कांग्रेसका कैयौं शीर्षस्थ नेताहरूको समेत त्यसबारे विरोध थियो । त्यो अवस्थामा प्रचण्ड त्यो मुद्दामा मुछिनु आवश्यक थिएन । त्यही आईजीपी प्रकरण प्रधानन्यायाधीशविरुद्धको महाभियोग प्रस्तावको रूपमा बदलियो । देउवाले आफूले आईजीपी बनाउन खोजेको मान्छेलाई सर्वोच्चले खारेज गरेपछि प्रतिशोधको भावनाले प्रधानन्यायाधीशविरुद्ध महाभियोग प्रस्ताव अघि बढाउन पहल गरे । देउवाको त्यो कदममा माओवादी केन्द्र पनि सामेल भयो । वास्तवमा त्यो प्रचण्डले अनावश्यक रूपमा बोकेको भारी थियो । त्यसको परिणामस्वरूप प्रचण्ड र माओवादी केन्द्रसमेत धेरै बद्नाम हुन पुगे । उनीहरूको त्यो प्रयत्न पनि असफल भयो । प्रथमतः सर्वोच्च अदालतले महाभियोग प्रस्तावलाई निस्क्रिय बनाएर प्रधानन्यायाधीशलाई पुनर्बहाली गरिदियो भनेपछि स्वयं त्यो प्रस्तावका समर्थकहरूले पनि संसद्मा त्यो प्रस्तावलाई फिर्ता लिनुपर्यो । हाम्रो के मत रहेको छ भने भारतको ग्रान्ड डिजाइनमा कांग्रेससित गठबन्धन गरेर भारतीय विस्तारवादी उद्देश्यहरू पूरा गर्नु वा उनीहरूको निर्देशनमा मधेसकेन्द्रित दलले अगाडि ल्याएको संविधान संशोधन प्रस्तावलाई संसद्बाट पारित गराउन पूरा प्रयत्न गर्नुको पछाडि प्रचण्डका कतिपय सकारात्मक र महत्ववपूर्ण पक्षहरू पनि रहेका छन् । त्यस सिलसिलामा कतिपय प्रश्नहरूमा उनले भारतीय विस्तारवादको स्वार्थ वा दबाबभन्दा बाहिर निस्कने प्रयत्न पनि गरेका छन् । त्यस सन्दर्भमा दुइटा कार्य विशेष रूपले उल्लेखनीय छन् । प्रथम, काठमाडौं निजगढ द्रूतमार्गको निर्माण राष्ट्रिय स्तरमै गर्ने निर्णय, द्वितीय, वान बेल्ट वान रोडबारे चीनसित गरिएको सम्झौता । भारतीय पक्षले र कतिपय कांग्रेसी नेताहरूले समेत काठमाडौंनिजगढ सडक निर्माणको जिम्मा भारतीय कम्पनीलाई दिन लगातार दबाब दिइरहेका थिए तथा भारतीय नयाँ राजदूतले समेत त्यही प्रकारको विचार सार्वजनिक रूपमा नै बाहिर ल्याएका थिए । त्यो अवस्थामा त्यो सडक निर्माणको जिम्मा सेनालाई दिने प्रचण्डको साहसिलो निर्णय हो । वान बेल्टवान रोडबारे चीनसितको सम्झौता पनि भारतीय इच्छाविपरीत भएको छ । यसकारण यी दुवै कार्यको लागि हामीले प्रचण्डलाई धन्यवाद दिनुपर्छ । आफ्नो पक्षका उम्मेदवारको जित सुनिश्चित गर्न भरतपुरमा माओवादीका कार्यकर्ताले जुन प्रकारको कारबाही गरे, त्यो गम्भीर र चिन्ताजनक कार्य हो । त्यसले लोकतन्त्र वा निर्वाचन पद्धतिमा पनि धेरै नकारात्मक असर पार्नेछ । देशका पहाडी भूभागमा भएका तीनवटा प्रदेशहरूमा स्थानीय निर्वाचन गराएर प्रचण्डले महत्ववपूर्ण कार्य गरेका छन् । त्यसरी उनले मधेसकेन्द्रित दलको दबाबबाट बाहिर निस्कने प्रयत्न गरेका छन् । उनी पूरै मधेसकेन्द्रित दलको दबाबमा परेको भए त्यो चुनाव सम्पन्न हुन सक्ने थिएन । २० वर्षसम्म नभएको चुनाव पुनः कति वर्ष टाढा जान्थ्यो भन्न मुस्किल पर्छ । त्यो चुनाव सम्पन्न गरेपछि बाँकी भागमा पनि चुनाव सम्पन्न गर्न देउवा सरकारमाथि दबाब पर्नेछ । मधेसकेन्द्रित दलले जसरी आफ्ना राष्ट्रघाती माग प्रस्तुत गरेर स्थानीय चुनाव रोक्नको लागि प्रयत्न गर्दै आएका थिए, त्यस प्रकारको पृष्ठभूमिमा पहिलो चरणको चुनाव सम्पन्न भए पनि दोस्रो चरणको चुनाव सम्पन्न गर्न सजिलो हुने छैन । माग पूरा नगरी उनीहरू चुनावमा सामेल नहुने तथा चुनाव नै हुन नदिने बताइरहेका छन् । उनीहरू चुनावमा सामेल नभईकन सरकार स्थानीय चुनाव गर्न तयार नहुने वा गर्न नसक्ने देखिन्छ । यो पहेलीको हल कसरी हुनेछ ? त्यसको जबाफ सजिलो छैन । यो पहेलीको समाधान गर्नु सरकारलाई सजिलो छैन । एकातिर, पहिलो चरणको चुनावको सफलता र अर्कोतिर संसदभित्र र बाहिरको सशक्त जनमत र दबाबले नै त्यसको निकास दिनेछ र दोस्रो चरणको चुनावलाई पनि सफल पार्न सम्भव हुनेछ । प्रथम चरणको चुनावलाई सफल पारेर प्रचण्डको प्रतिष्ठा धेरै माथि उठेको थियो, तर भरतपुरको मतदानको सिलसिलामा भएको घटनाले प्रचण्डको राजनीति प्रतिष्ठा धेरै तल झरेको छ । अझ स्पष्ट शब्दमा भन्ने हो भने स्थानीय चुनाव सफल पारेर उनले जुन प्रतिष्ठा कमाएका थिए, त्यो करिबकरिब समाप्तजस्तै भएको छ । यो आम रूपमा थाहा भएको कुरा हो कि त्यहाँ मतपत्रहरू च्यात्ने कार्य माओवादी पक्षले नै गरेको थियो । त्यो घटनाको छानबिन गर्न निर्वाचन आयोगले एउटा कार्यदल पनि पठाएको थियो । त्यसबारे निर्वाचन आयोगले के फैसला दिनेछ ? त्यो सायद यो लेख प्रकाशित हुने बेलासम्म थाहा भइसक्नेछ । यसबारे निर्वाचन आयोगले जे फैसला गरे पनि भरतपुरमा मतदान प्रकरणमा भऐको घटनाले जुन मोड लिए पनि वा त्यसको देशको राजनीतिमा जुन असर परे पनि त्यहाँ माओवादी पक्षका कार्यकर्ताले पुनः मतदानको लागि आधार तयार पार्नु नै त्यस प्रकारको घटना गराएको भन्नेमा कुनै शंका छैन । आफ्नो पक्षका उम्मेदवारको जित सुनिश्चित गर्न त्यहाँ माओवादी कार्यकर्ताले जुन प्रकारको कारबाही गरे, त्यो गम्भीर र चिन्ताजनक कार्य हो र त्यसले लोकतन्त्र वा निर्वाचन पद्धतिमा पनि धेरै नकारात्मक असर पार्नेछ । त्यो घटनाको आधारमा त्यहाँ पुनः मतदान गर्ने निर्णय गरियो भने त्यसको परिणाम यो हुनेछ : कुनै मतदान केन्द्रमा कुनै उम्मेदवारले आफ्नो हार हुने सम्भावना देखेपछि केही मतपत्र च्यातेर पुनः दोहोर्याएर मतदानको माग गर्न सक्नेछ । तर हामीलाई थाहा छैन : निर्वाचन आयोगले त्यसबारे कुन प्रकारको फैसला दिनेछ ? समग्र रूपमा के भन्न सकिन्छ भने प्रचण्डको प्रधानमन्त्रीत्व काल नेपालको राजनीतिक इतिहासको नै एउटा कालो पृष्ठ हो । त्यसलाई तुलसी गिरी वा विश्वबन्धु थापाले, बीपी वा नेपाली कांग्रेससँग गद्दारी गरेर राजाको निरंकुश शासनलाई बल पुर्याउन वा शेरबहादुरले पटकपटक गिरिजाप्रसाद कोइराला वा नेपाली कांग्रेससित सम्बन्ध तोडेर (उनीपछि जनआन्दोलनमा पनि सामेल भएको कुरामाथि विचार गरेर तुलसी गिरी र विश्वबन्धु थापाको बारेमा जस्तै उनका सन्दर्भमा गद्दारी शब्दको प्रयोग गरिएको छैन) राजाको निरंकुश शासनलाई समर्थन गरेका घटनासित तुलना गर्न सकिन्छ । शेरबहादुरले पछि जनआन्दोलनमा सामेल भएर आफ्नो गिरेको प्रतिष्ठा जोगाउने केही प्रयत्न गरेका थिए । के प्रचण्डले पनि उनको चरित्रमा लागेको कालो दाग मेटाउन प्रयत्न गर्लान् ? उनले आफ्नो कार्यशैलीको सन्दर्भमा बारम्बार क्रमभंगताको कुरा गर्ने गर्छन् । अहिले पनि उनले सकारात्मक दिशामा क्रमभंगताको लागि कुनै ठोस कदम उठाउन सके भने त्यो देशको राजनीति, उनको संगठन वा व्यक्तिगत रूपमा उनको राजनीतिक भविष्यको पनि हितमा हुनेछ ।"
फिफा वरियतामा नेपालको चार स्थान सुधार,"काठमाडौं : विश्व फुटबल महासंघ (फिफा) वरीयतामा नेपालले चार स्थान सुधार गरेको छ । फिफाले बिहीबार सार्वजनिक गरेको वरीयतामा नेपाल एक सय ६९औं स्थानमा उक्लिएको हो । नयाँ वरीयताअनुसार नेपाल दक्षिण एसियामा पाँचौं स्थानमा छ । दक्षिण एसियामा शीर्ष स्थानमा रहेको भारत समग्रमा एक सय स्थानमा छ । दोस्रो स्थानमा रहेको माल्दिभ्स समग्र वरीयताको एक सय ५६औं स्थानमा छ । पछिल्लो वरीयतामा माल्दिभ्स चार स्थान खस्किएको हो । अफगानिस्तान चार स्थान खस्कँदै समग्र एक सय ५८औं स्थानमा छ । दुई स्थान तल झरेको भुटान एक सय ६६औं स्थानमा छ । नेपालभन्दा पछाडि रहेको बंगलादेश एक सय ९२औं र श्रीलंका एक सय ९७औं स्थानमा छन् । पाकिस्तान दुई सय स्थानमा छ । वरीयताको शीर्ष स्थानमा ब्राजिल छ । अर्जेन्टिना दोस्रो र विश्वकप विजेता जर्मनी तेस्रो स्थानमा छ । चिली, कोलम्बिया, फ्रान्स, बेल्जियम, पोर्चुगल, स्विट्जरल्यान्ड र स्पेन शीर्ष दसमा परेका छन् ।"
नेपाली फुटबलको प्रत्यक्ष प्रसारण अब एपी वान टेलिभिजनमा,"काठमाडौं : नेपाली फुटबल खेलको प्रत्यक्ष प्रसारण अबदेखि एपीवान एचडी टेलिभिजनले गर्ने भएको छ । अखिल नेपाल फुटबल संघ (एन्फा) र एपी वान एचडी टेलिभिजनबीच बिहिबार प्रसारण संझौता पत्रमा हस्ताक्षर भएको छ । संझौता पत्रमा एन्फाका अध्यक्ष नरेन्द्र श्रेष्ठ र एपी वान एचडी टेलिभिजनका प्रवन्ध निर्देशक लक्ष्मी प्रसाद पौडेलले हस्ताक्षर गर्नु भयो । संझौता अनुसार एपी वानले प्रसारण सहित फुटबलको मार्केटिङ र प्रायोजनको अधिकार समेत प्राप्त गरेको छ । जसका लागि एपी वानले एन्फालाई फुटबल खेलको विकास र विस्तार गर्न बार्षिक एक करोड ७५ लाख रुपैयाँ प्रदान गर्नेछ । उक्त संझौता तीन बर्षका लागि भएको एपी वान एचडी टेलिभिजनका प्रवन्ध निर्देशक लक्ष्मी प्रसाद पौडेलले बताउनुभयो । नेपाली फुटबलको प्रतक्ष प्रसारण सहित मार्केटिङ र स्पोनसरसिपको अधिकार हामीलाई प्राप्त भएको छ । एन्फासँगको यस संझौता फुटबल खेलका लागि नयाँ कोढेटुङ्गा हुनेछ । एपी वान एचडीले नेपाली दर्शकको इच्छालाई समेट्ने प्रयास गर्नेछ । हामी टेलिभिजन मार्फत खेलकुदको जमातलाई जोड्ने प्रयास गर्नेछौं, पौडेलले भन्नुभयो । उहाँले एन्फासँगको संझौलालाई एक अवसरको रुपमा लिंदै दर्शकलाई गुणस्तर सहितको फुटबलको स्वाद चखाउने प्रतिबद्धता पनि जनाउनुभयो । संझौता अनुसार एन्फाले कम्तीमा बार्षिक ३० वटा राष्ट्रिय स्तरको फुटबल खेल सञ्चालन गर्नुपर्नेछ । विश्व फुटबल महासंघ (फिफा) र एसियाली फुटबल महासंघ (एएफसी) ले नेपालमा आयोजना गर्ने अन्तर्राष्ट्रिय स्तरको प्रतियोगिताको प्रतक्ष प्रसारण गर्ने अधिकार समेत एपीवानलाई हुनेछ । तर अन्तर्राष्ट्रिय खेलको मार्केटिङको अधिकार भने फिफा र एफसीमै सिमिति हुने बताईएको छ । यसैगरी एन्फाका अध्यक्ष श्रेष्ठले एपी वान एचडीसँगको संझौता नेपाली फुटबलका लागि नयाँ आयाम भएको बताउनुभयो । एन्फाका लागि यो वीनवीनको क्षण हो । हामीले यसलाई सुखद दिनको रुपमा लिएका छौं । यस संझौताले नेपाली फुटबलले आगामी दिनमा थप गति लिन सहयोग गरेको छ, श्रेष्ठले भन्नुभयो । नेपालको एउटैमात्र दशरथ रंगशाला भूकम्पपछि लथालिङ्ग भएको अवस्थामा फुटबल खेललाई चलायमान बनाउने एन्फाको प्रयास जारी रहेको पनि श्रेष्ठले स्पस्ट पार्नुभयो । सन् २०१७ र २०१८ नेपाली फुटबलका लागि निकै ब्यस्त हुनेछ । हामी प्राविधिक कारणले रोकिएको ए डिभिजन लिगको खेल तालिका छिट्टै तयार गर्दैछौं । आगामी दिनमा नेपालमा युवा, महिला र सिनियर स्तरको ठूला अन्तर्राष्ट्रिय प्रतियोगिता समेत सञ्चालन हुँदैछ । एन्फाले शसस्त्र प्रहरी बल (एपीएफ) सँगको सहकार्यमा हल्चोक स्थित एपीएफ मैदानमा फुटबलका गतिविधि सञ्चालन गर्नेछ, श्रेष्ठले भन्नुभयो । एन्फाले आयोजना गरेको प्रतियोगिता बाहेक मोफसलमा सञ्चालन हुने अन्य प्रतियोगिताका लागि संझौता बाध्यकारी नहुने पनि स्पस्ट पारिएको छ । संझौता कार्यक्रममा एपी वान एचडी टेलिभिजनका निर्देशक सन्देश गुरागाई, एन्फाका प्रथम उपाध्यक्ष मणि कुँवर, प्रमुख कार्यकारी अधिकृत इन्द्रमान तुलाधर, महासचिव धिरेन्द्र प्रधान लगायतको उपस्थिति रहेको थियो ।"
दृष्टिविहीन पुरुष क्रिकेटको उपाधि बागमतीलाई,काठमाडौं : नवौं क्षेत्रीय दृष्टिविहीन पुरुष क्रिकेट प्रतियोगिताको उपाधि बागमतीले जितेको छ । बिहीबार भएको खेलमा बाँकेलाई पाँच विकेटले पराजित गर्दै बागमतीले तीन टोली सम्मिलित प्रतियोगिताको उपाधि जितेको हो । पुल्चोकस्थित इन्जिनियरिङ कलेजको मैदानमा टस हारी पहिले ब्याटिङको निम्तो पाएको बाँकेले १९५ ओभरमा सबै विकेट गुमाउँदै ८५ रनको योगफल खडा गरेको थियो । जवाफमा बागमतीले १२३ ओभरमा मात्र पाँच विकेट गुमाउँदै लक्ष्य भेट्टाएको थियो । बागमतीको जितमा रमेशबहादुर बानियाँ र भेषबहादुर रानाभाटले समान १८१८ रनको योगदान दिए । त्यसअघि बागमतीका श्याम ढुंगाना एक्लैले पाँच विकेट लिएपछि बाँके सानो योगफलमा समेटिन पुगेको थियो । आनन्द पाण्डे र कुशल न्यौपानेले पनि एकएक विकेट लिएका थिए । बाँकेका लागि दुर्गादत्त पौडेलले सर्वाधिक ३२ रनको योगदान दिए पनि अन्य टोलीलाई विजयी बनाउन सकेनन् । बाँकेका लीलबहादुर चौधरीले तीन तथा दुर्गादत्त र यामजंग विष्टले बागमतीको एकएक विकेट लिएका थिए । प्रतियोगिताभर उत्कृष्ट प्रदर्शन गरेका श्याम ढुंगाना म्यान अफ दी सिरिज घोषित भए । उनले प्रतियोगिताभर आठ विकेट लिँदै १७ रन जोडेका थिए । नेपाल नेत्रहीन क्रिकेट संघले नयाँ खेलाडीको खोजी गर्ने उद्देश्यस्वरूप सञ्चालित ट्रेनिङपछि आयोजित प्रतियोगितामा बागमती र बाँकेसहित मोरङको टोलीले सहभागीता जनाएको थियो । मोरङले पहिलो पटक प्रतियोगितामा सहभागिता जनाउँदा बागमती र बाँकेले पनि प्रायः नयाँ खेलाडी लिएर प्रतियोगितामा सहभागिता जनाएको थियो । कादुरी फाउन्डेसनको सहयोगमा सञ्चालित प्रतियोगितामा सहभागी तीनवटै टोलीलाई संघले प्रोत्साहनस्वरूप १०१० हजार प्रदान गरेको छ।
